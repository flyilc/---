  第0675-01部～正法念處經七十卷(第一卷～第十卷)          
   
  
   小乘單譯經·第0675部    
正法念處經七十卷(第一卷～第十卷)    
元魏婆羅門瞿曇般若流支譯     
  

正法念處經敘  
　　夫域中之名四等。道之所生萬殊。名蓋眾名之假。生非有生之實。然則修促共盡。小大同期。而金字絲編。緗交素篆。分途列道。門張戶設。既昧斷惑之境。未接息言之路。詎能探神測妙。苞總無邊。有圣將應。靈因曠遠。志遺發膚。施單城國。及繁星駐彩。夕馬騰空。出四門以結念。處三夜而圓果。十力在己。八解俱照。智兼一切。慈洽萬方。既而法吼傍震。甘露降灑。鷲山祗樹之下。鹿苑連河之地。眾出恒沙。徒繁林竹。反窮迷于升極。啟重昏于鐙炬。雖鵠林興慕。檀薪已然。教義不忘。風聲逾被。壽陵仰丹素之工。清臺寫金玉之質。水骨流暉。園閭加等。遺契余旨。薄傳前載。幽宗絕唱。方備茲辰。使持節大將軍領中書監攝吏部尚書京畿大都督渤海王世子高公。道風虛邁。神衿峻遠。負日月于中衢。擊雷霆于上路。德表生民。作舟梁于夷夏。器含群物。制天淵于廟堂。殊流共委。酌而不竭。異軫同騖。仰以知歸。黃扉南辟。鈴合東啟。則有高士通才。幽人偉器。懱其漢爵之重。鄙其南岳之游。曳裾高步自得門下。俱申前趣之禮。并應卻行之眷。蓋以書奏多方。術呈異等。或披卷而止。或一貫獨得。每留神釋典。洞叩玄門。以夫照壁瀉瓶。遺文必舉。非徒九部。寧止十二。逷矣西方。路超百宿。精力苦心。不憚重繭。故能法藏流行。異聞俱湊。爰有舍城妙說。時將感通。法螺良藥。響授斯在。從善業之本。極身念之際。標品有七。明義者五。至如違俗絕世。托想菩提。眷彼天人。深嗟鬼畜。鑒茲因果。冥心是緣。篤誠修行。又悟前旨。載懷依仰。形殊理一。大覺下臨。昭然獨曉。四攝六通。網羅群智。贊揚妙德。事屬斯文。直以風殊俗舛。詞翰乖絕。傾耳注目。隔若山河。將恐靈教有虧。玄旨多墜。有婆羅門人瞿曇流支。比丘曇林僧昉等。并鉤深索隱。言通理接。延居第館。四事無違。乃譯明茲典。名正法念處。起自興和。歲陽玄默。終于武定淵獻之季。條流積廣。合七十卷。微言不昧。弘之在我。大崇覺典。克宣靈跡。此乃濟四部于法橋。刷六塵于定水。心殷業重。無德而言。雖龍樹不追。馬鳴日遠。申法尊道。夫豈異昔。所以緇素擊節。雅俗傾首。義有存焉。永法三界云爾。  
正法念處經卷第一 十善業道品第一之一  
　　歸命一切諸佛菩薩。  
　　如是我聞。一時婆伽婆。在王舍城。游那羅陀婆羅門村。爾時慧命舍利弗。于晨朝時。共眾多比丘。入王舍城各各行乞。爾時眾多比丘。離慧命舍利弗。而行乞食。遂爾往到遮羅迦波離婆阇迦外道所已。共相問訊。彼此歡喜說法語論。迭互相問。彼遮羅迦波離婆阇迦外道。問諸比丘言。汝之釋迦沙門瞿曇。說如是法。欲為不善。是不可愛。非是可樂。非是可意。于他欲者亦不隨喜。我亦如是說。彼身業是不可愛。非是可樂。非是可意。于他欲者亦不隨喜。汝之釋迦沙門瞿曇。說彼口業是不可愛。非是可樂。非是可意。不隨喜他。我亦如是說。彼口業是不可愛。非是可樂。非是可意。不隨喜他。汝之釋迦沙門瞿曇。說彼意業是不可愛。非是可樂。非是可意。不隨喜他。我亦如是說。彼意業是不可愛。非是可樂。非是可意。不隨喜他。汝之釋迦沙門瞿曇。如是法律。為有何異。何意何勝。若汝釋迦沙門瞿曇。如是法律。與我何異。而汝釋迦沙門瞿曇。自說我是一切智人。彼遮羅迦波離婆阇迦外道。如是問已。彼諸比丘新出家故。于比丘法。未能善解。心不隨喜。是故不答。爾時眾多比丘。既乞食已。離慧命舍利弗。各各皆到那羅陀村。食訖已住。爾時慧命舍利弗。亦乞食已。同共往到那羅陀村。爾時眾多比丘。往到慧命舍利弗所。具說如上。  
　　爾時慧命舍利弗。語眾多比丘言。若我慧命。共汝相隨王舍城內。同四出巷。同三角巷。即共汝等。到遮羅迦波離婆阇迦外道所者。我則能以正法破之。然我在于異四出巷。異三角巷。而行乞食。故我如是不聞彼難。彼遮羅迦波離婆阇迦外道。前所問難。世尊普眼。諸業果報一切現知。今在此處。最為尊勝。一切外道見則降伏。為諸聲聞諸優婆塞諸天人等。善說一切業果報法。去此不遠。汝可往問。彼當為汝善說一切業果報法。若天魔梵世間沙門婆羅門等所不能說。唯有如來能為汝說。我于彼法未善通達。唯有世尊第一善解業果報法。能為汝說。爾時眾多比丘向世尊所。  
　　爾時世尊。依晝時法。如須彌山。自光網焰。如晝日明。如夜中月。如月清涼。如陂池清。甚深如海。安住不動如須彌山。心無所畏如師子王。一切眾生之所歸依。猶如父母。大悲熏心。一切眾生。唯一上親。慈悲喜舍。為依止處。以三十七大菩提分勝妙之法。莊嚴其身。一切眾生清凈眼觀無有厭足。勝日月光釋迦王子偈言。  
　　世尊廣普眼　　無三垢凈眼 
　　能巧說二諦　　善知三種苦 
　　如是佛世尊　　已修二種修 
　　現證于道果　　滅諦智具足 
　　遠離三界眼　　而說異三界 
　　知十八界諦　　觀知解脫諦 
　　十八功德眾　　自功德相應 
　　解脫九系縛　　具足十種力 
　　成就四無畏　　亦成就大悲 
　　大悲心深潤　　成就三念處  
　　爾時眾多比丘。既見世尊。整服一肩。如法叉跪。右膝著地。禮世尊足。退在一面。正威儀住。低頭斂容。爾時眾多比丘。推一比丘往近世尊。復更頂禮世尊足已白言。世尊。我于晨朝著衣持缽。入王舍城而行乞食。如上所說。次第乃至共彼外道遮羅迦波離婆阇迦問難語說。彼問身業口業意業。皆如上說。  
　　爾時世尊先觀察已。然后為說。爾時世尊。為彼比丘那羅陀村諸婆羅門而說法言。汝諸比丘。我所說法。初中后善。義善語善。法應具足。清凈鮮白。梵行開顯。所謂正法念處法門。諦聽諦聽。善思念之。我為汝說。諸比丘言。如是世尊。彼諸比丘。于世尊所。至心諦聽。  
　　爾時世尊。為諸比丘。如是說言。諸比丘。何者正法念處法門。所謂法見法。非法見非法。常念彼處。心不生疑。喜樂聞法。供養長宿。彼知身業口業意業。業果生滅不顛倒見。不行異法。諸比丘。身業三種。所謂殺生偷盜邪淫。云何殺生。于他眾生。生眾生想。起殺害心。斷其命根。得成殺生。彼有三種。謂上中下。所言上者。殺羅漢等。墮阿鼻獄。所言中者。殺住道人。所言下者。殺不善人。及殺畜生。又復三種。所謂過去。未來現在。又復三種。所謂貪作嗔作癡作。彼貪作者。所謂獵等。彼嗔作者。所謂下性。彼癡作者。外道齋等。又復三種。所謂自作。他教二作。有五因緣。雖是殺生。無殺罪業。所謂道行無心傷殺蠕蟻等命。若擲鐵等。無心殺生而斷物命。醫師治病。為利益故。與病者藥因藥命斷。醫無惡心。父母慈心。為治故打。因打命終。燃火蟲入。無心殺蟲。蟲入火死。如是五種。雖斷生命。不得殺罪。又復更有三種殺生。所謂教他自作二作。  
　　又修行者。內心思惟。隨順正法。觀察法行。云何偷盜成就滿足。云何偷盜得果報少。彼見聞知。或天眼見。他物他攝。自意盜取。如是偷盜。成就滿足若是王法。為饒益尊父母病人。緣覺羅漢。阿那含人。斯陀含人。須陀洹等。若為病急若為饑急。彼為饒益。如是偷盜。得果報少。盜業不具。又復偷盜得果報少。謂偷盜已。專心懺悔。既懺悔已。后更不作。遮他偷盜。教不盜戒。示其善道。令住善法。遠離偷盜。如是盜業不具足滿。何業具足。若人偷盜。彼偷盜人。若誑惑他。屏處思量。作欺誑事。斗秤治物。作惡業行。如是種種此業具足。云何成業。若他攝物。知已盜取。如是成業。何業具足。作已隨喜。樂行多作。向他贊說。又復教他善戒者盜。此業具足。如是三業。具足不減。余偷盜業。得果報少。而不決定。  
　　又修行者。內心思惟。隨順正法。觀察法行。云何邪淫。此邪淫人。若于自妻。非道而行。或于他妻。道非道行。若于他作。心生隨喜。若設方便。強教他作。是名邪淫。云何邪淫得果報少。若邪淫已專心懺悔不隨喜他。遮他邪淫。示其善道。彼邪淫業不具足滿。離邪淫意。修行善戒。如是邪淫。得果報少。不決定受。如是三種身不善業。得果報少。果報輕軟。如是外道遮羅迦波離波阇迦所不能知。非其境界。并天世間若魔若梵沙門婆羅門。一切世間諸天人等所不能知。除我聲聞。從我聞故。知業果報。更無教者。  
　　又修行者。知業果報。云何口業。惡不善行。口業四種。所謂妄語兩舌惡口綺語。如是四種。何者妄語。自思惟已。然后于他作不實語。若作咒誓。若在王前。若王等前。妄語言說。令他衰惱。或打或縛。或令輸物。彼成妄語如是滿足。成妄語業地獄中受。復有口業名為兩舌。于和合者。共作業者。破壞語說。如是語者。成就兩舌。云何此語。得果報少。破壞語已。心中生悔。我愚癡故。作如是說。專心懺悔。亦遮他人作破壞語。示其善道。業不具足。此業不重。云何此業不具足滿。此破壞語。或以煩惱。或以酒醉。心異分別。向他異說。此業不足。云何名為業道相應成破壞語。若以惡心破壞于他。隨喜贊嘆。如是名為業道相應成破壞語。云何此業決定成就破壞語說。作已隨喜。復教他作。隨喜贊說。喜樂貪著。不離于心。常懷惡心。他人所避。不可往返。為他毀呰。不生羞恥。無慚無愧。不能自知。如是名為破壞語業。又修行者觀察業集。云何名為惡口業行。彼見聞知。或天眼見。如是惡口。能生熱惱。聞不悅耳。不忍他惡。令異人信。若重若輕。戲笑嗔心。得無量報。無量種報。彼重惡口。墮于地獄。彼輕惡口。不決定受。如是名為第三口業。彼業具足相應之義。如前所說。  
　　又修行者。知業報法。云何名為第四口業。無義綺語。前后相違。不相應說。不決定受決定如余。如是名為第四口業。  
　　又修行者。觀業報法。云何意業。意業幾種。彼見聞知。意業三種。貪嗔邪見。何者為貪。若見他人富者財物。心生希望。欲得彼物。是意貪業。復次意業。若見他人富者財物。心生惡嫉。是意嫉業。若生邪見。生顛倒見。是邪見業。彼有二種。謂失不信。云何不信。彼人心謂無施無祀。無齋無會。無有善業。無不善業。無業果報。廣則無量。云何為失。彼人心謂一切苦樂皆是天作。非業果報。如是二種。名為邪見。又修行者。觀業報法。云何三種身口意業。如是十種。樂行多作。彼決定受。此義云何。何者業果于現世受。何者業果于生世受。何者業果于余世受。復于世間何處何生。彼見聞知。或天眼見。身業殺生。樂行多作。墮于地獄畜生餓鬼。若生人中。命則短促。若因貪心獵等殺生。彼人則生豬鹿雉雞迦賓阇羅如是等中。獵師圍兵之所殺害。乃至作魚。鉤釣所殺。彼前作業。相似因緣。常在生死。若生人中。命則短促。設得生天。不得好處。多有鐵畏。速為他殺。殺生之報。有下中上。偈言。  
　　有于藏中死　　有生已命終 
　　有能行則亡　　有能走便卒  
　　彼殺生者此業成就。勢力果報。謂地獄受。若現在受。若余殘受。  
　　又修行者。觀業果報。云何偷盜樂行多作。報有三種。謂地獄受。若現在受。若余殘受。彼偷盜業樂行多作。墮于地獄畜生餓鬼。若生人中。則常貧窮。若得財物。畏王水火劫賊因緣。具足失奪。不曾得樂。彼偷盜業。得如是等三種果報。  
　　又修行者。觀業果報。云何邪淫樂行多作。得三種果。彼見聞知。或天眼見。若彼邪淫樂行多作。墮于地獄畜生餓鬼。若生人中余殘果報。妻不隨順。若得二根。世間所惡。彼如是等三種身業。三種果報。非彼外道遮羅迦波離婆阇迦之所能解。廣說身業。則有無量。皆不能解。何以故。彼以癡法熏其心故。唯我能解。我實不見余人能解。更無有人能見如是業果報法。如我見者。若我弟子修行法者。以從我聞。是故能解。  
　　又修行者。內心思惟。隨順正法。觀察法行。云何口業。口業幾種。彼見聞知。或天眼見。口業四種。所謂妄語。兩舌。惡口。綺語。若彼妄語樂行多作。墮于地獄畜生餓鬼。若生人中。一切眾生。不信其語。諸善眾會善長者眾。剎利等眾。及妻子等。不信其語。口常爛臭。齒亦不好。面皮無色。一切世人妄語枉謗。常生怖畏。親友兄弟。知識不固。一切所作不得果利。于一切人不得饒益。如是妄語。是不可愛。非是可樂。非是可意。成就如是不善業果。  
　　又修行者。內心思惟。隨順正法。觀察法行。云何名為第二口業樂行多作成就果報。彼見聞知。或天眼見。如是兩舌樂行多作。墮于地獄畜生餓鬼。若生人中。若聾若啞。口常爛臭。無人信語。眾人所笑。面色不好。不住一處。心動不定。常行惡行。如是名為兩舌業報。  
　　又修行者。內心思惟。隨順正法。觀察法行。云何名為第三口業樂行多作成就業果。彼見聞知。或天眼見。如是惡口樂行多作。墮于地獄畜生餓鬼。若生人中。處處皆畏。一切人所。皆得衰惱。無人安慰。于自妻子。不得愛語。猶如野鹿畏一切人。遠善知識。近惡知識。是名惡口三種果報。  
　　又修行者。內心思惟。隨順正法。觀察法行。云何綺語樂行多作。彼見聞知。或天眼見。若彼綺語樂行多作。墮于地獄畜生餓鬼。若生人中。一切不愛。王舍怨家。兄弟親家。輕弄嫌賤。此是綺語口業果報。  
　　又修行者。內心思惟。隨順正法。觀察法行。云何意業。三種不善。樂行多作意不善業。彼見聞知。或天眼見。若彼貪心。樂行多作意不善業。墮于地獄畜生餓鬼。若生人中。雖有財物。則為王賊及水火等無理橫失。恒常貧窮。  
　　又修行者。內心思惟。隨順正法。觀察法行。云何嗔心。樂行多作意不善業。彼見聞知。或天眼見。嗔心意業。樂行多作意不善業。墮于地獄畜生餓鬼。若生人中。則生邊地夷人之中。常畏鐵處。常怖魄處。墮崄岸處。彼人之心不曾安隱。常被誹謗。常得如是多種眾惡。  
　　又修行者。內心思惟。隨順正法。觀察法行。云何邪見。樂行多作意不善業。彼見聞知。或天眼見。邪見意業樂行多作。墮于阿鼻地獄等中受一切苦。若墮畜生。于無量世百千萬億億數轉生。餓鬼境界。亦復如是。若生人中。如法所說。自種性業。善業道行。不依法行。于上世來父祖種性。千倍下劣。  
　　又修行者。內心思惟。隨順正法。觀察法行。更復思法。深細觀察。云何如是十不善法。流轉生死世間地獄餓鬼畜生。彼見聞知。或天眼見。云何殺生。云何樂行。云何多作。謂殺生者。此殺生人。近惡知識。若惡知識近住之人。與彼相隨。喜樂彼人。相隨游戲。共行共宿。于彼生信。謂有功德。隨彼所作。亦與同行。彼人如是近惡知識。彼殺生人。近殺生者。則以種種殺生因緣教令殺生。或外道齋。或屠獵等。如貪味者說殺生事。如怨家者說殺生事。如賊貪物說殺生事。如斗戰者說殺生事。如貪名者說殺生利。彼人聞已。心則生信。亦隨順行。喜樂殺生。如是喜樂。既殺生已墮于地獄餓鬼畜生。不可愛著。心不樂處。一切善人訾毀之處。以此因故。若生人中。命則短促。如是殺生。近惡知識。以為種子。  
　　云何樂行彼不善人。既殺生已。喜樂歡喜。心意分別。見殺功德。如是分別。則有多種。斷他命已。不生懊悔。贊說言善。心不放舍。轉復更作。教他人作。既教他已。說彼殺生種種功德。異異因緣。如前所說。如是名為樂行殺生。云何多作。此殺生已。如前行說。近惡知識。習作殺生。多造殺具。作危崄處。作圍毒箭。集養狗等。養殺生鳥。近旃陀羅。造斗戰具。鎧鉀刀杖。及以[矛*(替-曰+貝)]鉾斗戰之輪。種種器仗。諸殺生具。如是一切。皆悉攝取。如是惡人。多作殺生。以是因緣。墮于地獄畜生。餓鬼。受極苦惱殺生之業。有下中上。受苦報時。亦下中上。既作業已。如是不得不受果報如是如是。自作惡業。自得惡報。若黠慧人。舍惡行善。彼世間中。如是殺生。樂行多作。  
　　云何偷盜樂行多作。云何樂行多作。盜已墮于地獄。此惡戒人。性自偷盜。近惡知識。若惡知識近住之人與彼相隨。則行偷盜。有下中上。何者為下。謂王法等。如前所說。何者為中。非福田所。偷盜彼物。此盜為中。何者為上。佛法僧物。微少偷盜。是則為上。彼佛法僧。若盜僧物。佛法能凈。盜佛法物。僧不能凈。若盜眾僧現食用物。墮大地獄。頭面在下。若取屬僧所常食物。則墮無間阿鼻地獄。寬廣闇等。以重福田。微少偷盜。以有心念。樂行多作。彼少偷盜。墮于地獄畜生餓鬼。若復懺悔。不生隨喜。心中生悔。彼不定受。若偷盜人。無量方便而行偷盜。以如是故。名為偷盜。  
　　云何樂行偷盜他物。得已歡喜。與賊相隨。心以為樂。既得財物。作衣食已。心生歡喜。贊其功德。教他偷盜。教已贊說。如是名為樂行偷盜。  
　　云何多作。既偷盜已。多作床敷。臥具氈被。食啖餅肉。衣服莊嚴。淫女娛樂。樗蒲博戲。心生喜悅。我今快樂。一切樂中。偷盜為最。以此因緣。我豐床敷臥具飲食。衣服莊嚴。淫女樗蒲。第一勝樂。我今常當作偷盜行。令我后時增長富樂。如前所說。如是如是。多行偷盜。決定于彼地獄中受。  
　　云何邪淫樂行多作。此邪淫人。心不觀察。淫欲覆蔽。若人先世淫欲處來。所謂鴛鴦迦賓。阇羅孔雀。鸚鵡魚雉。鷃鳥阿修羅等。如是處來。于此中生。常與多欲。不善知識。相隨共行。如是二分。喜樂淫欲。心不觀察。心不厭足。不離欲心。不觀察行。隨有欲處。往到其所。以欲處來。此欲處生。喜行淫欲。故不觀察淫欲所覆。如是邪淫不善之人。觸染勢力。彼彼喜樂。如是邪淫。復更如是。心喜樂行。樂行如是邪淫惡觸。  
　　云何樂行如是邪淫。雖不常行。而常喜樂。心意分別。更于余處。心不喜樂如淫欲者。如是樂行邪淫境界。  
　　云何多作。愚癡凡夫。心不觀察。邪淫覆蔽。他復為說邪淫功德第一勝樂。所謂淫欲。言為此事非是不善。復教多人喜樂淫欲。如是邪淫。愚癡凡夫喜樂多作。如是三種身不善業。口業四種。妄語兩舌惡口綺語。何者妄語。所謂自心先自作誑。然后誑他如是妄語。自他成誑。又彼妄語。五因緣發。所謂嗔貪邪法所攝。欲心怖畏。  
　　云何嗔心而發妄語。若于王前。或大眾中。長者眾中。若善知識。怨家諍斗。饒益知識。衰惱怨家。是故妄語。云何貪心而發妄語。見他財物。方便欲取。是故妄語。云何邪法所攝妄語。如婆羅門法中所說。饒益尊故。饒益牛故。畏自死故。為取婦故。如是妄語。皆不得罪。如是之人。邪法攝語。如是妄語。是愚癡人邪見攝語。此語堅重。于地獄受。是故乃至失命因緣。不應妄語。此妄語者。能為地獄第一種子。言為取婦妄語無罪。是欲心發。亦是邪法。云何怖畏而發妄語。何處怖畏。為彼饒益。是故妄語。起如是心。若不妄語。彼則于我多不饒益。彼人畏死。是故妄語。彼五因緣愚癡之人。作妄語說。如是一切皆住癡法。爾時世尊而說偈言。  
　　若有何等人　　起一妄語法 
　　則不畏他世　　無惡不造作 
　　若人生世間　　口中有大斧 
　　若以斫自他　　口中惡語出 
　　如是應實語　　不應斫他人 
　　雖無乞求者　　應當多少與 
　　此三種行者　　舍身則生天  
　　若如是者。一切因緣。一切所作。莫妄語說。于他妄語。心莫隨喜。亦不隨逐妄語者行。莫共同坐。若妄語人共行坐者。他人見之。亦謂妄語。如是若與垢業之人共相隨者。則樂垢業。若與彼人共行坐等。雖無垢業。他謂垢業。若如是者。應觀察法。惡知識者。勿與相隨。此惡知識。于生死中最堅系縛。則墮地獄畜生餓鬼。所謂隨逐惡知識行。若善知識相隨行者。則得解脫。廣則無量。此中如是略說妄語又修行者。內心思惟。隨順正法。觀察法行。云何兩舌。兩舌幾種。彼見聞知。或天眼見。兩舌者。多于和合人起破壞意。口中語說。兩舌二種。自作教他。教他者怨家。若似怨家所遣破壞。汝破彼人。是他因緣。有他不遣。自作破壞。令他衰惱。又復云何嗔因緣故。于他不愛。與他人惡口說惡語。聞者不愛。  
　　又修行者。內心思惟。隨順正法。觀察法行。云何惡口。彼見聞知。或天眼見。彼惡口者。貪嗔癡發。一切愚癡凡夫之人。常行不離。如是惡口。有無量種。無量攀緣。無量因緣。無量心發。無量果報。此語能破無量善行。此語能與一切人惡。世間如怨。善人不近。人所不信。此語如毒。如是惡口惡道因緣。是垢言語正梵行人。舍離不行。爾時世尊。而說偈言。  
　　黠慧離惡口　　正語喜樂行 
　　如是美語人　　則近涅槃住 
　　常說善妙語　　舍離垢惡語 
　　垢惡語污人　　能令到地獄 
　　垢語所污人　　彼人則無善 
　　惡如師子蛇　　彼不得生天 
　　一切善語人　　能善安慰他 
　　諸世間所愛　　后世則生天 
　　若人不惡語　　舍離于諂曲 
　　雖人行如天　　彼人善應禮 
　　實語常行忍　　直心不諂曲 
　　不惱于他人　　彼建立法幢 
　　人命不久住　　猶如拍手聲 
　　人身不如法　　愚癡空過世 
　　何人不自愛　　何人不樂樂 
　　若人作惡業　　不行自愛因 
　　妻子及財物　　知識兄弟等 
　　皆悉不相隨　　唯有善惡業 
　　善業不善業　　常與相隨行 
　　如鳥行空中　　影隨常不離 
　　如人乏資糧　　道行則受苦 
　　不作善業者　　彼眾生亦然 
　　如具資糧者　　道行則安樂 
　　眾生亦如是　　作福善處行 
　　久時遠行人　　平安得還歸 
　　諸親友知識　　見之皆歡喜 
　　作福者亦爾　　此死他處生 
　　所作諸福德　　如親等見喜 
　　如是作福德　　和集資未來 
　　福德于他世　　則得善住處 
　　福德天所贊　　若人平等行 
　　此身不可毀　　未來則生天 
　　觀如是處已　　黠慧者學戒 
　　得圣見具足　　善行得寂靜  
　　又修行者。內心思惟。隨順正法。觀察法行。觀察第四不善業道。綺語口業。云何綺語。綺語幾種。前后語言不相應說。故名綺語。心輕速轉。前后語言相應而說。亦名綺語。從慢心起。自輕因緣。令人不信。即于現身是惡道生。一切世間輕毀之因。無所饒益。垢語綺語。如是第四垢語口業。非善業道。勿作綺語。亦莫隨喜。不應受行。若綺語者。則非善人。  
　　意不善者。貪嗔邪見。云何為貪。他所攝物。自心分別。欲得彼物。非正觀察。彼人如是。愛樂他物。于他所有。無因無分而自擾惱。望得彼物。故名意貪。不善業道。非是可愛。非是可樂。所得果報。非意相應。非寂靜意。非是安樂。愚癡之人。虛妄生貪。他物叵得。虛妄分別。生貪味著。心意動轉。常生悕望。心樂欲取。見他財物。自得苦惱。故名為貪。如是意地第一貪心不善業道。又修行者。內心思惟。隨順正法。觀察法行。云何名嗔意地第二不善業道。彼見聞知。或天眼見。于他前人。無有因緣。起嗔惡意。又復于他。若貧若富。無有因緣而見他已。意地起發重惡嗔心。以嗔因緣。于地獄受。善法谷等。既成熟已。嗔心如雹。壞善谷等。唯正智眼。對治彼闇。嗔心如火。燒一切戒。嗔則色變。是惡色因。嗔如大斧。能斫法橋。住在心中。如怨入舍。此世他世。心一正行。嗔能壞破。舍彼嗔心。慈是對治。及四圣諦。苦集滅道行地獄行。嗔為上使。唯有善人。圣聲聞人。聞法義人。乃能舍離。又修行者。內心思惟。隨順正法。觀察法行。云何邪見正法障礙。一切惡見。心之黑闇。彼見聞知。或天眼見。無始以來行邪見因。墮于地獄餓鬼畜生。故名黑闇。樂邪見者。正道障礙。如刀火毒崄岸惡處。唯有一切愚癡之人。貪著樂行。以顛倒見。故名邪見彼有二種。一信邪因。二心不信業果報法。信邪因者。作如是知。身等樂苦。皆是天作。非業果報。于業果報心不信者。謂無施等。是名邪見。如是十種不善業道不饒益業。一切皆以邪見為本。  
正法念處經卷第二 十善業道品第一之二  
　　又修行者。內心思惟。隨順正法。觀察法行。云何如是十善業道對治修行漏無漏業。彼見聞知。或天眼見。以此因緣。世間中縛。善法盡滅。所謂縛因。不善業道。善是佛因。是解脫因。所言善者。謂離殺生。攝取世間一切眾生。施與不畏。于現在世。人所贊嘆。面色諸根。端正美妙。得長命業。若不殺者。則為羅剎鳩槃茶等。一切惡鬼能殺人者。及余惡人能殺人者。于夜闇中擁護彼人。諸天常隨。觀察擁護。身壞命終。則生善道天世界中。受妙果報。若勤精進愿下中上三種菩提。隨愿皆得。彼人若愿聲聞菩提。得阿羅漢。入于涅槃。彼人若愿緣覺菩提。得辟支佛。如是若愿無上菩提。得正遍知明行足善逝世間解無上士調御丈夫天人師佛世尊。一切諸法。命為根本。人皆護命。不殺生者。則施其命。若施命者。施一切樂。第一施者所謂施命。如是思惟。生天之因。最勝戒者。所謂施命。若愿染愛境界勝樂。不殺為因。彼人則生若梵若魔若帝釋王。彼人若愿生人中勝。得轉輪王七寶具足王四天下。若愿大身阿修羅者。舍身得為阿修羅王。彼人若愿大身夜叉。得夜叉王。此不殺生最為大業正法種子。行于生死。唯不殺生。為歸為救。入生死闇。不殺為燈。不殺生者。名曰慈悲。正念思惟不殺生善。心常生喜。若遮他殺。他不可遮。則是行舍。彼人如是。行四梵行。以熏身心。不殺善根。不可思議。最為真實。何等何等。種種諸愿。如是如是。隨愿皆得。譬如世間善巧金師。得好真金。如是如是隨所欲作。彼金如是隨意造作種種莊嚴。若作瓶等。若作人像。若作佛像。如是如是。不殺生者。不缺不穿。不孔不虛。如是如是。隨愿皆得。隨何等人。如是不殺。則近涅槃。彼人常共善知識行。彼人則是善器眾生。善能攝取自他福德。彼人則是世間福田。不行地獄餓鬼畜生。此善行人。成就善法。一切所得皆悉堅固。無有王賊水火等畏。皆自食用。人中尊貴。他不能勝。法具足故。是故智者不應殺生。  
　　又修行者。內心思惟。隨順正法。觀察法行。云何不盜則得善法。彼見聞知。或天眼見。不偷盜者。出大貪網。彼人現在。善人所信。若王王等。一切皆信。若于王眾。若長者眾。若剎利眾。若沙門眾。婆羅門眾。一切皆信。憐愛愍念。信受其語。所有財物。一切堅固。不失不壞無能劫奪。王賊水火。諸畏皆離。不須方便。財物易得。得財物已。如法食用。于持戒人行道之人諸福田中皆能舍施。若世間中所應用處皆悉能與。身壞命終。則生善道天世界中。若愿出世。若梵若魔若帝釋王若轉輪王。王四天下七寶具足。隨愿皆得。若樂持戒則得菩提。如前所說。  
　　又修行者。內心思惟。隨順正法。觀察法行。云何邪淫舍離得果。彼見聞知。或天眼見。離邪淫人。善業道行。見如是法。善人所贊。一切所信。非婦女中。心不生慮。若王王等。一切皆信。所有妻妾無能侵奪。隨順供養不違其意。設有衰損。妻妾不嫌。心無妒忌。不生外心。一切世間人所見之。如母姊妹。不為世人之所罵辱。不邪淫者。得如是婦。身壞命終。則生善道天世界中。如前所說。彼天退已。余天子生。若邪淫者。欲退未退。彼天女中。余天子生。時彼天女。即于現前與余天子共相隨逐娛樂戲笑。彼欲退天。既見天女與余天子共相隨逐娛樂戲笑。妒心罥縛。墮于地獄。如是邪淫。樂行多作。則為大失。隨何等人。能離邪淫。攝大善道。是涅槃器。  
　　又修行者。內心思惟。隨順正法。觀察法行。云何一切不善對治。舍離妄語。大善分攝。現得果報。彼見聞知。或天眼見。離妄語者。諸世間人。或有眼見。或有耳聞。一切皆信。設復貧窮無財物者。一切世人。供養如王。如眾星中光明之月。一切人中實語之人。光明亦爾。一切寶中。實語寶勝。欲度生死。一切船中。實語船勝。若欲出離一切惡行。實語離勝。一切燈中。實語燈勝。一切惡道善將導中。實語導勝。一切世間受用物中。實語物勝。一切治病諸藥草中。實語藥勝。一切奮迅諸勢力中。實語力勝。一切歸中。實語歸勝。一切知識。實語為勝。若人攝取實語財物。則于世間不曾惡行。不墮貧窮。與天比近。數數往來。何處何處。隨彼所生。常為男子。生勝種姓。一切憐愛。信受其語。彼人不為無色夜叉毗舍遮等之所能殺。行他國土。多有床敷。設有病痛。藥食具足。無心思念。一切皆得。一切世間第一勝樂。皆悉得之。身壞命終。則生善道天世界中最長命處。大神通處。最高勝處。若愿白凈無漏勝道。則得涅槃。如前所說。  
　　又修行者。內心思惟。隨順正法。觀察法行。云何遠離兩舌惡業。善業道行。現在未來。得業果報。彼見聞知。或天眼見。離兩舌人。于現在世受業果報。知識親友。兄弟妻子。奴婢作使。如是等人。皆悉堅固。無人能壞。王及怨家惡兄弟等。不能破壞。若無財物。亦不舍離。設值時儉。若行曠野山中崄處。皆悉不舍。常樂不離。若有他人種種方便說破壞語。雖聞不受。王于彼人。好心堅固。水賊刀怨不能令畏。以離兩舌不善業故。如是舍離兩舌功德。身壞命終。則生善道天世界中。于天眾中。多有天女之所圍繞。常共相隨。愛念娛樂。彼天女身。妙鬘散香涂治。莊嚴第一天女。常生歡喜。若舍兩舌愿凈無漏。彼人則得無漏禪道。到于涅槃。如前所說。  
　　又修行者。內心思惟。隨順正法。觀察法行。云何世間不善業道惡口舍離。于現在世得業果報。后何處生。彼見聞知。或天眼見。舍離惡口。見勝妙色。真實人信。一切世人。皆樂往返。滑語軟語。于一切人皆悉安慰。不令有怖。一切世人遙遠見之。皆往近赴。多善知識。設無財物。于一念頃。令一切人恭敬如奴。若于前世惡業所致。得衰惱者。人不舍離。一切財物皆悉易得。此人無有怨家王水刀火等畏。身壞命終。則生善道天世界中。既生彼已。滑語利益。要略省語。因相應語。得如是語。得大神通。得勝妙體。若愿出道坐禪樂行無漏之法。彼人則得三種菩提。如前所說。  
　　又修行者。內心思惟。隨順正法。觀察法行。云何世間不善業道綺語舍離。于現在世得善業報。后何處生。彼見聞知。或天眼見。舍離綺語。即于現身世間敬重。善人所念。前后語言。不相違反。一切世人愛其語說。無人恐嚇求其過者。善語正語。世所尊重。少語軟語令人易解。法相應語。不粗獷語。有深因語。皆有理趣。于法不違。一切世間。見者尊重。資財寶物。皆悉牢固。受用稱意。于無德者。說有功德。彼無德者。說其功德。身壞命終。則生善道天世界中。既生彼已。諸天敬愛。有大神通。受天富樂。不可具說。若愿凈白無漏禪樂。三種菩提。隨所求得。如前所說。  
　　如是三種身不善業。如是四種口不善業。次第舍離。乃至涅槃。彼善業因。世所稱贊。次得生天。后得涅槃。彼身口業。實業果報。修行法者。內心思惟。隨順正法。如是觀察。如實知見。又修行者。內心思惟。隨順正法。觀察法行。云何意地善業道行。彼見聞知。或天眼見。意業三種。貪嗔邪見。不善對治。現在受樂。身壞命終。則生善道天世界中。若厭生死。彼人無余涅槃界入。又修行者。內心思惟。隨順正法。觀察法行。云何離貪不善業道得善業果。彼見聞知。或天眼見。彼離貪者。于現在世。一切財物。及珍寶等。皆悉豐饒。無人侵奪。若王王等。尚不起心。何況復有偷盜劫奪。若有因緣漏失財物。他人得者。彼則如親。還送歸之。彼人常富財物不離。常不為他之所破壞。身壞命終。則生善道天世界中。既生彼已。天阿修羅共相斗諍。彼阿修羅無能勝者。不可殺害。無能令怖。不畏他人。一切天子。皆悉愛樂。心生憐愍。有不可說。可愛聲觸。色味香食。若愿出世凈白無漏禪定道果。三種菩提。隨愿而得。如前所說。又修行者。內心思惟。隨順正法。觀察法行。云何離嗔不善業道得善業果。彼見聞知。或天眼見。彼離嗔者。于現在世業行果報。豐財大富。一切愛念。心意憐愍。第一崄隘。怖畏惡處。無能得便。王畏賊畏。墮崄岸畏。水畏火畏。諂曲等畏。無量諸畏。隘處等畏。皆悉遠離。一切世人第一愛念。一切惡人。亦生愛念。一切善人。如子兄弟。極生愛念。身壞命終。則生善道天世界中。得大神通。得勝妙體。常得一切可愛妙聲觸味香色。隨心受用。有歡喜園。勝妙樹林。寶間錯輦。于大林中。天婇女眾之所圍繞。一切余天不能起發。若身口意令其怖者。百千天子。心意憐愍。親近愛念。帝釋天王。愛念憐愍。天阿修羅共斗諍時。不生怯弱。離怖畏心。若愿出離煩惱諸垢出世間道。彼如是處天世間退。生于人中。為轉輪王。如是往返。經無量世。王四天下。七寶具足。所謂女寶。彼女寶身。作栴檀香。口中常出優缽羅香。身觸細軟。如迦陵伽觸。迦陵伽者。海渚中鳥。彼觸勢力。若觸人身。則無疲乏。遠離饑渴憂悲苦惱。彼渚上人。得彼觸力。女寶亦爾。若轉輪王。若見若觸。皆受快樂。寒時身溫。熱時涼冷。如是觸力。非余人得。離嗔善業。順行勢力。一切男人見此女寶。心善分別。如母姊妹。一心于王。于王敬重。專心于王。常與樂行。遠離五種婦女過失。謂不貞良異男子行。妒心惡貪。樂惡處欲。夫亡命住。如是女寶。復有五種功德相應。五者所謂隨夫意轉。多生男子。種姓不劣。喜樂好人。不生妒心。夫共余女娛樂行時。不生妒心。復有三種大勝婦女功德相應。謂不多語。心不邪見。夫若不在。不樂聲觸諸味香等。心意不動。以是因緣。身壞命終。則生善道天世界中。如是勝妙女寶之食。唯轉輪王乃得之耳。  
　　又修行者。內心思惟。隨順正法。觀察法行。云何舍離多垢嗔心。得轉輪王善業果報。彼見聞知。或天眼見。舍離嗔他惡不善業。余殘善業。得轉輪王第二寶食。所謂珠寶。此有八種功德具足。謂夜闇中作善光明。如秋滿月遠離云翳。如是珠寶能于闇中光明遍照。滿百由旬。復于晝時日熱可患。放冷光明。除熱清涼。如是珠寶第一功德。又復珠寶第二功德。若行曠野無水之處兵眾渴乏。能令多有八分相應清凈水流。除一切渴。如是珠寶第二功德。又復珠寶第三功德。若轉輪王憶念水時。如是珠寶隨王意流。如是珠寶第三功德。又復珠寶第四功德。如是珠寶具有八楞。彼一一楞。放種種色。青黃赤白。紫頗梨色。如是珠寶第四功德。又復珠寶第五功德。彼珠寶力。百由旬內。人皆離病。心行正直。一切所欲。如業相似。非不得果。如是珠寶第五功德。又復珠寶第六功德。以彼珠寶之勢力故。令彼惡龍不降惡雨。如是珠寶第六功德。又復珠寶第七功德。于無水處。崄岸曠野。無樹草處。是珠能令多有樹木。池水蓮花。叢林青草。皆悉具足。如是珠寶第七功德。又復珠寶第八功德。珠寶力故。無人橫死不盡壽者。能令畜生不相殺害。不相憎嫉。相憎嫉者。謂蛇鼠狼。如是八種勝大功德具足相應。彼轉輪王離嗔善業所得果報。滿足千子。皆悉勇健。人中第一。勝妙身色。能壞他軍。隨轉輪王心意轉行。端正可喜。如法善人。隨順法行。與轉輪王種姓相似。一切聚落大眾會處。皆悉敬愛。贊其心行。  
　　又修行者。內心思惟。隨順正法。觀察法行。云何離嗔善業修行。得轉輪王。第三輪寶出于世間。彼見聞知。或天眼見。彼之輪寶有五功德相應具足。所謂千輻。其體皆是閻浮檀金。廣五由旬。如第二日。照明世間。如是輪寶最初功德。又復輪寶第二功德。行無障礙。飛空而去。一日能行百千由旬。又復輪寶第三功德。謂隨王意。于何方處。憶念欲行。若瞿陀尼。若弗婆提。若郁單越。四天王處。于彼彼處。彼千輻輪飛空而往。輪寶力故。能令四兵象馬車步皆悉相隨飛空而去。又復輪寶第四功德。若有不臣轉輪王者。彼金輪寶王與相隨。能令降伏。又復輪寶第五功德。彼金輪寶無能為敵。若王王等。見即降伏。皆以法力。輪王隨逐。故能使爾。如是輪寶五種功德具足相應。如是已說第三大寶。  
　　又修行者。內心思惟。隨順正法。觀察法行。云何離嗔。善業修行。得轉輪王。第四象寶出于世間。彼見聞知。或天眼見。此轉輪王修行法人。隨順法行。得調順象。第一調順。能勝他城。七支柱地。所謂四足。尾根牙等。如是七分。皆悉柱地。若有如是七種相者。彼象大力。勝余弱象一千倍力。斷則柔軟。色白如雪。如帝釋王。伊羅槃那。自余諸象。聞氣即伏。不敢正看。三處能斗所謂水處。陸地空中。能速疾行。于一日中。繞閻浮提。能行三匝。彼象調順。以一縷綖。系咽牽行。若轉輪王乘行之時。彼象調順。與王心同。若轉輪王欲何處行。則不須教速至彼處。平正均行。不震不掉。行步詳審。身不動搖。次第舉足。不躑不驟。亦不怒力。種種善行。小兒見之。不生怖畏。四出道巷。若重屋上。到彼處行。婦女能捉。手得摩之。若斗戰時。甚能勇惡。行則調順。綖系不越。如是輪王大龍象寶。是轉輪王十善道中。行一業道種子所得。何況具足和合修行十善業道得。如是順法修行法者。以天眼見彼轉輪王第四象寶。  
　　又修行者。內心思惟。隨順正法。觀察法行。云何輪王得彼馬寶。彼馬寶者。有何功德和合相應。彼見聞知。或天眼見。馬寶如鵝拘物頭花。如是凈色。普身皆有天旋等相。以為莊嚴。是第一相。量色形等。眾相相應。第一調順。于一日中。繞閻浮提。能行三匝。而身不乏如是輪王。得此第五功德馬寶。又修行者。內心思惟。隨順正法。觀察法行。云何轉輪王得主兵寶。彼見聞知。或天眼見。彼主兵寶有何功德。所謂輪王憶念思惟。不待教敕而知王意。隨王所須皆悉能辦。遠離非法。依正法行。時方所須。稱王意辦不苦不惱。依正法取。如王意念隨心所須。一切所作不違法義。隨王境界所須所作。皆能成辦。如是輪王離嗔善業。得主兵寶。恒常修行十善業道。利益一切世間眾生。猶如父母。  
　　又修行者。內心思惟。隨順正法。觀察法行。云何輪王得彼第七主藏大臣富長者寶。彼長者寶有何功德。彼見聞知。或天眼見。主藏臣寶。屬轉輪王。何者功德。能以金剛及因陀羅青色寶珠摩迦羅多。及牟瑳羅迦羅婆等種種妙寶。一切坑澗。深山幽谷。險岸惡處。不平之處。悉能令滿。不待王敕而寶不盡。何況金銀。此長者寶第一比泥。不誑不諂。不熱惱他。一切見者清涼愛念。如是輪王富長者寶。如是輪王七寶具足。王四天下。能與龍眾天眾同坐天處。有二四天王天三十三天。帝釋天王。分座而坐。如是七種妙寶具足。得轉輪王。又復更有相似七寶。劣前七寶。所謂劍寶皮寶床寶林寶殿寶衣寶履寶。彼轉輪王劍相似寶。有何功德。若有國土起拒逆心。如是劍寶疾走而去。一切國土。見劍即伏。不殺一人。如是劍寶。有此功德。不罰不殺。一切國土自然降伏。如是第一劍寶功德。  
　　云何輪王得彼第二皮相似寶。彼第二寶。有何功德。彼皮寶者。海中而生。彼既生已商人得之。將來上王。彼寶功德。廣五由旬。長十由旬。海龍之皮。水雨不爛。風不能動。火不能燒。能卻寒熱。寒時能溫熱時能涼。何處何處輪王行時。隨王軍眾。彼主兵寶之所將行。能以為屋。悉能容受王及軍眾。一一隔別。妻婦不雜。各不相見。其色鮮白。如日光明。如是第二皮寶功德。云何輪王。得彼第三床相似寶。彼第三寶。有何功德。彼床寶者。柔軟細滑。坐上則凹。起則還平。若坐其上。禪念思惟。于解脫中得寂靜心。若坐彼床。心念欲事。即得離欲。如是次第。嗔癡亦爾。即彼床上。出小禪屋。諸有婦女。雖復于王極生染心。見此床寶。心則無染。如是第三床寶功德。  
　　云何輪王。得彼第四林相似寶。彼第四寶。有何功德。若王憶念林中游戲。往彼林中。彼林功德。王善業力。如天世間歡喜林中。出生花果。賒居尼鳥。蓮花池流。于彼濟口。天歌婇女。戲笑歌舞。一切天女悉來集會。彼王如天。一切五欲功德相應。于彼林中婦女相隨。娛樂游行。善業力故。彼修行者。一切觀察。如是第四林寶功德。  
　　云何輪王得彼第五殿相似寶。彼第五寶有何功德。謂轉輪王在彼殿中夜偃臥時。欲見月者。則有星月于殿中現。見已眼樂。謂之是珠。天女詠歌。聞則無憂。樂眠安睡。睡已善夢。見妙樂事。寒時則有溫風所吹。熱時則有涼冷觸樂。夜有三分。二分則睡。第三分時。離睡而起。受行法樂。如是第五功德殿寶。彼轉輪王報得受用。  
　　何者衣寶。有何功德。縷成致密。第一柔軟。垢所不污。王既著已。則無寒熱饑渴痟瘦疲倦之極。火不能燒。刀不能割。如是第六衣寶功德。  
　　又修行者。內心思惟。隨順正法。觀察法行。轉輪圣王云何得彼第七功德履相似寶。彼第七寶有何功德。彼見聞知。或天眼見。履相似寶。王若著之。水行若陸。若游行時。則詳徐。涉若百由旬。亦能行去。不損威儀而身不乏。如是輪王具足七寶。復有如是相似七寶。隨心食用。四天下處。及二天處。是王所食滿足千子。皆悉勇健。能破他軍。彼轉輪王。是一切人所應敬重。離嗔善業。得如是樂。十善業道之余勢也。  
　　又行修者。內心思惟。隨順正法。觀察法行。云何如是一切世間無始以來幽冥黑闇邪見為種。一切結使皆亦如是。又復云何。舍離邪見。修行正見。而得解脫。世間生死。彼見聞知。或天眼見。彼修行者。隨順正法。觀察法行。若舍邪見。修習正見。一切結使不饒益法皆悉斷滅。則得涅槃。遠離生死。離邪見人。五根不障。如是善人。喜樂正法。如是最初聞佛功德觀于生死五道之中。種種苦惱。觀彼五處極大怖畏。天中則有放逸之苦。后退時苦。人中則有農作等苦。地獄之中。他惱害苦。于餓鬼中。饑渴惱苦。于畜生中。相啖食苦。如是五處。一一散說。則無量種。如是觀已。則于生死起厭離心。猶如光明。通達正法。生出家心。生此心故。善法流出。若人和合。既生是心。彼地夜叉。歡喜贊嘆。身毛皆豎。生如是心。此善男子。如是名字。如是種姓。發心欲斷無始世來貪嗔癡等。為欲破壞魔之境界。不樂煩惱染欲境界。心不喜樂欲染心愛。  
　　又離邪見。彼善男子有出家心。恒常如是。樂修多作。近善知識。樂聞正法。常清凈心。禮拜佛法。善凈寂靜。身業口意業。彼人如是寂靜口意。是善行人。彼地夜叉。知已歡喜。生如是心。此善男子善心凈心。不樂在家所有舍宅。如罩如籠。心不喜樂。無始貪欲。嗔恚愚癡。于魔境界不生喜樂。不樂欲愛。欲共魔戰。欲斷煩惱。  
　　又復如是。彼善男子。如是觀察生死苦已。出家之心。轉轉增上。遠離殺生偷盜邪淫飲酒妄語。具足受持優婆塞戒。彼地夜叉見如是已。轉復歡喜。次第上聞虛空夜叉。作如是言。某國某村某聚落中。某善男子。如是種姓。如是名字。正信如是。堪能出家。欲剃須發。欲被法衣。正信出家。減損魔分。長正法朋。斷魔系縛。斷貪嗔癡。一切使結邪見為本。出世涅槃正見為本。隨順正法觀一切法。而修行者。最初如是。贊嘆正見。不嫌不毀。不賤不惡。亦教他人令住正見。不贊邪見。嫌賤毀惡。常說邪見正見相對二業果報。不令眾生住于邪見。一切世間愚癡凡夫根本系縛。所謂邪見。一切眾生。以邪見故。墮于地獄餓鬼畜生。彼善男子。舍離邪見。具足當得無量善法。又復如是。彼善男子。觀察居家無量苦惱逼迫系縛。既觀察已。生厭離心。樂欲出家。欲共魔戰。如是正士。彼地夜叉。知已歡喜。轉復上聞虛空夜叉。虛空夜叉向四天王。歡喜心說。某國某村某聚落中。某善男子。如是種姓。如是名字。如是正信。堪能出家。欲剃須發。欲被法衣。正信出家。減損魔分。長正法朋。四大天王如是聞已。心生歡喜。  
　　如是正士聞正法已。厭離欲垢。彼善男子恭敬和上圣聲聞已。剃除須發。被服袈裟。受波羅提木叉戒已。彼地夜叉虛空夜叉。知已歡喜。向四天王說如是言。閻浮提中某國某村某聚落中某善男子。如是種姓。如是名字。舍離邪見修正見業。如法正行。剃除須發被服法衣。受波羅提木叉戒已。一切世間不饒益處。居家隘迮。妻子愛毒皆已舍離。正信出家。在家心業一切舍離。欲共魔戰。欲斷無明。時四大王聞已歡喜。既歡喜已。向四天王如是說言。閻浮提中某國某村某聚落中某善男子。如是種姓如是名字。舍離邪見修行正見。剃除須發被服法衣。正信出家。某甲比丘。受為弟子。彼天聞已。心歡喜曰。魔分損減正法朋長。彼四大王既如是說。四天王聞如是歡喜。  
　　又復如是。彼善男子。乃至塵許惡不善法。見則深畏。能忍不作。心行正直。不樂多語不修禮家。不共往返。不近惡友。多人聚集憒鬧之處。無心欲見。不往惡眾。不往多人集戲之處。不貪美味大器多食。親友善知識。不數往見。于境界中。常正念行。常勤精進。如法飲食。如法處行。勤斷魔縛。勤修正見。如是善人。利益一切世間眾生。爾時世尊而說偈言。  
　　若不殺眾生　　慈心常行忍 
　　于眾生如父　　彼能觀世間 
　　舍離于偷盜　　黠慧常攝根 
　　身業常行善　　能度諸有惡 
　　乃至畫婦女　　眼尚不欲觀 
　　破欲堅明慧　　故名得解脫 
　　觀金土平等　　離愁憂正行 
　　煩惱蛇不嚙　　彼得無量樂 
　　利衰心平等　　得失意亦然 
　　苦樂心不異　　故名為比丘 
　　不見怨親異　　攝根不放逸 
　　不為境界傷　　故名婆羅門 
　　見境界如毒　　勇離如避怨 
　　彼涅槃不遠　　正遍知所說 
　　如實見生滅　　正見心不貪 
　　心不動如山　　彼解脫生死 
　　栴檀余草等　　美惡食心平 
　　袈裟絹布等　　彼愛不能縛 
　　不貪著利養　　知足草為敷 
　　見利養如火　　如是乃名見 
　　外境界愛河　　之所不能漂 
　　諦知自業果　　佛說是比丘 
　　已過事不憂　　不希望未來 
　　現得依法行　　彼不污心意 
　　若不壞法意　　常于法中住 
　　則不行生死　　彼白法具足 
　　若人以智火　　燒心中煩惱 
　　境界如僮仆　　彼人則無苦 
　　若人根寂靜　　根不得自在 
　　心不著色等　　離煩惱如佛 
　　若人能制根　　五根不自在 
　　色等不能劫　　離煩惱寂滅 
　　若人心愛念　　有忍者亦然 
　　見者心惺悟　　彼如月牟尼 
　　若樂住空閑　　不樂重樓觀 
　　樂樹下露地　　得名乞比丘 
　　勇寂調善智　　如實知苦樂 
　　必到無上處　　永離諸憂愁 
　　憐愍淳直心　　一切時修禪 
　　勝負心平等　　如是修得諦  
　　離邪見故。得如是法。又修行者。內心思惟。隨順正法。觀察法行。云何彼人舍離邪見。修行正見。離疑惑心。如是次第。修無漏禪。彼地夜叉。虛空夜叉。至四大王。見聞歡喜。彼見聞知。或天眼見。彼四大王。彼四天王到帝釋所。如是說言。閻浮提中。某國某村某聚落中某善男子。如是種姓。如是名字。剃除須發。被服法衣。正信出家。善戒正行。無礙樂說辯才相應。常正憶念。乃至少罪。深生怖畏。減損魔分。長正法朋。彼四王等向帝釋王如是說已。帝釋天王如是聞已。心大歡喜。三十三天。帝釋王眾。皆共歡喜。  
正法念處經卷第三 生死品第二之一  
　　又修行者。內心思惟。隨順正法。觀察法行。云何比丘次第舍漏。初舍不善法。次修行善法。正觀思惟。修心正住。彼見聞知。或天眼見。彼比丘。初如是觀。根塵相對。迭相因緣。一切世界。無始以來。生死輪轉。彼如是觀。此生因緣。境界大海。皆悉無我。唯有內心境界因緣。世間流轉。如是最初修遠離行。離憒鬧處。樂空閑處。阿蘭若處。山野林中。稻穰[卄/積]等。樹下露地。冢間處住。則能系縛心之猿猴。以修習故。心則寂靜。不樂聚落歌舞戲笑憒鬧之處。亦不樂見長幼婦女。不樂多語。有二犍尼皆壞梵行。一是淫女。二多言說。皆悉舍離。既舍離已。心一寂靜。彼人之心。能如是住。云何正觀。初觀何法。彼人初心。如是觀察十八意行。能起善根。起不善根。起無記根。何等十八。所謂比丘正觀察意。眼見色已。若喜意染。得不善報。若起憂意。離染欲意。則得善報。若起舍意得無記報。又復如是。耳聞聲已。若喜意染。得不善報。若起憂意。離染欲意。則得善報。若起舍意。得無記報。又復如是。鼻聞香已。若喜意染。得不善報。若起憂意。離染欲意。則得善報。若起舍意。得無記報。又復如是。舌知味已。若喜意染。得不善報。若起憂意離染欲意。則得善報。若起舍意。得無記報。又復如是。身覺觸已。若喜意染。得不善報。若起憂意。離染欲意。則得善報。若起舍意。得無記報。又復如是。意知法已。若喜意染。得不善報。若起憂意。離染欲意。則得善報。若起舍意。得無記報。以如是等十八意行三報因緣。世間生退。若彼比丘如是觀察十八意行。得上初地。彼地夜叉見如是已。轉復歡喜。次第傳聞虛空夜叉。彼地夜叉虛空夜叉。彼二夜叉向四大王歡喜心說。彼四大王向四天王。歡喜說言。閻浮提中。某國某村某聚落中。某善男子。如是種姓。如是名字。剃除須發。被服法衣。正信出家。既出家已離憒鬧處。在寂靜處。今復觀察十八意行。已證彼法。彼四大王如是說已。四天王聞。轉復增上歡喜心曰。魔分損減。正法朋長。彼四天王如是復向三十三天帝釋天王歡喜說言。閻浮提中。次第乃至某善男子。某甲種姓。名字某甲。剃除須發。被服法衣。正信出家。離憒鬧處。乃至冢間。如法觀察十八意行。已證彼法。如法正住。彼四天王向帝釋王如是說已。彼憍尸迦。三十三天帝釋王聞心大歡喜。又修行者。內心思惟。隨順正法。觀察法行。如是比丘已如法觀十八意行。得初地已。后復更證何者異地。彼見聞知。或天眼見。彼復次第觀察四家。四者所謂慧家諦家舍家出家。云何比丘住于慧家。謂彼比丘如是觀察自身正法。如是如實分分善知。此身中有地界水界火界風界空界識界。何者地界。地界二種。一內二外。何者為內。身中所有諸分名內。是內有覺。彼何者覺。與皮肉等和合則覺。所謂發毛爪齒等根。堅澀所攝。入內名覺。彼復何者。所謂發毛爪齒皮肉。筋脈骨髓。脾腎心肺。涕唾等處。生藏熟藏。小腸大腸肚胃頭腦。如是身中。一切內分。堅澀有覺。名內地界。何者名為外地界耶。所有外地。堅澀不覺。名外地界。若內地界。若外地界。彼一和合。此界唯界。觀此地界。無有作者。無有受者。非無因緣。無常無樂。無我無凈。比丘如是觀察慧家則得解脫。一切非我。亦無我所。亦無所我。如是地界如實正知。如實見已。心得離欲。如是比丘。則于慧家而得解脫。何者水界。水界二種。一內二外。何者為內。所有水數。皆水界相。所謂爛相。體中津潤。涕淚涎唾腦血脂汁。凝脂髓膽。小便汗等。如是身中。有內水數。覺分所攝。名內水界。何者名為外水界耶。諸外水數濕潤所攝。所謂不覺。不覺所攝。以不覺故。名外水界。若外水界。若內水界。彼一和合。此界唯界。觀此水界。一切非我。亦非我所。亦非所我。如是水界。如實正知。如實見已。心得離欲。如是比丘住于慧家。何者火界。火界二種。一內二外。何者為內。身內所有種種分分。若火火攝。是內有覺。所謂身暖而不燒燃。所謂能消。何者能消。謂啖飲食。得味正樂。回轉消化。如是身中。內及內分。若火火攝。是內有覺。名內火界。何者名為外火界耶。所有一切外火火數。若暖暖攝。不覺所攝。以不覺故。名外火界。若內火界。若外火界。彼一和合。此界唯界。觀此火界。一切非我。亦非我所。亦非所我。如是火界。如實正知。如實見已。心得離欲。如是火界。非有作者。非有受者。何者風界。風界二種。一內二外。何者為內。身中所有若內內分。風數所攝。若輕輕動。覺分所攝。彼復何者。謂上行風。若下行風。若傍行風。若產等風。若如針刺。如刀所斫。邪分別風。有旋轉風。如是等風。有八十種。動如蟲行。如是等風。如是八十。于八十處分分行風。如是身內。分分處處。風數所攝。輕動成熟。有覺所攝。名內風界。何者名為外風界耶。所有外風。輕動數攝。和合無覺。名外風界。若內風界。若外風界。彼一和合。此界唯界。觀此風界。一切非我。亦非我所。亦非所我。如是風界。無有作者。無有受者。如是如是。如實正知。如實見已。心得離欲。如是比丘證于慧家。  
　　何者名為虛空界耶。虛空界者。亦有二種。一內二外。何者為內。謂此身中所有內分。內分虛空。虛空所攝。有覺知處。不普不遍。色動轉處。飲食眾味。轉下消化。開張之處。又咽喉中。耳中眼中。鼻中虛空。舌處虛空。口內等空。口中舌動行處虛空。此等名為內虛空界。何者名為外虛空界。所有虛空。覺處不攝。不一切滿。不一切遍。所謂樹枝條葉間空。一切窟中諸所有空。山谷河澗。如是等中所有虛空。若外孔穴。如是名為外虛空界。若內色中攝虛空界。若外色中攝虛空界。彼一和合。此界唯界。觀此空界。一切非我。亦非我所。亦非所我。如是如是。觀虛空界。如實正知。如實見已。心得離欲。如是觀已。則不放逸。此虛空界。一切非我。亦非我所。亦非所我。無有作者。無有受者。如是知已。心得離欲。  
　　何者識界。謂十二入。內外和合。眼識見物。意識了別。如是耳鼻舌身意識。如是識界。意是根本。皆意識知。爾時世尊而說偈言。  
　　行法意在前　　意有力速疾 
　　先意動轉已　　則能說能行 
　　抖擻諸惡業　　則能知退生 
　　諦知業果報　　則得不死處 
　　能制一切根　　樂利益眾生 
　　諸根調寂靜　　是安隱比丘 
　　乘駕六根輦　　能殺欲心怨 
　　勇智行蘭若　　能到寂靜處 
　　阿蘭若知足　　臥地心安隱 
　　能抖擻惡法　　如風散重云 
　　身業口業善　　喜樂行善行 
　　諦見行恭敬　　能破壞魔軍 
　　欲等不能縛　　心善而不貪 
　　多有慈悲意　　出道住比丘 
　　境界是縛因　　若不愛色等 
　　彼至勝寂靜　　到不苦惱處  
　　又修行者。內心思惟。隨順正法。觀察法行。如是思惟。比丘觀察十八意行。成就初地。諦知六界。得第二地。復念何法得第三地。彼見聞知。或天眼見。如實諦知。五受根故得第三地。云何諦知樂受欲生。彼如實知。如是次第知苦受生。知喜受生。知憂受生。知舍受生。有樂皆知。知觸因緣。而生樂受。知樂受已。彼如實知。我知樂受。若彼比丘知觸因緣而生樂受。于樂受觸。不生貪樂。知樂受觸。生樂受已。則樂受滅。彼樂受滅。則如實知。我樂受滅。彼如是念。我苦受生。因緣而生。彼知苦受。如樂受生。彼如是知。如說樂受觸緣生等。此苦受中。如是廣說。云何比丘知于喜受。共觸因緣。生于喜受。云何比丘知于憂受。共觸因緣生于憂受。若隨順觀彼喜受已。喜受則滅。見其滅已。離喜受欲。若我喜受初生則滅。見其滅已。如實知受。心得離欲。如是憂受。如是廣說。舍亦如是。彼如是知。得第三地。彼地夜叉。知已歡喜。次第上聞虛空夜叉。虛空夜叉聞四大王。彼四大王聞四天王。彼四天王向憍尸迦帝釋王說。閻浮提中。某國某村某聚落中某善男子。如是種姓。如是名字。剃除須發。被服法衣。正信出家。得第三地。欲共魔戰。減損魔分。長正法朋。彼既聞已。轉復歡喜。彼憍尸迦帝釋天王。即乘大象。其象名曰堙羅槃那。從大神通第一天眾。到炎摩天。歡喜說言。閻浮提中。次第乃至某善男子。廣說乃至得第三地。欲共魔戰。損減魔分。長正法朋。彼炎摩天從帝釋王如是聞已。轉復歡喜。  
　　又修行者。內心思惟。隨順正法。觀察法行。云何比丘得第三地。次第更修得第四地。彼見聞知。或天眼見。比丘欲得第四地者。如是觀察。以觸因緣。我樂受生。若彼樂因。樂因緣滅。寂靜失沒。則無樂受。以觸因緣。我苦受生。如是舍離苦觸苦受苦集苦等。諸苦因緣。彼如是知觸因緣受。我受念念。共觸而生。因觸而生。彼于樂受心不生喜。不生喜樂不贊彼受。亦不多作。不生味著。如是苦受不能逼迮。不惱不亂。如是行舍。憶念正知。如是三受自余諸心。皆悉無染。一切舍離。如是舍者。清凈鮮白。彼比丘如是心念。我今此舍。如是清凈。如是鮮白。我今云何得虛空處。彼人如是悕望欲得虛空處行。如彼處心。我云何得。我已證舍。究竟堅固。我今此舍畢竟喜樂。常攝不離。我以此舍取虛空處。又我此舍。如是清凈。如是鮮白。用取識處無所有處。用取非想非非想處。我悕彼處。如是正行。彼人如是正行非想非非想處。作如是念。我今此舍。依于彼處。如彼處法。令我得之。我以此舍喜樂彼處。用取彼處。正行非想非非想處。譬如世間善巧金師若其弟子。以生色金置于火中。以筒吹之。以手執鉗。并[打-丁+毛]并吹。極令善調。彼生色金。調柔真凈。光色明好。隨所須用。一切造作。皆可贊嘆。一切方土隨所至處。無說過者。磨之無垢。不雜不澀。第一柔軟。所作皆妙。光明凈勝。映蔽余寶。然此巧師。若其弟子。知彼真金善巧能治。知是真寶。如是知已。隨所憶念。欲作何等。令見之者皆生歡喜。即以作鈴。若莊嚴身。若不見處。若眼見處。若作耳鐺用莊嚴耳。若作瓔珞用莊嚴咽。若以莊嚴供養經論。若作指環。環有印文用莊嚴指。若作金鬘。若作髻冠。以莊嚴髻。何處何處用以莊嚴。彼彼如是。相應善成。如是有智。善戒比丘。生如是心。我今此舍。如是清凈。如是鮮白。如是正行。取虛空處。我則相應。我依此舍。系念彼處。喜樂彼處。用取彼處。我以此舍。行虛空處。如是識處無所有處。如是非想非非想處。如是憶念。我今此舍。云何得常不動不壞。不念念滅。彼思惟已。次復攀緣四無色處。彼舍非常。非是無常。非動不動。非常無常。彼如是知。彼虛空處。如是識處無所有處。如是非想非非想處。緣于彼處。非常無常。則于彼處心不喜樂。知不寂靜無常動轉。彼復觀受。知受欲生。知受生已。知受欲滅。知受滅已。知眼觸生。如是次第知耳觸生。知鼻觸生。知舌身意觸受之生。彼既如是證知受已。復于此受。更深觀察。眼觸生受。欲生已生。及此受住。我悉知之。知我受滅。欲滅已滅。  
　　又復知我耳觸生受。我眼觸受。已滅已沒。已厭已棄。更不復來。此受滅已。次第復觀耳觸生受。緣苦緣樂。不苦不樂。耳觸生受。如是如是。隨順觀察。如是知已。則于耳受不生喜樂。知彼受已。離欲解脫。  
　　耳觸生受。如是滅已。觀鼻生受。知鼻生受。鼻觸因緣。我此受生。樂緣生樂。苦緣生苦。不苦不樂因緣。故生不苦不樂。如是如是。隨順觀察。鼻觸生受。如實正知。受則滅沒。知受滅沒。彼既滅已。知鼻緣生苦受樂受不苦不樂受。我若后時。鼻緣生受。如是觀察。亦如是生。生已復滅。  
　　彼既滅已。觀舌生受。后時生受。亦有三種。如前所說。次第乃至觀意生受。亦有三種。彼既如是如實知受。得第四地。勤發精進。欲脫魔縛。彼地夜叉。知已歡喜。如是復向虛空夜叉歡喜心說。虛空夜叉向四大王。亦如是說。彼四大王向四天王。亦如是說。彼四天王向帝釋王。亦如是說。彼帝釋王向炎摩天。如是說言。閻浮提中。某國某村某聚落中。某善男子。如是種姓。如是名字。剃除須發。被服法衣。正信出家。持戒精勤。如是次第如實知受。得第四地。如我今者。向天所說。魔分損減。正法朋長。彼炎摩天見帝釋王乘彼白象堙羅槃那。彼炎摩天。如是見已心生歡喜。向帝釋王如是說言。汝今帝釋。閻浮提人。隨順法行。能生愛念。是汝所應。  
　　又修行者。內心思惟。隨順正法。觀察法行。云何彼比丘舍魔縛已。觀察舍受。彼見聞知。或天眼見。彼比丘如是諦觀察受。眼識因緣。生不善受。彼受欲起第二善緣。不善受滅。善受得生。彼記緣滅。記受則滅。無記受生。如是次第耳觸生受。鼻觸生受。舌觸生受。身觸生受。意觸生受。如是知受。善法滿足。煩惱微薄。彼如是修。復細觀受。彼觀法受。法受共障。如燈光明日光能障。如是二受。障亦如是。善受既生。障不善受。應如是知。譬如燈明。第二燈明不能相障。又思量受。若以何受。共何等受。畢竟相障。彼見善受。共不善受。畢竟相障。譬如燈明。星宿光明二不相障。  
　　又彼比丘思量觀察。何受何受。何者何者。如是能壞。彼如是觀無漏緣受。壞漏緣受。譬如火光能障雪光。又何者受。何者受勝。如是復起如是觀察。彼不善受障于善受。后時復起。譬如晝日覆月光明。彼月光明。于夜闇中無能障覆。又彼比丘正思量受。多受和合。一受能障。勝彼多受。觀彼多受。是世間受。彼一受者。是出世間無漏心受。此受為勝能障漏受。譬如夜中眾多星宿。一月光明能障眾星。又彼比丘隨順觀察彼微細受。何者多受。謂眼耳鼻舌身所起。此是漏受。何者善發。彼觀世間有漏受多。復非無漏。世間無力。如夜闇中星宿光明。于有月時不能善照。又彼比丘。觀察彼受。我此受者幾許時住。彼觀我受生滅相住。譬如電光。又彼比丘如是觀察。此義云何。眼受因緣生鼻受不。彼正觀察。意根攀緣。其受則壞一切根受。譬如牛馬駝驢水牛各各壞相。非一因緣。如是如是。五根所起。無始以來喜樂攀緣。非一境界。壞相境界境界根壞。譬如牛馬駝驢豬等。彼比丘如是觀受。得微細智彼比丘能于彼智。樂修多作。觀樂受已。隨順觀受。隨順觀盡。如是憶念。我此受者。眼耳鼻舌身意所起。生從何來。滅何所至。彼比丘隨順觀察。見受盡滅。思惟道理。如是觀已。則知眼受生無處來滅無所至。我此眼受。本無今有。已有還無。我此眼者。無有來處。如海中水。滅無所至。如河下行到于大海。我此眼受。本無今有。已有還無。因緣而生。耳鼻舌身意受皆爾。譬如陶師若其弟子。因輪泥團人功勢力。緣水緣杖而生于瓶。如是瓶者。非有處來。滅無所至。而此瓶者因緣而生。如是如是。因眼緣色。緣明緣空。緣于憶念而生眼受。所謂苦樂。不苦不樂。猶如彼瓶。若好因緣則生好瓶。若惡因緣。則生惡瓶。如是如是。若緣善緣。生善眼受。耳鼻舌身意等皆爾。若合善受。次第順行則到涅槃。若不善因緣。不善眼受生緣欲嗔癡。于生死中墮于地獄畜生餓鬼惡道境界。彼比丘一切所有善行善果。隨順縛思觀察彼受。無所依止。非有作者。非有因起。非無因起。亦非聚集。非常非色。非不念念。非顛倒法。比丘如是見此受陰則滅有愛。共喜樂生。垢惡之愛一切生死皆見無常。則于出道樂修多作。彼比丘如是修已。一切結斷。遠離諸使。何者為結。所謂愛結。障礙結。無明結。見結。生結慢結。斷此諸結。何者為使。謂欲染使。及有染使。見使。障礙使。慢使無明使。思量結疑結妒結嫉結疑使。以此因緣。三有流轉。行于三地。輪轉三惡。三時隨行。于三品中隨三受熏。隨三生轉生死因緣又修行者。內心思惟。隨順正法。觀察法行。云何彼比丘。覺知如是眼之因緣。彼如是觀。眼者何因何緣而生。彼見聞知。或天眼見。業為眼因。眼因業生。如是轉行。譬如世間尼居陀子。從子出生尼居陀樹。樹復生子。因緣系縛。如是如是。知因業生。業復轉生。若生則有老死憂悲啼哭苦惱。如是業因。愛罥所縛。一切愚癡凡夫之人生死海中。如是輪轉。以此因緣。一切愛想。若不作業。以無業故則無有愛。以無愛故則無有受。彼因緣者。譬如炷爐油火因緣則有燈焰。念念出生。比丘如是觀察受因。諦觀業因。業法業力。生一切受。爐者喻身。油者喻根。炷者喻受。欲嗔癡火。念念生焰喻念念智。明喻智慧。彼修行者。如是見知一切三界皆有此受。譬如金師若其弟子。得好真金則能造成妙莊嚴具。如是如是。彼巧作師。喻修行者。彼真金者喻善攀緣若善攀緣則有善業。得涅槃道。不善攀緣得不善業。爾時世尊而說偈言。  
　　諦知因與緣　　決定微細義 
　　喜樂解脫流　　愛所不能使 
　　眾生隨業流　　一切業中生 
　　業果系縛已　　有中隘處行 
　　若離不善業　　常喜樂善業 
　　如是修行者　　如無垢月光 
　　彼能燒惡業　　如火焚干草 
　　三界之光明　　解脫諸惡法 
　　若人悕解脫　　心不樂生死 
　　生死不能縛　　如鳥飛虛空 
　　諦知受所從　　善知受果報 
　　則得于解脫　　彼諦知三界 
　　苦樂不能動　　善惡不經心 
　　見世間如焰　　彼修者普愛 
　　意常不錯謬　　恒樂于法行 
　　心樂比丘法　　如是名比丘 
　　不樂數見親　　樂見于善人 
　　出家離舍垢　　如是名比丘 
　　寂靜于諸根　　不貪著境界 
　　行視一尋地　　如是名比丘 
　　不行他罵家　　一向不販賣 
　　不樂四出巷　　如是名比丘 
　　不樂觀歌舞　　不樂饒人處 
　　樂住于冢間　　如是名比丘 
　　唯取當日食　　不取明日食 
　　食二分便罷　　如是名比丘 
　　舍離妙好服　　喜樂塵土衣 
　　食行俱相應　　如是名比丘 
　　若不作世業　　不望世業果 
　　不苦求所須　　如是名比丘 
　　解脫于欲嗔　　舍離癡心泥 
　　惡法不能污　　如是名比丘 
　　已過一切結　　舍離一切使 
　　解脫一切縛　　如是名比丘 
　　游八分圣道　　趣向涅槃城 
　　離惡意煩惱　　如是名比丘 
　　堅意寂靜根　　舍離欲淤泥 
　　常一意正住　　如是名比丘 
　　若已得地智　　寂靜心諦見 
　　知諸地善惡　　如是名比丘 
　　漏法無漏法　　皆因緣而生 
　　一切種種知　　如是名比丘 
　　正直修梵行　　寂靜離懈怠 
　　早起凈恭敬　　如是名比丘 
　　樂修于定慧　　復樂于四禪 
　　亦樂阿蘭若　　如是名比丘 
　　如鳥飛虛空　　影則常相隨 
　　若意順正法　　如是名比丘 
　　能殺諸煩惱　　平等善意觀 
　　善知出入息　　如是名比丘 
　　若能次第知　　諦見所修法 
　　善知道非道　　如是名比丘 
　　得樂心不喜　　遇苦則不憂 
　　憂喜心平等　　如是名比丘 
　　若諦知老死　　天修羅禮敬 
　　知眾生善惡　　如是名比丘 
　　衣缽常知足　　不聚積財寶 
　　少欲而梵行　　如是名比丘 
　　一食而離垢　　不貪著諸味 
　　能舍于利養　　如是名比丘 
　　行舍心悲心　　舍離妒嫉惡 
　　已燒一切過　　如是名比丘  
　　彼比丘。內心思惟。隨順正法。如是觀受。既觀受已。得微細智。更深觀察。眼觸生受。攀緣順行。如是觀眼第二攀緣。相與共滅。我眼觸受。攀緣已滅。聲共攀緣。我生愛受。若不愛受生。心莫共滅。彼比丘以不愁繩。系縛彼心。在攀緣柱。彼受滅已。彼聲攀緣共耳受滅。鼻緣于香而生鼻受。彼比丘復觀鼻受。如是思惟。我鼻共香而生鼻受。若善不善。若記無記。我此鼻受。心莫共滅。彼比丘若觀心壞。如是攀緣。數數習行。修取調心。善法熏心。無漏善法。爾時不動。舌攀緣味。此之攀緣。若善不善。若記無記。彼比丘證攀緣已。次觀察受。若苦若樂。不苦不樂。如是觀已。思惟憶念。我此心者。為壞不壞。又復觀察彼味攀緣所生之受。能破壞心。如是觀已。以不愁繩系縛彼心。在攀緣柱。如行修取。心若如是。舌受味愛所不能劫。又彼比丘觀彼身觸。如是身觸。共彼觸受。縛攀緣柱。若善不善。若記無記。觀彼觸受。若心動壞復以縛于攀緣柱已。而調伏之。不復破壞。  
　　又彼比丘次觀察意。意縛法受。若善不善。若記無記。見受意壞。彼比丘以不愁繩。系縛彼心。在攀緣柱。而調伏之。則不破壞。彼比丘觀六境界身入受已。諦知五受。得不盡處。彼以智燈。觀眼觸受。覺何者受。彼觀意識。緣生此受。意縛心取。一切世間愚癡凡夫。以分別火而自燒燃。此無受者。唯行聚生。唯行聚滅。因緣所縛。眼觸生受隨順觀已。隨順而行。彼不能取。心不動轉。不死不亂。又彼比丘觀察耳受。何者耳受。誰覺此受。彼見意識。隨順系縛。如此耳受。意共系縛。依止彼意。此無作者。亦無受者。因緣而生。如是耳受。非有作者。非有受者。唯有行聚因緣勢力。若生若滅。又彼比丘觀察鼻受。誰覺此受。彼觀察受。意識共縛。攀緣彼意。依止彼意。因彼因緣。隨順而生。唯有行聚。非有作者。非有受者。相續轉縛。觀鼻受已。離于受者。  
　　又彼比丘次觀舌受。誰覺舌受。觀察此受。意識系縛。如是舌受。依止彼意。彼縛攀緣。彼因緣生。非有作者。非有受者。更無別物。唯有行聚因緣力生。又彼比丘觀身觸受。誰覺此受。此何誰受。如是觀察意識系縛。如此身受。非有作者。非有受者。更無別物。唯有行聚因緣力轉。  
　　又彼比丘觀察意受。誰覺意受。觀察意受。意緣于法而生意識。三和合觸。觸共受生。譬如種種無量香物。眾多和合則生善香。此善香生。非是一因此亦如是因緣和合。生一切受。非有作者。非有受者。譬如莖葉須馞等緣。蓮華名生。彼非一因。如是依眼。緣色緣空。緣念緣明。生眼觸受。依眼而生。如是受者。不從一生。非一物生。非一合生。非一相生。非聚集生。非應化生。彼比丘如是如是。諦求此受如是如是。生白凈法。如甘蔗汁。器中火煎。彼初離垢。名頗尼多。次第二煎。則漸微重。名曰巨呂。更第三煎。其色則白。名白石蜜。此甘蔗汁。如是如是煎復更煎。離垢漸重。乃至色白。比丘如是緣器智火。以煎相續心甘蔗汁。初始禪觀。如頗尼多。次復第二。則如巨呂。次復第三。如白石蜜。如是比丘心相續法。以智火煎。則成無漏鮮白之法。離垢不雜。出世法生。出于生死。鮮白離垢。猶如洗衣。  
　　又彼比丘。更以異法。微細觀受。眼觸生受。有粗有細。垢重不輕。與癡相隨。某眾生受。彼某甲受。勝故能壞。余殘少在。彼不依止。如是耳受鼻受舌受。身受意受。彼比丘如是修已。受觀成就。魔軍欲壞。彼地夜叉轉復歡喜。如是上聞虛空夜叉。彼地夜叉虛空夜叉。聞四大王。彼地夜叉虛空夜叉彼四大王。聞四天王。彼地夜叉虛空夜叉及四大王并四天王。向帝釋說。時帝釋王。即乘白象堙羅槃那。向炎摩天歡喜心說。具足如前。彼炎摩天聞帝釋說。心生歡喜。以種種色天寶妙鬘莊嚴之具香莊嚴身。乘種種乘。可愛聲觸味色香等。種種可愛。不可說樂。心大歡喜。炎摩天眾。向兜率天四萬由旬。七寶殿舍勝妙光明種種宮室。意分別城。一萬由旬。名無漏樂菩薩坊巷。彌勒世尊住在彼處。有諸菩薩五百人俱。彼炎摩天到世尊所。心大歡喜。正天衣服在于一肩。右膝著地合掌禮已。合掌于額而作是言。天今當知。閻浮提中業地之處。依閻浮提某國某村某聚落中某善男子。如是種姓。如是名字。剃除須發。被服法衣。正信出家。持戒修行。恭敬尊長。獲得第四求無漏善。諦見受地。破壞魔眾。堅牢善作正法橋梁。開顯白法。令彼魔分無有威力。天朋增長。有大勢力。如我今者向天所說彌勒世尊如是聞已。向炎摩天。如是說言。天朋有力。魔分劣弱。正法朋長。煩惱縛緩。魔軍戰動。我聞歡喜。  
正法念處經卷第四 生死品第二之二  
　　又修行者。內心思惟隨順正法。觀察法行。彼比丘受陰地分。略如六天之所知見又復云何得第五地。又彼比丘。已諦見受彼六天眾既作業已。觀想陰相分別思量。何者地中。我共彼想行于白法。正思惟已。一分中行。觀察彼想行白法相。初如是法。分分善知。云何緣于有見有對。生不可見無對之想。彼比丘更廣觀想。彼想攀緣十一種色。所謂長短方圓三角團及青黃赤白紫等。  
　　依彼長相則起長想。如是世間。愚癡少智。無邊生死。業果退生。愛離寒熱。饑渴之患。為他作使。若奴仆等。迭互相食。如是和集。虛妄不實。一切所有不饒益事。如是無量。不可堪忍。無量百千億那由他一切所作身口意起作苦惱業。以為莊嚴。虛妄誑詐。愚癡凡夫。恒常如是。人中則有農作等苦。迭相欺誑。斗秤不平。言訟諍斗。治生求利。參承王等。入海遠行。種種斗諍。田作放牧。生夷人中。喜生邪見。根不具足。離聞正法。生無佛處無善因緣。雖得無難。心常喜樂飲酒淫盜貪欲嗔恚妄語兩舌惡口綺語。如是之人。是長生死。緣彼長相。則起長想。  
　　又復天中長生死相。緣彼相想。如是天中。不得境界。喜樂境界。聲味色香。貪欲嗔癡。種種放逸習近婦女。歡喜園中。種雜莊嚴。寶間宮殿。樹林水池。有妙蓮花。游戲快樂。天諸花香。種種味食。舞食游行。貪著喜樂。天栴檀末。若散若涂。曼陀羅花。天歌音聲。心生喜樂。離于正法。是長生死。若生天中。有如是事。緣彼長相。則生長想。  
　　又復餓鬼。長生死相。緣彼相想。惡業行故。饑渴乏瘦雨火墮身。咽則如針。脅狀山巖。如空破甕。以妒嫉故。以刀劍等。迭相斫割。在黑闇處。墮墜崄岸。疾走往趣。河渠陂池。閻魔羅人。手執刀杖。若利[钁-(目*目)+賏]等。斫打斲之。受大苦惱。食人唾吐。是等惡食。無量百千。不可堪忍。受種種苦。眼中淚出頭發蓬亂。覆身蓋面。有百千蟲周遍其體。擔負惡身饒一切病。長行生死。常有鐵鳥。爪嘴火燃。攫啄其眼。口如燒樹。迭互相食。于三十六百千億數爾許由旬曠野中行。無主無導。饑渴所逼。其身火燃。入黑闇處。如是餓鬼。邪見所誑。離聞正法。是長生死。緣彼相想。又復畜生。迭互相食。非理淫欲。不知所應。若生水中。水中而行。心燥常饑。常畏他取。黿龜慳獸。及水獺等。魚則堤彌。堤彌宜羅。有名甕魚。金毗羅魚。那迦羅魚。名大口魚。蛤蠡等蟲。常一切時大者食小。常畏網等。遮障而取。又陸地行。獐鹿水牛。豬象牛馬。驢及牦牛。麋熊犀等。種種苦縛。刀刃所殺。有病老死。迭相惱害。百千苦惱。如空中行。烏鳥獯狐。鵝及孔雀。鴝鵒雞雉。鳩鴿水雁。青鳥護澤。百舌鸛雀。命命他養。是等諸鳥。如是無量。復有異鳥。殺縛饑渴。迭相食啖寒熱苦惱之所逼切。如是畜生。水陸空行三處皆畏。是長生死。緣彼相想。如活地獄。黑繩地獄。合地獄叫喚地獄。大叫喚地獄。焦熱地獄。大焦熱地獄。阿鼻地獄。第一苦惱。不可思議。無量百千畏火刀等。墮諸惡池。身分血洋。入刀葉林。入大火中。墮在灰河。行火燃地。受火燒苦。堅[革*卬]相似無量種惡苦惱所逼不可忍耐。如是地獄。是長生死。緣彼相想。彼比丘慧聚觀察。彼見有對。緣彼長色業果因緣。緣于四諦。觀察眾生種種諸行。百千由旬。如是道行。分分思量。觀察因緣。厭離生死。  
　　又修行者。內心思惟。隨順正法。觀察法行。云何彼比丘。分分思量觀彼短相。彼見聞知。或天眼見。彼比丘。欲動魔軍。云何分分思量觀察短生死相。受戒頭陀。精勤布施。持戒智行。恭敬尊長。直心歡喜。如是正見敬重父母。見佛聞法。恭敬供養。不諂曲行。不慢不誑。近善知識。守信正行。直心起業。嚴身口意。如是之人。生死則短。緣彼相想。若生天中。則有放逸。歡喜園中。間錯寶輦。種種樹林。水池蓮花。有好栴檀勝妙瓔珞。莊嚴端正。有劫波樹。河流泉林。游食快樂。舍如是樂。受持禁戒。飲食游行。如是種種禪思讀誦。樂見善人。教他讀誦。舍施調順。正行梵行。寂靜諸根。少語樂法。如法飲食。若天如是。生死則短爾時世尊。而說偈言。  
　　種種諸苦惱　　饑渴口焦干 
　　火炎燒其身　　如被燒枯樹 
　　彼苦不可數　　若一念靜根 
　　暫依佛法僧　　彼人生死短  
　　比丘如是。緣于相想。  
　　常怖畏撾打　　若雨及寒熱 
　　迭互相食啖　　如是等眾苦 
　　彼苦不可數　　若一念靜心 
　　暫依佛法僧　　畜生生死短  
　　比丘如是。緣于相想。  
　　在活黑繩合　　叫喚大叫喚 
　　阿鼻等地獄　　種種極苦逼 
　　彼苦不可數　　能于一念中 
　　寂靜心取戒　　地獄生死短  
　　比丘如是。緣于相想。彼比丘。如是思惟生死短相。何者四楞。彼正觀察。郁單越人。于一切物無我所心。決定上行。彼人如是四楞生死。比丘如是。緣于相想。  
　　何者是圓地獄畜生餓鬼等中。無智輪轉。非自心行。是圓生死。比丘如是。緣于相想。  
　　何者三角。若人行善不善無記種種雜業。地獄天人諸處雜生。彼不善業。生地獄中。善業天中。雜業人中。若行三業。于三處生。如是名為三角生死。比丘如是。緣于相想。  
　　何者是團。四大天王。三十三天。夜摩化樂他化自在。業相似生。于天中退復生天中。于人中退復生人中。非難處地。是團生死。比丘如是。緣于相想。何者是青。不善業攝。地獄之人。入闇地獄。是青生死。比丘如是。緣于相想。何者是黃。黃色業攝。生餓鬼中。互相加惡。迭共破壞。如是餓鬼。是黃生死。比丘如是。緣于相想。  
　　何者是赤。赤業所攝。生畜生中。迭相食血。于血生愛。是赤生死。比丘如是。緣于相想。  
　　何者是白。白色業攝。生于天中。彼人白業。善道寶價。買天人生。天欲退時。余天語言汝善道去人世界中。人中欲死。親友知識。妻子啼哭。淚出覆面。而作是言。甚可愛愍。今舍我去。當好處生。生于人中。如是天人。是白生死。比丘如是。緣于相想。  
　　彼比丘。如是思惟。既得人身。若不行善。修施戒智。彼人自誑。流轉地獄畜生餓鬼曠野中行。如是愚癡凡夫之人。具足聚集。如是業道。彼比丘。諦觀察受。觀察想陰。攀緣而行。諦見諦求。因眼緣色而生眼識三和合觸。修多作想。歷別觀察。見色好惡。若近若遠。若長若短。若方若圓若白三角。是色形相。歷別觀察。彼諸相想。觀想因緣。觀陰界入。因緣相想。歷別觀察。若惡業報。分分正證。因相應緣。覺因相應。然后舍離。若有利益。若不利益。各各異相。知過去想。我于此業。已得善報。已得惡報。如前所說。如是知想。若有想者。猶須憶念。彼憶念者。緣彼想生。如燈光明。因燈緣燈。因緣于燈。故有光明。如是如是。因想緣想。以想勢力。故有憶念。彼比丘得第五地。比丘如是知想觸已。于彼天樂。不生貪樂。于地獄苦。不生怖畏。彼平等見。想如真金。彼想比丘。破如是想。異法觀想。解脫彼想。復觀余人。虛妄不實。我今觀察。何因何緣。何因緣想。彼觀察想。因緣和合。生如是想。若因緣滅。彼想則滅。如彼月珠。譬如月珠。緣月緣珠。則清水生。想亦如是因緣而生。如是想者。非無因緣。非有作者。非有受者。非自然生。比丘如是諦觀想陰。彼既如是諦觀想已。諦知生滅。復微細觀。如河激流。想亦如是。善想生已。余因緣力轉為不善。不善想生。余因緣力轉為善想。彼心猿猴。初始破壞。無記為記。彼觀樂想。不生貪樂。無漏樂中生于樂想。樂中苦想。如是知樂。云何而見。善陰界入若生若滅。不喜樂受。不樂想滅。不取想滅。然后行生。非住非滅。心不悕望。識生住滅。比丘。如是諦知此陰。是故不住魔之境界。貪欲嗔癡所不能縛。無有常樂凈我等見。無明不能于生死中。以色聲香味觸愛罥之所系縛不失憶念。彼憶念生能盡諸漏。能到涅槃爾時世尊。而說偈言。  
　　若何等比丘　　親近懈怠人 
　　不常勤精進　　如是非比丘 
　　若不樂床敷　　佛說是比丘 
　　若意樂懈怠　　彼不應善法 
　　煩惱根唯一　　所謂懈怠是 
　　若有一懈怠　　彼人不得法 
　　非唯有法服　　而得名比丘 
　　若無讀誦心　　無禪無漏盡 
　　唯有比丘形　　如是非比丘 
　　但喜林中游　　不樂道境界 
　　貪意樂酒色　　如是非比丘 
　　若能絕魔縛　　復能斷惡業 
　　佛說彼比丘　　不妄食僧食 
　　寧食蛇毒菵　　及以洋銅等 
　　終不破禁戒　　而食僧飲食 
　　如是則不應　　食所不應食 
　　若食煩惱者　　則是地獄人 
　　若人舍煩惱　　如蛇窟中出 
　　彼比丘應食　　非樂見婦女 
　　以自身為質　　而心喜樂惡 
　　此人污僧寶　　云何是比丘 
　　若貪愛利養　　喜樂于境界 
　　見婦女生染　　非道非俗人 
　　若能燒煩惱　　如火焚樹林 
　　名善婆羅門　　不貪著飲食 
　　常樂行聚落　　喜數數洗浴 
　　愚癡誑自他　　悉沒于道法 
　　靜心空閑處　　常行禪不舍 
　　得名婆羅門　　入善道境界 
　　好處阿蘭若　　非其人不住 
　　離欲人能止　　悲喜樂欲者 
　　若喜多言語　　愛樂于境界 
　　不向涅槃城　　不生不死處 
　　近王極美食　　常飲酒喜嗔 
　　唯名字比丘　　妄語誑檀越 
　　若詐說方便　　數到王門所 
　　衰惱他俗人　　損敗空閑者 
　　若人舍妻子　　而依寂靜林 
　　猶有系戀意　　如吐已還食  
　　彼比丘。此過寂靜。諦觀諸陰。如實諦見。勤修解脫。咨問尊長。若道非道。諦知見故。八分圣道。求解脫城。常勤行道。平等正見。心無垢染。其心寂靜。于所行道。樂修多作。彼比丘。如是善法無漏業道。和合修行。減損魔眾。長正法朋。彼地夜叉。如是知已。轉復上聞虛空夜叉。虛空夜叉。次第復向四大王說。彼四大王。乃至炎摩兜率陀天。彌勒世尊如前所說。兜率陀處。有一菩薩。極大歡喜。向化應天如是說言。閻浮提中。某善男子。剃除須發。被服法衣。如前所說。彼化應天。轉復歡喜。如前所說。又修行者。內心思惟。隨順正法。觀察法行。云何彼比丘。得第五地。彼見聞知。或天眼見。觀十色入。十者所謂眼入色入耳入聲入鼻入香入舌入味入身入觸入。云何觀察此十色入。眼入因緣。色入因緣。我此想生。彼如是觀。以眼因緣色因緣故而生眼識。三和合觸。觸共受想思等俱生。彼比丘。若受知受。若思知思。若想知想。如此色長。如此色短。此色可愛。此不可愛。此色可見。此不可見。此色有對。此色無對。如是乃至。此意名色。有十一種。如是分別。三和合觸。觸共受想。思等俱生。知彼眼觸。生受想思。彼義云何。覺知名受。受知時節。是名想義。是名意轉。此等法生。有異異相。有異異體。異義則如十大地法。如是異相。是思異相。念慧解脫。受想思觸。欲進三昧。此一攀緣。有異異相。如是受想。如是想相。有異非一。譬如日光。一緣異體。如是如是。異自體受。異自體思。諦知眼觸。生受想思。彼正觀察。眼如是空。無物不堅。比丘如是。實見彼眼。諦知于道。遠離邪見。正見現前。彼舍如是共癡濁行。不凈眼想。不真實想。諦觀此眼。唯是肉摶。脂膿血淚不凈物合。如是知已。則能斷欲彼于此眼知無常已。則見無常。彼知此眼唯有肉摶在骨匡已。心得離欲。復知此眼筋纏縛已。知此眼入。自他迭互。各不相應。此物不堅。一切無我。  
　　以要言之。如是眼者。唯是苦物。既觀知已。離眼入欲。既觀眼入。如是知已。次復觀色。如是色者。有愛不愛。是無記法。不實分別。此有何堅。何凈何常。何我何樂。如是觀色。思惟知已。知一切色皆悉無堅。唯有分別。此色如是。有愛不愛。此愛不愛。體不可得。此唯世間若愛若憎分別攝取。若愛若憎。如是憶念。又彼比丘。既如是觀眼色入已。觀耳聲入。彼觀察聲。云何而生。根塵相對而生此聲。彼如是觀。以耳因緣。念因緣故。而生耳識。三和合觸。觸共受想思等俱生。知觸共彼受想思生若以知觸共思而生。覺知思想。所謂長相。遠等因緣。得聞其聲厚粗細業。若愛不愛。彼比丘。知如是聲。思知想知。分分思量。以意識知。思知受知。憶念思量。彼耳聲入。思量簡擇。然后覺知如是聲者非有自體。無愛不愛唯有分別。此聲如是有愛不愛。如是聲者。非有自體非常非物。破壞不堅。無樂無我。亦無我所。唯貪嗔癡愛不愛聲。如是正觀聲耳入已。若聞聲時。則不迷惑。不生喜樂。不取不著。不謂有堅。如是觀察。耳聲入已不樂耳識離耳識欲。耳識非我。我非耳識。觸受想思。皆亦如是。又彼比丘。觀鼻香入。以鼻因緣。以香因緣。念因緣故。而生鼻識。若近若遠。若愛不愛。若香若臭。風和合來。因風而聞。鼻為內入。香為外入。三和合觸。觸共受想思等俱生。知彼相已。如是觀察鼻香入相。知內觸相。則知觸相。思相平等。于如是法。一相攀緣。異因緣用。異者。所謂有異異相。有異異體。異相則如十大地法。如前所說。此一切法。如是異相。非是一相一因緣作。彼比丘。如是諦知彼鼻香入。如是諦求。此如是物。有何物堅。有何物常。何物不壞。此入無常苦空無我。彼人如是知鼻香入一切非我。非是我所。如是正知。唯有分別此鼻香入。如是唯縛。愚癡凡夫。非黠慧者。比丘如是一種觀察。  
　　又彼比丘。觀舌味入。彼念等緣而生舌識。三和合觸。觸共受想思等俱生。彼隨順覺。名為受相。知是想相。對是觸相想是思相。想緣于相。彼如是法。各各自相。復平等相。異因緣生。如是一切。共成一事。譬如因筒因鉗因糠因水因盆。金師因緣。作一指環。若作手釧。如是法者。非一相成。此舌味入。亦復如是。又彼比丘。諦觀舌入。及以味入。如是觀已。彼舌味入。無有少法。常樂我凈。一切種種深細思惟。不得一法。如是如是。一相相應。彼于舌入味入離染。一切眾生沉沒此海。喜樂味海。迭相障礙。是故。復于人天地獄畜生餓鬼五道大海。如是系縛。比丘如是。于舌味入。雖欲解脫。舌入非我。我非舌入。非常非物。亦非不動。非不破壞。非舌味入。比丘如是得離染欲。又彼比丘。觀身觸入。身觸因緣。而生身識。三和合觸。觸共受想思等俱生。如前所說。眼根入等。此身觸入。應如是知。  
　　又修行者。內心思惟。隨順正法。觀察法行。云何比丘。如是觀察十色入已。觀察法入。彼見聞知。或天眼見。彼法入中攝三種法。謂數緣滅。非數緣滅。及以虛空所有無法皆法入攝。如是觀已。彼虛空者。亦是法入。數緣滅者。此法名智。無量種種證已。順行數緣。作已證斷煩惱。令彼煩惱盡滅。失壞一切無漏非數緣者。彼非數緣。名智非受。非知非覺。又亦非疑。余人之識。有百千生。一切皆失眼耳鼻舌身意等識。彼已破壞。不復更生。如是名為非數緣滅。此非數緣第三虛空。知此三法。不生是常。非三世攝。此非今生。亦非已生。又非當生。又彼比丘。法入二種。各各分別。謂色無色。所言色者。謂十色入。云何眼識。非見非對。見對見色。如是耳識。非見非對。云何取聲。如是鼻識。非見非對。云何取香。如是舌識。非見非對。云何取味。如是身識。非見非對。云何取觸。云何如是。彼外五入。此內五入。非見非對。與彼見對。云何相得。彼比丘。如是觀察。眼識生時。二種攀緣。乃至意識。皆有二種。如是識生。如印印物。彼不似印。印軟物堅。則不能印。印堅物軟。印則文生。如是如是。識非見對。緣取見對一切法中。第三印生。不相似物。不相似生。如是諸法。不相似物。不相似生。是初居致。第二居致。二法相似。還相似生。所謂白縷。生成白衣。第三居致。二不相應。不相應生。如燧火生。木之與火。不相應見。第四居致。見從稀物。而生稠物。如乳生酪。乳稀酪稠。彼法如是。則不相應。如是如是不相似法。謂眼識等。異因異緣。眼識等生。爾時世尊。而說偈言。  
　　若樂覺知法　　在林而行禪 
　　正覺知諦相　　則得無上處 
　　常樂行慈心　　勤于法境界 
　　諦知于身相　　則名真比丘 
　　若人正觀察　　欲恚不能壞 
　　彼得言比丘　　異此非比丘 
　　愍一切眾生　　舍一切貪戀 
　　解脫一切縛　　則名真比丘 
　　若人調御心　　境界不能壞 
　　無垢如真金　　名知足比丘 
　　若人愛不愛　　不垢污心意 
　　當知彼行善　　舍離一切過 
　　威儀不可嫌　　法行調諸根 
　　勇猛清凈意　　如是名比丘 
　　若人常喜樂　　知諸論中義 
　　不貪著飲食　　名寂意比丘 
　　林行阿蘭若　　冢間草為敷 
　　若以此為樂　　如是名比丘 
　　諦知罪業過　　善達諸業果 
　　深識因與緣　　是離惡比丘 
　　破生死曠野　　壞惡調諸根 
　　復能善知友　　名寂意比丘 
　　于譽心不喜　　毀訾心不憂 
　　如大海之深　　是修行比丘 
　　堅意隱他惡　　不餐軟滑語 
　　時語善恭敬　　名寂靜比丘 
　　知欲界業因　　亦知色界因 
　　無色亦諦知　　是知論比丘 
　　不喜世俗語　　常樂斷諸過 
　　于境界如毒　　佛說是比丘 
　　若人欲如泥　　意常如是行 
　　黠慧開心意　　解脫生死縛 
　　若人禪誦業　　遠離于懈怠 
　　利益諸眾生　　名蘭若比丘 
　　若能答問難　　辯才調諸根 
　　當知是法師　　不爾如草等 
　　若身行意行　　一切不疲倦 
　　僧所有事業　　一切皆能作 
　　而不求財物　　不為富樂名 
　　唯利益僧意　　解脫一切縛 
　　持戒不悕天　　亦不求名利 
　　持戒為涅槃　　是寂靜比丘 
　　常舍離眾惡　　但樂行善行 
　　不近惡知識　　是佛法比丘 
　　常以慈修心　　恭敬質直意 
　　學句不缺者　　去涅槃不遠 
　　常畏老病死　　不悕樂世間 
　　修禪不放逸　　去涅槃不遠 
　　若人以無常　　自他空無我 
　　修禪上上智　　去涅槃不遠  
　　又修行者。內心思惟。隨順正法。觀察法行。云何彼比丘。得五地已。得第六地。彼見聞知。或天眼見彼比丘。解四居致。此法云何有相似。因得相似果。不相似因不相似果。因不相似果不相似。有半相似半不相似。云何名為有相似因得相似果。譬如稻因還生于稻。如是如是。內相似者。善業相似。如是得果。謂天人中是初居致。云何名為不相似因不相似果。譬如甜乳。而生酢酪。不可愛樂。如是如是。內不相似。謂于此世愛染聲觸味色香等。而得地獄不可愛果。不可樂果。猶如酢酪。第二居致。云何名為因不相似果不相似。譬如青等。合生異色。色不相似如是如是。內不相似。謂業果報皆不相似。非其業果。所謂邪見。外道齋法。殺羊悕天。而墮地獄。第三居致。云何名為有半相似半不相似。譬如白縷以成白衣。縷細衣粗。是不相似。如是如是。內半相似半不相似。細不善業。得大地獄不善粗報。第四居致。  
　　又彼比丘。思惟觀已。不取業果。更復思惟。觀異業果。于有中行。猶如輪轉。有四居致。有業未到。眾人共作而能逼惱。此初居致。有業已到。方能逼惱。第二居致。有業若到。若其未到。皆能逼惱。第三居致。有業非到亦非未到。第四居致。有業未到。眾人共作。能逼惱者。如世間法。星雖未到。國土得殃。若出世間。眼識未到。業海能逼。所謂欲心憂悲等逼。此初居致。有業已到。方能逼者。如世間法。火到乃燒。刀至方割。若出世間。不善業到。地獄畜生餓鬼逼惱。第二居致。有業若到若其未到能逼惱者。如世間法。咒毒勢力。若到未到悉能逼惱。若出世間。人欲死時。有悕望相未到地獄第三居致。有業非到非未到者。譬如世間種種藥子。非到生力。非未到生。若出世間。亦復如是。羅漢比丘。決定受業。量如須彌。彼阿羅漢。若入涅槃若未涅槃。此業不能逼阿羅漢。第四居致。  
　　有業現受而非生受。此初居致。有業生受而非現受。第二居致。有業生受。亦現世受。第三居致。有非現受亦非生受。第四居致。何業現受而非生受。若世間者。如犯王法。王法與罰。此業現受而非生受出世間者。修行布施善人所贊。此業現受非他世受。此初居致。何業生受而非現受。若世間者。入火得火。世世間者。此世行善若行不善。異世得果。此可現見。第二居致。何業生受亦現世受。若世間者。所謂現受。生世亦受。出世間者。亦復如是。第三居致。何業非現亦非生受。若世間者。如不語戒。不語布施。出世間者。謂無記業。非現世受非生世受第四居致。  
　　彼比丘。如是。一廂處坐如是觀察。無量種枝業果報羅網。遍滿地獄餓鬼畜生人天之中。如是見已。隨順法行。  
　　又修行者。內心思惟。隨順正法。觀察法行。云何比丘。知業果報。謂知此業。知此業果。知善不善。知此眾生成就身惡行。成就口惡行。成就意惡行。毀謗賢圣。邪見所攝。彼人以是業因緣故。身壞命終。或墮地獄。或墮畜生。或墮餓鬼。若有眾生成就身善行。成就口善行。成就意善行。贊嘆賢圣。正見所攝。彼人以是業因緣故。身壞命終。則生善道天世界中。彼比丘。如是觀察。自業報法。彼比丘。如是觀已魔界眾生。不與共行。終到涅槃。如是法行。修厭離行。勤行善道。終盡生死。攝取他人。令度生死。如自度已。及諸檀越。彼比丘。知業報法。觀察地獄餓鬼畜生人天諸趣業報法數。譬如清凈毗琉璃珠。為莊嚴故。以繩穿之。隨彼繩色。若青若黃。赤白紫等。如彼色見。如是業珠。報繩穿之。彼比丘。于是業中。皆見聞知。或天眼見。清凈明了。又彼比丘。若見若聞。知業報法。猶如彼珠。譬如有珠。其色極白。普清無瑕。清凈任穿。已善修治。普門殊勝。一切世人之所贊嘆。任王王等所應畜用。如是功德相應凈珠。唯王王等知此功德清凈珠價。取此珠已。著莊嚴上。如是如是。彼比丘。十善業道凈分寶珠。普白善凈。離過無瑕。清凈任穿。對治法分。有大勢力。是答難法。乃是法師。法鉆所穿。善巧修治。如是如是。愿施戒智。如是如是。修治十善業道珠已。隨愿所取轉輪圣王。若取天王。若取魔王。若取梵王。修無漏禪。三昧自在。如是如是。彼正法珠善修治已。名為普門。此普門者。謂天人門。彼正法珠。名為普門。世間城中既得出已。入涅槃門。一切世人所贊嘆者。謂正見人學人所贊。任王王等所應用者。入正法道心王所應。若人信彼毗琉璃珠。一切功德皆悉具足。如是寶珠。與正法珠相似相對。  
　　又彼比丘。觀業報法。猶如彼珠。譬如有珠。其珠有瑕。不普清凈。非一切門而不鮮白。不任鉆穿。不任修治。一切人見則不鉆嘆。非王王等所應畜用。如是如是。彼外道法。是相似法。如有瑕珠。所言瑕者。謂身見瑕。戒取疑瑕。非一切門。唯是地獄餓鬼畜生三趣之門。非是好法。又亦不與無漏相應。不任鉆穿。非答難法。非是法師法鉆所穿。非王王等所應畜用。八富伽羅正法道行。是心之王。彼外道珠。非其所應。如是等法。相似相對。非法瑕珠若系人咽如是之人。彼相似珠。用系咽已。在于地獄餓鬼畜生。無始以來生死流轉。彼比丘。如是觀察珠相似珠。譬如世間有琉璃珠。似毗琉璃。有人見之。謂毗琉璃。愚癡凡夫亦復如是。彼比丘。如是諦知法非法已。得第七地。彼地夜叉。見彼比丘。清凈持戒得第七地。轉復歡喜。如是傳聞虛空夜叉。虛空夜叉聞四大王。彼四大王聞四天王。彼四天王如是傳聞三十三天。三十三天如是復向帝釋王說。彼帝釋王次第復向炎摩天說。彼炎摩天展轉復聞兜率陀天。兜率陀天如是具白彌勒世尊彌勒世尊告化應天。彼化應天復向他化自在天說。作如是言。閻浮提中。某善男子。如是次第。如前所說。  
　　又修行者。內心思惟。隨順正法。觀察法行。云何比丘。觀業報法。第十一者。名為無作。是色所攝。一切法中。與色相應。若人受戒。一發戒已。若睡若悶。失心癲狂。如是善法。相續轉行。譬如河流流常不斷。如是之人。若睡若悶失心癲狂。如是無作。常流不斷。無作名色。不可見對。彼復云何。色業所攝。此無作色。乃是一切善法之柱。此如是等十一種色。  
正法念處經卷第五 生死品第二之三  
　　又彼比丘。如是觀察。云何眾生。有種種色。種種形相。有種種道。種種依止。又彼觀察。有種種心。種種依止。種種信解。有種種業。此如是等。種種諸色。種種形相種種諸道。種種依止。譬如黠慧善巧畫師。若其弟子觀察善平堅滑好地。得此地已。種種彩色。種種雜雜。若好若丑。隨心所作。如彼形相。心業畫師。若其弟子。亦復如是。善平堅滑。業果報地。生死地界。隨其解作種種形相。種種諸道。種種依止。心業畫師。業作眾生。  
　　又諸彩色。取白作白。取赤作赤。取黃作黃。若取鴿色。則為鴿色。取黑作黑。心業畫師。亦復如是。緣白取白。于天人中則成白色。何義名白。欲等漏垢所不染污。故名白色。又復如是。心業畫師。取赤彩色。于天人中。能作赤色。何義名赤。所謂愛聲味觸香色。畫觀察衣。又復如是。心業畫師。取黃彩色。于畜生道能作黃色。何義名黃。彼此迭互。飲血啖肉。貪欲嗔癡。更相殺害。故名黃色。  
　　又復如是。心業畫師。取鴿彩色。攀緣觀察。于餓鬼道。作垢鴿色。何義名鴿。彼身猶如火燒林樹。饑渴所惱。種種苦逼。心業畫師。嫉心所秉。癡闇所覆。又復如是。心業畫師。取黑彩色。于地獄中畫作黑色。何義名黑。以黑業故。生地獄中。有黑鐵壁。被燃被縛得黑色身。作種種病。饑渴苦身。無量苦逼。皆是自業。非他所作。  
　　又彼比丘觀察如是三界五道五種彩色生死畫衣。于三地住。謂欲界地。色無色地。心業畫師。習近淫欲。攀緣欲界種種色畫。緣色依止。有二十種離欲四禪。以為畫筆。依十六地。是所畫處。畫作色界。離緣色界。三摩跋提。緣無色界。畫為四處。心業畫師。廣畫如是。三界大衣。  
　　又彼比丘。觀察如是心業畫師。更復異法。畫作眾生。心如畫師。身如彩器。貪欲嗔癡。以為堅牢。攀緣之心。猶如梯蹬。根如畫筆。外諸境界。聲觸味色。及諸香等。如種種彩。生死如地。智如光明。勤發精進。如手相似。眾生如畫。神通如彼無量形服。有無量種業果報生。如畫成就。  
　　又彼比丘。依禪觀察。心業畫師。有異種法。如彼畫師。不生疲倦。善治彩色。各各明凈。善識好筆。畫作好色。心業畫師。亦復如是。不生疲倦。若修禪定。善治禪彩。攀緣明凈。如彩光明修道之師。如善好筆。知禪上下。如善識知。有取有舍。如不疲倦。如是禪定。心業畫師畫彼禪地。如彼好色。又彼如是。心業畫師。若有疲倦則畫不善。地獄餓鬼畜生道處。同業因緣。鐵杵為筆不善彩色。畫非器人。所謂地獄餓鬼畜生。如是等色。非好色畫。廣說如前。又彼比丘。次復觀察心之猿猴。如見猿猴。如彼猿猴躁擾不停。種種樹枝花果林等。山谷巖窟。回曲之處。行不障礙。心之猿猴。亦復如是。五道差別。如種種林。地獄畜生餓鬼諸道。猶如彼樹。眾生無量。如種種枝。愛如花葉。分別愛聲諸香味等。以為眾果。行三界山。身則如窟行不障礙。是心猿猴。此心猿猴。常行地獄餓鬼畜生生死之地。又彼比丘。依禪觀察心之伎兒。如見伎兒。如彼伎兒。取諸樂器。於戲場地作種種戲。心之伎兒。亦復如是。種種業化以為衣服。戲場地者。謂五道地。種種裝飾。種種因緣。種種樂器。謂自境界伎兒戲者。生死戲也。心為伎兒。種種戲者。無始無終長生死也。  
　　又彼比丘。依禪觀察。心彌泥魚。如見彌泥。如彌泥魚。在于河中。若諸河水。急速亂波。深而流疾。難可得行。能漂無量種種樹木。勢力暴疾。不可遮障。山澗河水。迅速急惡。彼彌泥魚。能入能出。能行能住。心之彌泥。亦復如是。于欲界河。急疾波亂。能出能入。能行能住。地獄有河。其河名曰鞞多羅泥。彼河極深。濤波涌迅。無時暫停。甚可怖畏。急疾亂流。善不善業。以為流水。難可得行。一切世間愚癡凡夫所不能渡。此五道河。無量劫中常漂眾生。境界疾流。迅速不斷。勢力暴惡。不可遮障。無常相續。力勢所牽。不可約截。愛河急惡。心彌泥魚。能行此河。若入若出。出者天人。入者地獄餓鬼畜生。心彌泥魚在愛河中。如是入出。  
　　又修行者。內心思惟。隨順正法。觀察法行。云何彼比丘。修禪念住。知業報法。觀察一切眾生之心。常自在行。為心所使。為心所縛。如是觀察。彼見聞知。或天眼見。一切眾生心業自在。依心業行。為心所使。  
　　又復觀察。云何眾生縛在生死。無始無終。無量轉行。彼見聞知。或天眼見。以心染故。眾生系縛。以心凈故。眾生解脫。如是心者。無量種種攀緣壞相。自體壞相。同業壞相。心有五種。謂五道中自在秉執。與結使心和合相應。常在生死。離第一依。謂虛空等三無為法。五根壞相。有五種心。無量無邊愛心依止。種種壞相。以要言之。此是染分。云何方便得離染分三煩惱根。有三對治。過去未來一切諸佛正遍知說如是正道。欲以不凈。嗔以慈心。癡以因緣。  
　　彼于身中如是觀欲。如是比丘。緣身行已。分分觀身。從足爪等。乃至于頭。分分觀察。此粗身分。何者是我。何者我所。自身分中。如是足爪。離身觀察。爪非是身。足指非身。何者是身。何者是我。何者我所。足掌非身。何處起心。謂是我所。此內踝者。非是我身。此足跟者。亦非我身。踹非我身。膝非我身。圓非我身。陰非我身。此髑髏者。亦非我身。糞門之處。亦非我身。如是背處。四十五骨。皆非我身。頭非我身。面中之骨亦非我身。頭中之骨亦非我身。彼比丘。如是觀察。于分分中不見有身。一一分分。皆不見身。又復不見如是分分。復觀眼耳鼻舌身意。皆不見身。又復觀察我中無我。彼如是等唯是微塵。如是分分觀察彼身。猶如芥子。乃至微塵。又復分分觀察諸大。何者是我。何者地界。如是次第。何者是我。何者水界。何者是我。何者火界。何者是我。何者風界。彼如是觀界非是我。我非是界。非別有我。非別有界。非異界我。別更有物。如是皆以第一義諦。譬如無量多樹和合。則見于林。樹非是林。異樹無林。是第一義。離樹之外。無別名林。又復觀樹。離彼根莖枝葉等外。別更無樹。第一義諦。無如是樹。依世諦故。有林有樹。身亦如是。足等和合。唯有名字。依世諦故。得言有身。彼比丘。知身法已。離于身欲。離身分欲。得離一切根受界欲。既離欲已。彼喜欲愛。不能系縛。如是勤觀欲心對治。  
　　又彼比丘。云何勤觀嗔心對治。彼住慈心。常勤觀察。惡行眾生。所謂五道生死退生。常有怖畏。如死無異。比丘觀之。如母悲子。彼諸眾生如是苦惱。云何可嗔。我若嗔之。則是瘡上復更與瘡如是眾生。本性苦惱。不應嗔之。嗔是第二最大煩惱。如是勤觀嗔心對治。  
　　又彼比丘。云何次第勤觀第三最大煩惱。癡覆眾生。身不善行。口不善行。意不善行。身壞命終。墮于惡道。生地獄中。彼若離癡。修行正見。身行善行。口行善行。意行善行。諦知善法及不善法。如是諦知法非法心。則滅第三最大煩惱。如是勤觀癡心對治。  
　　又彼比丘。如是勤觀三種煩惱。三種對治。彼三種滅已。一切煩惱結使皆滅。如斷樹根。皮莖枝葉。花果緣等。一切悉干。如是能斷此三煩惱。一切煩惱皆悉斷滅。  
　　又修行者。內心思惟。隨順正法。觀察法行。云何彼比丘。第七地中修第八地得第八地。彼見聞知。或天眼見。彼比丘。最初如是如實觀眼。云何世間愚癡凡夫。眼見色已。或貪或嗔。或生于癡。彼諸凡夫。若見知識。若見婦女。心則生貪。若復異見。則生于嗔。見他具足貪嗔所覆。以眼于色。不如實見。癡蔽于心。愚癡凡夫。唯有分別。眼見于色。若貪若嗔。若癡所覆。愛誑之人。自意分別此我我所。如是染著。譬如狗咬離肉之骨。涎汁和合。望得其髓。如是貪狗。齒間血出。得其味已。謂是骨汁。不知自血有如是味。以貪味故。不覺次第自食其舌。復貪其味。以貪覆故。謂骨汁味。愚癡凡夫。亦復如是。虛妄分別。眼識見色。貪著喜樂。思量分別以色枯骨著眼口中。境界如齒。如是咬之。染意如涎。愛血流出。貪愛血味。謂色為美。于色得味。猶如彼狗。凡夫愚癡。眼識見彼如骨之色。虛妄分別。如狗咬骨。如是觀察。眼見于色。猶如枯骨。如是一切愚癡凡夫。虛妄分別之所誑惑。  
　　又彼比丘。如是思惟。云何比丘。于愛生畏。厭離生死。舍一切欲。譬如龍象。至年六十。其力盛壯。善調象人。革斗捉取。縛其五處。置牢檻中。然后乃多與歡喜摶。及以甘蔗。甘蔗酒等種種美味。以諸樂器。歌聲樂之。望使不愁。不憶林樂若忘林樂。得與凡象同共止住。極令調善。系屬他人。彼象雖復如是將息。如是供養。不能令其心離憂悶。然其不忘林間之樂。自在游行。不忘山曲樹林花果。眾鳥音聲河傍處樂思惟念已。絕縛而去。憶彼樂故。于調象人不生忌難。壞其牢檻。去向林中。心不顧念。多多蹇荼。美歡喜摶。及以甘蔗。甘蔗酒飲。琴樂歌聲。心不可調。心不可誑。不忘林樂。不樂凡象共行共住。還向林中。修行比丘。亦復如是。無始以來流轉世間。五縛所縛。何等為五。所謂愛聲觸味香色。誰為善調。所謂眼耳鼻舌身意。如是六識。何者牢檻。所謂喜樂妻子眷屬止住之處。仆使富樂。染著煩惱之所遮障。多歡喜摶。及甘蔗酒。種種美味。諸飲食者。分別之心。為歡喜摶。淫欲為飲食。心愛網以為作樂歌笑等聲。邪見凡夫。猶如凡象。共同住者。謂有身見戒取疑網。口中甜者。所謂喜樂邪見言說。系屬他者。屬欲嗔癡。善調之象。謂修行者。一切染癡。以為供養。憶念出離。則名為山禪三摩提以為山窟。生正道心。此名為花。涅槃為果。眾鳥聲者。所謂法師。智慧為河。河濟口者。所謂一心。言地分者。謂四梵行。慈悲喜舍。彼修行者。猶如壯象。隨順思量。禪定之樂。趣僧伽藍。為還林去。比丘如是。修行道者。猶如壯象。若不爾者。如狗無異。  
　　又修行者。內心思惟。隨順正法。觀察法行。云何彼比丘。于八地處修第九地。得第九地。彼見聞知。或天眼見。一切三界。皆是無常苦空無我不凈等器。觀一切欲。亦復如是。譬如林中。極大山崖崄峻之處。有大高樹。名佉殊梨。有無量刺。于彼樹頭少有果實。而復難得。若取彼果。多有諸過。恐此樹果墮在崄處。復畏失命。樹腹有孔。孔坎脆爛。欲上彼樹。復畏孔壞危人之命。彼樹極高。墮樹尚死。況墜高崖崄惡之處。愚癡凡人盲無智目。貪著眾味。望見彼果。不看峻崖樹腹爛孔。彼愚癡人。貪其果味而上彼樹。未到果所。即便墜墮。即爾命終。更有余人。少知方便。或有命業。則不墮墜。少得果味。多受苦惱。如是如是。彼修行比丘。觀五道林。中間有孔。極大崄崖。謂一切病。佉殊梨樹。所謂欲心。無量刺者。所謂無量百千煩惱。求彼苦果。所謂苦也。樹頭果者。一切欲意。諸愛聲觸味色香等難可得者。是欲果也。所謂入海。若有刀畏。親近于王。作賊治生。如是等苦。乃得所欲。如彼得苦。多諸過者。貪欲嗔癡。墮高崖者。謂墮地獄畜生餓鬼。即命終者。法命盡也。樹爛孔者。皆空無物。一切不堅。癡人往者。所謂愚癡邪見人也。有如是等無量諸過。復有多過。如是欲果。味少過多。彼比丘。如是觀于一切欲心。不生分別。又彼比丘。觀察欲心。猶如火焰。猶如燈焰。明色可愛。其觸甚熱。飛蟲癡故。見彼明焰。貪著愛樂。入中即死。愚癡凡夫。亦復如是。欲嗔癡覆。于一切欲。心生愛著。如彼飛蟲。見燈明色。若入欲燈。則墮地獄畜生餓鬼。如彼飛蟲入燈而死。彼比丘。如是觀察。心得離欲。  
　　又彼比丘。內心思惟。隨順正法。觀察法行。又此世間一切眾生。何縛所縛。輪轉生死。彼見聞知。或天眼見。二縛所縛。系在世間。何等為二。一者食縛。二者觸縛。食縛有四。一者摶食。二者思食。三者禪食。四者觸食。何者摶食。謂四人處。欲界六天。八大地獄。鬼中一分。二思食者。所謂魚中。三禪食者。所謂行禪色界天等。四觸食者。所謂諸鳥。何者為觸。觸者謂欲。有執手者。或有笑者。有眼見者。如是皆為欲觸所誑。如是一切愚癡凡夫。謂欲界中。人及餓鬼畜生地獄。此等習欲。故名欲界。又無色界三摩跋提。攀緣為食。以此二縛。常在世間。不得離欲。常為一切結使所縛。  
　　又彼比丘。如實觀眼。眼識見色。若生樂觸。則攀緣樂。非樂報業。又如實觀。如是如是。眼識見色。是惡意處。若眼觸生。攀緣于苦。是樂報業。彼如實知何者名為。眼識見色。攀緣于樂。非樂報業。于此法中。隨順觀察眼見色已。不善思惟觀察攀緣。憶念味著而生樂心。現在雖樂。后得苦報。成就地獄餓鬼畜生。何業現在得不樂報。后得樂報。眼識見色而生眼觸。心善思惟。觀察攀緣。于現在世心不樂著。現在不樂。非苦報業。轉生人天。受勝妙樂終到涅槃。如是耳鼻舌身意識。皆亦如是。又修行者。內心思惟。隨順正法。觀察法行。云何彼比丘。眼識見色心行于舍。謂彼比丘。眼見色已。心不喜樂。非不喜樂。不貪不惡。心不悕望。非不悕望。亦不憶念。非不憶念。亦非不善觀察覆障。如是行舍。是名舍處。非苦樂處。又彼比丘。得第十地六地處行。謂阿那含初禪地中。乃至四禪。得登彼地。彼觀諸法出沒生滅。常勤修行八分圣道。欲覺欲到解脫之門。彼比丘。如是精勤。魔宮隱蔽。彼地夜叉。見已歡喜。即以上聞虛空夜叉。虛空夜叉聞四大王。彼四大王聞四天王。彼四天王如是復聞三十三天。三十三天聞焰摩天。彼焰摩天聞兜率天。彼兜率天聞化樂天。彼化樂天。復向他化自在天說。彼自在天復向梵天如是說言。閻浮提中。某善男子。廣說如前。乃至八地攝于六地。彼既聞已。甚大歡喜。梵迦夷天。出禪樂行。既實聞已轉復歡喜。爾時世尊。而說偈言。  
　　若善若不善　　業果皆決定 
　　自作業自食　　皆為業所縛 
　　如是煩惱地　　初甜而后苦 
　　舍境界如毒　　以不饒益故 
　　智不屬煩惱　　屬于智境界 
　　此世若后世　　一切時受樂 
　　智常燒煩惱　　如火能焚草 
　　煩惱覆智梵　　故佛說三寶 
　　若樂智境界　　寂靜如牟尼 
　　若煩惱蛇嚙　　彼人一切失 
　　若人知二諦　　勇猛諦知見 
　　彼行第一道　　舍離生死處 
　　若人樂生死　　喜樂煩惱怨 
　　彼人常被縛　　流轉有隘處 
　　若人有出意　　常行寂靜行 
　　死生天眾中　　到梵世界處 
　　若不愛欲等　　供養佛法僧 
　　彼人舍生死　　如風吹干草 
　　若不為心使　　而能使于心 
　　則能除煩惱　　如日出無闇 
　　心怨最第一　　更無如是怨 
　　心常燒眾生　　如放燒時樹 
　　若心自在行　　愚癡不調根 
　　彼苦不寂靜　　去涅槃太遠 
　　知苦及苦報　　復能知苦因 
　　則脫一切縛　　普離諸煩惱 
　　智為第一明　　癡為第一闇 
　　取如是光明　　是名黠慧人 
　　癡為第一惡　　黠慧人能舍 
　　若令癡自在　　寂靜難可得 
　　若欲自安隱　　寧觸入大火 
　　毒蛇同處住　　終不近煩惱 
　　智第一甘露　　第一安隱藏 
　　智為第一親　　智為第一寶 
　　如是之智火　　常燒煩惱山 
　　燒煩惱山者　　則到安樂處 
　　若人無智慧　　如盲入闇處 
　　則不厭生死　　非法諍斗籠 
　　若人常念法　　善得于人身 
　　不為心所誑　　應受善人供  
　　彼比丘。如是知法非法。依法正行。如是凈心。則能破壞無量百千高大生山。無有余氣。更不復生。離煩惱刀。近于涅槃。  
地獄品第三之一  
　　又彼比丘。隨順思惟業果報法。觀法非法。云何惡業。無量種種。皆因于心。相續流轉。如河浚流漂諸眾生。令墮惡業果報之地。在于地獄受極苦惱。彼比丘。觀善不善。諦意思量。此諸眾生。云何如是為心所誑。為愛所誑。墮活黑繩。合喚大喚。熱及大熱。阿鼻惡處。地獄中生。彼諸地獄。各有別處。皆有官人。如業相似。各各證知。彼地獄處。名為何等。眾生何業。到何地獄。墮在何處。彼比丘。若見聞知。或天眼見。有大地獄。名活地獄。復有別處。別處有幾。名為何等。處有十六。一名屎泥。二名刀輪。三名甕熟。四名多苦。五名闇冥。六名不喜。七名極苦。八名眾病。九名兩鐵。十名惡杖。十一名為黑色鼠狼。十二名為異異回轉。十三名苦逼。十四名為缽頭摩鬘。十五名陂池。十六名為空中受苦。此名十六活地獄處。何業生彼活地獄處。彼比丘。若見聞知。或天眼見。若有殺生。樂行多作此業普遍。殺業究竟。和合相應。墮活地獄根本之處。殺生之業。有上中下。地獄受苦。亦上中下。彼地獄業。何者為上。彼殺生者。若殺善人。若受戒人。若善行人。有他眾生。有眾生想。有殺生心。斷其命根。此業究竟。心不生悔。向他贊說。而復更作。復教他殺。勸殺隨喜。贊嘆殺生。若使他殺。如是癡人。自作教他。罪業成就。命終生于活地獄中。如此人中。若五十年。彼四天王。為一日夜。彼數亦爾。三十日夜以為一月。亦十二月以為一歲。彼四天王。若五十年。活大地獄為一日夜。以惡業時有下中上。活地獄命亦下中上。有中間死。隨業種子多少輕重。活地獄中。或一處受。或二處受或三處受。或四處受。或五處受。或六處受。如是乃至十六處受。乃至惡業未壞未爛。業氣未盡。彼地獄中。五百年命。依天年數。不依人中。  
　　又修行者內心思惟。隨順正法。觀察法行。云何彼比丘。觀活地獄知別處業。心業畫師。自業畫作業果地分。種種異心。別處受苦。有百千億那由他數怖畏惡事。無有相似不可譬類。分分觀察活地獄處。眾生何業。生屎泥處。彼見聞知。或天眼見。以何惡業不善種子。生屎泥處。所謂殺生。若欲心殺。謂令鳥殺。放鷹放雕。復有異殺。若圍殺鹿。若獵殺鹿而不懺悔。業業普遍。殺業究竟和集相應。如前所說。彼人以是惡業因緣。身壞命終。生彼地獄。在一分處受種種苦。謂屎泥處燒屎極熱。其味甚苦。赤銅和屎。屎中有蟲。蟲金剛嘴。遍覆屎上。彼諸罪人。食如是屎。蟲入身內。先食其唇次食其舌。次食其龂。次食其咽。次食其心。次食其肺。次食其肚。次食其脾。次食其胃。次食小腸。次食大腸。次食熟藏。次食筋脈一切脈分。次食肉血。彼人如是。彼地獄中受極苦惱。如人中數。乃經無量百千年歲諸殺生人。造作惡業。若圍殺鹿。若獵殺鹿。養殺鳥雀若鷹雕等。令彼殺已。奪取自食。彼業果報。如是殺已。彼人取食。以是惡業之勢力故。彼糞屎中多有諸蟲。蟲金剛嘴入。其身內如是食之善不善果。自業相似若彼罪人惡業盡者。彼人于此屎泥之處。地獄得脫。彼心業畫。畫文盡已。彼人如是得脫彼處。若其人業后報未熟。生畜生中。受飛鳥身。余鳥所殺。若受鹿身。為圍所殺。如彼前世殺鳥殺鹿。彼人果報地獄中受。余殘之業。生畜生中。若后氣業。生于天中。若生人中。彼業因緣。生則短命。  
　　又彼比丘。觀活地獄。第二別處。名刀輪處。彼業果報。眾生何業生于彼處。彼見聞知。若心貪物。如是因緣而殺眾生。欲得命因。以刀殺生。彼人如是。以此因緣而不懺悔。復教他殺。業業普遍。如前所說。彼人以是惡業因緣。身壞命終。墮彼地獄。生刀輪處。彼處火燃。周圍鐵壁高十由旬。彼地獄處。大火常燃。人間之火。于彼處火。如云相似彼地獄處。常有鐵火速著其身。彼熱鐵火割彼人身。碎如芥子。散燒劈裂。一切雨鐵。譬如此間閻浮提中夏月水雨。彼處十方。遍雨熱鐵。多與苦惱。彼地獄人。雖被劈裂而常不死。以是惡業之果報故。如是割身。尋割尋生。彼刀輪處。有刀葉林。其刃極利。復有兩刃。刃頭下向。遙望彼林。青而有汁。與水相似。彼諸罪人饑渴惱急。同業苦者唱喚走赴。既入彼林。以業因故。周遍雨刀。劈其身體。又復彼人貪自命故。食養眾生。則是誑他。彼業果報。如是如是。心業畫師。畫地獄衣。如是地獄不善業畫。如是如是地獄受苦。彼業所攝。彼于地獄。如是無量百千年歲常被劈裂。乃至惡業未壞未爛。業氣未盡。心業畫師畫文不滅。廣說如前。  
　　又彼比丘。觀活地獄第三別處。名甕熟處。彼業果報。眾生何業生于彼處。彼見聞知。彼殺生人。若殺駱駝。若殺豬羊。若殺眾鳥。若馬若兔。若羆若熊。有毛畜生。為食其肉。欲令毛脫。活燒活煮。若置湯中。彼人以是惡業因緣。身壞命終。墮活地獄。生甕熟處。惡業種子。相似果報。置鐵甕中。煎煮極熱。猶如熟豆。如是無量百千年歲。在彼地獄大火煮之。心業畫師所畫之衣。破壞爛盡。彼地獄處爾乃得脫。次受殘業。次受氣業。如前所說。乃至若生天人之中。命則短促。彼修行者。于內法中。隨順正法。觀察法行。作是思惟。彼比丘。如是觀察活大地獄甕熟處已。當云何耶。彼見聞知。或天眼見。彼比丘。第一勇猛。能破魔軍。度生死海。能以戒水滅欲心火。能以慈水滅嗔心火。能以甚深因緣燈明除癡心闇。如是比丘。則能速渡生死大海。  
　　又彼比丘。觀活地獄第四別處。名多苦處。眾生何業生于彼處。業因種子。相似果報。若人種種苦逼眾生。然彼眾生命猶不盡。所謂木壓令其受苦。若以繩懸。若以火頭若燒。若柱若系其髻而以懸之。若以煙熏令受苦惱。若于道上牽令疾走。若置地上棘刺之中。令受苦惱。若撲著地。若高崄處。推之令墮。若以針刺。若以繩縛。若令象蹈。若擲在空。下未至地以刀承之。令受苦惱。若著沙上。若以石鎮。若以杖打。若挾其頭。若令小兒詳打戲弄。眾苦惱之。若置熱處。若置冰中。若以水漬。若以沉水。若以衣水掩面漫口。若系著樹。若懸樹枝。令受苦惱。若在崄岸。臨峻怖魄。若送與怨。令其種種方便苦治。若拔其陰。若挾其指。若拔其毛。若轉鐵輪以劈其頭令受苦惱。若洋白镴鉛錫銅等。灌其身體。若割其鼻。若以利鐵若尖木等。貫其糞門陰密之處。令受苦惱。若以水淋。若以繩系。塊上挽曳。若以燈須周匝遍炙。若拔其發。若以惡蟲令唼食之。若捩其皮。若牽若推。若急速疾抖擻其身。若置鑊中湯火煮之。令受苦惱。若以塼打。若以鹽等涂其身體。若以塵土。若以麨等掩其口面。若以[橐-石+非]筒置糞門中。鼓[橐-石+非]吹之。若以利刀劈其足指。若以氣吹。不使出聲。若以浮石急揩其身。若割手足。若驅長行。若遮所須。若系其咽。黃藍花中來去曳之。若以種種雜雜脂膩而灌其口。若以金寶種種財物。若打若壓。若作樂具。若打射等。若打令腫。腫上復打。若以繩懸推令極高。然后墮地令受苦惱。此如是等無量種種諸苦惱事。觸惱眾生。彼人以是惡業因緣。身壞命終。墮活地獄。名多苦處。惡業相似。得相似果。如是地獄。十千億種不可具說。此極苦惱。具說如上。彼一切苦。自業自受。地獄地處。心業畫師。愛筆所畫。不善分別。為種種彩。所愛妻子。以為彩器執著因緣。以為堅牢。身自作業。自得苦報。非父母作。乃至惡業未壞未爛。業氣未盡。于一切時。常受不息。彼處退已。若于前世過去久遠有善業熟。則不墮于畜生餓鬼。若生人中同業之處。受余殘業。常為王罰。若打若縛。斗諍怖畏。為一切人之所誣抂。常受重苦。善友知識。妻子眷屬。親舊主人之所憎惡。  
　　又彼比丘。觀活地獄第五別處。名闇瞑處彼業果報。眾生何業生于彼處。彼見聞知。眾生邪見。顛倒業果。所謂方時外道齋中。掩羊口鼻如是屠殺。置龜塼上。上復與塼壓之令死。彼人以是惡業因緣。身壞命終。墮活地獄。生闇瞑處。闇火所燒。以惡業故。有大力風吹金剛山。合磨令碎。猶如散沙。間無暫樂。彼處罪人各不相見。熱風所吹。如利刀割。令身分散。餓渴身燃。努力唱喚而聲不出。如掩羊口。如塼壓龜。常被大火之所燒燃。常被鎮壓。如是無量百千年歲。常處闇瞑。乃至無有微少光明。如針頭處。然自身毛而自燒身。常一切時遍身火起。受如是苦乃至業盡。皆是心之猿猴所作。彼心猿猴。行于使山。使山幻堅慢心高峰之所止宿。惡見山巖。是其行處。游慢樹林。嗔山窟中。是其住處。妒心功德。以為眾果。愛河所漂。不善業沒。乃至惡業爛壞離散。闇地獄處爾乃得脫。若于前世過去久遠有善業熟。不生餓鬼畜生之道。若生人中常被系縛。余殘業果。壽命短促。  
正法念處經卷第六 地獄品第三之二  
　　又彼比丘。觀活地獄第六別處。名不喜處。彼業果報。眾生何業生于彼處。彼見聞知。行惡之人。心常憶念欲殺眾生。為獵殺故。游行林野。吹貝打鼓。種種方便作大惡聲。聲甚可畏。林行眾生。鹿鳥師子虎豹熊羆猿猴等畜游行無畏。行惡業者。為欲殺故。作彼畏聲。為獵殺故。游行林野。為欲奉王。若奉王等。彼人以是惡業因緣。身壞命終。墮活地獄。生不喜處。如彼業因相似受果。如作業時令他眾生心不生喜。墮在地獄。入火炎中。熱炎嘴鳥。極大惡聲。獯狐烏鷲狗犬野干。食其耳根。令心不喜。彼有惡聲。最為極惡。不可愛樂。心不喜聞。一切聲中最可怖畏。金剛嘴蟲。入其骨里。行其骨中。啖食其耳。如是乃至惡業未盡。心彌泥魚。愛河中行。嗔心旋轉。浚波漂流。生死山中常所止宿。欲嗔癡分。貪少味欲。為鉤所釣。常行邪見深水之處。于三界中。若退若生。以為身滑。常渴聲觸味色香等如是罪業。作時喜笑。得殃報時號哭而受。爾時世尊。而說偈言。  
　　癡心彌泥魚　　住于愛舍宅 
　　作業時喜笑　　受苦時號哭  
　　若其惡業彼處受盡爾乃得出。復生餓鬼畜生之中。若其前世過去久遠。有少善業。若生人中。常懷愁苦。于一切時聞不吉聲。心不曾喜。所謂常聞不饒益事。妻子死亡。財物散失。眷屬有殃。若殺若縛。常懷悲惱。心初不喜。彼不善業。因果相似。  
　　又彼比丘。觀活地獄第七別處。名極苦處。眾生何業生于彼處。彼見聞知。行惡業者作惡業時。深厚結使。極深怨惡。多殺眾生而行放逸。彼人以是惡業因緣。身壞命終。墮活地獄。生極苦處。受熱鐵火極重苦惱。墮崄崖下。鐵鉤炎鬘。如是受苦。常不休息。日夜不停。又彼比丘。諦知業果。求涅槃城。諦知世間生死苦惱。觀察黑繩大地獄處。如是黑繩大地獄處。有何異處。彼見聞知。黑繩地獄。有處名曰等喚受苦。彼處惡燒。受苦無間。眾生何業生于彼處。彼見聞知。若人說法。依惡見論。以因譬喻。一切不實。不顧一切投崖自殺。無正善戒。彼人以是惡業因緣。身壞命終。墮在黑繩大地獄中。生等喚處受大苦惱。彼受極苦。舉在崄崖。無量由旬。熱炎黑繩束縛系已。然后推之墮利鐵刀熱地之上。鐵炎牙狗之所啖食。一切身分。分分分離。唱聲吼喚。無有救者。無有護者。無所歸訴。無有安慰令離苦者。自心所誑。在生死輪。常恒疾轉。癡闇盲冥。身如普燒黑林相似彼地獄地。見閻羅人。苦切偈語責疏之言。  
　　汝邪見愚癡　　癡罥所縛人 
　　今墮此地獄　　在于大苦海 
　　惡見燒福盡　　人中最凡鄙 
　　汝畏地獄縛　　此是汝舍宅 
　　若屬邪見者　　彼人非黠慧 
　　一切地獄行　　怨家心所誑 
　　心是第一怨　　此怨最為惡 
　　此怨能縛人　　送到閻羅處 
　　心常馳諸境　　不曾行正法 
　　迷謬正法道　　送在地獄殺 
　　心不可調御　　甚于大猛火 
　　速行不可調　　牽人到地獄 
　　心第一難調　　此火甚于火 
　　難調速疾行　　地獄中地獄 
　　若人心自在　　則行于地獄 
　　若人能制心　　則不受苦惱 
　　欲為第一火　　癡為第一闇 
　　嗔為第一怨　　此三秉世間 
　　汝前作惡時　　自心思惟作 
　　汝本癡心作　　今受此惡報 
　　心好偷他物　　竊行他婦女 
　　常殺害眾生　　自心之所誑 
　　如是業自在　　將汝到此處 
　　是汝本惡業　　何故爾呻喚 
　　若人作惡已　　后懊惱則癡 
　　彼不得果報　　如下種堿地 
　　欲者少味利　　受苦報則多 
　　癡人貪著欲　　彼從闇入闇 
　　癡人作諸惡　　為饒益妻子 
　　獨受地獄苦　　自業之所誑 
　　若為妻子故　　造作諸惡業 
　　則到此地獄　　今受此苦惱 
　　非妻子非物　　非知識能救 
　　人中欲死時　　無能救護者 
　　若人染欲心　　為愛之所誑 
　　而共相隨行　　今得如是苦 
　　本為境界劫　　已為愛所誑 
　　自作此惡業　　今何故呻喚  
　　于彼等喚受苦惱處。如是受苦。閻魔羅人。如是治罪。彼地獄人。如是受苦。如是無量百千年歲。受第一苦。如是乃至惡業離散。破壞爛盡。爾乃得脫。若于前世過去久遠。有善業熟。若生人中。不善業故。在于邊地。陀毗羅國。婆婆羅國。海畔境界。辛頭境界。洲潬境界。為人抄劫掠其財物。于極苦惱貧處為奴。若作門兵。身體癃殘。一切身分。鄙劣不具。饑渴燒惱。寒熱沖逼。如箭射埵。受極苦惱。常被誣枉。為諸小兒木石塼等。之所打擲。為一切人之所嫌賤。無妻無子。一切人中最為凡賤。受第一苦。余業果報。與因相似。因緣相似。如本所作。后如是受。若彼比丘。如是觀察地獄黑闇極苦惱業。于生死中得離欲縛。  
　　又修行者。觀彼比丘。常勤精進。諦見業果。善行正行。厭離世間一切生死。斷絕第一堅牢魔縛。不肯住于魔之境界于煩惱地不樂共住。心不喜樂染著垢愛。彼地夜叉。見彼比丘有如是等功德相應。轉復上聞虛空夜叉。如前所說。次第乃至大梵身天。廣說如上。又彼比丘。觀察黑繩之大地獄。復有異處。彼見有處名曰旃荼黑繩地獄。眾生何業生于彼處。彼見有人床臥敷具。病所須藥。非已所應而多食用。俗人愚癡覆藏惡業。若自殺羊。若他教殺。如婆羅門外道所誑。彼人以是惡業因緣。身壞命終墮于惡處黑繩地獄。生旃荼處。受大苦惱。所謂惡鳥若烏若鷲若惡豬等。拔其眼根。彼地獄主。若以杵枷。若以大斧。若以惡火。極怒急嗔。種種苦逼。既生如是地獄之中。復受種種極重苦惱。所謂挑眼若拔其舌。一切身分。分分皆拔。飲熱銅汁。三奇熱鐵。遍刺其身。削躄其足。烏鳥所食。一切病集。啼哭號啕。無主無伴。閻魔羅人。嗔怒極打。如是黑繩地獄之處。乃至無量百千年歲。惡業壞爛爾乃得脫。若于前世過去久遠。善業未熟。則生餓鬼畜生之中。若生人中。瘺脊目盲。壽命短促。人中死已。復入惡道。如是眾生業鎖所縛。行善業者則得善報。作惡業者則得惡報。業果所縛。常在生死。  
　　又彼比丘觀察黑繩。大地獄處。名畏鷲處眾生何業。生于彼處。彼見有人。貪物因緣。而殺他人。若縛若餓。若奪飲食。彼人以是惡業因緣。身壞命終。墮于惡道黑繩地獄。生畏鷲處。受大苦惱。彼地獄處。鐵地火燃。普皆水色。十千由旬。周遍炎起。有鐵蒺[卄/梨]彼地獄人。怒杖急打。晝夜常走。火炎刀枷挽弓弩箭。隨后走逐。鐵錐尋刺。恒常急走。閻魔羅人。手執鐵刀鐵枷鐵箭。皆悉炎燃。斫打射之。唯行彼處。饑渴所逼。命常欲斷。無救無歸。氣息欲絕。有命而已。他人所秉。具受眾苦。爾時世尊。而說偈言。  
　　多人共相隨　　造作不善業 
　　后惡業熟時　　有生獨受果 
　　火刀怨毒等　　雖害猶可忍 
　　若自造惡業　　后苦過于是 
　　親眷皆分離　　唯業不相舍 
　　善惡未來世　　一切時隨逐 
　　隨花何處去　　其香亦隨逐 
　　若作善惡業　　隨逐亦如是 
　　眾鳥依樹林　　旦去暮還集 
　　眾生亦如是　　后時還合會 
　　毀滅他勝事　　自取而陵他 
　　隨作何惡業　　彼人癡所誑 
　　若不趣涅槃　　復不向天處 
　　彼癡第一因　　從闇復入闇  
　　彼人如是自作惡業。受地獄苦。乃經無量百千年歲。地獄流轉。乃至惡業破壞爛盡。爾乃得脫。然后復生畜生餓鬼。若生人中。為放牧人。若放駱駝。若放余畜。若放牛驢。若放草馬。當象當狗。常驅驢駝。處處治生以自存活。若作圍兵。圍兵主師。貧窮短命。鄙惡作業。余殘業因。相似果報。  
　　又彼比丘。觀察黑繩大地獄處。普遍觀察十六別處。如活地獄。  
　　又彼比丘。觀活地獄黑繩地獄。既觀察已。知業報法。一切惡業。果報堅[革*卬]有作而集。集而不作。作而不集。作而集者。則決定受。集不作者。不決定受。作不集者不決定受。彼見聞知。三種惡業及業果報。如實知已。重生厭離。觀察業繩迭相縛處。又復觀察無量種業。又復觀察無量種心動轉攀緣。彼比丘。如是觀察。見諸眾生心自在已。又復觀察余諸地獄。彼見聞知第三地獄。名合地獄。眾生何業而生于彼。所謂作集惡不善業。燒煮眾生。彼見聞知眾生三種作集惡業。生合地獄。受惡果報。所謂殺生偷盜邪行。如是三種惡不善業。生合地獄。彼上惡業。則生如是根本地獄。中下惡業則生別處。有上中下三種苦受。又作業時。心力異故。彼中受命。有上中下。又作業時。心力攀緣有上中下。于彼受苦。有上中下。三種業定。身業三種。口意三種。謂上中下。又復三種。謂欲界生。色界中生。無色界生。又復三種。所謂過去現在未來。又復三種。所謂現受生受后受。又復三種。謂善不善及以無記。又復三種。現縛中縛異生處縛。又復三種。人非人縛非人人縛。自處自縛。所謂舍人還得人身。作地獄業。是業勢力相似所作。業相似生。如得解脫神通比丘。又復三種。一者作。二者不作。三者縛作。所言作者。初作沙門。言縛作者。后相續縛。言不作者。乃至獲得阿羅漢果。又復作者。作沙門已。作沙門行。又縛作者。此處退已。于異處生。又復三種。一者禪縛。二者非禪縛。三無報縛。彼禪縛者。如初禪地二禪縛地。非第三禪。非第四禪。非禪縛者。謂施戒等。無報縛者。謂阿羅漢。諸漏既盡。決定受業。不得果報。彼比丘。觀世間海業網系縛。迭互因生行業果報。非有作者。非有受者。非無因緣。唯有業力。彼比丘。如是思惟。破壞魔軍。修集善法。更復勝上觀合地獄業因果報。云何眾生。生于根本合大地獄。彼見有人。殺盜邪行。樂行多作。如是之業。普遍究竟。樂行多作。是業則生根本地獄。并及別處。彼人于是根本地獄。受大苦惱。作業如前。若人偷盜及作邪行。是人皆名邪行之人。云何名邪。如是異作。復異分別。若人邪行尊者之妻。彼人生于合大地獄。受大苦惱。所謂苦者。鐵炎嘴鷲。取其腸已。掛在樹頭。而啖食之。彼有大河。名饒鐵鉤。彼有鐵鉤。皆悉火燃。閻魔羅人。執地獄人。擲彼河中。墮鐵鉤上。又彼河中有熱炎刀。罪人于彼受大苦惱。彼苦無比。無有譬喻。所謂彼處受燃鉤苦。謂以燃鉤。鉤打其身。閻魔羅人。取地獄人。置彼河中。按令使沒彼地獄人。迭互相沈。既相沈已。唱喚號哭。河中非水。熱赤銅汁。漂彼罪人。猶如漂本。流轉不停。如是漂燒。受大苦惱。彼鐵鉤河既燒漂已。彼地獄人。或有身如日初出者。有身沉沒如重石者。有著河岸不沒入者。或有罪人。身如水衣。有為炎嘴鐵鷲食之。如食魚者。或有身洋。其身猶如生酥塊者有以鐵塼。而打之者或有身破。百千分數。如沙搏者。有在河中如洋銅者。有以熱灰燒其身者。有以炎鉗鉗其身已。置熱灰中。復以鐵鉗。連劖刺者。有擘其身猶如細縷。挽而打者。有挽其頭。令頭在下。在上打者。有置鑊中。湯火煮之。如熱豆者。有在鑊中。迭互上下。速翻覆者。有置在鑊偏近一廂。舉手向天而號哭者。有共相近而號哭者。久受大苦無主無救。彼中多有炎嘴鷲鳥。野干狗等。在熱地上。不殺而食。屏處受苦。各不相見。種種因緣。種種受苦。彼受無量百千種苦。自心所誑。十不善本邪行所得。緣殺生得。緣偷盜得。  
　　又復如是。閻魔羅人。以鐵炎杵。筑彼罪人。罪人怖走。四向顧望。望有歸救。作如是言。何人救我。我何所歸。四向走望。如是行已。炎杵筑已。置炎燃河。若炎燃樹。山巖石間。窟穴等中。極崄惡處。受種種苦。謂著樹頭。復推令墮在鐵鉤地。彼身瘡裂。如是千到。若百千到。又復如是。閻魔羅人。取地獄人。置刀葉林。刀葉甚多。火炎熾燃。而此罪人。見彼樹頭。有好端正嚴飾婦女。如是見已。極生愛染。如是婦女。妙鬘莊嚴。末香坌身。涂香涂身。如是身形第一嚴飾。身極柔軟。指爪纖長。熙怡含笑。以種種寶莊嚴其身。種種欲媚。一切愚癡凡夫之人。見則牽心。彼地獄人。既見如是端正婦女在樹上已。生如是心。是我人中本所見者。是我本時先所有者。彼地獄人。自業所誑故如是見。如是見已。即上彼樹。樹葉如刀。割其身肉。既割肉已。次割其筋。既割筋已。次割其骨。既割骨已。次劈其髓。如是劈割一切處已。乃得上樹。欲近婦女。心轉專念。自心所誑。在彼樹上如是受苦。既上樹已。見彼婦女。復在于地。彼人見已。然彼婦女以欲媚眼。上看彼人。美聲語喚。先以甜語作如是言。念汝因緣。我到此處。汝今何故不來近我。何不抱我。如是地獄。業化所作。罪人見已。欲心熾盛刀葉樹頭。次第復下。彼人既下。刀葉向上。炎火熾燃。利如剃刀。如是利刀。先割其肉。次斷其筋。次割其骨。次割其脈。次割其髓。遍體作瘡。彼地獄人。如是被割。如是被劈。脈脈斷已。看彼婦女。欲愛燒心。既如是看。炎嘴鷲鳥。即啄其眼。火燃刀葉。先割其耳。如是被割。唱聲吼喚。刀葉炎燃次割其舌。次割其鼻。如是遍割。一切身分。欲愛牽心。如是到地。既到地已。而彼婦女。復在樹頭。彼人見已。而復上樹。如前所說。彼業力故。如是無量百千年歲。如是無量百千億歲。自心所誑。彼地獄中。如是轉行。彼地獄人。如是被燒。何因故燒。邪欲為因。彼人如是猶不舍欲。無始來心。如是轉行。在于地獄餓鬼畜生。眾生之心。不可調順。在地獄中猶故如是。當知是心不可信也。  
　　又復如是合大地獄。彼中有山。名為鷲遍。彼地獄人。燒身饑渴。走赴彼山。而彼山中。處處皆有炎嘴鐵鷲。壯身大肚。而彼鐵鷲。身內肚中。有地獄人。名為火人。彼地獄人。望救望歸。故赴彼山。既到彼山。彼鐵鷲鳥。先破其頭。開髑髏骨。而取其腦。復挑其眼。彼地獄人。號哭唱喚。然無救者。既破其頭。飲腦盡已。擲頭異處。彼地獄人。無頭無眼。而復走向闇冥地獄。罪業力故。復有鐵鷲。其身極大。彼鷲腹中。悉有火人。來向罪人。到即吞之。彼地獄人。入鷲腹中。即為火人。本侵他妻罪業所致。  
　　彼殺生因樂行多作。乃經無量百千年歲。常被燒燃。而復不死。彼邪行因樂行多作。則見婦女。在刀葉林。彼偷盜因樂行多作。入異地獄在于一處。彼處是河。其河名曰無邊彼岸。熱沸銅汁。滿彼河中。地獄罪人。見河彼岸。多有種種第一凈食。佉陀尼食。蒲阇尼食。有好敷具。有好樹林。林有邃影。復有陂池。河流清水。彼地獄人。如是見已。即發大聲。迭相招喚。作如是言。汝來汝來。我今得樂。今有種種佉陀尼食。蒲阇尼食。有好敷具。如前所說。彼地獄人。如是唱喚。余地獄人。既聞聲已。皆共馳走。謂有能救。謂有可歸。和集一處。迭相問言。我今當于何處得樂。何救何歸。復有異人。不喚而來。指示之言。汝今看此無邊彼岸。大河彼岸。如是多有佉陀尼食。蒲阇尼食。敷具樹林。蔭影清涼。如前所說。彼地獄人。如是一切迭相和集。俱走往赴無邊彼岸。大河彼岸。如是河中。熱白镴汁。熱鉛錫汁。沫覆其上。彼地獄人。既如是走。墮在彼河。既墮彼已。其身有如生酥塊者。有消洋者。有炎嘴烏食啖之者。有熱炎口惡魚食者。有身分散而消洋者。彼地獄人在彼河中。如是一切。如是受苦。是彼惡業因緣勢力作集所致。如是受苦彼地獄人。如是無量百千年歲。燒煮熟爛。分散消洋。乃至作集惡業破壞。無氣腐爛。彼地獄中。爾乃得脫彼地獄中。閻魔羅人。責疏罪人。而說偈言。  
　　妻子罥所縛　　將來地獄舍 
　　何故為心誑　　造作彼惡業 
　　汝本為妻子　　知識親眷等 
　　造作諸惡業　　非是黠慧人 
　　汝實不自愛　　今到地獄處 
　　何故為兒子　　作惡業至此 
　　若為妻子誑　　造作諸惡業 
　　后心不生悔　　彼人入地獄 
　　汝獨地獄燒　　為惡業所食 
　　妻子兄弟等　　親眷不能救 
　　若為癡所誑　　而不作善業 
　　后則不得樂　　汝今徒悔恨 
　　若隨順欲嗔　　癡心第一誑 
　　為妻子樂故　　一切向下行 
　　自業自與果　　眾生業至此 
　　作善業生天　　作惡來此處  
　　如是彼處。閻魔羅人。如是多多責地獄人。如是如是。責疏之言。若汝自身。造作惡業。今欲令誰食如是食。若自作善。還自得善。若作不善。自得不善。不作不得。作則不失。汝本作業。今得此報。彼地獄人。如是久在合大地獄。乃經無量百千年中。常被燒煮。乃至惡業未壞未爛。業氣未盡。如是殺生偷盜邪行。樂行多作。所得果報。于一切時與苦不止。若惡業盡。彼地獄中爾乃得脫。若于前世過去久遠。有善業熟不生餓鬼畜生之道。若生人中貧窮短命。得下劣妻。設得好者共異人通。若或無妻。得凡鄙身為他所使。彼業勢力余殘果報。得如是等如是惡業。能誑惑人令入地獄。又彼比丘。知業果報。次復觀察合大地獄十六別處。何等十六。一名大量受苦惱處。二名割刳處。三名脈脈斷處。四名惡見處。五名團處。六名多苦惱處。七名忍苦處。八名朱誅朱誅處。九名何何奚處。十名淚火出處。十一名一切根滅處。十二名無彼岸受苦處。十三名缽頭摩處。十四名大缽頭摩處。十五名火盆處。十六名鐵火末處。合大地獄。有如是等十六別處。眾生何業生于彼處。彼比丘。思惟觀察。若人三種惡不善業。所謂殺生偷盜邪行。樂行多作。彼決定受合大地獄。受苦惱處。眾生何業。生初大量受苦惱處。彼見有人。不應行淫。不正觀察。樂邪欲行。生彼大量受苦惱處地獄之中。受大苦惱。所謂炎熱鋒利鐵[矛*(替-曰+貝)]。刺令穿徹。以彼鐵[矛*(替-曰+貝)]。從下刺之。背上而出。又復刺之。腹上而出。又復刺之。腰中而出。又復刺之。肩上而出。又復刺之。從脅而出。又復刺之。從咽而出。又復刺之。從口而出。復破髑髏。而從其出。又復刺之。從耳而出。彼地獄人。如是被[矛*(替-曰+貝)]。一切身分皆悉穿破。受大苦惱。若燒若煮。一切身分。彼受如是諸苦惱已。又復更與極重苦惱。所謂復以熱炎鐵鉗。挾拔其卵。若鐵鷲鳥。挽拔其卵而食之者。如是乃至所作集業未壞未爛業氣未盡。于一切時與苦不止。若惡業盡彼地獄處爾乃得脫。若于前世過去久遠。有善業熟。不生餓鬼畜生之道。若生人中同業之處為第三人。謂內官等。彼不善業余殘果報。又彼比丘。知業果報。次復觀察合大地獄。復有何處。彼見聞知復有異處。名割刳處。是合地獄第二別處。眾生何業生于彼處。彼見有人殺盜邪行。樂行多作。墮合地獄。生割刳處。殺生偷盜業及果報。如前所說。何者邪行。謂于婦女不應行處。口中行淫。彼人以是惡業因緣。身壞命終。墮于惡處合大地獄。生割刳處。受大苦惱。所謂苦者。閻魔羅人。以熱鐵釘。釘其口中。從頭而出。出已急拔。又釘其口。耳中而出。復以鐵缽。盛熱銅汁。瀉其口中。銅汁熱炎。燒燃其唇。次燒其舌。既燒舌已。次燒其眼。如是燒咽。次燒其心。次燒其肚。如是次第。乃至糞門。從下而出。如是邪行。樂行多作。惡業果報。在于地獄。如是如是種種受苦。乃經無量百千億歲。常被燒煮。乃至惡業未壞未爛。業氣未盡。于一切時與苦不止。若惡業盡。彼地獄處爾乃得脫。若于前世過去久遠。有善業熟。不生餓鬼畜生之道。若生人中同業之處。口中常臭。如爛氣臭。如是熏他一切所惡。是彼惡業余殘果報。  
　　又彼比丘。知業果報。次復觀察合大地獄。復有何處。彼見聞知復有異處。彼處名為脈脈斷處。是合地獄第三別處。眾生何業生于彼處。彼見有人殺盜邪行。樂行多作。墮合地獄脈脈斷處。殺生偷盜業及果報。如前所說。何者邪行。謂于婦女。非道行淫。彼不隨順。自力強逼。彼人以是惡業因緣。身壞命終。墮于惡處合大地獄脈脈斷處。受大苦惱。所謂熱筒。盛熱銅汁。置口令滿。唱聲吼喚作如是言。我今孤獨。如是無量百千年歲。乃至惡業未壞未爛。業氣未盡。于一切時與苦不止。若惡業盡。彼地獄處爾乃得脫。若于前世過去久遠。有善業熟。不生餓鬼畜生之道。若生人中。所得妻婦。貪愛他人。彼人見之。不能遮障。是彼惡業余殘果報。彼作集業果報不失。猶故須受。又彼比丘。知業果報。次復觀察合大地獄。復有何處。彼見聞知復有異處。名惡見處。是合地獄第四別處。眾生何業生于彼處。彼見有人殺盜邪行。樂行多作。墮合地獄生惡見處。殺生偷盜業及果報。如前所說。何者邪行。所謂有人。取他兒子。強逼邪行。自既力多。令彼啼哭。彼人以是惡業因緣。身壞命終。墮于惡處合大地獄。生惡見處。受大苦惱。所謂自見己之兒子。以惡業故。見自兒子在地獄中。于彼兒子。生重愛心。如本人中。如是見已。閻魔羅人。若以鐵杖。若以鐵錐。刺其陰中。若以鐵鉤。釘其陰中。既見自子如是苦事。自生大苦。愛心悲絕。不可堪忍。此愛心苦。于火燒苦。十六分中不及其一。彼人如是心苦逼已。復受身苦。所謂彼處。閻魔羅人之所執持。頭面在下熱炎鐵缽。盛熱銅汁。灌其糞門。入其身內。燒其熟藏。燒熟藏已。次燒大腸。燒大腸已。次燒小腸。燒小腸已。次燒其胃。既燒胃已。如是次第。次燒其咽。既燒咽已。次燒其喉。既燒喉已。次燒舌根。燒舌根已。次燒其舌。既燒舌已。次燒其龂。既燒龂已。次燒其頭。既燒頭已。次燒其腦。如是燒已。在下而出。彼邪行人。受如是苦。如是無量。百千年中。以業化故。見自兒子。自身心苦。具受如是身心二苦。如是無量百千年中。常受大苦。乃至惡業未壞未爛。業氣未盡。于一切時與苦不止。若惡業盡。彼地獄處爾乃得脫。若于前世過去久遠。有善業熟。不生餓鬼畜生之道。若生人中。則無兒息。雖有不凈。不成種子。世人皆言。此人不男。一切嫌賤。是彼惡業。余殘果報。  
　　又彼比丘。知業果報。次復觀察合大地獄。為當更有異處以不。彼見聞知。復有異處。名為團處。急團相似。是合地獄第五別處。眾生何業生于彼處。彼見有人殺盜邪行。樂行多作。墮合地獄。生于團處。殺生偷盜。及以果報。如前所說。何者邪行。所謂有人。若見牸牛若草馬等淫道處已。心生分別。此如是處。與人婦女不應有異。如是念已。即便生于人婦女想而行淫欲。彼人以是惡業因緣。身壞命終。墮于惡處合大地獄。生于團處。受大苦惱。所謂見彼若牛若馬惡業因故。地獄中見。自心分別。如前憶念人婦女想。若本牸牛。若本草馬。見已即生人婦女想。欲心熾盛。即便走向如是牛馬。有鐵炎火。滿牛馬內。彼人既近牛馬根門。惡業因故。入彼根門。即入其腹。滿中熱火。彼處受苦。乃經無量百千年中。常被燒煮。其身熟爛。不能出聲。于彼腹中闇處苦逼。乃至惡業未壞未爛。業氣未盡。于一切時。常被燒燃。若惡業盡。彼地獄處爾乃得脫。若于前世過去久遠。有善業熟。不生餓鬼畜生之道。若生人中同業之處。則生無禮非仁之國。以己之妻令他侵近。不生妒忌。邪行業因。余殘果報。  
　　又彼比丘。知業果報。次復觀察合大地獄。為當更有異處以不。彼見聞知。復有異處。名多苦惱。是合地獄第六別處。眾生何業生于彼處。彼見有人殺盜邪行。樂行多作。墮合地獄多苦惱處。殺生偷盜業及果報。如前所說。何者邪行。謂男行男。彼人以是惡業因緣。身壞命終。墮于惡處合大地獄多苦惱處受大苦惱。作集業力。于地獄中。見本男子。熱炎頭發。一切身體皆悉熱炎。其身堅[革*卬]。猶如金剛。來抱其身。既被抱已。一切身分皆悉解散。猶如沙摶。死已復活。以本不善惡業因故。于彼炎人。極生怖畏。走避而去。墮于崄岸。下未至地。在于空中。有炎嘴烏。分分攫斲。令如芥子。尋復還合。然后到地。既到地已。彼地復有炎口野干而啖食之唯有骨在。復還生肉。既生肉已。閻魔羅人。取置炎鼎。而復煮之。如是無量百千年歲。煮之食之。分之散之。乃至惡業未壞未爛。業氣未盡。于一切時與苦不止。若惡業盡。于多苦處爾乃得脫。若于前世過去久遠有善業熟。不生餓鬼畜生之道。若生人中同業之處。失無量妻。不得一妻。究竟如是。設自有妻。則厭離之。喜樂他人邪行業因余殘果報。又彼比丘。知業果報。次復觀察合大地獄。為當更有異處以不。彼見聞知。復有異處。名忍苦處。是合地獄第七別處。眾生何業生于彼處。彼見有人殺盜邪行樂行多作。墮合地獄生忍苦處。殺生偷盜業及果報。如前所說。何者邪行。所謂有人。破他軍國。得婦女已。若或自行。若自取已。給與他人。若依道行。若不依道。彼人以是惡業因緣。身壞命終。墮于惡處合大地獄。生忍苦處。受大苦惱。所謂苦者。閻魔羅人。懸之在樹。頭面在下。足在于上。下燃大火。燒一切身。從面而起。彼地獄火。熱勢甚熾。彼罪人身。危脆衃軟。眼最軟故。燒盡無余。彼罪人身。燒盡復生。彼人如是受極苦惱。堅[革*卬]叵耐。彼人如是地獄中生。彼人如是受大苦惱。唱聲吼喚。呻號啼哭。唱喚口開。彼地獄火。從口而入。火既入已。先燒其心。既燒心已。次燒其肺。如是次第。至生熟藏。根及糞門。如是燒已。次燒其足。既受如是被燒苦已。復有烏來啖食其身。彼受如是二種大苦。唱聲吼喚。而燒不止。如是無量百千年歲。于地獄中。受極苦惱。如是苦惱。無異相似。如是無量百千年歲。乃至惡業。未爛未壞業氣未盡。于一切時與苦不止。若惡業盡。彼地獄處爾乃得脫。若于前世過去久遠。有善業熟。不生餓鬼畜生之道。若生人中同業之處。設得好婦。端正無雙則為官軍破壞劫奪。惡業力故。唱喚號哭。懊惱心碎。彼人如是地獄人中。二時二處受大苦惱。唱喚號哭。懊惱等苦。邪行業因。余殘果報。  
正法念處經卷第七 地獄品第三之三  
　　又彼比丘。知業果報。次復觀察合大地獄。復有何處。彼見聞知。復有異處。彼處名為朱誅朱誅。是合地獄第八別處。殺生偷盜邪行樂行多作。墮合地獄朱誅朱誅。眾生何業生于彼處。彼見聞知。若人殺生偷盜邪行樂行多作。墮合地獄朱誅朱誅地獄處生。殺生偷盜業及果報。如前所說。何者邪行。所謂有人。不善觀察。若羊若驢。以無人女。是故淫之。彼人于佛不生敬重。或在浮圖。或近浮圖。彼人以是惡業因緣。身壞命終。墮于惡處合大地獄。朱誅朱誅地獄處生。受大苦惱。所謂鐵蟻常所唼食。一切身分。受大苦惱。彼地獄火。滿其腹內。彼地獄人。內外燒煮。自種惡業。得此惡報。如是無量百千年歲。常有惡蟲朱誅朱誅。在地獄中啖食其肉。復飲其血。既飲血已。次斷其筋。既斷筋已。次破其骨。既破骨已。次飲其髓。既飲髓已。食大小腸。彼地獄人。如是燒已。如是炙已。如是食已。唱喚號哭。種種浪語。悲號大哭。如是乃至不可愛樂。不善惡業。食受未盡。如是無量百千年歲。常被燒煮。炙熟食之。乃至惡業未壞未爛。業氣未盡。于一切時與苦不止。若惡業盡。彼地獄處爾乃得脫。若于前世過去久遠。有善業熟。不生餓鬼畜生之道。若生人中同業之處。多有怨對。雖在王舍而不得力。生常貧窮。資生乏少。又不長命。是彼邪行惡業勢力。在于人中。受余殘果報。又彼比丘。知業果報。次復觀察合大地獄。復有何處。彼見聞知。復有異處。名何何奚。是合地獄第九別處。是何業報作集之業。普遍究竟。墮合地獄何何奚處。彼見聞知。若人殺生偷盜邪行樂行多作。墮合地獄何何奚處。殺生偷盜業及果報。如前所說。何者邪行。邊地夷人。于姊妹等不應行處。而行淫欲。彼國法爾。生處過惡。彼人以是惡業因緣。身壞命終。生合地獄何何奚處。受大苦惱。所謂彼處地獄之中。常被燒煮。閻魔羅人之所撾打苦毒吼喚。其聲遍滿五千由旬。彼地獄人。未到地獄。在中有中。聞彼吼聲。吼聲極惡。不可得聞。彼顛倒故。聞彼啼哭。則是歌聲。拍手等聲。種種話聲。惡業力故。聞之愛樂。生如是心。令我到彼如是聲處。如是念已。速生彼處。何因緣有。取因緣有。彼中有中。何處何處發心悕取。則生彼。心取彼心已。則生彼處。既生彼處。即于生時得地獄苦。即聞地獄自體惡聲急惡苦惱。無異相似。不可譬喻。受大苦惱。既聞惡聲。心重破壞。受大苦惱。所謂鐵山。名烏丘山。其山炎燃。其炎極高五千由旬。在虛空界。彼有鐵樹。樹有鐵烏。烏身炎然。滿彼樹上。彼山火然。間無空處。惡業力故。常有炎火。熾燃不滅。以惡業故。見蓮花林。遍滿彼山。彼地獄人。既見蓮花。迭互相喚。作如是言。汝來。汝來。如是山上。多有冷林潤膩之林。今可共往。閻魔羅人。打地獄人。上雨刀石。罪人畏故。走赴彼山。望得救免。望主望歸。如是罪人。既到彼山。而彼山上。熱炎遍滿。多有炎烏。鐵嘴甚利。彼地獄人。如是見已。彼烏疾來。向地獄人。彼地獄人。有炎烏來破其頭者。復有烏來取其腦者。復有烏來取其眼者。復有烏來取其鼻者。復有烏來取其頰者。復有烏來取其皮者。復有烏來取其脅者。復有烏來取其足者。復有烏來取其舌者。復有烏來取其項者。復有烏來取頭皮者。復有烏來取其喉者。復有烏來取其心者。復有烏來取其肺者。復有烏來取小大腸者。復有烏來取其腹皮。復有烏來取其臍下陰密處者。復有烏來取其髀者。復有烏來取其踹者。復有烏來取足跟皮。復有烏來取足下皮。復有烏來取其足指。復有烏來分分食之。復有烏來分分取肋。復有烏來取脅骨者。復有烏來。唯取其手一廂之骨。復有烏來一切身分具足取者。復有烏來取其髓者。如是眾烏食地獄人。分分皆食。罪業力故。食已還生。于彼炎烏。閻魔羅人生怖畏故。烏丘山中。處處馳走。望救望歸。上烏丘山上彼山已。以惡業故。炎火遍滿。來覆其身。如是無量百千年歲。燒而復生。是彼作集惡業力故。受大苦惱。若復上到。烏丘山頂。山頭復有火炎。極高五千由旬。彼炎吹舉在空而燒。如燒飛蟲。如是無量百千年歲。受大苦惱。而常不死。乃至惡業未壞未爛。業氣未盡。于一切時與苦不止。若彼殺生偷盜邪行樂行多作惡業受盡。彼地獄處爾乃得脫。若于前世過去久遠。有善業熟。不生餓鬼畜生之道。若生人中同業之處。一切身分皆悉爛臭。得惡癩病。若得癡病。多有怨對。恒常貧窮。生惡國土。彼作集業。余殘果報。  
　　又彼比丘。知業果報。次復觀察合大地獄。復有何處。彼見聞知。復有異處。名淚火出。是合地獄第十別處。眾生何業生于彼處。彼見有人殺盜邪行樂行多作。墮合地獄淚火出處。殺生偷盜業及果報。如前所說。何者邪行。若比丘尼。先共余人行不凈行。毀破禁戒。若人重犯。彼比丘尼。彼人以是惡業因緣。身壞命終。墮于惡處合大地獄淚火出處。受大苦惱。所謂彼處相似受苦。彼苦堅[革*卬]不愛業作。所謂大火。普炎所燒。眼出火淚。彼淚是火。即燒其身。彼地獄人。受如是等種種苦惱。又復更受余諸苦惱。閻魔羅人。劈其眼眶。佉陀羅炭置眼令滿。劈其眼骨。猶如劈竹。彼地獄處。如是惡畏。復以鐵鉤鐵杵鐵枷。鉤割打筑。令身分散。以熱鐵鉗。劈其糞門。洋熱白镴內之令滿。如是內燒。復有大火外燒其身。內外二種。如是極燒。受第一苦。急惡苦惱。受如是等無量。種種眾苦具足。閻魔羅人說偈責言。  
　　內滿熱白镴　　外以大火燒 
　　極燒受大苦　　地獄惡業人 
　　若業生苦果　　受惡苦惱報 
　　彼于三界中　　不可得譬喻 
　　三種業三果　　于三界中生 
　　三過三心起　　三處苦報熟 
　　彼如是業報　　于三界中生 
　　因緣和合作　　如是異法起 
　　如心如是行　　如是如是轉 
　　善人行善行　　惡人造惡業 
　　心自在作業　　業自在復有 
　　此心業所起　　如是愛所誑 
　　惡心作業惡　　彼人來至此 
　　若在地獄煮　　彼人愛所誑 
　　非異人作惡　　異人受苦報 
　　自業自得果　　眾生皆如是 
　　汝自心所作　　一切如是誑 
　　今為大火燒　　何故爾呻喚  
　　閻魔羅人如是責疏地獄人言。汝自作業。今者自受不可得脫。如是一切業果所縛。彼一切業此中受報。閻魔羅人。如是責之。彼地獄人。閻魔羅人。如是無量百千年中。如是燒煮地獄罪人。乃至作集惡不善業未壞未爛。業氣未盡。于一切時與苦不止。若惡業盡。彼地獄處爾乃得脫。若于前世過去久遠。有善業熟。不生餓鬼畜生之道。若生人中同業之處。常有癖病。在其腹中。若身焦枯。形貌丑陋。若守門戶。身體狀貌。如燒樹林。作集業力。余殘果報。  
　　又彼比丘。知業果報。次復觀察合大地獄。復有何處。彼見聞知復有異處。彼處名為一切根滅。是合地獄第十一處。眾生何業生于彼處。彼見有人殺盜邪行樂行多作。墮合地獄一切根滅地獄處生。殺生偷盜業及果報。如前所說。今說邪行樂行多作。若人多欲。或于口中。若糞門中。非婦女根。淫彼婦女。彼人以是惡業因緣。身壞命終。墮于惡處合大地獄一切根滅別異處生。受大苦惱。所謂以火置口令滿。以熱鐵缽。盛赤銅汁。鐵叉擘口。打刺令寬。置熱銅汁。彼處復有熱鐵黑蟲。蟲體炎燃。彼十一處。皆悉火燃。以為炎鬘。在中燒之。雖燒猶活。如是常燒。熱炎鐵蟻唼食其眼。熱白镴汁。置耳令滿。炎熱利刀割截其鼻。復以利刀次割其舌。雨熱利刀燒割其身。一切諸根受大苦惱。受極苦惱。得不樂報。彼地獄人。無異相似。不可譬類。今說少分。譬如以燈取況于日。如是地獄受苦亦爾。非有比類。天上樂勝亦無譬喻。彼地獄人。受地獄苦。亦復如是。無有譬喻。何以故。天上樂勝。地獄苦重。如是苦樂。今說少分。彼地獄處所受苦惱。堅[革*卬]尤重。乃至作集惡不善業未壞未爛。業氣未盡。于一切時與苦不止。若惡業盡彼地獄處爾乃得脫。若于前世過去久遠。有善業熟。不生餓鬼畜生之道。若生人中同業之處。妻不貞良。他人共通。喚謀他人而共殺之。若告官人。誣枉令殺。若以惡毒和藥而殺。若待其睡以刀等殺。是彼作集惡業勢力余殘果報。作集業力果報未盡。不可得脫。會必受之。又彼比丘。知業果報。次復觀察合大地獄。復有何處。彼見聞知復有異處。名無彼岸受苦惱處。是合地獄第十二處。眾生何業。生于彼處。彼見有人殺盜邪行樂行多作。墮合地獄。生無彼岸受苦惱處。殺生偷盜業及果報。如前所說。何者邪行。所謂有人。起淫欲心。憶念自妻。淫他婦女。彼人以是惡業因緣。身壞命終。墮于惡處合大地獄。生無彼岸受苦惱處。受大苦惱。作集業力。受如是苦。所謂彼處受火燒苦。受刀割苦。受熱灰苦。受諸病苦。如是彼岸則不可得無安慰者。如是所說。受諸苦惱。不可譬喻。如說受苦。彼地獄人。自心所誑。如是受苦。如是無量百千年中。常被燒炙。若煮若打。乃至集作惡不善業未壞未爛。業氣未盡。于一切時與苦不止。若惡業盡彼地獄處爾乃得脫。若于前世過去久遠。有善業熟。不生餓鬼畜生之道。若生人中同業之處。則常貧窮。曠野惡處。山中崄處。為夷人奴。常有病苦。又彼比丘。知業果報。次復觀察合大地獄。復有何處。彼見聞知復有異處。名缽頭摩。是合地獄。第十三處。眾生何業生于彼處。彼見有人殺生偷盜邪行作集墮合地獄缽頭摩處。殺生偷盜業及果報。如前所說。何者邪行。所謂沙門。自知沙門本在俗時。先共婦女曾行欲來。得欲滋味。雖為比丘。心猶憶念。夜臥夢中。見彼婦女。于淫欲味。不善觀察。即共行欲。彼人覺已。心即味著。非梵行事。思量憶念。心生隨喜。向他贊說淫欲功德。喜笑心樂。樂行多作。彼彼喜樂。彼人以是惡業因緣。身壞命終墮于惡處合大地獄缽頭摩處。受大苦惱。所謂苦者。彼地獄處。一切皆作缽頭摩色。與缽頭摩色相相似。彼處如是普皆赤色。有赤光明。閻魔羅人。取地獄人。鑊中煮之。若置鐵函。鐵杵搗之。若脫彼處。彼人遠見缽頭摩花在清池中。彼地獄人。若于函鑊二苦得脫。于彼清池缽頭摩花。望救望歸。疾走往赴。生如是心。我往彼處。應得安樂。彼地獄人。饑渴苦惱。望缽頭摩。彼人如是若百過走。若千過走所走之道。多饒鐵鉤。傷破其足。既破足已。敷心在地。彼地鐵鉤。傷破其心。若背著地。鐵鉤破背。若傍著地。鐵鉤破脅。若其坐者。鐵鉤上入。彼人如是迭相唱喚。若燒若煮。饑渴身干。迭相唱喚。號哭懊惱。一切罪人如是齊心。看缽頭摩。閻魔羅人。在其背后。執大利刀。若斧若枷。割斫打之。彼地獄人。種種方便求救求歸。到缽頭摩。到已即上。望涼冷故。彼缽頭摩。如佉陀羅。大火遍滿。金剛堅葉罪人既上。樹葉鉤卷。彼惡業人。以惡業故。在合地獄缽頭摩處。如是無量百千億歲。以惡業故。煮而不死。乃至作集惡不善業未壞未爛。業氣未盡。于一切時與苦不止。若惡業盡彼地獄處爾乃得脫。若于前世過去久遠。有善業熟。不生餓鬼畜生之道。若生人中同業之處。彼人則得雄雌等眼看視不正。無戒貧窮。壽命短促作集業力之所致也。  
　　又彼比丘。知業果報。次復觀察合大地獄。復有何處。彼見聞知復有異處。名為摩訶缽頭摩處。是合地獄第十四處。眾生何業生于彼處。彼見有人殺盜邪行樂行多作。墮合地獄。生于摩訶缽頭摩處。殺生偷盜業及果報。如前所說。何者邪行。實非沙門。自謂沙門。而戒有缺。何以故。雖行梵行。不求涅槃。如貝聲行。笑涅槃行。如是念言。我此梵行。愿生天中。若生余處。天相似處。令我生彼天世界中天女眾中。如是沙門。如是梵行。非梵行愿。乃是愛行。生死因行。愛因緣行。是垢染行。如是梵行。于病老死。憂悲啼哭。椎胸拍頭。憂苦懊惱。如是等惡。不得解脫。彼人以是惡業因緣。身壞命終。墮于惡處合大地獄大缽頭摩地獄處生。受大苦惱。所謂有河。名曰灰波。廣五由旬。長百由旬。常流不息。無針孔處灰不遍滿。彼地獄人。在彼河中。受極堅[革*卬]第一苦惱。既墮彼河。身則分散。骨則為石。發為水衣。肉則為泥。河中水者熱白镴汁。地獄罪人。身散還合。為河中魚。彼河所漂。漂已則熟。右廂左廂。有炎嘴烏而啖食之。若望歸救。走離彼河。閻魔羅人。以鐵炎[矛*(替-曰+貝)]。[矛*(替-曰+貝)]置河中。彼若欲出。足則爛熟。筋熟髀熟腨熟髖熟。髖骨亦熟。髖皮亦熟。髖肉亦熟。背肉墮落。背肉亦熟。頭肉墮落。頭肉亦熟。頭骨墮落。頭骨亦熟。髑髏墮落。髑髏亦熟。彼地獄人。如是河中。如是如是燒煮炙等。如是無量百千年歲。彼地獄人。彼惡河中受極苦惱。爾乃得脫。雖脫彼處。而復更見有清陂池。池有開敷缽頭摩花。彼地獄人。望救望歸。求安隱樂。走向彼處缽頭摩林。彼鐵蓮花觸如利刀。彼地獄人。身若觸之。彼鐵蓮花。削割斬斫。身體碎壞。稍墮漸落。閻魔羅人。多與苦惱。逼令速上蓮花林上。彼蓮花林滿中熾火。其花鐵葉。罪人既上葉則卷合。彼地獄人。在其葉內熾火燒然。如是無量百千年歲。以惡業故。彼中有烏而食其眼。拔其舌根。割截其耳。分散其身。如是烏者。自業果報。彼地獄人。于彼摩訶缽頭摩處地獄之中。常被燒煮。乃至作集惡不善業未壞未爛。業氣未盡。于一切時與苦不止。若惡業盡彼地獄處爾乃得脫。若于前世過去久遠。有善業熟。不生餓鬼畜生之道。若生人中同業之處。則患疾病。常饑常渴。復多嗔恚。是彼惡業余殘果報。又彼比丘。知業果報。次復觀察合大地獄。復有何處。彼見聞知復有異處。名火盆處。是合地獄第十五處。眾生何業生于彼處。彼見有人殺盜邪行樂行多作。墮合地獄生火盆處。殺生偷盜業及果報。如前所說。何者邪行。實非沙門。自謂沙門。作沙門已。憶念在家白衣身時。習近婦女。喜笑舞戲。彼人如是不善觀察。憶念喜樂。心生分別。數數如是思惟分別。非善思惟。非是正念。證法思惟。非滅苦集。正法思惟。非學思惟。于學思惟。不作不行。非正憶念。調心思惟。非念佛法眾僧思惟。非念死相。非于生死離欲思惟。非見少罪如微塵許怖畏思惟。不應多取。敷具醫藥。看病飲食。資具因緣。彼如是人而便多取敷具醫藥隨病飲食資具因緣。彼人如是多取臥具病藥飲食資具因緣。彼人以是惡業因緣。身壞命終。墮于惡處合大地獄生火盆處。受大苦惱。所謂苦者。彼火盆處。熱炎遍滿。無毛頭處無炎無熱而不遍者。彼地獄處。地獄人身。狀如燈樹。彼燈熱炎。合為一炎。彼地獄人。呻號吼喚。吼喚口開。滿口熱炎。彼地獄人。極受大苦。轉復唱喚。呻號啼哭。火炎入耳。既入耳故。轉復呻號。唱聲吼喚。炎復入眼。既入眼故。轉復呻號。唱聲吼喚。彼人如是。普身炎燃。熱炎鐵衣。復燒其舌。既破戒已。食他飲食。故燒其舌。以犯禁戒不善觀察。看他婦女。故燒其眼。以不護戒。共他婦女歌笑相喚。以愛染心聽其聲故。熱白镴汁滿其耳中。以犯禁戒取僧香熏。故割其鼻。以火燒之。彼人如是。五根犯戒。墮地獄中。本業相似。受苦果報。惡業行故。彼地獄中。如是無量百千年歲。常被燒煮。多有炎鬘。處處普遍。滿合地獄。名火盆處。乃至集作惡不善業未壞未爛。業氣未盡。于一切時與苦不止。若惡業盡。彼地獄處爾乃得脫。若于前世過去久遠。有善業熟。不生餓鬼畜生之道。若生人中同業之處。得侏儒身。目盲耳聾。貧窮少死。常患饑渴。是彼惡業余殘果報。又彼比丘。知業果報。次復觀察合大地獄。復有何處。彼見聞知復有異處。彼處名為鐵末火處。是合地獄第十六處。眾生何業生于彼處。彼見聞知若人殺生偷盜邪行樂行多作。墮合地獄鐵末火處。殺生偷盜業及果報。如前所說。何者邪行。所謂有人。實非沙門。自謂沙門。若聞婦女歌舞戲笑莊嚴具聲。既聞聲已。不善觀察。心生愛染。聞彼歌笑舞戲等聲。漏失不凈。心適味著。彼人以是惡業因緣。身壞命終。墮于惡處合大地獄鐵末火處。受大苦惱。所謂熱鐵四角地獄。周圍鐵壁五百由旬。常有鐵火熾燃不息。燒地獄人。自業所作。從上雨火。不曾暫停。如是雨鐵。如是雨火。以雨鐵故。彼地獄人一切身分分散為末。以雨火故。常煮常燒。常受如是二種雨苦。彼地獄人如是受苦。唯地獄人受如是苦。除是以外無可譬喻。彼人如是。所受苦惱。堅[革*卬]急惡。如是惡苦。一切皆畏。不愛不樂。自業所作。如是受苦。乃至作集惡不善業。未壞未爛。業氣未盡。于一切時與苦不止。若惡業盡。彼地獄處爾乃得脫。若于前世過去久遠。有善業熟。不生餓鬼畜生之道。若生人中同業之處。常在大河渡人之處。常生怖畏。若身常病。若當象等。雖有惡命而常畏死。是彼惡業余殘果報。又彼比丘觀察如是合大地獄一一別處。唯十六處。更不見有第十七處。合大地獄十六別處。多眾常滿。如是觀察。實業法報。彼比丘如是觀察彼諸眾生種種惡業自在果報。厭離生死。  
　　又修行者。內心思惟。隨順正法。觀察法行。如此比丘諦觀察已。通達業果。如是諦知三大地獄并別處所及業果報。觀察知已。攀緣通達。不樂有中住魔境界。彼地夜叉。見彼比丘如是精進。即復上聞虛空夜叉。虛空夜叉聞四大王。如前所說。次第乃至無量光天。乃至說言閻浮提中某國某村。如是次第剃除須發。被服法衣。正信出家。彼比丘如是乃至得第九地無量光天。聞已歡喜。迭相告言。天等當知。魔分損減。正法朋長。  
　　又彼比丘如是觀察三地獄已。次復觀察第四叫喚之大地獄。眾生何業生于彼中。彼見聞知。所謂有人殺生偷盜邪行飲酒樂行多作。如是四業普遍究竟。作而復集。身壞命終。則生如是叫喚大地獄。殺盜邪行業及果報如前所說。今說飲酒樂行多作。則生叫喚大地獄中。若人以酒與會僧眾。若與戒人出家比丘。若寂靜人。寂滅心人。禪定樂者。與其酒故心則濁亂。彼人以是惡業因緣。身壞命終。墮于惡處叫喚大地獄。彼中惡熱。受大苦惱。受何等苦。謂以鐵鉗強擘其口。洋赤銅汁。灌口令飲。初燒其唇。既燒唇已。次燒其齒。既燒齒已。次燒其舌。既燒舌已。次燒其咽。如是燒咽。次燒其肚。如是次第燒其小腸。燒小腸已。復燒大腸。如是生藏。次燒熟藏。燒熟藏已。從下而出。如是彼人。酒不善業。得如是報。號啼吼喚。呼嗟大哭。彼人如是唱喚吼已。閻魔羅人。為責疏之。而說偈言。  
　　已作不善業　　今受苦惱果 
　　自癡心所作　　后則被燒煮 
　　如是不善業　　已惡心所作 
　　今受莫呻喚　　何用呼嗟為 
　　若人作惡業　　皆得惡果報 
　　若欲自樂者　　如是莫近惡 
　　若作少惡業　　地獄多受苦 
　　癡心自在故　　得脫猶作惡 
　　惡業不可信　　令人到地獄 
　　少火能燒山　　及一切林樹 
　　癡人念作惡　　不喜樂善法 
　　見惡行果報　　皆從因緣生 
　　云何不樂法　　何故不舍惡 
　　若人離惡業　　則不見地獄 
　　若人自心癡　　不知惡業果 
　　彼人受此惡　　汝今如是受 
　　惡業生地獄　　為惡業所燒 
　　惡不到涅槃　　怨不過惡業 
　　本惡業所誑　　今為惡業燒 
　　若不作惡業　　終不受苦惱 
　　若人能制愛　　此道寂靜勝 
　　如是舍愛人　　則近涅槃住 
　　已造惡業竟　　不曾修行善 
　　如是惡業燒　　心勿行惡業 
　　行惡業之人　　無處得安樂 
　　若欲自樂者　　應當喜樂法 
　　若人喜樂惡　　受苦中之苦 
　　若不能忍苦　　不應作惡業 
　　善人行善易　　惡人行善難 
　　惡人造惡易　　善人作惡難  
　　彼地獄中閻魔羅人。如是責疏地獄人已。設種種苦。所謂二山。山甚堅[革*卬]。鐵炎火燃。兩相作勢。一時俱來。拶(嗟末反)地獄人。拶已磨之。其身散盡。無物可見。如是磨已。而復還生。復以二山如前拶磨。如是如是。生已復拶。生已復磨。如是無量百千年歲。惡業未盡。彼地獄處。若得脫已。走向余處望救望歸。思得解脫。閻魔羅人。即復執之。令頭在下。置鐵鑊中。彼人如是在鐵鑊中頭面在下。經百千年。湯火煮之。如是惡業猶故不盡。彼鑊湯處。若得脫已。走向余處望救望歸。欲求安樂。彼人面前有大鐵烏。其身炎燃。即執其身。攫斲分散。脈脈節節。為百千分。分散食之。分分分散。如是無量。百千年歲。而彼惡業猶故不盡。彼鐵烏處若得脫已。望救望歸。走向余處。饑渴苦惱。遠見清水若陂池等。疾走往赴。彼處唯有熱白镴汁。滿彼池等。彼欲澡洗。即便入中。既入彼處。以惡業故。即有大黿。取而沈之。熱白镴汁。煮令極熟。如是無量百千年歲。乃至不善惡業破壞無氣盡已。如是大黿。爾乃放之。既得脫已。彼人苦惱。望救望歸。走向余處。面前現見閻魔羅人。手執鐵[矛*(替-曰+貝)]。其[矛*(替-曰+貝)]炎燃。以如是[矛*(替-曰+貝)]而[矛*(替-曰+貝)]其頭。即便穿徹。或有被刺破背出者。或有被刺破脅出者。或有被刺破頭出者。彼地獄人受大苦惱。唱聲吼喚余地獄人罪業力故。聞其吼喚。謂是歌聲。皆共走趣望救望歸。閻魔羅人即復執之。鐵[矛*(替-曰+貝)]刀斧。皆悉炎燃穿刺割斫。如是無量百千年歲乃至作集惡業。破壞無氣爛盡。彼地獄處爾乃得脫。望救望歸。走向余處。遠見有村。屋舍具足。多有河池。專心直進。疾走往赴。欲入彼村。彼村一切皆悉炎燃。有金剛口利牙黑蟲。身皆炎燃。處處遍滿。既入村已門即密閉。彼地獄人。為金剛口利牙黑蟲之所啖食。如是無量百千年歲。乃至作集惡業破壞無氣。爛盡得出如是苦惱大海。若于前世過去久遠有善業熟。不生餓鬼畜生之道。若生人中同業之處。心則忽忘貧窮無物。常在道巷。四出巷中。賣鄙惡物。治生求利。為諸小兒佯笑戲弄。口齒色惡。腳足劈裂。常患饑渴之所逼切。無有妻子。無父無母。兄弟姊妹。此是飲酒與酒惡業。余殘果報。如是戒人與酒罪業。則墮如是叫喚大地獄。受苦果報。應如是知。  
　　又彼比丘。知業果報。復觀叫喚之大地獄。有何別處。彼見聞知叫喚地獄有別異處。名大吼處。眾生何業生于彼處。彼見有人殺生偷盜邪行飲酒樂行多作。墮彼地獄。生大吼處。殺盜邪行業及果報。如前所說。何者飲酒。所謂以酒與齋戒人清凈之人。彼人以是惡業因緣。身壞命終。墮于惡處叫喚地獄大吼處生。受大苦惱。所謂苦者。熱白镴汁。先置口中。以本持酒與齋戒人與清凈人惡業所致故。以炎燃鐵缽盛之。置其口中。大苦逼惱。發聲大吼。如是吼聲。余地獄中。則不如是。彼諸罪人。生大悲苦。唱聲吼喚。大吼之聲遍滿虛空。閻魔羅人。本性自嗔。彼地獄人罪業力故。閻魔羅人聞其吼聲。倍更嗔怒。諸飲酒人不護諸惡。一切不善不生慚愧。若與酒者。是則與人一切不善。以飲酒故。心不專正不護善法心則錯亂。彼亂心人。不識好惡。一切不善。不生慚愧。若人與酒。則與其因。以有因故。能為不善。如相似因。相似得果。以此因緣。久受大苦。種種苦惱。無量苦惱。何故名曰大吼地獄。以受無量種種苦惱。發聲大吼。是故名曰大吼地獄。如是眾生在如是處。乃至不善惡業破壞無氣爛盡。彼地獄處爾乃得脫。若于前世過去久遠。有善業熟。不生餓鬼畜生之道。若生人中同業之處。生則愚鈍。心不黠慧。則多忘失。少時不憶。如是闇鈍愚癡之人。無有資財。人不敬愛。貧窮無物。雖復求財而不可得。若得微病。即便命終。是彼惡業余殘果報。又彼比丘。知業果報。復觀叫喚之大地獄。復有何處。彼見如是叫喚地獄。有十六處何等十六。一名大吼。二名普聲。三名發火流。四名火末蟲。五名熱鐵火杵。六名雨炎火石。七名殺殺。八名鐵林曠野。九名普闇。十名閻魔羅遮約曠野。十一名劍林。十二名大劍林。十三名芭蕉煙林。十四名有煙火林。十五名火云霧。十六名分別苦。此十六處叫喚地獄所有別處。眾生何業報生彼處。彼比丘如是已觀叫喚地獄大吼處已。次觀第二。名普聲處。彼見有人。殺生偷盜邪行飲酒樂行多作。彼人則墮叫喚地獄。生普聲處。殺盜邪行業及果報。如前所說。何者飲酒。若人飲酒樂行多作。若于他人初受戒者。與酒令飲。彼人以是惡業因緣。身壞命終。墮于惡處叫喚地獄普聲處生。受大苦惱。所謂杵筑。彼地獄人發聲吼喚。其聲遍滿彼地獄處。若鐵圍山。一切諸河。四天下處閻浮提等。在彼處者。彼吼聲出。一切消盡彼人啼哭悲號吼聲。自業相似彼地獄人如是吼喚。乃至惡業未壞未爛。業氣未盡。于一切時與苦不止。若惡業盡。彼地獄處爾乃得脫。若于前世過去久遠有善業熟。不生餓鬼畜生之道。若生人中同業之處。則生曠野少水國土。  
　　又彼比丘。知業果報。復觀叫喚之大地獄。復有何處。彼見聞知喚大地獄。復有異處。名發火流。是彼地獄第三別處。眾生何業生于彼處。彼見有人殺生偷盜邪行飲酒樂行多作。彼人則墮叫喚地獄發火流處。殺盜邪行業及果報。如前所說。何者飲酒。于優婆塞五戒人邊。說酒功德。作如是言。酒亦是戒。令其飲酒。彼人以是惡業因緣。身壞命終。墮于惡處叫喚地獄發火流處。受大苦惱。所謂雨火。彼地獄人常被燒煮。炎燃頭發。乃至腳足。有熱鐵狗。啖食其足。炎嘴鐵鷲。破其髑髏而飲其腦。熱鐵野干食其身中。如是常燒。如是常食。彼人自作不善惡業。悲苦號哭。說偈傷恨。向閻羅人。而作是言。  
　　汝何無悲心　　復何不寂靜 
　　我是悲心器　　于我何無悲  
　　閻魔羅人。答罪人曰。  
　　汝為癡所覆　　自作多惡業 
　　今受極重苦　　非我造此因 
　　癡人不學戒　　作集多惡業 
　　既有多惡業　　今得如是果 
　　是汝之所作　　非是我因緣 
　　若人作惡業　　彼業則是因 
　　已為愛罥誑　　作惡不善業 
　　今受惡業報　　何故嗔恨我 
　　不作不受殃　　非謂惡無因 
　　若人意作惡　　彼人則自受 
　　莫喜樂飲酒　　酒為毒中毒 
　　常喜樂飲酒　　能殺害善法 
　　若常樂飲酒　　彼人非正意 
　　意動法叵得　　故應常舍酒 
　　酒為失中失　　是智者所說 
　　如是莫樂酒　　自失令他失 
　　常喜樂飲酒　　得不愛惡法 
　　如是得言惡　　故應舍飲酒 
　　財盡人中鄙　　第一懈怠本 
　　飲酒則有過　　如是應舍酒 
　　酒能熾燃欲　　嗔心亦如是 
　　癡亦因酒盛　　是故應舍酒  
　　如是地獄。發火流處。是地獄人自業所得。乃至作集惡業破壞無氣爛盡彼地獄處爾乃得脫。若于前世過去。久遠有善業熟。不生餓鬼畜生之道。若生人中同業之處。彼人則生一種國土無酒之處。一切資具無色無味。不知色味。是本惡業余殘果報。  
正法念處經卷第八 地獄品第三之四  
　　又彼比丘。知業果報。復觀叫喚之大地獄。復有何處。彼見聞知。復有異處。名火末蟲。是彼地獄第四別處。眾生何業生于彼處。彼見有人殺盜邪行樂行多作。彼人則墮叫喚地獄火末蟲處。業及果報。如前所說。復賣酒者。加益水等而取酒價。如是賣酒。有偷盜過。彼人以是惡業因緣。身壞命終。墮于惡處叫喚地獄火末蟲處。受大苦惱。所謂苦者。四百四病。何等名為四百四病。百一風病。百一黃病。百一冷病。百一雜病。彼地獄人。相似因果。若閻浮提處。郁單越處。瞿耶尼處。弗婆提處。如是四處。隨若干人一病之力。于一日夜。能令皆死。彼地獄處具有如是四百四病。而復更有余諸苦惱。所謂苦者。彼地獄人。自身蟲生。破其皮肉脂血骨髓。而飲食之。受如是苦。唱聲大喚。孤獨無救。而復于彼閻魔羅人。極生怖畏。復為大火之所燒煮。其身炎燃。受種種苦。乃至作集惡業壞散。無氣爛盡。彼地獄處。爾乃得脫。若于前世過去久遠。有善業熟。不生餓鬼畜生之道。若生人中同業之處。貧窮苦惱。是其前世。賣酒惡業。余殘果報。  
　　又彼比丘。知業果報復觀叫喚之大地獄。復有何處。彼見聞知復有異處。彼處名為熱鐵火杵。是彼地獄第五別處。眾生何業生于彼處。彼見有人殺盜邪行樂行多作。彼人則墮叫喚地獄熱鐵火杵別異處生。業及果報。如前所說。今復說酒。若人以酒。誑與畜生。師子。虎熊鴝鵒。命命。是等鳥獸令其醉已。則無有力。不能得去。然后捉取。若殺不殺。彼人以是惡業因緣。身壞命終。墮于惡處叫喚地獄。熱鐵火杵別異處生。受大苦惱。熱炎鐵杵是惡業作。筑令碎末。如沙相似。一切身分皆悉散壞彼受大苦。唱聲號哭。遞相向走。如是走時熱炎鐵杵隨后打筑。普受大苦。閻魔羅人。復更執之以利鐵刀削其身體。削已復割。割已復克。克已復劈。乃至作集惡不善業未壞未爛。業氣未盡。于一切時與苦不止。若惡業盡彼地獄處爾乃得脫。若于前世過去久遠。有善業熟。不生餓鬼畜生之道。若生人中同業之處。得風血病。是彼惡業余殘果報。生惡國土。無有醫藥瞻病使人。貧窮困苦。復生惡國。多有種種惡草刺棘。在于多熱少水之處。常懷怖畏。是彼惡業。余殘勢力。  
　　又彼比丘。知業果報。復觀叫喚之大地獄。復有何處。彼見聞知。復有異處。彼處名為雨炎火石。是彼地獄第六別處。眾生何業生于彼處。彼見有人殺盜邪行樂行多作。彼人則墮叫喚地獄雨炎火石別異處生。業及果報。如前所說。又復若人作如是心。象若醉時。能多殺人。若殺多人。我則得勝為令象斗。與酒令飲。是業報故。墮于惡處叫喚地獄雨炎火石別異處生。受大苦惱。所謂苦者。罪業力故。彼地獄中。有大象生身皆炎燃。一切身分。皆能打觸。取彼人已。觸破彼人一切身分。破碎墮落。與大怖畏。彼人如是唱聲大喚。身分散盡。若得脫已。而復更為閻魔羅人執之。置鑊在于熱沸赤銅汁中。如是無量百千年歲常燒常煮。身體爛壞。乃至惡業未壞未爛。業氣未盡。于一切時與苦不止。若惡業盡。彼地獄處爾乃得脫。若于前世過去久遠有善業熟。不生餓鬼畜生之道。若生人中同業之處。彼人則生殺象之家。為象所殺。常困貧窮。面色不好。手足堅澀。身常澀觸。是彼惡業余殘果報。  
　　又彼比丘。知業果報。復觀叫喚之大地獄。復有何處。彼見聞知。復有異處。名殺殺處。是彼地獄第七別處。眾生何業生于彼處。彼見有人殺盜邪行樂行多作。彼人則墮叫喚地獄。生殺殺處。業及果報。如前所說。又復若人以酒與他貞良婦女。令其醉已。心亂不正。不守梵行。然后共淫。彼人以是惡業因緣。身壞命終。墮于惡處叫喚地獄生殺殺處。受大苦惱。所謂苦者。熱炎鐵鉤拔其男根。拔已復生。拔已復生。新生濡嫩。而復更拔。極受大苦唱聲叫喚。彼惡業人。脫如是處。走向異處。既如是走。當其面前見有崄岸。見有烏鷲獯狐鴟雕。身皆是鐵。熱炎嘴爪。處處遍有。在彼崄岸。彼地獄人。如是見已。生大怖畏。皺面喎口。望救望歸。墮崄岸處。熱炎嘴爪鐵身烏鷲獯狐鴟雕。分分分散而啖食之。食已復生。如是無量百千年歲。乃至惡業未壞未爛。業氣未盡。于一切時與苦不止。若惡業盡。彼地獄處爾乃得脫。若于前世過去久遠。有善業熟。不生餓鬼畜生之道。如是次第。如前所說。王法所縛。身體惡色。面貌丑陋。系獄而死。是彼惡業余殘果報。  
　　又彼比丘知業果報。復觀叫喚之大地獄復有何處。彼見聞知。復有異處。彼處名為鐵林曠野。是彼地獄第八別處。眾生何業生于彼處。彼見有人殺盜邪行樂行多作。彼人則墮叫喚地獄鐵林曠野。業及果報。如前所說。又若有人毒藥和酒。與怨令飲。彼人以是惡業因緣。身壞命終。墮極惡處叫喚地獄鐵林曠野。受大苦惱。所謂鐵輪。熱炎疾轉。閻魔羅人。以熱鐵繩縛地獄人。在彼鐵輪速疾急轉。閻魔羅人。以熱鐵箭射其身分。體無完處。如芥子許。罪業力故。而復不死彼鐵輪處因緣若盡。走向余處。罪業力故。復為鐵蛇之所執持。于百千年而啖食之。乃至惡業未壞未爛業氣未盡。于一切時與苦不止。若惡業盡。彼地獄處爾乃得脫。若于前世過去久遠有善業熟。不生餓鬼畜生之道。若生人中同業之處。生捉蛇家。喜捉蛇頭。以彼惡業余殘勢力。蛇螫而死。是彼惡業余殘果報。  
　　又彼比丘。知業果報。復觀叫喚之大地獄復有何處。彼見聞知。彼有異處。名普闇火。是彼地獄第九別處。眾生何業生于彼處。彼見有人殺盜邪行樂行多作。彼人則墮叫喚地獄普闇火處。業及果報。如前所說。又復若人賣酒活命。有買酒人不知酒價。彼賣酒人。少酒貴賣而取多物。彼人以是惡業因緣。身壞命終。墮于惡處叫喚地獄。普闇火處受大苦惱。所謂苦者。普闇火處地獄之中。閻魔羅人不識不知。為是何人而闇打之。彼地獄人。受大苦惱。不知誰打。入闇火中。彼火乃無微少。光明如毛頭許。彼地獄人。于彼火中。燒煮爛壞。復有鐵鋸。解劈其身。從頭而起。裂為兩分。罪人苦惱。唱聲大喚。乃至作集惡不善業未壞未爛。業氣未盡。于一切時與苦不止。若惡業盡。彼地獄處爾乃得脫。若于前世過去久遠有善業熟。不生餓鬼畜生之道。若生人中同業之處。常患饑渴之所逼惱。無有財物。生隘迮處。生常儉處非正人類相似處生。是彼惡業余殘果報。  
　　又彼比丘。知業果報。復觀叫喚之大地獄。復有何處。彼見聞知。復有異處。名閻魔羅遮約曠野。是彼地獄第十別處。眾生何業生于彼處。彼見有人殺盜邪行樂行多作。彼人則墮叫喚地獄。生閻魔羅遮約曠野。業及果報。如前所說。今復說酒。若人以酒強與病人。新產婦女。若為財物若為衣服飲食等故。如是與酒。若取財物。若取衣服若飲食等。彼人以是惡業因緣。身壞命終。墮于惡處叫喚地獄生閻魔羅遮約曠野。受大苦惱。所謂苦者。從足甲燃。乃至燃頭。閻魔羅人。熱炎鐵刀。從足至頭。若斫若刺。既斫刺已又復更與極大苦惱。所謂火燃炎利鐵戟。如是無量百千年歲。常一切時燒斫劈打。乃至惡業未壞未爛。業氣未盡。于一切時與苦不止。若惡業盡。彼地獄處爾乃得脫。若于前世過去久遠有善業熟。不生餓鬼畜生之道。若生人中同業之處。彼人則生惡國惡處邊地之處。下賤放豬。如是處生。是彼惡業余殘果報。  
　　又彼比丘。知業果報。復觀叫喚之大地獄。復有何處。彼見聞知。復有異處。名劍林處。是彼地獄第十一處。眾生何業生于彼處。彼見有人殺盜邪行。樂行多作。彼人則墮叫喚地獄。生劍林處。業及果報。如前所說。今復說酒。若人以酒誑他欲行曠野之人。言是第一阿娑婆酒。令人不醉。而與惡酒。彼將酒去。既入曠野崄處飲之。飲已極醉。無所覺知。如是醉人所有財寶。悉為賊取。或奪其命。阿娑婆酒。味如酪漿。有如美水。有如馬酪。以好妙藥和而作之。彼人不與而與惡酒。故令使醉。彼與酒者。世人皆言如捉咽賊。最是惡賊。彼人以是惡業因緣。身壞命終。墮于惡處叫喚地獄生劍林處。彼作集業受大苦惱。所謂苦者。雨炎火石。甚多稠密。普身被燒。如是劈斫。倒地吐舌。彼處有河。名熱沸河。熱血洋水。常生怖畏。彼河熱沸。以熱銅汁。熱白镴汁。和雜其中。如是無量百千年歲。常被燒煮。閻魔羅人。以炎刀枷。若斫若打。乃至惡業未壞未爛業氣未盡。于一切時與苦不止。若惡業盡。彼地獄處爾乃得脫。若于前世過去久遠。有善業熟。不生餓鬼畜生之道。若生人中同業之處。彼人黑色。與墨無異。多嗔多妒。性慳常貧。是彼惡業余殘果報。  
　　又彼比丘。知業果報。復觀叫喚之大地獄。復有何處。彼見聞知復有異處。名大劍林。是彼地獄第十二處。眾生何業生于彼處。彼見有人殺盜邪行。樂行多作。彼人則墮叫喚地獄大劍林處。業及果報。如前所說。今復說酒。曠野之中。無人居處。唯有道路多人所行。若人于中賣酒求利。彼人以是惡業因緣。身壞命終。墮于惡處叫喚地獄。大劍林處。受大苦惱。所謂多有大利劍樹高一由旬。刀葉甚利。樹莖炎燃。煙毒熾盛。是本與酒惡業所作。若一由旬。未到樹所。身已熟爛而復不死。如是如是。近大劍林。彼林周廣三千由旬。火煙毒刀。有百千重。受大苦惱。而復不死。若地獄人。到大劍林。閻魔羅人打蹴令入。有在樹下。普遍雨刀。一切身分。一切筋脈。一切諸節。一切骨髓。皆悉破裂。分分分散。復有刀枷。閻魔羅人。手執刀枷。周圍劍林。罪人若出。見則還入。彼大劍樹鐵林之中罪人。若見閻魔羅人。極生怖畏。有映樹者。有上樹者。有被捉者。既捉得已以刀斬斫。有頭破者。是本與酒惡業果報。若映樹者。有鐵鷲鳥啄。破其眼而飲其汁。是本與酒惡業果報。若上樹者。則墮樹枝在于地上。身為百段。若一千段。是本與酒惡業果報。若有罪人不依樹者。則墮灰河熱。灰所漂身。骨洋爛如。是無量百千年歲受。大苦惱此。說少分乃。至惡業未壞未爛。業氣未盡。于一切時與苦不止。若惡業盡。彼地獄處爾乃得脫。若于前世過去久遠。有善業熟。不生餓鬼畜生之道。若生人中同業之處。心則不正。報得惡病。若得大病。若心痛病。只羅娑病。若腳腫病。若目盲病。是彼惡業余殘果報。  
　　又彼比丘。知業果報。復觀叫喚之大地獄。復有何處。彼見聞知復有異處。彼處名為芭蕉煙林。是彼地獄第十三處。眾生何業生于彼處。彼見聞知。若人殺生偷盜邪行。樂行多作。彼人則生叫喚地獄芭蕉煙林別異處生。業及果報。如前所說。今復說酒。若人欲心。是故持酒。陰密與他貞良婦女。欲令彼醉。不住威儀。心動變異。望行非法。彼人以是惡業因緣。身壞命終。墮于惡處叫喚地獄芭蕉煙林別異處生。受大苦惱。所謂苦者。彼地獄處。周圍縱廣。五千由旬。普煙遍滿。有惡焦火而復黑闇。彼闇火中。有炎鐵塊厚三居賒。皆是火炭。闇覆不見。彼地獄人。速疾沒入。黑闇火覆。不能唱喚。如是罪人。一切根門皆悉火滿。是彼與酒惡業果報。若脫彼處。則芭蕉煙。滿其根門。既受煙苦。還復憶前火中之樂。如是煙氣。勢力嚴利。若脫彼處。復有鐵鳥。名煙葉鬘。其嘴甚利。啄破其骨。取髓而飲。乃至惡業。未壞未爛。業氣未盡。于一切時與苦不止。若惡業盡。彼地獄處爾乃得脫。若于前世過去久遠。有善業熟不生。餓鬼畜生之道。若生人中同業之處。則多脅病。貧窮短命。是彼惡業余殘果報。  
　　又彼比丘。知業果報。復觀叫喚之大地獄。復有何處。彼見聞知復有異處。彼處名為煙火林處。是彼地獄第十四處。眾生何業生于彼處。彼見聞知。若人殺生偷盜邪行。樂行多作。彼人則墮叫喚地獄煙火林處。業及果報。如前所說。今復說酒。若人欲令怨家衰惱。以酒與賊。若與官人。令與怨苦。彼人以是惡業因緣。身壞命終。墮于惡處叫喚地獄煙火林處。受大苦惱。所謂熱風。如刀如火。彼惡業故。作如是風。吹彼罪人。在于空中。勢相打觸。不得自在。身體碎壞。猶如沙摶。惡業力故。身復還生。如是無量百千年歲。乃至惡業未壞未爛。業氣未盡。受一切苦。所謂苦者。火苦刀苦利刀劈苦。病苦鐵苦。熱灰等苦。受如是等第一極苦。第一極惡。第一極急。如是無量百千年歲。乃至惡業未壞未爛。業氣未盡。于一切時與苦不止。若惡業盡彼地獄處。爾乃得脫。若于前世過去久遠。有善業熟。不生餓鬼畜生之道。若生人中同業之處。項上三堆。極高隆出。常患癃病。是彼惡業余殘果報。  
　　又彼比丘。知業果報。復觀叫喚之大地獄。復有何處。彼見聞知復有異處。名云火霧。是彼地獄第十五處。眾生何業生于彼處。彼見聞知。若人殺生偷盜邪行。樂行多作。生彼地獄云火霧處。業及果報。如前所說。今復說酒。若人以酒與持戒人。若與外道。令其醉已。調戲弄之。令彼羞恥。自心喜樂。彼人以是惡業因緣。身壞命終。墮于惡處叫喚地獄云火霧處。受大苦惱。所謂苦者。彼地獄中。地獄火滿。厚二百肘。閻魔羅人。捉地獄人。令行火中。從足至頭。一切洋消。舉之還生。以惡業故。有火風起。吹地獄人。如葉集散。十方轉回。猶如捩繩。彼地獄人。如是被燒。乃至無有灰末可得。而復還生。如是無量百千年歲。常如是燒。乃至惡業未壞未爛。業氣未盡。于一切時與苦不止。若惡業盡。彼地獄處爾乃得脫。若于前世過去久遠。有善業熟不生餓鬼畜生之道。若生人中同業之處。彼人則生閻魔羅國。婆離迦國。常負人故。項則常腫。彼酒惡業。余殘果報。  
　　又彼比丘。知業果報。復觀叫喚之大地獄復有何處。彼見聞知。復有異處。名分別苦。是彼地獄第十六處。眾生何業生于彼處。彼見聞知。若人殺生偷盜邪行。樂行多作。彼人則墮叫喚地獄分別苦處。業及果報。如前所說。今復說酒。所謂有人欲行因緣。以酒與奴及作人等。令彼飲酒。身力不乏。若行獵時。能速疾走。能殺鹿等。彼人以是惡業因緣身壞命終。墮于惡處叫喚地獄分別苦處。受大苦惱。所謂苦者。隨彼罪人。如是如是種種分別。閻魔羅人如是如是。與大苦惱百倒千倒。若百千倒。億百千倒。若干種種異異苦惱。如前所說。余地獄中。種種苦惱。彼一切苦。此中倍受。閻魔羅人。責疏罪人。而說偈言。  
　　以三種惡業　　遍在九處熟 
　　四十重受苦　　惡業行所得 
　　酒為惡根本　　被笑入地獄 
　　一切根失滅　　不利益因緣 
　　太喜多語言　　增貪令他畏 
　　口過自夸誕　　兩舌第一處 
　　酒能亂人心　　令人如羊等 
　　不知作不作　　如是應舍酒 
　　若酒醉之人　　如死人無異 
　　若欲常不死　　彼人應舍酒 
　　酒是諸過處　　恒常不饒益 
　　一切惡道階　　黑闇所在處 
　　飲酒到地獄　　亦到餓鬼處 
　　行于畜生業　　是酒過所誑 
　　酒為毒中毒　　地獄中地獄 
　　病中之大病　　是智者所說 
　　酒失智失根　　能盡滅法寶 
　　酒為第一胎　　是破梵行怨 
　　飲酒令人輕　　王等尚不重 
　　何況余凡人　　為酒之所弄 
　　諸法之大斧　　令人無羞慚 
　　若人飲酒者　　一切所輕賤 
　　無智無方便　　身口皆無用 
　　一切皆不知　　以酒劫心故 
　　若人飲酒者　　無因緣歡喜 
　　無因緣而嗔　　無因緣作惡 
　　于佛所生癡　　壞世出世事 
　　燒解脫如火　　所謂酒一法 
　　若人能舍酒　　正行于法戒 
　　彼到第一處　　無死無生處 
　　汝舍離善行　　為酒之所誑 
　　墮地獄惡處　　何用呼嗟為 
　　飲酒初雖甜　　受報第一苦 
　　過如金波迦　　是智者所說 
　　智者不信酒　　不能壞其意 
　　觸冷果報熱　　由酒到地獄 
　　若作惡業者　　意輕則心喜 
　　報則第一苦　　后悔是癡人 
　　不樂欲中意　　欲第一誑人 
　　縛在生死惡　　一切地獄因 
　　若人喜樂欲　　彼人苦無邊 
　　為欲所嚙者　　樂則不可得 
　　汝本意樂欲　　來此惡地獄 
　　受極惡苦惱　　今者徒生悔 
　　汝本作惡業　　為欲癡所誑 
　　彼時何不悔　　今悔何所及 
　　作集業堅牢　　今見惡業果 
　　本不應作惡　　作惡今受苦 
　　惡業得惡報　　作惡者自受 
　　惡不殃善者　　如是應舍惡 
　　若舍惡之人　　于惡則不畏 
　　自作自受苦　　非余人所食  
　　閻魔羅人。如是責疏地獄罪人。既責疏已。復與無量種種苦惱。乃至惡業未壞未爛。業氣未盡。于一切時與苦不止。若惡業盡。彼地獄處爾乃得脫。若于前世過去久遠。有善業熟。不生餓鬼畜生之道。若生人中同業之處。身體干枯。第一嗔心。難可調順。是彼惡業余殘果報。  
　　又彼比丘。知業果報復觀叫喚之大地獄。彼大地獄。唯有此處。更無別有異處可見。亦無別有業果可得。如是叫喚之大地獄。如是十六眷屬之處。如活黑繩合等地獄。種種苦惱。此中具足。轉重轉勝。彼地獄中所受苦惱。彼一切苦。此地獄中皆悉十倍。何以故。以作惡業堅重多故。殺盜邪行。與持戒人酒。四倍惡業。此地獄受堅[革*卬]多重種種苦惱。壽命延長。彼四倍業果報苦惱。彼比丘觀察如是四倍惡業苦惱果報。既思惟已。則于生死十倍厭離。又修行者。內心思惟。隨順正法。觀察法行。彼比丘觀察如是諸地獄已。深畏生死。得第十地。彼地夜叉。知已歡喜。如是復聞虛空夜叉。如前所說。次第乃至梵迦夷天。梵不流天。大梵天等。彼梵天等。聞已歡喜。如前所說。生死魔分。皆悉損減。正法增長。又彼比丘。知業果報。次復觀察余大地獄。彼見聞知。復有地獄。名大叫喚。眾生何業。生彼地獄。彼見聞知。若人殺生偷盜邪行飲酒妄語。樂行多作。增上滿足。如是之人。生大叫喚大地獄中。殺生偷盜邪行飲酒。業及果報。如前所說。今說妄語。增上滿足第一極惡。一切善人之所憎賤。一切惡道所由之門。如是業者。所謂有人。若王王等。軍眾等中。謂為正直。二人諍對。與作證人。言如是事。是我所知。此事正爾。我則是量。彼二諍人。各各說已。如是證人。內心實知口不正說。或得財物。或知識朋友。或染欲心。自誑破壞。如前所說。如是證人。作如是心。彼先時語如是如是。我于今者如是異說。我此妄語。如是妄語。竟有何罪。彼妄語人心謂無罪。起如是心。我當無罪。彼人異說。于二人中。得妄語罪。一人得罰。或時致死。或時畏死。或時得罰。或輸舍宅。如彼法制。相似得罰。如是惡人。以是妄語。惡業因緣。身壞命終。墮于惡處。謂大叫喚大地獄中。彼處命長。以何為量。如化樂天八千年壽。依此人中若八千年。于彼天中為一日夜。彼三十日以為一月。彼十二月以為一歲。于彼天中若八千年。彼地獄中為一日夜。彼大叫喚大地獄中。是惡業人妄語人處。以誑自他。能破一切第一善根。如大黑闇。大眾不信。如是妄語。善人不許。一切圣人聲聞緣覺。正遍知者之所呵責。一切世間出世間道。皆不相應。一切善根。橋梁大斧。常惱他人。如爛死尸。破壞不堅。如惡毒起。世間生死。惡道因緣。如屎無異。能令口中生爛臭氣。常生苦網。不可愛樂。是大地獄大怖畏使。臨欲死時。心則大驚。閻魔羅人境界所攝。是大怨家。能令人墮餓鬼畜生證明惡業。貧窮因緣。能與地獄大怖畏事。能作畜生相食因緣。無始來。轉生死種子。妄語果報。于彼處生。彼大地獄。有十八處。何等十八。一名吼吼。二名受苦無有數量。三名受堅苦惱不可忍耐。四名隨意壓。五名一切闇。六名人間煙。七名如飛蟲墮。八名死活等。九名異異轉。十名唐悕望。十一名雙逼惱。十二名迭相壓。十三名金剛嘴烏。十四名火鬘。十五名受鋒苦。十六名受無邊苦。十七名血髓食。十八名十一炎。此十八處。是大叫喚之大地獄所有別處。彼大叫喚大地獄者。眾生何業而生于彼。作集業道普遍究竟。樂行多作。墮大叫喚。根本自體極大怖畏。大地獄中受大苦惱。所謂苦者。其舌甚長。三居賒量。其體柔軟。如蓮花葉。從口中出。閻魔羅人。執熱鐵犁其犁炎然。耕破作道。熱炎銅汁。其色甚赤。以灑其舌。舌中生蟲。其蟲炎口。還食其舌。彼妄語人。罪業力故。舌受大苦。不能入口。彼地獄人。口中有蟲。名曰碓蟲。而拔其齒。又惡業故。風散其龂。碎粖如沙。有利刀風。削割其咽。炎嘴鐵蟲。啖食其心。彼大叫喚根本地獄。如是極燒。妄語人身。以惡業故。身中生蟲。還食其身。蟲身炎燃。彼地獄人。身內蟲食。受急病苦。如是內外二種苦惱。彼地獄中。閻魔羅人。復與罪人種種苦惱。謂鐵鉤打筋脈骨髓。一切身分。破壞碎散。又復更受余異苦惱。所謂斤斧。斤其身體。一切身分。乃至骨等。彼妄語人。以他因緣。作如是說。不依一切。法橋而行。乃是一切不饒益門。復是一切善谷之雹。如是妄語。亦是一切惡道之門。亦是一切苦惱之藏。一切眾生之所不信。一切圣人棄舍如屎。諸佛世尊。聲聞緣覺。阿羅漢等。舍之如毒。若行世間出世間道。如大黑闇。人無愛者。乃是地獄第一因緣。無異相似。如大黑闇。有如是等種種諸惡。若人已說今說當說。如是業因。相似得果。彼大叫喚之大地獄。復有火燒如生酥者。炎燃鐵鋸以鋸其體。身心苦惱。彼大地獄大火煮之。是見知者大悲因緣地獄相似。一切重病。如是病者。名尚叵說。受如是病。極大苦惱。如是所說二種大苦。乃有無量百千億數億那由他地獄苦惱。乃至作集惡不善業。未壞未爛。業氣未盡。于一切時與苦不止。若惡業盡。彼地獄中爾乃得脫。若于前世過去久遠。有善業熟。不生餓鬼畜生之道。若生人中同業之處。貧窮短命亂心不男。一切惡賤。人所不信。是彼殺生。偷盜邪行。飲酒妄語。余殘果報。  
　　爾時世尊。而說偈言。  
　　若人過一法　　如是妄語人 
　　破壞未來世　　無惡而不造 
　　莫作妄語說　　一切惡因緣 
　　能系縛生死　　善道不可見 
　　二世不饒益　　一切相憎惡 
　　妄語者能令　　一切法空曠 
　　若人即生時　　口中有大斧 
　　如是能自割　　所謂妄語說 
　　一切惡之幡　　一切惡處繩 
　　癡闇之藏處　　所謂妄語說 
　　若人離實語　　一切善人舍 
　　今世猶如草　　后世惡處燒 
　　健者勿妄語　　妄語甚為惡 
　　口中氣爛臭　　后身則生悔 
　　若舍離實語　　彼人法叵得 
　　如是離法人　　生世苦無邊 
　　實為諸法燈　　善人愛如實 
　　得天道中勝　　離熱者所說 
　　實道得生天　　實道得解脫 
　　若人離實者　　善人說如狗 
　　若人無實語　　小人中小人 
　　實是法之階　　明中第一明 
　　實是解脫道　　財中第一財 
　　救中第一救　　是智者所說 
　　明中第一明　　眼中第一眼 
　　無物猶為富　　莊嚴之莊嚴 
　　實為第一藏　　王等不能奪 
　　若實說之人　　行到第一道 
　　種種莊嚴者　　端正不如是 
　　若人實莊嚴　　端正則如天 
　　非父母財物　　非知識非親 
　　能救護后世　　唯實語能救 
　　圣人說妄語　　火中第一火 
　　毒中第一毒　　惡道第一階 
　　妄語能燒人　　名為第一燒 
　　如毒火燒觸　　故應舍妄語 
　　如是一切惡　　慎勿妄語說 
　　一切畏等惡　　智者說妄語  
　　彼比丘如是。諦觀妄語業果。無障礙見。亦復諦見實語功德。如是諦觀善惡業道。觀大叫喚大地獄處彼見有處。名為吼吼。是彼地獄第一別處。眾生何業生于彼處。彼見聞知。若人殺盜邪行飲酒。生于彼處。業及果報。如前所說。復有妄語。親舊因緣。一朋所攝。于對諍時。作妄語說。后不懺悔。不厭不毀。樂行多作。彼人以是惡業因緣。身壞命終。墮彼地獄生吼吼處。受大苦惱。所謂苦者。以舌妄語還受舌罰。閻魔羅人。以利鐵刀。穿其頷下。挽出其舌。以惡泥水。用涂其舌。口中炎燃。舌根爛臭。炎口黑蟲啖食其舌。身受大苦。如前活等。地獄中說。苦惱之狀。彼前一切諸地獄中所受苦惱。皆悉和合。如前略說。乃至彼人妄語惡業。壞爛無氣。彼地獄處爾乃得脫。若于前世過去久遠。有善業熟。不生餓鬼畜生之道。若生人中同業之處。貧窮顛狂。無心失心。短命根缺。世所嫌賤。皆是一切不饒益器。  
　　又彼比丘。知業果報。觀大叫喚之大地獄。復有何處。彼見聞知。復有異處。名為受苦。無數量處。是彼地獄第二別處。眾生何業生于彼處。彼見聞知。若人殺盜邪行飲酒。作而復集。墮彼地獄。名為受苦無數量處。業及果報。如前所說。復有妄語。何者妄語。若人因欲。或因嗔心。作妄語說。若他所遣。作如是言。彼人是我第一知識。是我所愛。汝若愛我。彼是我友。可為我故。與彼怨對。作不饒益。方便語說。若人如是妄語言說。身壞命終。墮于惡處。在彼地獄生受苦惱。無數量處受大苦惱。所謂苦者。如前所說。活等地獄所受苦惱。彼一切苦。皆悉和合。是此地獄一處苦惱。何以故。以業重故受苦亦重。以受苦重。示業果報如是。受苦無有休止。業與煩惱。生死輪轉。無有邊際。猶如旋環。如是妄語一切惡業。異異因緣。異異轉行。種種惡業。多作多受。皆由妄語。又復妄語。能割斷滅滿善根柱。如相似因。得相似果。以是因緣。此地獄處。名為受苦。無有數量。彼不可說。彼受苦惱。不可具說。無異相似。乃是一切地獄。人中之地獄。人受惡苦惱。所謂苦者受蟲生苦。受饑渴苦。受大火苦。無悕望苦。無安慰苦。受黑闇苦。受相觸苦。受不愛觸色聲香苦。受見本生怨家人來。鐵刀割苦。渡灰河苦。鐵鉤破苦。受墮崄岸。大火燒苦。受拔草苦。拔草苦者。打斫作瘡。著草瘡上。待相著已。然后掣發。受金剛拶磨令碎苦。受周遍火災鬘炙苦。受如是等地獄相應無邊苦惱。與彼受處地獄相應墮大崄處所受苦果。妄語相似。如是乃至彼妄語人。妄語惡業。未懷未爛。業氣未盡。于一切時與苦不止。若惡業盡彼地獄處爾乃得脫。若于前世過去久遠有善業熟。不生餓鬼畜生之道。若生人中同業之處。彼人常病。若患咽病。若患口病。如是等苦。貧窮困苦。常從富人能舍之人乞求不得。一切皆知。皆言汝是妄語舌人。是故不與惡病而死。是彼前世妄語惡業余殘果報。  
正法念處經卷第九 地獄品第三之五  
　　又彼比丘。知業果報。觀大叫喚之大地獄。復有何處。彼見聞知。復有異處。彼處名為受堅苦惱。不可忍耐。是彼地獄第三別處。眾生何業生于彼處。彼見聞知。若人殺盜邪行飲酒。樂行多作。墮彼地獄。生受堅苦不可忍處。業及果報。如前所說。復有妄語。何者妄語。若王王等官人執持。若因于他。若自因緣。若因與物。得脫怖畏。若余人證。若為生活。如是妄語。彼人以是惡業因緣。身壞命終。墮于惡處。在彼地獄生受堅苦不可忍處。受大苦惱。所謂苦者。以惡業故。自身生蛇一切身中。處處遍行。遍挽其筋。地獄因緣。遍食身分。食脾腸等。在內宛轉。如是苦惱。重于火苦。如是彼處。受大蛇苦。受惡毒苦。嚴利于火。受如是苦。無有邊際。彼地獄處。所受苦惱。堅[革*卬]叵耐。不可具說。彼地獄苦。不可忍耐。而復不死。于一切時。受極重苦。乃至惡業未壞未爛。業氣未盡。于一切時與苦不止。若惡業盡。彼地獄處。爾乃得脫若于前世過去久遠。有善業熟。不生餓鬼畜生之道。若生人中同業之處。既在母胎。母即常病。惡業力故。從初在胎。乃至出時。母病不差。若得出胎。即生即病。一切醫師所不能治。是本惡業余殘果報。  
　　又彼比丘。知業果報。觀大叫喚之大地獄。復有何處。彼見聞知。復有異處。名隨意壓。是彼地獄第四別處。眾生何業生于彼處。是作集業。生于彼處。彼見有人殺生偷盜邪行飲酒。及以妄語樂行多作。墮彼地獄。隨意壓處。殺生偷盜邪行飲酒。業及果報。如前所說。何者妄語。所謂有人認他田地。奪他田地。斗諍妄語。曲回而說。不正直說。劫他田地。言語壓他。自取道理。彼人以是惡業因緣。身壞命終。墮于惡處。在彼地獄隨意壓處。受壓苦惱。所謂苦者。如前所說。活等地獄所受苦惱彼一切苦。此中具受。活等地獄諸地獄人。見此地獄。皆悉指言。彼是地獄。所謂苦者。二鐵韛囊。風滿其中。閻魔羅人。置彼罪人。在鐵爐中。亦如置鐵。以韛極吹。鐵鉗鉗之。在鐵砧上。鐵椎打之。如是打已。復置爐中。以二鐵韛吹之如前。以罪業故。惡熱甚熾。吹已復吹。吹已鉗出。置鐵砧上。以熱鐵椎。極打連打。多打急打。如是打已。猶活不死。又復鉗之。置鑊湯中。堅之令豎。一切時爾不曾暫停。乃至惡業壞爛無氣。彼地獄中。爾乃得脫。若于前世過去久遠。有善業熟。不生餓鬼畜生之道。若生人中同業之處。常渴多嗔。人所不信。是彼惡業余殘果報。  
　　又彼比丘。知業果報。觀大叫喚之大地獄。復有何處。彼見聞知。復有異處名一切闇。是彼地獄第五別處。眾生何業生于彼處。彼見有人殺生偷盜邪行飲酒。及以妄語樂行多作。墮彼地獄一切闇處。殺生偷盜邪行飲酒。業及果報。如前所說。何者妄語。所謂有人。奸他婦女。于眾人前。若于王前。妄語說言。如是婦女。我實不犯。令彼女家。返得殃罰。彼人以是惡業因緣。身壞命終。墮于惡處。在彼地獄一切闇處。受大苦惱。所謂苦者。劈頭出舌。出已刀割。割已復生。復以炎刀苦痛割之。如是無量百千年歲。乃至惡業未壞未爛。業氣未盡。于一切時與苦不止。若惡業盡。彼地獄處爾乃得脫。若于前世過去久遠。有善業熟。不生餓鬼畜生之道。若生人中同業之處。生盲耳聾。常在道頭。若四出巷。乞索活命。自身如是。得如是人。以為父母。經無量家乞求而活。壽命不長。無妻無子。是彼惡業余殘果報。  
　　又彼比丘。知業果報。觀大叫喚之大地獄。復有何處。彼見聞知。復有異處名人闇煙。是彼地獄第六別處。眾生何業生于彼處。彼見聞知。若人殺盜邪行飲酒。及以妄語樂行多作。墮彼地獄人闇煙處。殺生偷盜邪行飲酒。業及果報。如前所說。何者妄語。所謂有人治生活命。共他立要。香火為契。異處治生。實得財物。妄語說言我不得物而不共分。彼人如是即是大賊。劫他財物。彼人以是惡業因緣。身壞命終。墮于惡處。在彼地獄人闇煙處。受大苦惱。所謂苦者。如前所說。活等地獄所受苦惱。彼一切苦此中具受。復有勝者。所謂此中一切身分。皆悉遍割。割已復生。生則軟嫩。彼復更割。割已復生。生更軟嫩。而復更割。是彼惡業。苦報粗報。一切肉盡。唯有骨在。自身生蟲。蟲金剛嘴。其蟲炎然。種種雜色。而食其身。受種種苦。唱聲大喚。彼地獄人。如是無量百千年歲。乃至作集惡業破壞。無氣爛盡。彼地獄處爾乃得脫。若于前世過去久遠。有善業熟。不生餓鬼畜生之道。若生人中同業之處。一切身分皆悉爛臭。頭生濕蟲。常無衣服貧窮困苦。設有少者。一切補納。所有語言。一切不信。人所不愛。不知治生。是彼惡業余殘果報。  
　　又彼比丘。知業果報。觀大叫喚之大地獄。復有何處。彼見聞知。復有異處。彼處名為如飛蟲墮。是彼地獄第七別處。眾生何業生于彼處。彼見有人殺生偷盜邪行飲酒。及以妄語樂行多作。墮彼地獄如飛蟲墮別異處生。殺生偷盜邪行飲酒業及果報如前所說。何者妄語。所謂有人取眾僧物若谷若衣。隨何物等。處處販賣。賤買貴賣。既得利已。不與眾僧。言不得利。欺誑眾僧。如是之人。貪心妄語。作如是言。我唯得此。更無有余。我所治生唯得爾許。如是之人。治生妄語。如是癡人。貪心所作。彼人以是惡業因緣。身壞命終。墮于惡處。在彼地獄。如飛蟲墮別異處生。受大苦惱。所謂苦者。彼有鐵狗。嚙破其腹。破已食之。食腸食背。閻魔羅人。手執斤斧。斧熱炎熾。斤其身肉。以稱稱之。一兩半兩。與狗令食。斤斧甚利。復斤其骨。為取其髓。用與狗故。熱炎鐵鉤。鉤其頷下。既令破已。熱炎鐵鉗。拔舌令出。驅令使起。熱炎鐵鉤。鉤其身體。肉皆破裂。如是拔筋。一切身分皆悉遍鉤。如是妄語行惡業人。自作惡業。自如是食。彼妄語人。如是業熟。既得免離。閻魔羅人。有大熾火。滿地獄中。間無空處。妄語罪人。入火地獄。如飛蟲墮。如是常燒。燒已復生。生已復燒。如是無量百千年歲。乃至作集惡業破壞。無氣爛盡。彼地獄處爾乃得脫。若于前世過去久遠。有善業熟。不生餓鬼畜生之道。若生人中同業之處。生在貧窮下賤之家。生便被燒。設有多人嚴峻防備。而必被燒。是彼惡業余殘果報。  
　　又彼比丘。知業果報。觀大叫喚之大地獄。復有何處。彼見聞知。復有異處名死活等。是彼地獄第八別處。眾生何業生于彼處。彼見聞知。若人殺盜邪行飲酒。復有妄語。樂行多作。墮彼地獄死活等處。如前所說。活等地獄所受苦惱。彼一切苦此中具足。復有異苦。謂以杖打即死。卻杖即活。如是無量百千年歲。死已復活。活已復死。彼人如是。以惡業故。若得脫已。次復更見優缽羅林。疾走往向。望救望歸。見優缽羅滿中青花。是何妄語所得果報。所謂有人。非出家人。為作賊故。著出家服。見有多人欲行曠野而問之言。彼曠野處為有賊不。彼知有賊。即答言無。彼人到已。為賊劫奪。亡失財物。妄語誑他。彼信因緣。如業相似。相似得果。見優缽羅滿中青光。而悉是火。閻魔羅人執之。扶著優缽羅中。以火燒之。以無足故。不能得下。如是惡業相似勢力。令彼罪人。手足眼目。一切皆無。如是地獄。優缽羅中大火充滿。如是無量百千年歲。常被燒煮。死而復活。乃至惡業未壞未爛。業氣未盡。于一切時。與苦不止。若惡業盡。彼地獄處爾乃得脫。若于前世過去久遠。有善業熟。不生餓鬼畜生之道。若生人中同業之處。所有言語。不依道理。自出心語。曲回言說。設得財物。為王所奪。系獄而死。是彼惡業余殘果報。  
　　又彼比丘。知業果報。觀大叫喚之大地獄。復有何處。彼見聞知。復有異處名異異轉。是彼地獄第九別處。眾生何業生于彼處。彼見有人殺生偷盜邪行飲酒。及以妄語。樂行多作。墮彼地獄異異轉處。殺生偷盜邪行飲酒。業及果報如前所說。何者妄語。所謂有人諂曲妄語。欲令他人勝負衰利死活等故。所謂有人。若陰陽師。善知卜術。卜事皆當。若有德人。常出實語。世人所信。復有因緣。他人所問。作如是意。我不妄語。一切皆知。一切人信。我今妄語。人皆謂實。如是念已。即作妄語。以妄語故。能令國土一切亡失。若勝人死。令他怨者。迭相劫奪。亡失財物。彼妄語人。一切所信。信其妄語。彼妄語人。正行形服。而實是賊。彼人以是惡業因緣。身壞命終墮于惡處。在彼地獄異異轉處。受大苦惱。所謂苦者。彼地獄處。遠見父母奴仆知識。香火善友。是本人中先所見者。于地獄中。而安慰之。彼地獄人既聞愛語。疾走往赴望救望歸。彼人如是走赴異處。入灰火中。如石墮水。沒已復出。一切身分受大苦惱。唱聲大喚。復見父母妻子香火善友知識。復更走赴。以惡業故。道生鐵鉤。鉤攫其體。既到復為閻魔羅人之所執持。炎燃鐵鋸。解劈其身。猶如劈木。如是罪人。若脫彼處。唯有骨在。一切身分皆悉破裂。走向異處。更為其余閻魔羅人執著炎火。鐵刀輪中。彼鐵刀輪。上下皆有。以惡業故。如是鐵輪利刀遍滿。彼輪疾轉。炎火熾燃。磨彼妄語惡業之人。碎如麨末。末已復生。彼地獄人輪處得脫。復見父母妻子香火善友知識。望救望歸。疾走往赴。以惡業故。既如是走。道上多生熱炎鐵鉤。有惡師子。惡業所生。執彼罪人。置于口中。在牙齒間。閻魔羅人熱炎鐵鉤。鉤之令出。出已思念。而復更走。既如是走。其足破裂。火炎極燒。一切身分皆悉破壞。燒燃焦爛猶走不止。遍身是瘡。彼罪人身。骨脈皆盡。是彼妄語樂行多作。相似業因。相似得果。如彼人說。我實語人。而作妄語。諂曲心語。抂謗他語。如是彼人。見有父母妻子香火善知識等。彼妄語人。如是久受無邊苦惱堅[革*卬]利苦。如是無量百千年歲。常煮常燒。常劈常打。乃至惡業未壞未爛。業氣未盡。于一切時與苦不止。若惡業盡。彼地獄處爾乃得脫。若于前世過去久遠。有善業熟。不生餓鬼畜生之道。若生人中同業之處。貧窮下賤。根闕常病。一切眾人之所憎嫉。一切不信。一切污惡。一切所作。唐勞其功。所求不得。是彼惡業余殘果報。  
　　又彼比丘。知業果報。觀大叫喚之大地獄。復有何處。彼見聞知復有異處。名唐悕望。是彼地獄第十別處。眾生何業生于彼處。彼見聞知。若人殺盜邪行飲酒。復有妄語樂行多作。墮彼地獄唐悕望處。業及果報。如前所說。今說妄語。何者妄語。于苦惱人。若有病人。饑人渴人。貧窮孤獨。下賤癡儜。如是等人。若粳米等一切食具。若食若飲。若衣若敷臥具舍等。一切皆無。若乞不乞。許而不與。彼常悕望。后時息心。彼人以是惡業因緣。身壞命終。墮于惡處。在彼地獄唐悕望處。受大苦惱。以本許食而后不與。彼惡業故。見地獄中有好種種佉陀尼食。蒲阇尼食。種種妙好莊嚴之處。彼地獄人。極大饑渴。疾疾而走。趣彼食處。遠見彼食。極好甚愛。清潔具足。到已即無。唯見鐵汁。熱炎熾燃。既趣彼食。疾疾而走。以惡業故。滿道鐵鉤。鉤攫其體。乃到彼處。如前所說。次第乃至。到彼處已。彼所見食。悉為洋鐵。熱炎熾燃。大臭色惡。是彼妄語惡業所作。既近見之。即便墮中。若嗅彼氣。燒鼻墮落。若身觸之。一切身分皆悉炎燃。如螢火蟲。鐵汁燒唇。既燒唇已。次燒其咽。既燒咽已。次燒其心。既燒心已。次燒其脾。既燒脾已。次燒其腸。如是次第燒生藏已。次燒熟藏。燒熟藏已。從下而出。又復敷具。及臥具等。許布施已。后時不與。彼妄語業。寒熱所逼。受大苦惱。無所悕望。彼地獄中熱銅板地。罪人坐已。一切身分皆悉消洋。洋已燒燃。后復更生。若人屋舍欲施客人。許而不與。彼妄語業。置歡喜鑊。隨喜鑊中。如是鑊量五十由旬。熱沸鐵汁。滿彼鑊中。彼惡業人。頭在下入。既入鑊中。或上或下皆悉爛熟。未熟則沈。熟已則浮。既浮出已。復沈在下。如是沸熱。既爛熟已。一切身分皆悉肉脫。筋皮骨散。一切諸節。損少減盡。彼鑊甚闇沸鐵滿中。生燒其身。唱喚號哭。彼既煮已。復入余鑊。鑊中煮熟。熟則浮出。如初鑊煮。此中亦爾。如是上下。或出或入。彼諸罪人。或合一處。或時分散。若相近時。極熱相觸。如是相觸一百千倒。身體破為一百千段。而復更生。又復更與余諸罪人極熱相觸。如是相觸一百千倒。身體破為一百千段。是本妄語惡業罥縛。于一切時。受如是苦。如是乃至彼妄語人。惡不善業未壞未爛。業氣未盡。于一切時與苦不止。若惡業盡。彼地獄處爾乃得脫。若于前世過去久遠。有善業熟。不生餓鬼畜生之道。若生人中同業之處。生則為奴。屬本前世所誑之人。以前世時許而不與。是故如是。或復系屬余人為奴。彼人異業。何以故。以無始來生生輪轉。無始以來造作種種惡不善業。如是世間生死所攝。處處流轉。難相值故。喜愛業繩之所系縛。是故輪轉處處異故。不可相值。以此因緣。或時復與異人為奴。常離飲食臥具屋舍隨病醫藥。常為大家之所罵辱。是彼惡業余殘果報。  
　　又彼比丘。知業果報。觀大叫喚之大地獄。復有何處。彼見聞知復有異處。名雙逼惱。是彼地獄第十一處。眾生何業生于彼處。彼見有人殺生偷盜邪行飲酒。樂行多作。墮彼地獄雙逼惱處。業及果報。如前所說。復有妄語。何者妄語。謂邑子中。社等會中。若我慢心。若因嗔心。若相憎嫉。或相斗諍。妄語而說。自他俱誑。自他破壞。以作如是妄語因緣。彼處眾中。令他得罰。心生歡喜。彼如是業。多作究竟。作而復集。彼人以是惡業因緣。身壞命終。墮于惡處。在彼地獄雙逼惱處。受大苦惱。彼人如是社會等中。妄語惡說。以如是因。如是因緣。身壞命終。墮彼地獄。在雙逼惱別異處生。受大苦惱。所謂苦者。如活黑繩合叫喚等諸地獄中前所說者。此中轉勝。以惡業故。彼處則有炎牙師子。彼惡師子。取彼妄語地獄罪人。如前所說種種苦惱。既得脫已。為彼師子舉而食之。舉食則死。下之則活。又復食其一切身分。食已復生。生已復食。以惡業故。令彼師子齒機關中。炎火充滿。以如是齒食彼罪人罪業力故。師子口中。被嚙被燒。受兩種苦。如是無量百千年歲。常被燒壓。受大苦惱。乃至惡業未壞未爛。業氣未盡。于一切時與苦不止。若惡業盡。彼地獄處爾乃得脫。若于前世過去久遠。有善業熟。不生餓鬼畜生之道。若生人中同業之處。惡業力故。或為蛇螫而致命終。或為師子虎熊所殺而啖食之。是彼惡業余殘果報。  
　　又彼比丘。知業果報。觀大叫喚之大地獄。復有何處。彼見聞知。復有異處。名迭相壓。是彼地獄第十二處。眾生何業生于彼處。彼見有人殺生偷盜邪行飲酒。及以妄語樂行多作。墮彼地獄迭相壓處。殺生偷盜邪行飲酒。業及果報如前所說。何者妄語。有兄弟等。有近有遠。兩朋諍對。彼兄弟者。或同一父。或同一祖。或異兄弟。或是伯叔。分物斗諍。有同種姓極遠乃至二十一世。如是人來。為作證明。如是等中。為益近者。作妄語說。自知非實而故教之以受曲意。方便計挍作妄語說。彼業普遍究竟和集。彼人以是惡業因緣。身壞命終墮于惡處。在彼地獄迭相壓處。受大苦惱。所謂苦者。如前所說。活等地獄所受苦惱。彼一切苦此中具受。復有勝者。彼人妄語誑親惡業。于地獄處。有鐵鉸刀。見本人中所誑親者。鉸其身肉。著其口中。驅踧令食。以惡業故。自肉不消。閻魔羅人。說偈責之。而作是言。  
　　實語得安樂　　實語得涅槃 
　　妄語生苦果　　今來在此受 
　　若不舍妄語　　則得一切苦 
　　實語不須買　　易得而不難 
　　實非異國來　　非從異人來 
　　何故舍實語　　喜樂妄語說 
　　實為勝濟口　　因實得諸法 
　　實為燈中最　　如來如是說 
　　實為藥中勝　　常能破壞苦 
　　作惡非我教　　汝自癡心造 
　　汝自作惡業　　汝今還自受 
　　業盡乃得脫　　唱喚何所解 
　　己為惡業誑　　今者徒叫喚 
　　自誑是愚癡　　叫喚非黠慧  
　　閻魔羅人。如是責疏地獄人已。復與無量百種苦惱。如前所說。與大苦惱。乃至惡業未壞未爛。業氣未盡。于一切時與苦不止。若惡業盡。彼地獄處爾乃得脫。若于前世過去久遠。有善業熟。不生餓鬼畜生之道。若生人中同業之處。常為他人之所誑惑。所有財物。常為他人之所劫奪。如是苦惱。得財物已。而復亡失。為一切人之所不信。是彼惡業余殘果報。  
　　又彼比丘。知業果報。觀大叫喚之大地獄。復有何處。彼見聞知復有異處。彼處名為金剛嘴烏。是彼地獄第十三處。眾生何業生于彼處。彼見聞知。若何等人。殺生偷盜邪行飲酒。復有妄語樂行多作。墮彼地獄。金剛嘴烏別異處生。彼前活等諸地獄中所受苦惱。彼一切苦。此中具受。殺生偷盜邪行飲酒。業及果報。如前所說。今說妄語。所謂若人于眾僧中。許與病者隨病醫藥。而后不與。彼人以是惡業因緣。身壞命終。墮于惡處。在彼地獄金剛嘴烏別異處生。受大苦惱。所謂苦者。本許不與惡業所作。金剛嘴烏。啄其身肉而啖食之。既啄肉已。即彼啄處。還復更生。生則軟嫩。猶如蓮華。以軟嫩故。極受大苦。如是更啄。啄已復生。軟嫩于前。而復更啄。受苦轉增。彼地獄人。如是無量百千年歲為烏所食。既脫彼處。次第復生熾火炎燃鐵沙之中。彼地獄人。足蹈熱沙。為沙所燒。一切身分。灰亦叵得。又復更生。自食其舌。食已復生。食已復生。舌妄語故。為人所食。彼妄語人。妄語說故。還自食舌。爾時世尊。而說偈言。  
　　甘露及毒藥　　皆在人舌中 
　　實語成甘露　　妄言則為毒 
　　若人須甘露　　彼人住實語 
　　若人須毒者　　彼人妄語說 
　　毒不決定死　　妄語則決定 
　　若人妄語說　　彼得言死人 
　　妄語不自利　　亦不益他人 
　　若自他不樂　　云何妄語說 
　　若人惡分別　　喜樂妄語說 
　　蜚墮火刀上　　得如是苦惱 
　　毒害雖甚惡　　唯能殺一身 
　　妄語惡業者　　百千身破壞 
　　智者說實語　　是凡人正法 
　　戒人為莊嚴　　能示解脫道 
　　眾生自作業　　為愛水所漂 
　　善逝說實語　　為第一船筏 
　　無始終世間　　愛罥之所縛 
　　唯實能救解　　法主如是說 
　　實能斬煩惱　　斧能斬斫樹 
　　刀斧斬猶生　　實語斬不爾 
　　實能益二世　　故說不盡財 
　　出處不可盡　　一切法中勝 
　　說此實功德　　能生大樂果 
　　智者舍妄語　　諦見人皆舍  
　　舍實語人。金剛嘴烏。如是無量百千年歲。常燒常食。乃至惡業未壞未爛。業氣未盡。于一切時與苦不止。若惡業盡。彼地獄處爾乃得脫。若于前世過去久遠。有善業熟。不生餓鬼畜生之道。若生人中同業之處。數數斗諍。常墮負處。一切世人不信其語。是彼惡業余殘果報。  
　　具足妄語不實之人。到極苦惱地獄惡處。受惡果報。  
　　又彼比丘。知業果報。觀大叫喚之大地獄。復有何處。彼見聞知復有異處。名火鬘處。是彼地獄第十四處。眾生何業生于彼處。彼見有人殺生偷盜邪行飲酒。業及果報。如前所說。復有妄語。所謂有人。于吉會中。違制犯法。眾人皆言。汝有所犯。彼人畏罰。妄語說言。我實不犯。彼人以是惡業因緣。身壞命終。墮于惡處。在彼地獄。生火鬘處。受大苦惱。所謂苦者。如前所說。活等地獄所受苦惱。彼一切苦此中具受。復有勝者。所謂鐵板。熾火炎燃。閻魔羅人。執地獄人。置鐵板上。復以鐵板置罪人上。努力揩磨。一切身分為血肉泥。其色甚赤。如金舒迦炎色赤樹。鐵板壓之。故令如是。若彼地獄。閻魔羅人發卻鐵板。彼地獄人。脂血肉末。遍滿身體。既受此苦。是故于彼閻魔羅人。生大怖畏。走向異處。望救望歸。見有大河。若受苦時。滿中熱灰。于前與苦。閻魔羅人生怖畏故直入彼河。既入河已。筋節機關一切身分皆悉消洋。如生酥塊。而復不死。是彼惡業之勢力故。彼地獄處。竹林稠密。一切火燃。如此人間。大風起時。火燒干林。不燒眾生。彼火鬘處。眾生遍滿。被燒熾燃。無針頭許而不燒處。既被燒煮大聲叫喚。四出馳走。望救望歸。乃至惡業未壞未爛。業氣未盡。于一切時與苦不止。若惡業盡。彼地獄處爾乃得脫。若于前世過去久遠。有善業熟。不生餓鬼畜生之道。若生人中同業之處。語言遲難而復不正。自眷屬中。少少語言尚不辨了。何況眾中善巧言說。是彼惡業余殘果報。  
　　又彼比丘。知業果報。觀大叫喚之大地獄。復有何處。彼見聞知復有異處。名受鋒苦。是彼地獄第十五處。眾生何業生于彼處。彼見有人殺生偷盜邪行飲酒業及果報。如前所說。復有妄語。所謂有人。先心憶念。隨何等物。若多若少。若于佛所。若于眾僧。若于法中。許布施已。后時復言我實不許。眾僧常有悕望之心。而后不與。妨廢眾僧。若于余人許而不與。與彼為妨。彼妄語人作集罪過。身壞命終墮于惡處。在彼地獄受鋒苦處。受大苦惱。所謂苦者。如前所說。活等地獄所受苦惱。彼一切苦此中具受。復有勝者。所謂彼處熱鐵針鋒。纖細而長。炎燃極利。閻魔羅人執此利針。刺彼罪人。如是罪人受一切苦。發聲大喚。既大喚已。針則滿口。并舌俱刺。譬如步靫。滿中插箭。既受此苦。不能叫喚。不能啼哭。彼受如是針鋒苦惱。更無過者。無異相似。自心妄語。得如是苦。自他誑故。地獄受苦。一切身分皆悉豎鋒。數如毛根。身分皆壞。彼受苦人既受鋒苦。隨傾而倒。如是如是。隨傾倒地。眾針競刺。彼人如是更受針苦。轉復蔽氣。努力唱喚不得出聲。若其拔針。則能叫喚。若不拔針不能出聲。彼既受苦。臥炎鐵地。宛轉翻覆。起而復倒。擾動不停。閻魔羅人。手執大斧。復執鐵[矛*(替-曰+貝)]。鐵枷鐵杵。斫刺打筑。如是無量百千億歲受大苦惱。食彼妄語惡業果報。乃至惡業未壞未爛。業氣未盡。于一切時與苦不止。若惡業盡。彼地獄處爾乃得脫。若于前世過去久遠。有善業熟。不生餓鬼畜生之道。若生人中同業之處。貧窮困苦。所有語言人不信受。處處乞求。許者不與。彼人如是極大貧窮。是彼惡業余殘果報。  
　　又彼比丘。知業果報。觀大叫喚之大地獄。復有何處。彼見聞知復有異處。彼處名為受無邊苦。是彼地獄第十六處。眾生何業生于彼處。彼見有人殺生偷盜邪行飲酒業及果報。如前所說。復有妄語。所謂多人海中治生。而彼導者。與賊同心。彼諸賊人語導者言。勿著彼道。當行此路。令我得物共汝分之。彼諸商人。雇導者言。汝將我等令到寶所。我與汝物。彼導者言我當如是。我當如是。相許決定。而彼導者。將諸商人。不著寶路。而行賊道。賊先有謀。豎竿懸幡。其幡青色。導者見之。不言有賊。彼諸商人見青幡已。問導者言。彼青幡處。應當是賊。而彼導者答言非賊。彼諸商人謂其語實。皆不遮防。既到賊處。所有財物。悉為賊奪。導者亦取。以是妄語惡業因緣。身壞命終墮于惡處。在彼地獄受無邊苦。別異處生受大苦惱。所謂苦者。如前所說。活等地獄所受苦惱。彼一切苦此中具受。復有勝者。所謂彼處閻魔羅人。熱炎鐵鉗拔出其舌。拔已即生。生則軟嫰。而復更拔。復有以鉗拔其眼者。拔已復生。生則軟嫰而復更拔。復有以刀遍削其身。刀甚薄利。如剃頭刀。彼處有蟲。名為斷蟲。復食其腸。彼地獄中。復有異處。其地普青。而復黑闇。罪人入中。以惡業故。有摩竭魚。內外火燃。食彼罪人。彼摩竭魚。金剛炎口。金剛炎爪。金剛炎齒。攫嚙罪人。一切身分。破散碎末。若脫魚口。則入其腹。腹中炎燃。在彼腹中。乃經無量百千億歲。常被燒燃。氣未通暢。或復少氣。常被燃煮。受堅[革*卬]苦。是本妄語惡業所作。是彼自舌妄語因故。在摩竭魚腹中極燒。身體破壞。后復更為地獄火燒。后復更為青火所燒。如是燒已。閻魔羅人復為說偈。責疏之言。  
　　妄語言說者　　是地獄因緣 
　　因緣前已作　　唱喚何所益 
　　妄語第一火　　尚能燒大海 
　　況燒妄語人　　猶如燒草木 
　　若人舍實語　　而作妄語說 
　　如是癡惡人　　棄寶而取石 
　　若人不自愛　　而愛于地獄 
　　自身妄語火　　此處自燒身 
　　實語甚易得　　莊嚴一切人 
　　舍實語妄說　　癡故到此處 
　　功德中實勝　　是毒之甘露 
　　何癡舍功德　　而取毒中毒 
　　造過得惡果　　常在于地獄 
　　壞自身功德　　到極惡地獄 
　　智者說妄語　　一切苦種子 
　　樂根實第一　　故不應妄語 
　　實語言說人　　一切人所愛 
　　妄語皆不愛　　故不應妄語 
　　若人實語說　　如天常喜樂 
　　若人妄語說　　常受地獄苦 
　　若不作善業　　作無量種惡 
　　受無量苦惱　　今悔何所及 
　　善果從善得　　作惡受惡果 
　　黠慧人舍惡　　喜樂行善法 
　　實為第一善　　妄語第一惡 
　　舍過取功德　　是人人中勝  
　　閻魔羅人如是責疏地獄人已。復與種種無量苦惱。如是無量百千億歲。乃至惡業破壞無氣。腐爛盡滅。彼地獄處爾乃得脫。若于前世過去久遠。有善業熟。不生餓鬼畜生之道。若生人中同業之處。貧窮常困。于一切人常生畏懼。若為奴仆若苦作人。人中下賤。所有語言。人不信受。彼業因緣。常受苦惱。實語相對。妄語果報。  
正法念處經卷第十 地獄品第三之六  
　　又彼比丘。知業果報。觀大叫喚之大地獄。復有何處。彼見聞知復有異處。名血髓食。是彼地獄第十七處。眾生何業生于彼處。彼見聞知若人殺盜邪行飲酒業及果報。如前所說。復有妄語作集惡業。謂王王等。若聚落主諸自在者。賦稅物已后言未足而復更取。若或長取。違王舊法。彼人以是惡業因緣。身壞命終墮于惡處。在彼地獄血髓食處。受大苦惱。所謂苦者。如前所說。活黑繩等諸地獄中所有苦惱。彼一切苦。此中具受。復有勝者。所謂彼處。炎燃樹葉。閻魔羅人。以炎鐵繩縛彼罪人。頭下足上懸在彼樹。金剛嘴烏。有金剛爪先。食其足。足上血出。下入其口。彼地獄人。即自食之。而常不死。何以故。一切苦中饑苦最大。處處皆說。一切皆知。一切皆誦。彼飲自血受二種苦。既受大苦復受饑苦。爾時世尊。而說偈言。  
　　非如熱風燒　　風吹火燒苦 
　　業風之所吹　　饑渴苦甚重  
　　彼地獄人如是無量百千年歲。自食血髓。頭面在下。為第一火之所燒燃。如是無量百千年中。于一切時。彼地獄處。常被燒煮。乃至惡業未壞未爛。業氣未盡。于一切時與苦不止。若惡業盡。彼地獄處爾乃得脫。若于前世過去久遠。有善業熟。不生餓鬼畜生之道。若生人中同業之處。貧窮困苦人所不信。鼻常有血。若嚼楊枝。鼻中齒間常有血出。是彼地獄余殘果報。  
　　又彼比丘。知業果報。觀大叫喚之大地獄。復有何處。彼見聞知復有異處。名十一炎。是彼地獄第十八處。眾生何業生于彼處。彼見聞知若何等人。殺生偷盜邪行飲酒業及果報。如前所說。復有妄語。謂王王等。若可信人。能斷事者。若或長者。或于兩人。若于兩朋相對諍事而為斷之。或因取物。或因相識。或欲或嗔。隨情偏斷不依道理。作妄語說。彼人以是惡業因緣身壞命終。墮于惡處。在彼地獄十一炎處。受大苦惱。所謂苦者。如前所說。活等地獄所受苦惱。彼一切苦。此中具受。十倍更重。朋妄語人。更復偏重。何者為重。以惡業故。十一炎處。有火聚生。十方為十。內饑渴燒。是第十一。內火饑渴。炎從口出。彼妄語人舌朋妄語。是惡業故。念念燒舌。燒已復生。受燒舌苦。為十六分。十火聚苦。不及其一。以惡業故。受是舌苦。彼地獄人受如是等十一炎聚極重苦惱。乃至無量百千年歲。常燒常煮。乃至惡業未壞未爛。業氣未盡。于一切時與苦不止。若惡業盡。彼地獄處爾乃得脫。若于前世過去久遠。有善業熟不生餓鬼畜生之道。若生人中同業之處。常患饑渴。一切身分常被熱燒。貧窮短命。所有語言人所不信。性甚愚癡。懵鈍丑陋。手足劈裂。衣裳破碎。常在道路。若四出巷若三角巷。恒常乞求。若常治生。賣微賤物。從生至終。受第一苦。于對諍中。常墮負朋。是彼惡業余殘果報。  
　　又彼比丘。知業果報。觀察大喚大地獄處。唯有此處。更無異處。  
　　又修行者。內心思惟隨順正法。觀察法行。見彼比丘欲入寂靜。不老不死。不盡不滅。涅槃之道。彼地夜叉。見彼比丘勤精進已。心大歡喜。轉復上聞虛空夜叉。虛空夜叉。如是次第至少光天。說如是言。閻浮提中。某甲種姓。略而言之。次第乃至得第十地。心不樂住魔之境界。亦不樂與愛心共行。舍離染法。彼少光天。聞已歡喜。而作是言。魔分損減。正法朋長。又彼比丘知業果報。勤斷世間生死系縛。如是憶念。此諸眾生。受大苦惱。為愛所誑。癡結所縛。心使相應。三時中煮。而于生死無心欲斷。此諸眾生。豈可無心。若其有心。則應有知。若有知者。何不離欲。又復眾生。久在天中受勝樂者。猶尚離欲。何況地獄久受大苦。而不離欲。彼眾生心。如是堅[革*卬]。受如是等無量種種一切苦惱而不疲倦。長夜眠睡而不寤寤。如是心者。有五種過。如是無量。謂老病死。怨憎合會恩愛別離。  
　　又復更有十種苦惱。十者所謂饑渴過患。愛離過患。彼此國土斗諍過患。退生過患。他毀過患。求他過患。寒熱過患。兩人相憎共斗過患。失財過患。所求念中不得過患。如是略說。心有如是十種過患。眾生之心。受如是等多種過患。猶不離欲。此諸眾生。無始無終。怨心所誑。如是心者。常動不住。無耳無心。如石金剛。多吉祥處能為妨礙。不住正法。不曾喜樂。一切時渴。色聲香觸味等境界。未曾飽足。如毒刀火。五境界毒。六入大賊。不知不覺。七菩提分。亦不安忍。八分圣道。又亦不知。九眾生居。乃至不知。十善業道。于十一地不能思量。于十二入生住行等。不能諦知。十三地上。不能思量。十四心緣。常共相隨。于十七垢心不思量。于十八受穿穴流行。于十九行。十五因緣。不能安忍。十六惡行。和合相應。穿穴而行。近二十處。彼二十邊。心常亂行。比丘如是觀察心已。于彼眾生。起憐愍心。諦觀思量業果報法。又彼比丘。如是精勤。復更生心。欲斷魔縛。作是思惟。為當更有勝地獄不。彼見聞知。更復有余勝大地獄。于大叫喚之大地獄。十倍勝惡。惡業苦惱。勢力極惡。名為焦熱。有十六處。何等十六。一名大燒。二名分荼梨迦。三名龍旋。四名赤銅彌泥魚旋。五名鐵鑊。六名血河漂。七名饒骨髓蟲。八名一切人熟。九名無終沒入。十名大缽頭摩。十一名惡崄岸。十二名金剛骨。十三名黑鐵繩摽刃解受苦。十四名那迦蟲柱惡火受苦。十五名闇火風。十六名金剛嘴蜂。此是焦熱之大地獄十六別處。彼大地獄。壽命長遠。無有算數。眾生何業生彼地獄。彼見聞知。若人堅重殺生偷盜邪行飲酒妄語言說。復有邪見。樂行多作。惡業普遍。而復究竟。樂行多作。彼人以是惡業因緣。身壞命終墮在焦熱大地獄中。殺盜邪行飲酒妄語業及果報。如前所說。今說邪見。若人邪見樂行多作。向他人說。所謂世間。無施無會。無善無惡。及以果報。無此世間。無他世間。無父無母。如是斷說。自失業果。向他人說。安住他人。隨喜他人。自身增長。他人邪見。說言無因無業無道。如是之人。雖有形服而是大賊。彼人以是惡業因緣。身壞命終墮于惡處。在彼焦熱大地獄中。受大苦惱。彼不信人。實業果報。彼不信人臨欲死時。未到中有。惡相已現。謂彼病時。眼中自見險惡闇處。多有師子虎蛇熊羆。高大如山。既如是見。生大怖畏。見彼惡獸疾來向已。速行不住。逼近其身。彼重病人。聞彼師子虎等吼聲。生大怖畏。悲苦懊惱。復見異人。皺面喎口。復見在上有黑色火。聞野干鳴作種種聲。又復更見閻魔羅人身作種種可畏形狀。生大怖畏。彼邪說人。說惡因人說惡朋人。說惡見人。說惡法人。樂說不信業果之人。所作言說。是墮崄岸惡處。因人自他皆誑。造作最大惡業之人。彼如是業。樂行多作。作而復集。得果時至。見如是等不善影相。生大怖畏。諸根戰動。狀相外彰。失屎失尿。或復呻喚。踧聲不出。或復皺面。或復張口。或復以手摩挽床敷。或自見身山頭墮地。如是見已。手欲拒拓。瞻病之人見如是已。作如是言。如是病人。挽摩虛空。如是病者或見自身。欲有所墮。以手摩觸一切身分。如是邪見。惡業行人。于業果報。不生信心。如是種種在地獄中。受報相生。譬如屎堆。人雖未到。已聞其臭。如是如是。未到地獄而見地獄惡處生相。極大恐怖。一切邪見不信之人。如是驚怖。愚癡之人。作集惡業。不善業價。買得地獄苦惱財物。彼處受報。如是地獄。多有惡風。所謂斜風。卑波羅風。彼風嚴利。觸其身分。若拍若劈。彼風急惡。彼受身心二種苦惱。此身欲盡將至中有。臨死殘命。而心不能攀緣善法。彼邪見人。于人世間。如是空過。不得利益。于中有中。未入地獄地獄相現。自業邪見惡業所致。謂心戰動。有不可愛惡色聲觸。諸味香等。一切皆得。聞不可愛可怖可畏地獄罪人啼哭之聲。有惡風觸。如極利刀。得極苦味。見惡炎色臭惡臭氣。彼人如是一切境界。生大怖畏。心甚驚恐。如是惡人。顛倒說法。惡業力故。見地獄色皆悉顛倒。如是顛倒。見地獄處。莊嚴殊妙。故于地獄。極生愛心。起意悕望。我今云何得生彼處。彼邪見人。于有分中。不得受苦。要生地獄。取因緣故。生地獄中。取心即生。更無中間。既彼處生。即于生時。如前所說。活等地獄所受諸苦。彼一切苦。此中具受。十倍更重。四百四病。如地獄中極惡相似。無異譬喻。諸怖畏中。此畏最勝。惡業果報。皆悉平等。一種火生。如是惡火。以胡麻許。若置山林若國若洲。能速燒盡一閻浮提。何況地獄受罪人身。如是惡火燒罪人身。如生酥塊。洋已復生。在大闇處。無有晝夜差別之相。如是無量百千年歲。苦惱海中。一切闇中邪見。最闇作集而說得如是果。于無數年時節長遠。常被燒煮。所受苦惱。不可譬喻。于一切時。如是受苦。乃至惡業。破壞無氣。腐爛盡滅。彼地獄中爾乃得脫。既得脫已。于五百世生餓鬼中。名黃餓鬼。彼人彼處既得脫已。于五百世。生多苦惱畜生之中。彼處脫已。難得人身。如龜遇孔。若于前世過去久遠。有善業熟。得生人中。在于邊處夷人中生。常病常貧。目盲少命。所有語言。人所不信。是彼邪見余殘果報。  
　　又彼比丘。知業果報。次觀焦熱之大地獄。有何異處。彼見聞知。有別異處名大燒處。是彼地獄最初別處。眾生何業生于彼處。彼見聞知。若人殺生偷盜邪行飲酒妄語業及果報。如前所說。復有邪見樂行多作。得惡業果。云何邪見。所謂有人作如是見。殺生因緣。得生天中如是惡業。得惡果報。何以故。以死苦者。苦中最重。諸道中樂。天樂為最。殺生之業。非彼樂因。殺生與苦故非樂因。如是既作惡因業果。為他人說。如是邪見。得惡業果。而不懺悔。彼人以是惡業因緣。身壞命終。墮于惡處。在彼地獄。生大燒處。受大苦惱。所謂苦者。如前所說。活等地獄所受苦惱。彼一切苦。此中具受。十倍更重。復有勝者。以惡業故。自身生火。其火極熱。余地獄火。于此地獄極熱大火。十六分中唯是一分。此地獄人。見余地獄所有諸火。猶如霜雪。此地獄人。內外炎燃。而復更有第三熾火。謂心悔熱。如是異生。而復更燒。彼地獄人。自知邪見。如是苦果。苦報苦味。以邪見故。如是火燒。無一念間暫時得樂。如是焦熱大地獄處。名大燒處。彼惡邪見惡業行人。長遠時煮。云何長時無人知數。彼地獄人。于一切時。燒煮散壞。乃至惡業。未壞未爛。業氣未盡。于一切時。與苦不止。若惡業盡。彼地獄處爾乃得脫。既得脫已。于三百世。生餓鬼中。于二百世。生畜生中。彼人彼處既得脫已。若生人中同業之處。則于父母。不生敬重。無慚無愧無羞無恥。食人糞屎。于諸國土。處處游行。離聞正法。為一切人之所嫌賤。與狗同食。與狗同行。手足粗捩。常依他食。盡其身命空無福德。舍此身已。次第還入不可愛道。如前邪見不愛中下。彼比丘既觀察已。隨善正見。正意諦觀。行于正道。得涅槃行。相應觀察。  
　　又彼比丘知業果報。復觀焦熱之大地獄。復有何處。彼見聞知。復有異處。彼處名為分荼離迦。是彼地獄第二別處。眾生何業。生于彼處。彼見聞知。若人殺生偷盜邪行飲酒妄語。樂行多作業及果報。如前所說。復有邪見。如是一種樂行多作。所謂有人自餓而死。望得生天。彼人如是復教他人。若隨喜他。令住邪見惡因所縛。心惡思惟。造作惡論。復教他人。令住惡論。彼人如是自餓而死。彼人以是惡業因緣。身壞命終。墮于惡處。在彼地獄。分荼梨迦別異處生受大苦惱。所謂苦者。如前所說。活等地獄所受苦惱。彼一切苦。此中具受。兩倍更重。復有勝者。所謂彼人。一切身分。炎鬘無間。如是罪人一切身分。無芥子許中間無火無炎燃處。彼人惡業相似因果。火熱甚熾不可譬喻。無有相似。如彼邪見。一切業中最第一惡。如彼相似。其火熱極。一切火中。此火最熱。一切惡業相似得果。是故彼火不可譬喻。無有相似彼業力故。于一切時。常燒不停。如是燒已。復見開敷分荼梨迦。無量鳥眾喜樂池流。清水具足。異地獄人。如是說言。汝疾走來。汝疾走來。我此間有分荼梨迦。池林清軟。有水可飲。林有潤影近在不遠。彼地獄人。喚邪見人而安慰之。相隨走趣分荼梨迦池林水所。既如是走。火炭滿道道上有坑。滿中熾火。罪人入已。一切身分皆悉燒盡。燒已復生。生已復燒。渴欲飲水。走猶不息。既如是走。鞞多羅杖生在道上杖有火炎。拘捩罪人。一切身分皆悉作瘡。骨髓散盡。盡已復生。以熱渴故。猶故走趣分荼梨迦池水樹林。以惡業故。有食肉蟲。遍其身體。啄其兩眼而啖食之。啄已復生。生已復啄。彼人無眼而復熱渴。如是走趣分荼梨迦池水樹林。復有異蟲。生在其身。彼盲眼人。一切身分。為蟲所食。唱聲大喚。又復眼生。蟲復啄食。如是無量百千年歲。食已復生。生已復食。若復走趣分荼梨迦池水樹林。既到彼已。悕望涼冷。便前進入。既入彼處分荼梨迦。炎燃高火五百由旬。彼地獄人惡業所誑。各各別上分荼梨迦。既上樹已。多有炎鬘。普遍身分。如是上已。受第一惡極重苦惱。饑渴所逼。如是彼處所有熾火。其色猶如分荼離迦。彼火燒炙。死而復活。一切身分皆悉遍燒。如甄叔迦樹色相似。于一切時。受大苦惱。乃至惡業未壞未爛。業氣未盡。于一切時。與苦不止。若惡業盡。彼地獄處爾乃得脫。既得脫已。于四百世。生餓鬼中。受饑渴苦。既得脫已。于三百世。生畜生中。既得脫已。難得人身。如龜遇孔。若生人中同業之處。彼人則生畏刀鐵處儉處賊處多惡人處。國土中生。又彼生處常貧常病。仆使下賤諸根不具。是彼邪見惡行惡業余殘果報。  
　　又彼比丘。知業果報。復觀焦熱之大地獄。復有何處。彼見聞知。復有異處。名為龍旋。是彼地獄第三別處。眾生何業生于彼處。彼見聞知。若人殺生偷盜邪行飲酒妄語。樂行多作業及果報。如前所說。復有邪見樂行多作。所謂有人形相不正。或有常[跳-兆+存]不曾正坐。若常合掌。常手支頰。常舐手食。有如是等諸外道輩。彼有說言。斷欲嗔癡。得涅槃者。是則不然。寂靜根者。是亦不得。彼人以是惡業因緣。身壞命終。墮于惡處。在彼地獄。生龍旋處。受大苦惱。所謂苦者。彼處多饒炎頭惡龍。嗔怒毒盛。在彼地獄。彼龍身量。若一居賒。有一由旬。惡毒熾盛。普身遍體。有見毒者。有觸毒者。有牙毒者。滿彼地獄。彼地獄人。生龍群中。眾龍回轉。拶磨罪人。碎如麨摶。復有生在龍口中者。彼牙毒炎。連急速嚼。有無量到。若百千到。死已復生。生已復嚼嚼已復死。死已復生。彼諸罪人。三種火燒。一是毒火。二地獄火。三饑渴火。彼諸罪人。生三火中。受堅[革*卬]苦。自業相似。復有第四病火煮之。病重苦惱。不可具說。如是罪人。惡業行者。常一切時。在火中生。燒煮拶磨干燥碎散。乃至惡業破壞無氣。腐爛盡滅。彼地獄處爾乃得脫。既得脫已。百五十世。生在針咽餓鬼之中。于二百世。生畜生中。饑渴燒身。離水無水。謂師子虎熊羆等身。在于曠野十二由旬無水之處。若得脫已。難得人身。如龜遇孔。若生人中。則為野人。眼不見食。何況食之。唯食藥草及諸果等。以自存活。是彼惡業余殘果報。  
　　又彼比丘。知業果報。復觀焦熱之大地獄更有何處。彼見聞知。復有異處。名為赤銅彌泥旋處。是彼地獄第四別處。眾生何業生于彼處。彼見聞知。若人殺生偷盜邪行飲酒妄語。樂行多作。所謂計言一切世間命無命物。一切皆是魔醯首羅之所化作。非是業果。彼人以是惡業因緣。身壞命終。墮于惡處。在彼地獄。生于赤銅彌泥旋處。受大苦惱。所謂苦者。彼地獄處。赤炎銅汁。滿中如海。其中多有鐵彌那魚。惡業所作。復有樹葉。利如剃刀。生在赤銅彌泥旋處。諸地獄人。在彼處生。生已復死。死已復生。一切身分。皆悉散壞。爛熟浮出。在銅汁上。出已復沒。受大苦惱。迭相走奔。更互唱聲。彼邪見人。邪見說者。唱喚既走。惡業所作。惡彌那魚。張口疾走。向地獄人。彼魚既到。即以涎罥攝縛罪人。令入口中。以牙機關嚼之令碎。彼罪人身。半在魚口。半在口外。熱炎赤銅沸汁煮之。受是二種堅急苦惱。彼人如是半在魚口。常被咀嚼。半在熱炎。赤銅汁煮。經無數時。既得脫已。更復入余異赤銅汁。既入彼處。多有惡蟲。蟲金剛嘴。牙復甚利無量熾毒。如是惡蟲在彼闇處赤銅汁中。取彼罪人嚼之令破。碎末如沙。然后食之。彼地獄人既受苦惱。若欲唱喚而張口者。彼赤銅汁滿其口中。不能出聲。彼赤銅汁。遍滿九竅。滿已極煮。一切身分皆悉消洋。又復彼處。時節長久。煮之下沉沈已浮出。既浮出已惡業所作。多有風刀而甚毒利。碎割其身。彼不實語不信業果邪見之人。常一切時。燒煮散壞。乃至惡業。未壞未爛。業氣未盡。于一切時與苦不止。若惡業盡。彼地獄處爾乃得脫。既得脫已。于三百世。生餓鬼中。彼鬼名為悕望悕望。若得脫已。于三百世。生畜生中。作象作熊作蟻子等。常患饑渴。寒熱所逼。風吹日炙。忍耐叵堪。彼畜生中。既得脫已。難得人身。如龜遇孔。若于前世過去久遠。有善業熟。得生人中。在多怖畏崄惡之處。常斫木處。常取魚處。常生怖畏。是彼惡業余殘果報。  
　　又彼比丘。知業果報。復觀焦熱之大地獄。更有何處。彼見聞知。復有異處。名鐵鑊處。是彼地獄第五別處。眾生何業生于彼處。彼見有人殺盜邪行飲酒妄語。業及果報。如前所說。復有邪見樂行多作。所謂外道邪見齋中殺于丈夫。而作是言。我今作會而殺丈夫。彼得生天。我亦生天。彼若生天。與我為證。或有取龜殺證因緣。后世生天。或復教他一生如是。種姓如是。妨礙正道。安住邪道。如是惡業邪見之人。身壞命終。墮于惡處。在彼地獄生鐵鑊處。受大苦惱。所謂苦者。如前所說。活等地獄所受苦惱。彼一切苦。此中具受。十倍更重。復有勝者。有六鐵鑊。十由旬量。六者所謂平等受苦。無力無救。火常熱沸。鋸葉水生。極利刀鬘。極熱沸水。多饒惡蛇。平等受苦。無力鑊者。罪人入中。詳聚一處。作一身聚。猶如麨摶。被煮無力。而復更煮。轉復無力。如是惡處。身不能救。心不能救。如是無法。惡道之人無法可救。離能救人。以無救故。長久時煮。火常熱沸。熱鐵鑊者。罪人入中。熱沸赤銅。煮之身散。灰亦叵得。盡已復生。生而常煮。鋸葉水生。熱鐵鑊者。罪人入中。赤銅色水。鋸割其身。彼處火炎。頭在下入。既入彼處。或沈或浮。常為鋸割。熱沸銅汁割其身體。脈脈分散。如是劈裂。又復沉沒。沒已更浮。浮已復沈。如是鋸水。常割常裂。皆悉熟爛。猶如熟豆。身體分裂。或浮或沈。于長久時常煮割劈。極利刀鬘熱鐵鑊者。罪人入中。所受苦惱。有利刀鬘。在彼鑊中。利如剃刀。劈其身分。若置罪人。極熱沸水。多饒惡蛇。此二鑊者。罪人入中。所受苦惱。有熱沸水。極沸勇沫。高半由旬。沫中有蛇。牙甚嚴利。若觸若見。皆有熾火。燒地獄人。觸如刀割。肉盡骨在。煮之則熟。身皆爛盡。沸沫煮之。身分皆洋。若在水中。苦毒煎煮。受第一苦。堅[革*卬]重苦。彼地獄人。閻魔羅人。若來到者。起如是意。作何方便。閉塞鑊門。令彼罪人。不能走出。閻魔羅人。起如是意。當以金剛堅塞其口。合之在地。則不能走。種種苦惱。在中具受。閻魔羅人。既發此意。一切鐵鑊。合口在下。復炎鬘火。兩倍熾炎。彼地獄人。受如是苦。閻魔羅人。極有嗔意。復更思惟。云何方便。更與異苦。既思惟已。復取鐵薪。兩重炎燃。若地獄人。意欲向上。熱沸銅汁。迭互相著。有身散者。有蛇嚴毒。火燒其身。已爛熟者。常一切時受種種苦。乃至惡業未壞未爛。業氣未盡。于一切時。與苦不止。若惡業盡。彼地獄處熱鐵鑊中。爾乃得脫。既得脫已。于三百世。生食臭氣。餓鬼之中。彼處脫已。于三百世。生畜生中。彼處脫已。若生人中。同業之處。作癡論師。說惡因論。心意顛倒。或望富樂。一月不食。有望生天。一日不食。愛使所縛。彼人如是。為苦所縛。如是如是。復更受苦。是彼惡業。余殘果報。  
　　又彼比丘。知業果報。復觀焦熱之大地獄。復有何處。彼見聞知。復有異處。名血河漂。是彼地獄第六別處。眾生何業。生于彼處。所謂邪見惡業眾生。生于彼處。彼見有人違犯禁戒。多犯戒已。如是思惟。我若苦行。罪則消滅。有多福德。彼人既作如是思惟。入樹林中。懸腳著樹頭面在下。以刀破鼻。或自破額。作瘡血出。以火燒血。望得生天。是惡道行。譬如有人沙中求油。油不可得。彼人血盡而致命終。彼人以是惡業因緣。身壞命終。墮于惡處。在彼地獄血河漂處。受大苦惱。所謂苦者。如前所說。活等地獄所受苦惱。彼一切苦。此中具受。五倍更重。復有勝者。所謂彼處。閻魔羅人。手執熱炎。枷刀[矛*(替-曰+貝)]石。散之為末。流血成河。此河急漂。余地獄人。多饒發骨。在彼河中。復有第二赤銅河流。其河名曰惡水可畏。彼河有蟲。名為丸蟲。其觸如火。彼地獄處。觸彼罪人。燒而食之。如是地獄。血河所漂。年歲無數。時節久遠。受大苦惱。彼血河漂地獄之處。常一切時。受惡苦惱。如是乃至彼邪見人。惡不善業。未壞未爛。業氣未盡。于一切時。與苦不止。若惡業盡。彼地獄處爾乃得脫。既得脫已。于五百世。食煙活命。餓鬼中生。既得脫已。于四百世。生畜生中。而作海鳥。或在海畔河口處生。彼鳥赤頭。是彼前業余殘果報。若生人中同業之處。貧窮多病。是本惡業余殘果報。  
　　又彼比丘。知業果報。復觀焦熱之大地獄。復有何處。彼見聞知。復有異處。彼處名為饒骨髓蟲。是彼地獄第七別處。眾生何業。生于彼處。彼見聞知。若人多作惡不善業。身不善業。口不善業。意不善業。復離正聞如是癡人。望生梵世。惡行離戒。本性無戒。此諂曲人。與他苦惱。遠離正戒。以干牛屎而自燒身。彼人現世燒身受苦。如是人中人火所燒。身壞命終。墮于惡處。饒骨髓蟲地獄處生。受大苦惱。所謂苦者。鐵椎打頭。乃至腳足。唱聲大喚。一切身分。如蜜蠟摶。不可分別。而復不死。是彼邪見惡業力故。彼地獄處。曠三由旬。高五由旬。地獄人身。廣長亦爾。遍滿其中。以為肉山。彼地獄處。饒濕生蟲。皆是眾生。如是蟲者。何業所致。若何丈夫。若何婦女。自身他身。有蟲虱等。本殺彼蟲。或殺蟻子。或黑蟲等。或殺蜱等。彼人以是惡業因緣。身壞命終。彼處作蟲。名機關蟲。如是罪蟲。生在彼山。自業所作。自業果生。以惡業故。饒骨髓蟲地獄之處。更復有余。閻魔羅人。以火燒之。彼邪見者。本人中時。以干牛糞燒身業故。與機關蟲一處合燒。受大苦惱。彼山既燒。火炎上出。高十由旬。彼地獄人。自罪業故。大火燒身。共機關蟲一處被燒。彼蟲身小。受苦亦少。彼地獄人。身塊甚大。受苦亦多。彼火炎鬘。迭互相燒。時節長遠。年歲無數。不可窮盡。乃至彼人。邪見惡業。未壞未爛。業氣未盡。于一切時。與苦不止。若惡業盡。彼地獄處爾乃得脫。既得脫已。于五百世。生在針咽山傍止住餓鬼之中。彼處脫已。于五百世。生畜生中。受海魚身。在于大海大波浪處。極冷水中。灰水之中。既得脫已。難得人身。如龜遇孔。若生人中同業之處。常在林行。在林中住。或荒榛處。資生活命。貧窮困苦。如是之人。彼荒榛中。野火所燒。是彼惡業余殘果報。  
　　又彼比丘。知業果報。復觀焦熱之大地獄。復有何處。彼見聞知。復有異處。彼處名為一切人熟。是彼地獄第八別處。眾生何業生于彼處。彼見聞知。若人殺生偷盜邪行飲酒妄語樂行多作。業及果報。如前所說。復有邪見。所謂有人愚癡邪見聽聞邪法。如是癡人身業顛倒。口業顛倒。意業顛倒。如是三業常顛倒。行彼邪見人。修邪見行。若于樹林。若山若榛。若兩村間。若洲潬上。如是等處。放火燒之。彼邪見人。有如是心。若火飽滿。天則歡喜。天若歡喜。我則生天。如是癡人。聞惡法故。惡法所誑。作如是計。餧火令飽。當得生天。如是放火。彼人以是惡業因緣。身壞命終。墮于惡處。一切人熟地獄處生。受大苦惱。所謂苦者。如前所說。活等地獄所受苦惱。彼一切苦。此中具受。五倍更重。復有勝者。既生彼處。見本人中男女妻妾所愛知識。若父若母。一切所愛親友之人。皆被燒煮。彼地獄處。男女妻妾。所愛善友。父母知識。皆是人中業化所作。見在地獄而被燒煮。彼人見已。心大憂悲。極受大苦。見彼一切所敬愛者被燒被煮。彼地獄處愛火自燒。憂悲苦重。十六分中彼地獄火不及一分。地獄人中。一切苦惱。愛火苦勝。彼愛火者火中之火。彼愛罥者。罥中之罥。彼愛縛者。縛中之縛。擊縛一切愚癡凡夫。彼人邪見不善業故。于地獄中見所愛敬親善等人被燒被煮。彼地獄人愛火自燒。彼地獄火。于愛心火。猶如霜雪。聞妻子眾父母等眾悲號大喚。作如是言。汝來救我。可來救我。彼地獄人。為地獄火之所燒煮。不得自在。云何能救彼地獄處。常一切時受如是等身心火燒。時節長遠。年歲無數。乃至惡業。未壞未爛。業氣未盡。于一切時。與苦不止。若惡業盡。彼地獄處爾乃得脫。既得脫已。于三百世。生餓鬼中。唯食解等所棄飲食。彼處脫已。于五百世。生畜生中。常作水蟲。多饒兒子。如是兒子。為漁獵人。常所殺害。既脫彼處。難得人身。如龜遇孔。若生人中同業之處。貧窮短命。諸根不具。無妻無子。常作賤人天祀奴等。是彼惡業余殘果報。   
 下一部：乾隆大藏經·小乘單譯經·正法念處經七十卷(第十一卷～第二十卷) 
 
 
  
   
乾隆大藏經·小乘單譯經·正法念處經  
  