  第0812部～佛說目連所問經一卷         
   
  
   宋元入藏諸大小乘經·第0812部   
佛說目連所問經一卷   
宋西天中印度摩伽陀國三藏傳教大師法天奉詔譯      
 
 
　　 
 
佛說目連所問經  
　　如是我聞。一時佛在王舍城竹林精舍。爾時尊者大目犍連。于夜后分。從自住處往詣佛所。到已投地頂禮佛足于一面坐。  
　　彼時尊者大目犍連。即從坐起。白佛言。世尊。若有苾芻苾芻尼。迷醉犯戒無慚無愧。輕慢律儀。行非法行。世尊彼等云何而得其福。  
　　世尊告言。尊者大目犍連。若有苾芻苾芻尼。迷醉犯戒無慚無愧。輕慢律儀。行非法行。彼人命終生地獄中。壽等四大王天五百年。計人間歲數九百萬歲。尊者大目犍連。復白佛言。世尊。若有苾芻苾芻尼。迷醉犯戒無慚無愧。輕慢律儀。不依說法。彼等云何而得其福。  
　　世尊告言。尊者大目犍連。若有苾芻苾芻尼。迷醉犯戒無慚無愧。輕慢律儀。若不依說法。彼人命終生地獄中。壽等忉利天一千歲。計人間算數三俱胝六百萬歲。  
　　尊者大目犍連。白佛言。世尊。若有苾芻苾芻尼。迷醉犯戒無慚無愧。輕慢律儀。行波逸提法。彼等云何而得其福。  
　　世尊告言。尊者大目犍連。若有苾芻苾芻尼。迷醉犯戒無慚無愧。輕慢律儀。行波逸提法。彼人命終生地獄中。壽等夜摩天二千歲。計人間算數一十四俱胝四百萬歲。  
　　尊者大目犍連白佛言。世尊。若有苾芻苾芻尼。迷醉犯戒無慚無愧。輕慢律儀。犯吐羅缽底法。彼等云何得多福利。  
　　世尊告言。尊者大目犍連。若有苾芻苾芻尼。迷醉犯戒無慚無愧。輕慢律儀。犯吐羅缽底法。彼人命終生地獄中。壽命兜率陀天四千歲。計人間算數五十七俱胝六萬歲。  
　　尊者大目犍連。白佛言。世尊。若有苾芻苾芻尼。迷醉犯戒無慚無愧。輕慢律儀。犯僧伽婆尸沙法。彼等云何得多福利。  
　　世尊告言。尊者大目犍連。若有苾芻苾芻尼。迷醉犯戒無慚無愧。輕慢律儀。犯僧伽婆尸沙法。彼人命終生地獄中。壽等化樂天八千歲。計人間算數二百三十俱胝四百萬歲。  
　　尊者大目犍連。白佛言。世尊。若有苾芻苾芻尼。迷醉犯戒無慚無愧。輕慢律儀。犯波羅夷法。彼等云何得多福利。  
　　世尊告言。尊者大目犍連。若有苾芻苾芻尼。迷醉犯戒無慚無愧。輕慢律儀。犯波羅夷法。彼人命終生地獄中。壽等他化自在天一萬六千歲。計人間算數九百一十五俱胝六百萬歲。尊者大目犍連。聞佛說已。心大歡喜。作禮而去。  

 上一部：乾隆大藏經·宋元入藏諸大小乘經·圣觀自在菩薩一百八名經一卷  下一部：乾隆大藏經·宋元入藏諸大小乘經·外道問圣大乘無我義經一卷 



  
乾隆大藏經·宋元入藏諸大小乘經·佛說目連所問經 
  