  第1061部～佛三身贊一卷         
   
  
   宋元入藏諸大小乘經·第1061部   
佛三身贊一卷   
宋西天三藏朝散大夫明教大師法賢奉詔譯      
 
 
　　 
 
佛三身贊  
法身  
我今稽首法身佛　　無喻難思普遍智 
充滿法界無掛礙　　湛然寂靜無等等 
非有非無性真實　　亦非多少離數量 
平等無相若虛空　　福利自他亦如是  
報身  
我今稽首報身佛　　湛然安住大牟尼 
哀愍化度菩薩眾　　處會如日而普照 
三祇積集諸功德　　始能圓滿寂靜道 
以大音聲談妙法　　普令獲得平等果  
化身  
我今稽首化身佛　　菩提樹下成正覺 
或起變現或寂靜　　或復往化于十方 
或轉法輪于鹿苑　　或現大光如火聚 
三涂苦報悉能除　　三界無比大牟尼  
回向  
如是佛身無漏智　　我常信解凈三業 
以無量慧大福行　　一心垂愍諸群生 
以今頌贊三身佛　　所獲無漏功德種 
愿我速證佛菩提　　盡引眾生歸正道  
佛三身贊 
御制釋迦牟尼佛贊 
 
如來勝相遍十方　　具足萬行顯微妙 
頂髻圓光無不照　　無量無礙性恒存 
比如大海納百川　　一滴遍涵諸水味 
又如海水起諸泡　　一泡中含一海體 
須彌微塵納芥子　　一毫偏攝於大千 
大威大智大神通　　甚深甚廣甚方便 
能立最勝之大法　　演說無量最上乘 
猶如大風吹海波　　散作甘雨遍世界 
一點沾滿於塵剎　　今溥清凈悉清涼 
法云大周於十方　　妙具種種之勝色 
普護眾生無露跡　　如八寶蓋勝吉祥 
有如雷音海潮音　　遠震十方無所礙 
世人有耳悉能聽　　由聞以入觀一同 
咸悟圓覺及妙覺　　善巧方便出世間 
徵心演法顯真如　　五陰六入亦如是 
一心萬行之本源　　真心自性恒冥寂 
領者由凡而入圣　　解者超斷以除緣 
以登信心為實心　　以寂靜境為真境 
以大智海為性海　　以慧妙國為住持 
以法身而體色身　　以無相而攝有相 
智身光明如日月　　照臨隨現於世間 
眾生心性亦如是　　一切與佛無分別 
若能斷除諸障垢　　自然獲此智慧心 
令彼凡夫悉解脫　　如渴飲水成醍醐 
若能精進無退轉　　堅固心等金剛山 
諸善男子善女人　　及諸聲聞與緣覺 
聞是真諦誦贊嘆　　歡喜樂受作思惟 
無量無邊消劫塵　　口變無等甘露味 
如是功德不思議　　庸愚俱至妙菩提 
隨緣感應無不周　　愿使眾生皆成佛  

  上一部：乾隆大藏經·宋元入藏諸大小乘經·七佛贊唄伽陀一卷  下一部：乾隆大藏經·宋元入藏諸大小乘經·佛一百八名贊經一卷 



  
乾隆大藏經·宋元入藏諸大小乘經·佛三身贊 
  