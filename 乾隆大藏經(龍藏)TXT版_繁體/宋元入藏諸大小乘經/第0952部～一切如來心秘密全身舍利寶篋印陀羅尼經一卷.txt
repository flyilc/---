    第0952部～一切如來心秘密全身舍利寶篋印陀羅尼經一卷            
    
  
   宋元入藏諸大小乘經·第0952部    
一切如來心秘密全身舍利寶篋印陀羅尼經一卷    
唐三藏沙門大廣智不空譯      
  

一切如來心秘密全身舍利寶篋印陀羅尼經  
　　如是我聞：一時，薄伽梵在摩伽陀國無垢園寶光明池中，與大菩薩眾，及大聲聞僧，天、龍、藥叉、健闥婆、阿蘇羅、迦樓羅、緊那羅、摩睺羅伽、人非人等，無量百千眾俱前后圍繞。 
　　爾時，眾中有一大婆羅門，名無垢妙光，多聞聰慧，人所樂見，常奉十善，于三寶所決定信向，善心殷重，智慧微細，常欲令一切眾生相應善利，大富豐饒，資具圓滿。時彼婆羅門無垢妙光，從座而起往詣佛所，繞佛七匝，以眾香華奉獻世尊，無價妙衣、瓔珞、珠鬘持覆佛上，頂禮雙足，卻住一面，作是請言：“唯愿世尊，與諸大眾，明日晨朝，至我宅中受我供養。” 
　　爾時，世尊默然許之。時婆羅門知佛受請，遽還所住，即于是夜廣辦肴膳百味飲食，張施殿宇種種莊嚴。至明旦已，與諸眷屬，持眾香華及諸伎樂，至如來所白言：“時至，愿赴我請。今正是時，愿垂聽許。” 
　　爾時，世尊安慰彼婆羅門無垢妙光已，顧視大眾告言：“汝等皆應往彼婆羅門家，為欲令彼獲大利故。” 
　　于時，世尊即從座起，才起座已，從佛身出種種光明，間錯妙色照觸十方，悉皆警覺一切。如來既警覺已，然后取道。時婆羅門以恭敬心，持妙香華，與諸眷屬及天龍八部、釋、梵、護世，先行治道奉引如來。  
　　爾時，世尊前路不遠，中止一園，名曰豐財。于彼園中有古朽塔，摧壞崩倒，荊棘所沒，榛草充遍，覆諸礓礫，狀若土堆。 
　　爾時，世尊徑往塔所。時朽塔上放大光明赫然熾盛，于土聚中出善哉聲，贊言：“善哉！善哉！釋迦牟尼如來今日所行極善境界。”又言：“汝婆羅門，汝于今日獲大善利。” 
　　爾時，世尊禮彼朽塔右繞三匝，脫身上衣用覆其上，泫然垂淚，涕泗交流，泣已微笑。當爾之時，十方諸佛皆同觀視，亦皆泣淚，俱放光明來照是塔。是時，大眾集會皆同怪異，驚怖而住。 
　　爾時，金剛手菩薩亦皆流淚，威焰熾盛，執杵旋轉，往詣佛所白言：“世尊，此何因緣現是光相？何故于如來眼流淚如是？此是佛之大瑞光相現前，唯愿如來于此大眾，解釋我疑。” 
　　時，薄伽梵告金剛手：“此大全身舍利聚如來塔，一切如來俱胝如胡麻心陀羅尼印法要，今在其中。金剛手，有此法要在是中故，是塔即為如胡麻俱胝百千如來之身，亦是如胡麻百千俱胝如來全身舍利聚，乃至八萬四千法蘊亦住其中，即是九十九百千俱胝如來頂相在其中。是塔一切如來之所授記，若是塔所在之處，有大功勛，具大威德，能滿一切吉慶。” 
　　爾時，大眾聞佛是說，遠塵離垢及隨煩惱，得法眼凈。其中即有得須陀洹果者，得斯陀含果者，得阿那含果者，得阿羅漢果者，或有得辟支佛道者，或有入菩薩位者，或有得阿鞞跋致者，或有得菩提授記者，或有得初地、二地乃至十地者，或有滿足六波羅蜜者。其婆羅門遠塵離垢，得五神通。 
　　爾時，金剛手菩薩見此奇特希有之事，白佛言：“世尊，甚奇特希有！但聞此事尚獲如是殊勝功德，何況于此法要種植善根，獲大福聚！” 
　　佛言：“諦聽！金剛手，若有善男子、善女人、比丘、比丘尼、優婆塞、優婆夷，書寫此經典者，即為書寫彼九十九百千俱胝如胡麻如來所說經典，即于彼九十九百千俱胝如胡麻如來種植善根，即為彼等如來護念攝受。若人讀誦，即為讀誦過去一切諸佛所說經典。若受持此經，即彼十方九十九百千俱胝如胡麻如來應正等覺，彼一切如來一一方所，遙加攝護，晝夜現身。若人供養此經，以華香、涂香、華鬘、衣服、嚴具而供養者，即于彼十方九十九百千俱胝如來之前，成天妙華、妙香、衣服、嚴具，七寶所成積如須彌而為供養。種植善根亦復如是。” 
　　爾時，天龍八部、人非人等，見聞是已各懷希奇，互相謂言：“奇哉威德！是朽土聚，以如來神力所加持故，有是神變。” 
　　時，金剛手白佛言：“世尊，何因緣故，是七寶塔現為土聚？” 
　　佛告金剛手：“此非土聚，乃是七寶所成大寶塔耳！復次，金剛手，由諸眾生業果故隱，非如來全身而可毀壞。豈有如來金剛藏身而可壞也？但以眾生業果因緣，示現隱耳！復次，金剛手，后世末法逼迫時，多有眾生，習行非法應墮地獄，不求佛法僧，不種植善根，為是因緣，妙法當隱；唯除此塔，以一切如來神力所持故。以是事故，我今流淚，彼諸如來亦以是事悉皆流淚。” 
　　爾時，金剛手菩薩白佛言：“世尊，若有人書寫此經安置塔中獲幾所福？” 
　　佛告金剛手：“若人書寫此經置塔中者，是塔即為一切如來金剛藏窣堵波，亦為一切如來陀羅尼心秘密加持窣堵波，即為九十九百千俱胝如胡麻如來窣堵波，亦為一切如來佛頂佛眼窣堵波，即為一切如來神力所護。若于佛形像中安置，及于一切窣堵波中安置此經者，其像即為七寶所成，其窣堵波亦為七寶傘蓋、珠網、露槃交結，德字鈴鐸純為七寶。一切如來于此法要加其威力，以誠實言本誓加持。若有有情能于此塔種植善根，必定于阿耨多羅三藐三菩提得不退轉；乃至應墮阿鼻地獄，若于此塔一禮拜、一圍繞，必得解脫，皆得不退轉于阿耨多羅三藐三菩提。塔及形像所在之處，一切如來神力所護，其處不為惡風、雷、雹、霹靂所害，又復不為毒蛇、毒蟲、毒獸所傷，不為惡星、怪鳥、鸚鵡、鴝鵒、蟲鼠、虎、狼、蜂蠆之所傷害，亦無夜叉、羅剎、部多、毗舍遮、癲癇之怖，亦不為一切寒熱諸病、疬瘺癰毒、瘡癬、疥癩所染。若人暫見是塔一切皆除，其處亦無人馬牛疫、童子童女疫，亦不為非命所夭，亦不為刀杖水火所傷，亦不為他敵所侵、饑饉所逼，厭魅咒詛不能得便。四大天王與諸眷屬晝夜衛護，二十八部大藥叉將及日月沖暈彗星晝夜護持，一切龍王加其精氣順時降雨，一切諸天與忉利天三時下來亦為供養禮拜塔故，一切諸仙三時來集贊詠旋繞，釋提桓因與諸天女晝夜三時來下供養，其處即為一切如來護念加持。若人作塔或土石木金銀赤銅，書此法要安置其中，才安置已，其塔即為七寶所成，上下階陛、露槃、傘蓋、鈴鐸、網綴純為七寶。其塔四方如來形像亦復如是，則一切如來神力所持。其七寶塔大全身舍利藏，高至阿迦尼吒天宮，一切諸天守衛供養。” 
　　金剛手白佛言：“世尊，何因緣故，此法如是殊勝功德？” 
　　佛告金剛手：“以此寶篋陀羅尼威神力故。” 
　　金剛手言：“唯愿如來，哀愍我等說是陀羅尼。” 
　　佛言：“諦聽！金剛手，此是一切如來未來、現在及已般涅槃者全身舍利，皆在寶篋陀羅尼中，是諸如來所有三身亦在是中。” 
　　爾時，世尊即說陀羅尼曰：  
　　“娜莫悉怛哩也(四合)地尾(二合)迦南(一)　薩婆怛佗(引)蘗多南(二)　唵(三)　部尾婆嚩娜嚩[口+梨](四)　嚩者[口+梨](五)　者者[齒+來](知皆切)(六)　祖魯祖魯馱啰馱啰(七)　薩嚩怛佗蘗多(八)　馱(引)都馱[口+梨]缽蹋[牟+含](二合)婆嚩底(九)　惹也嚩犁(十)　畝祖犁薩么(二合)啰(十一)　怛佗蘗多達摩斫迦啰(二合)(十二)　缽啰(二合)靺[口+栗]哆(二合)娜嚩日哩(二合)(犁音)冒地滿拏(十三)　楞迦(引)啰(引)(十四)　楞訖哩(二合)諦(十五)　薩嚩怛佗(引)檗多(引)地瑟恥(二合下同)諦(十六)　冒馱野冒馱野(十七)　冒地冒地(十八)　沒[亭+夜]沒[亭+夜](十九)　參冒馱你參冒馱野(二十)　者攞者攞(二十一)　者懶睹(二十二)　薩嚩嚩啰拏儞(二十三)　薩嚩播(引)波尾蘗諦(二十四)　戶嚕戶嚕(二十五)　薩嚩戍迦弭蘗帝(二十六)　薩嚩怛佗蘗多(二十七)　紇哩(二合下同)那野嚩日哩(二合)抳(二十八)　參婆啰參婆啰(二十九)　薩嚩怛佗蘗多(三十)　麌呬野(二合)馱啰抳畝涅犁(二合下同)(三十一)　沒悌蘇沒悌(三十二)　薩嚩怛佗蘗多(引)地瑟恥多(三十三)　馱睹蘗陛娑嚩(二合)訶(三十四)　參摩耶(引)地瑟恥(二合)帝娑嚩(二合)訶(三十五)　薩嚩怛佗蘗多紇哩(二合)那野馱睹畝捺[口+梨](二合)娑嚩(二合)呵(三十六)　蘇缽啰(二合)底瑟恥(二合)多薩睹(二合)閉怛佗蘗多(引)地瑟恥(二合)帝戶嚕戶嚕吽吽薩嚩(二合)訶(三十七)　唵薩嚩怛佗蘗多(三十八)　塢瑟抳(三合)沙馱都畝捺啰(二合)尼薩嚩怛佗蘗單娑(引)馱都尾部使多(引)地瑟恥(二合)帝(三十九)　吽吽娑嚩(二合引)訶(引)(四十)  
　　爾時，世尊說是陀羅尼時，從朽塔處有七寶窣堵波自然涌出，高廣嚴飾，莊嚴微妙，放大光明。 
　　時，彼十方九十九百千俱胝那庾多如來，皆來稱贊釋迦牟尼佛，各作是言：“善哉！善哉！釋迦如來，能說如是廣大法要，安置如是法藏，于閻浮提令諸眾生利樂安隱。若有善男子、善女人，安此法要，安置此陀羅尼于塔像中者，我等十方諸佛，隨其方處恒常隨逐，于一切時，以神通力及誓愿力加持護念。” 
　　爾時，世尊說此大全身舍利寶篋印陀羅尼，廣作佛事已，然后往彼婆羅門家受諸供養，令無數天人獲大福利已，卻還所住。 
　　爾時，大眾比丘、比丘尼、優婆塞、優婆夷、天、龍、夜叉、健闥婆、阿修羅、迦樓羅、緊那羅、摩睺羅伽、人非人等，皆大歡喜，信受奉行。  

   上一部：乾隆大藏經·宋元入藏諸大小乘經·佛說出生無邊門陀羅尼經一卷  下一部：乾隆大藏經·宋元入藏諸大小乘經·佛說大吉祥天女十二名號經一卷  
 
 
    
   
乾隆大藏經·宋元入藏諸大小乘經·一切如來心秘密全身舍利寶篋印陀羅尼經         
     