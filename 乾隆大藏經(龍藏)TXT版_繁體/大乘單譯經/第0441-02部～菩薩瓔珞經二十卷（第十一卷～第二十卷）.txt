  第0441-02部～菩薩瓔珞經二十卷（第十一卷～第二十卷）          
   
  
   大乘單譯經·第0441部    
菩薩瓔珞經二十卷（第十一卷～第二十卷）    
姚秦沙門竺佛念譯     
  

菩薩瓔珞經卷第十一 隨行品第十八之余 　　 
　　智慧照無量　　如師子無畏 
　　觀見無常法　　無生度無極 
　　說法不有說　　度人無有度 
　　善權過百劫　　無染度無極 
　　不沒亦不盡　　照曜一切人 
　　宣暢如來慧　　無欲度無極 
　　說法無法想　　不見吾我人 
　　大慈度有無　　轉輪度無極 
　　眾鳥樂于池　　青蓮芙蓉間 
　　禪寂永除想　　無事度無極 
　　說法有三事　　除其本末空 
　　度此無量界　　無猗度無極 
　　念察人根源　　觀彼心識意 
　　不離菩薩誓　　畢竟度無極 
　　隨時行方便　　不以苦經心 
　　永舍增減意　　如法度無極 
　　幻術著眼識　　不見有出生 
　　耳識聞彼聲　　解空度無極 
　　若彼大幻師　　現化諸飲食 
　　鼻識而分別　　香熏度無極 
　　如化之所造　　其義不可思 
　　欲得究盡者　　味識度無極 
　　本我造更樂　　身想諸法本 
　　攝意自然伏　　權現度無極 
　　以清凈音響　　周遍十方界 
　　戒德香亦爾　　無犯度無極 
　　幻術不真實　　誑惑愚癡等 
　　導引真實法　　真際度無極 
　　推尋眾生根　　非圣無能測 
　　權化大圣人　　立教度無極 
　　清凈如蓮華　　終不受塵垢 
　　越次眾行表　　撿意度無極 
行過超三界　　無形不可睹 
　　普照三千世　　法愍度無極 
　　一意一念頃　　具足眾相好 
　　不染于塵勞　　空界度無極 
　　若能宣暢法　　普潤諸萌類 
　　四諦如爾相　　苦盡度無極 
　　佛土普清凈　　無有三乘心 
　　自然通道教　　定意度無極 
　　人本從空生　　法界無增減 
　　不違諸法本　　方便度無極 
　　幻化不真實　　行超三界表 
　　超過無量國　　通達度無極 
　　無想眾生等　　猗識不解慧 
　　賢圣得往來　　微識度無極 
　　自然如爾性　　法慧多所益 
　　四大本自然　　終始度無極 
　　不見吾我人　　壽命眾行本 
　　一相無有相　　無形度無極 
　　無數諸佛土　　莊嚴佛道場 
　　演出佛光明　　法寶度無極 
　　攝意無有亂　　永除三毒心 
　　平等無若干　　誠信度無極 
　　猗識由五道　　不能解縛著 
　　拔濟苦根源　　遠離度無極 
　　雖復處胞胎　　不為欲所染 
　　永離淫怒癡　　解脫度無極 
　　佛法甚深妙　　神力過三界 
　　現形在五濁　　忍辱度無極 
　　若復遭苦樂　　不生增減心 
　　執意如虛空　　無疆度無極 
　　道不從空生　　亦不離人心 
　　分身滿虛空　　滅盡度無極 
　　不見吾我人　　不壞本無相 
　　一行成正覺　　觀世度無極 
　　不生亦不滅　　無有生死本 
　　從此至彼岸　　超越度無極 
　　眾苦本無形　　本智由境界 
　　心識不可毀　　幻行度無極 
　　幻有二根本　　行幻深智幻 
　　能解此幻法　　無疑度無極 
　　智幻超三界　　行幻亦復然 
　　八正道清凈　　道品度無極 
　　世幻非真實　　賢圣不染著 
　　愚者抱常想　　通慧度無極 
　　六塵外六入　　十二牽連法 
　　名色由更樂　　緣想度無極 
　　行從愚惑生　　流馳無數念 
　　若當念有形　　具足度無極 
　　虛空無邊際　　亦不見行跡 
　　得尋生死岸　　自然度無極 
　　人壽有長短　　今世亦后世 
　　唯道澹然安　　澹然度無極 
　　法界各有性　　不見受入處 
　　無猗不可染　　無懷度無極 
　　佛土無央數　　法智不思議 
　　慧海不可量　　受入度無極 
　　人智無增減　　賢圣行平等 
　　分別空無慧　　陰蓋度無極 
　　本從無數世　　苦行無有量 
　　不念劫數期　　閑靜度無極 
　　念在兜術天　　論講無形法 
　　導引無量人　　無二度無極 
　　著樂不以歡　　處苦亦不憂 
　　見諦成就道　　真實度無極 
　　降神閻浮內　　轉法于鹿野 
　　盡舍世穢濁　　望斷度無極 
　　菩薩行成就　　不著六塵勞 
　　學智甚深法　　牢固度無極 
　　智術權方便　　深入無有礙 
　　分別無量身　　在所度無極 
　　勇超無量劫　　窮盡生死本 
　　莊嚴佛土凈　　微妙度無極 
　　人能信本源　　不滯于生死 
　　心正無亂想　　一想度無極 
　　行施不見施　　亦無去來想 
　　觀物如虛空　　無厭度無極 
　　觀世非有世　　亦無三涂苦 
　　自濟復濟彼　　大慈度無極 
　　設見眾生類　　染著在三有 
　　勸導以正教　　大悲度無極 
　　周旋無量界　　執信如安明 
　　和顏常一心　　歡喜度無極 
　　菩薩初發意　　不為一人故 
　　曠濟無邊崖　　放舍度無極 
　　當我初生時　　佛土黃金色 
　　莊嚴于道場　　神感度無極 
　　不自滅名想　　亦不著壽命 
　　空無愿無相　　根門度無極 
　　本從平等慧　　今自致正覺 
　　不舍金剛意　　三觀度無極 
　　殷勤于道德　　日夜常經行 
　　法說亦義說　　進趣度無極 
　　知足道第一　　舍意無所貪 
　　三十七道品　　無為度無極 
　　菩薩剎土凈　　種姓不雜錯 
　　恒生真正家　　豪族度無極 
　　降神處母胎　　示現嬰兒相 
　　執心凈無垢　　變化度無極 
　　既得出母胎　　舉足行七步 
　　足足度七垓　　示現度無極 
　　常在金機上　　現以香水浴 
　　無量諸佛集　　勸進度無極 
　　三十二相具　　八十好莊嚴 
　　天地六反動　　容顏度無極 
　　諸法無形相　　現以色相法 
　　獨步無有侶　　最尊度無極 
　　一一思法界　　不失本要誓 
　　諸法悉如聾　　默然度無極 
　　賢圣八等行　　止觀無想行 
　　不舍空無慧　　一入度無極 
　　常以妙道法　　講授諸法門 
　　勸導一切人　　法響度無極 
　　十善眾行本　　無著不可染 
　　修一得成一　　不退度無極 
　　世人懷慳貪　　永處于幽冥 
　　導該無量法　　學習度無極 
　　如來無所著　　受法不舍離 
　　永離眾生居　　獨拔度無極 
　　雖處父王宮　　寂靜思惟道 
　　不貪五欲樂　　無穢度無極 
　　觀身干樹皮　　亦如久朽灰 
　　自察無識想　　出息度無極 
　　一數不離一　　止觀本行愿 
　　系意在目前　　道智度無極 
　　人處生死久　　不計本末空 
　　能舍不與俱　　總持度無極 
　　所以獲四辯　　法義捷疾智 
　　宣暢無量義　　應適度無極 
　　無數大圣集　　聞法欲無厭 
　　平等通大智　　等慧度無極 
　　設復于無量　　成敗諸劫數 
　　未盡如來藏　　遠離度無極 
　　一生百千生　　欲究如來德 
　　未有斯等類　　廣及度無極 
　　虛空有邊際　　須彌可稱量 
　　豈有大導師　　無限度無極 
　　從無央數劫　　積累諸德本 
　　行盡更不造　　流轉度無極 
　　世雄慈蓋普　　潤及眾生類 
　　聞法不疑滯　　信解度無極 
　　勇猛超眾生　　無有下劣心 
　　降伏魔官屬　　忍意度無極 
　　吾昔發誓愿　　不自惜身命 
　　故自獨持出　　金剛度無極 
　　若中間有疑　　不成最正覺 
　　累功德無量　　人尊度無極 
　　爾乃道玄妙　　法藏不可思 
　　超過三有表　　純熟度無極 
　　一相不可見　　真如性亦爾 
　　舍本就其末　　無礙度無極 
　　不教自然寤　　無師一切智 
　　獨善無所憂　　無尤度無極 
　　壞六十二見　　愛欲諸羅網 
　　閉塞生死門　　快樂度無極 
　　息心自滅意　　不懷沾污心 
　　執心如大海　　無違度無極 
　　觀身如怨仇　　諸孔流不凈 
　　分別內外法　　解本度無極 
　　一心一念頃　　流馳不可制 
　　至坐樹王下　　弘誓度無極 
　　法行如蓮華　　常以三道教 
　　雖處不染著　　一意度無極 
　　等意如大道　　永除小節心 
　　三十三法盡　　無垢度無極 
　　人當求出要　　分別內外法 
　　思惟不舍離　　精進度無極 
　　觀身當觀法　　五陰聚散行 
　　如人觀掌珠　　真諦度無極 
　　破碎四魔垢　　摧壞憍慢山 
　　慧火焚三毒　　舍離度無極 
　　卿等設有疑　　各自宣說本 
　　當以智慧光　　照曜度無極 
　　足下眾相明　　印文炳然現 
　　諸有睹此相　　恩澤度無極 
　　鹿腨如金剛　　內外朗然現 
　　趾立不傾側　　端嚴度無極 
　　皮毛極軟細　　紅華不著水 
　　一一眾好具　　行足度無極 
　　當我舉足時　　入城行分衛 
　　福祐無貧富　　不擇度無極 
　　分衛訖周遍　　還詣靜房室 
　　道法自娛樂　　思惟度無極 
　　日夜恒經行　　觀誰應先度 
　　不違本弘誓　　清凈度無極 
　　是以恒自修　　不與世事諍 
　　自離復離彼　　離趣度無極 
　　四大各有性　　高下亦不同 
　　由識神分別　　法義度無極 
　　菩薩自觀空　　無微不省察 
　　防護諸惡業　　慧見度無極 
　　諦觀諸剎土　　不興苦樂想 
　　解諸法甚深　　善法度無極 
　　可進知其進　　亦不懷狐疑 
　　出要無二道　　虛寂度無極 
　　悉觀諸行本　　受報亦清凈 
　　不求功德業　　忘施度無極 
　　過去不復生　　未來不可見 
　　現在自然法　　愿求度無極 
　　泥洹無體性　　亦無受入處 
　　觀諸受法報　　知本度無極 
　　靜意三昧定　　永與亂意別 
　　無常苦無我　　體行度無極 
　　如實觀察法　　知一不可動 
　　不壞法本心　　自然度無極 
　　悉知法無我　　生生不見生 
　　轉諸法輪行　　曠濟度無極 
　　能滅諸法性　　亦不求解脫 
　　誠信游五道　　盡生度無極 
　　如來至密行　　心意識亦然 
　　逮得無生心　　了達度無極 
　　計吾本所行　　住壽恒沙劫 
　　功勞自然著　　行跡度無極 
　　生死本所從　　如幻無真實 
　　寂滅不可污　　匿藏度無極 
　　賢圣十二品　　悉歸于無為 
　　無生永不生　　行勝度無極 
　　念昔在香林　　端坐思惟道 
　　形體不傾側　　初禪度無極 
　　又本在師子　　曠普講堂所 
　　無想諸天衛　　二禪度無極 
　　復于此賢劫　　護法大城中 
　　自隱求道教　　三禪度無極 
　　如今于此座　　廣演無量法 
　　內外無所礙　　四禪度無極 
　　行道無沾污　　不興若干念 
　　故令自致尊　　離世度無極 
　　如日初放光　　令人自所見 
　　吾今演道教　　現明度無極 
　　無數阿僧祇　　如來不思議 
　　各各布道教　　無生度無極 
　　正使億百千　　七寶滿世境 
　　不如一意念　　一意度無極 
　　不起亦不滅　　知本所從來 
　　解了三世觀　　梵行度無極 
　　若能崇慧本　　次第不越序 
　　修道無二心　　玄寂度無極 
　　大慈不思議　　廣濟眾生類 
　　師子一雷吼　　普聞度無極 
　　諸有眾生類　　信樂空無法 
　　順理無所犯　　造行度無極 
　　內修六重法　　樂靜不處鬧 
　　自識宿命行　　知本度無極 
　　今世受胎分　　欲滅勤修行 
　　一失命根識　　受決度無極 
　　諸法不嬈亂　　修行清白法 
　　念生離生本　　無本度無極 
　　人游五道淵　　如河奔大海 
　　速駛不復還　　歸趣度無極 
　　常念世間苦　　念離不與俱 
　　獨逝不懷憂　　無雙度無極 
　　如種諸谷子　　稻麻諸花果 
　　本子非生苗　　變易度無極 
　　人生不學道　　臨死有變悔 
　　欲離勿懈怠　　學進度無極 
　　若欲拔根本　　勿復種其識 
　　此盡無過是　　香熏度無極 
　　觀諸世間法　　悉空無所有 
　　當觀是非法　　不動度無極 
　　勸助諸福業　　一一無所礙 
　　登祚十住行　　一生度無極 
　　悉觀諸法門　　總持無忘失 
　　諸法界相應　　斷結度無極 
　　若欲游虛空　　神足無所礙 
　　無人無我想　　習行度無極 
　　一一思惟法　　輕舉無所礙 
　　以身量度空　　神足度無極 
　　如實觀人本　　道行無所違 
　　不與二見心　　正定度無極 
　　如鏡觀面像　　信已無瑕穢 
　　塵勞自然滅　　百福度無極 
　　宿愿不可盡　　積行今乃獲 
　　誠信如日初　　擇法度無極 
　　勤念入深要　　搜求無量法 
　　謙恭下下意　　牢固度無極 
　　菩薩有八法　　修行至道場 
　　解慧不著空　　無想度無極 
　　若欲猗空慧　　知空非真實 
　　慧本知三礙　　空相度無極 
　　有法名戰格　　奮迅無畏定 
　　亦不懷怯弱　　眾智度無極 
　　因緣各相生　　生死是道本 
　　二事不相離　　拔苦度無極 
　　一生非本根　　亦無眾生根 
　　識神染著有　　假號度無極 
　　真道無形質　　微妙不思議 
　　道實非有道　　震動度無極 
　　觀諸佛土凈　　清凈無瑕穢 
　　常以平等道　　神通度無極 
　　菩薩常觀察　　不著形相法 
　　知生過五道　　無名度無極 
　　或有修一法　　超越眾行表 
　　最勝自然達　　越次度無極 
　　空觀一切人　　息心無所念 
　　應一無所污　　齊限度無極 
　　大圣德無量　　不為塵欲染 
　　究盡塵勞原　　無底度無極 
　　本無有五道　　由塵垢而生 
　　幻化非常想　　圣慧度無極 
　　諸法相受入　　菩薩所修行 
　　不見眾苦本　　無我度無極 
　　亦不在劫數　　生死無形兆 
　　當來不常停　　速疾度無極 
　　分別四非常　　苦空無我身 
　　以慧自莊嚴　　修治度無極 
　　如人欲行空　　修禪乃果獲 
　　定意不錯亂　　志密度無極 
　　口出無量音　　不毀于法性 
　　如月眾星滿　　果實度無極 
　　神足不可量　　慧海如恒沙 
　　善權攝自在　　受入度無極 
　　若欲化眾生　　入定觀察心 
　　先以權慧導　　漸現度無極 
　　佛經不可數　　唯佛能記之 
　　諸法相應相　　勸樂度無極 
　　度脫一切眾　　不限劫遠近 
　　真道無男女　　順一度無極 
　　欲修菩薩道　　先凈身口意 
　　無從十惡行　　本凈度無極 
　　一意念道教　　永離欲界行 
　　中間不起想　　滅欲度無極 
　　諸法無名號　　著色求功報 
　　色亦非本無　　離色度無極 
　　菩薩受記別　　如來所印可 
　　行盡更不造　　補處度無極 
　　有數本無數　　無數亦復然 
　　起亦不見起　　斷結度無極 
　　滅生非有生　　無生亦復然 
　　知生非常生　　無生度無極 
　　無有本非有　　非有亦復然 
　　解有非有者　　一向度無極 
　　一亦本非一　　無一亦復然 
　　一亦本無住　　無名度無極 
　　假號出本無　　權詐非真實 
　　無著歸滅盡　　懷道度無極 
　　人本從積行　　觀世如幻化 
　　不以眾多想　　絕跡度無極 
　　經歷一切劫　　拔擢離劫數 
　　不著諸音響　　無聲度無極 
　　如人眼視色　　色本非眼候 
　　猶識內外別　　無識度無極 
　　聲香味細滑　　意法亦復然 
　　本無有此識　　自然度無極 
　　無色觀諸法　　無痛更樂生 
　　威儀眾行具　　造行度無極 
　　本無有此生　　貪識樂此生 
　　隨形受生分　　斷貪度無極 
　　神識本無形　　性本自然息 
　　后受六入苦　　斷入度無極 
　　念離五道淵　　思惟虛空觀 
　　豎立法大幢　　顯曜度無極 
　　無想亦不生　　不從師稟受 
　　能從中自寤　　越次度無極 
　　諸法如虛空　　非思欲之數 
　　悉解眾音響　　聞說度無極 
　　其聲凈妙好　　所說無滯礙 
　　不起六更樂　　妙法度無極 
　　諸法無有量　　如來盡超過 
　　道智通三達　　正觀度無極 
　　現為師稟受　　不懷高下意 
　　意超三界表　　獨步度無極 
　　無行不造行　　行本無因緣 
　　緣盡則無行　　神德度無極 
　　三痛由苦樂　　報應隨其法 
　　無苦無樂痛　　痛止度無極 
　　成就七觀行　　三處自然滅 
　　陰入不復生　　愛止度無極 
　　尋色本從空　　以生諸法想 
　　非我本造彼　　見正度無極 
　　無行亦無報　　端坐無所念 
　　思惟自成道　　常住度無極 
　　執意不可動　　澹然如虛空 
　　非有非不有　　布行度無極 
　　正使后滅度　　定意不錯亂 
　　不念有常想　　廣行度無極 
　　轉法無法想　　況有受法人 
　　解了悉空寂　　知時度無極 
　　聲彌滿世界　　皆演妙法音 
　　聲本自無生　　無聲度無極 
　　慎身守護口　　意莫念非邪 
　　與道不相違　　無憎度無極 
　　思惟諸法界　　不壞法輪行 
　　具足九次第　　法界度無極 
　　無畏不可盡　　無內外遠近 
　　離四諸受入　　無量度無極 
　　不壞形色法　　亦不與相應 
　　不敗自然相　　相應度無極 
　　道行本無一　　甚深不可量 
　　隨根原適化　　隨智度無極 
　　如有欲解法　　現法有境界 
　　便能尋根原　　無盡度無極 
　　從億百千劫　　教化眾生類 
　　欲令悉成就　　方便度無極 
　　隨時現方便　　不染著三有 
　　拔斷諸陰蓋　　等慧度無極 
　　總持諸法門　　不失正行本 
　　不自稱嘆己　　滿足度無極 
　　生法非有生　　盡法非有盡 
　　知生盡本無　　空響度無極 
　　譬如人音聲　　等正覺所說 
　　悉歸于空無　　如實度無極 
　　諸根不錯亂　　護念眾相具 
　　清凈歸本無　　道慧度無極 
　　人結無量縛　　非有所能壞 
　　自然通圣達　　化生度無極 
　　如來最正覺　　玄鑒過去法 
　　彼彼自然化　　深藏度無極 
　　未來有生本　　受苦無有量 
　　方便斷未來　　本盡度無極 
　　現在無量行　　眾生不可量 
　　隨形往化生　　凈剎度無極 
　　當說法門品　　功福無有盡 
　　不望功福報　　道樹度無極 
　　神足行有本　　所說法不同 
　　現法有增損　　周旋度無極 
　　無量智無礙　　所說無虧損 
　　道意甚深固　　演暢度無極 
　　佛法無二相　　唯在身意凈 
　　法處無猗著　　不住度無極 
　　雖得神通道　　不習算術法 
　　行訖不具足　　非來度無極 
　　如實非有一　　亦無若干想 
　　行盡得致一　　供養度無極 
　　諸佛世尊等　　于法得自在 
　　化身得自在　　法法度無極 
　　既知前無數　　難計無量劫 
　　教盡復流化　　舒遲度無極 
　　當來阿僧祇　　無量眾生類 
　　知不唐勤勞　　普接度無極 
　　觀察種種類　　過去無量佛 
　　亦說真如法　　無猗度無極 
　　實亦非本實　　實亦自然生 
　　實亦非常住　　身轉度無極 
　　文字通道法　　行跡無疑難 
　　不疑三世苦　　身本度無極 
　　不計本無法　　智從無量生 
　　觀世盡為惑　　教授度無極 
　　從初發意來　　恒愍眾生類 
　　不處城國邑　　離眾度無極 
　　分別身支節　　身相諸穢濁 
　　解知本無形　　無著度無極 
　　法性非常住　　亦非今后世 
　　離法不獲果　　未來度無極 
　　亦不與同處　　行跡各差別 
　　盡歸于滅度　　齊等度無極 
　　實空不可離　　況當無實空 
　　念善力勤學　　達妙度無極 
　　一切眾相具　　本無為一形 
　　法從空慧得　　自生度無極 
　　念本無怒佛　　沒命善覺尊 
　　由是今成佛　　立志度無極 
　　受形雖被謗　　不為榮辱屈 
　　故號人中尊　　攝意度無極 
　　未受本無慧　　道意有移轉 
　　現光于世間　　發意度無極 
　　滅度有四品　　皆由三毒本 
　　名號人中尊　　種類度無極 
　　道亦有三相　　真如法性本 
　　現在獲三報　　成就度無極 
　　如來真實法　　非有能護持 
　　分別身空本　　懷來度無極 
　　得通不可測　　心形俱然住 
　　道練心塵垢　　往來度無極 
　　本無有心意　　自生自然滅 
　　我本亦自無　　空寂度無極 
　　佛不由三世　　當來現在道 
　　轉易不常停　　速疾度無極 
　　法相常自住　　神識自流轉 
　　非剎非有剎　　慧靜度無極 
　　身法有六行　　非想意所造 
　　苦行三十七　　頒宣度無極 
　　非彼吾所造　　為說非常空 
　　出現諸佛法　　世界度無極 
　　神智廣長舌　　所說如言教 
　　斯由功德成　　心通度無極 
　　惠施知恩義　　慎莫有僥幸 
　　唯道自將護　　現法度無極 
　　道行深義法　　神通解脫禪 
　　以權隨時化　　眾德度無極 
　　法身思欲身　　此非最真正 
　　獲彼泥洹性　　滅色度無極 
　　隨宜適化前　　勿為塵勞屈 
　　殊勝奇特變　　降伏度無極 
　　初無經苦心　　造化不可逮 
　　戒身自然具　　德意度無極 
　　信意向三寶　　下下無自高 
　　達本究盡苦　　除癡度無極 
　　分別識諸慧　　不著吾我法 
　　自然通圣達　　自至度無極 
　　宣暢十二緣　　一一而了別 
　　三藥除三愛　　攝口度無極 
　　現化諸剎土　　演布虛無慧 
　　亦不猗著身　　察眾度無極 
　　度人如恒沙　　聞法不可量 
　　周游虛空界　　等無度無極 
　　八法無生度　　善權照一切 
　　不見諸法相　　常法度無極 
　　眾慧無所礙　　修習去更樂 
　　神歸于大道　　向門度無極 
　　總持有十事　　身口意為本 
　　除十成就十　　報應度無極 
　　能與眾生類　　示現無上慧 
　　德過眾圣表　　斷苦度無極 
　　清凈空無形　　不見正覺道 
　　將導入解脫　　道趣度無極 
　　設于百劫中　　恭奉賢圣人 
　　不如一道本　　垂愍度無極 
　　昔吾初受決　　先獲無生慧 
　　猶經劫數期　　空慧度無極 
　　正覺本發心　　成就十號本 
　　既獲如所求　　橋梁度無極 
　　圣德過于天　　光澤無有邊 
　　玄化度眾生　　恩純度無極 
　　雖在俗中教　　嚴訓如所誓 
　　廣宣無量寶　　隨時度無極 
　　若人不觀世　　無常諸變易 
　　壽命積無量　　住劫度無極 
　　如我所經歷　　現在自所睹 
　　厭患五陰身　　凈觀度無極 
　　雖欲求泥洹　　除去身想著 
　　念修現在定　　無犯度無極 
　　十八本持法　　念滅緣入法 
　　不起妄想者　　吉藥度無極 
　　受法有三義　　自專身口意 
　　斷求不念空　　了達度無極 
　　一一分別身　　佛法眾亦然 
　　入定觀諸想　　無邊度無極 
　　諸佛無盡藏　　演出無量定 
　　遍觀一切界　　究竟度無極 
　　諸佛常威儀　　修戒最第一 
　　出入安詳法　　攝心度無極 
　　欲有所感應　　要當先入定 
　　了知本末空　　平等度無極 
　　佛本所修習　　觀身無所貪 
　　自利復利彼　　行際度無極 
　　觀察前后法　　超越有無境 
　　自在諸想寂　　眾教度無極 
　　身法有三事　　不犯殺盜淫 
　　專精求法界　　本行度無極 
　　口不犯四過　　不妄有所說 
　　自護復護彼　　等覺度無極 
　　意法有三事　　不起眾亂想 
　　得佛所住處　　堅固度無極 
　　本從等空來　　教化滿世界 
　　斷求不著空　　如實度無極 
　　行由三世起　　染著愛欲縛 
　　了以真際法　　成愿度無極 
　　三達五通智　　所往無掛礙 
　　凈剎化眾生　　游識度無極 
　　本無今日有　　有亦非本生 
　　緣行致苦樂　　緣對度無極 
　　本覺不思議　　現變無有量 
　　分身還合一　　神智度無極 
　　亦不處彼此　　亦不住法界 
　　觀身如無身　　行業度無極 
　　著生無有量　　緣致生老病 
　　內外悉空寂　　無人度無極 
　　本由平等慧　　不見有往來 
　　解三無三法　　等定度無極 
　　三行有三事　　覺觀無有覺 
　　進趣泥洹路　　遍現度無極 
　　覺觀諸法種　　生三十七品 
　　進趣泥洹路　　安隱度無極 
　　無學覺觀法　　亦不見生滅 
　　坐臥由自在　　不起度無極 
　　觀人無所觀　　不見諸法主 
　　現行無起滅　　無量度無極 
　　人生遇眾苦　　經歷無數身 
　　欲滅此眾難　　修學度無極 
　　受此四大身　　欲滅無有方 
　　智達悉觀察　　斷欲度無極 
　　諸法純熟性　　凈諸功德業 
　　積此得致佛　　三垢度無極 
　　充足眾生愿　　令各得成就 
　　悉歸于滅盡　　禁戒度無極 
　　佛所教化處　　要以空性本 
　　說無不見無　　歡喜度無極 
　　若有眾生類　　欲修五德行 
　　合聚無量法　　眾慧度無極 
　　修五分法身　　戒定慧解度 
　　量盡無有量　　法本度無極 
　　最初無有生　　無佛亦無眾 
　　因緣自造行　　自起度無極 
　　當受無量苦　　生老眾痛惱 
　　無形受胞胎　　勇進度無極 
　　諸佛恒入定　　雨淚眾生故 
　　三等六度法　　望斷度無極 
　　修習諸善本　　覺意入諸定 
　　雖生能離生　　識相度無極 
　　功勛過億劫　　不著諸更樂 
　　念善修道本　　離塵度無極 
　　入定得歡喜　　游心無量空 
　　一一別眾相　　成道度無極 
　　欲具深法藏　　先修空無相 
　　教誡神足德　　嚴凈度無極 
　　如來一切智　　知人本末空 
　　為說四諦法　　果實度無極 
　　大圣人中尊　　廣訓無有崖 
　　智業成五法　　篋藏度無極 
　　五業成五行　　五愿斷五道 
　　五性五分身　　五業度無極 
　　若能修德業　　求本本無業 
　　然熾眾道果　　廣曜度無極 
　　十慧十樂道　　十法悉具足 
　　十住十所從　　十妙度無極 
　　三千二百福　　一一眾相具 
　　容顏好無比　　自凈度無極 
　　慈哀勸一切　　務使成道果 
　　累劫無量德　　畢竟度無極 
　　興建眾德本　　不見吾我人 
　　故號人中尊　　無窮度無極 
　　善權所適化　　巧便不可盡 
　　隨時隱現法　　盡生度無極 
　　福報于三界　　不別諸眷屬 
　　現佛威儀德　　成就度無極 
　　吾今說瓔珞　　諸佛之寶印 
　　莊嚴佛土凈　　華鬘度無極 
　　有受持此法　　獲福二十德 
　　計身心識具　　成辦度無極 
　　耳目自聰明　　自識本所更 
　　辯智通達利　　宿命度無極 
　　恒見十方佛　　稟受此總持 
　　聞法輒解寤　　法要度無極 
　　所言人信用　　終不被誹謗 
　　身體皆得具　　戒香度無極  
菩薩瓔珞經卷第十二 光明品第十九  
　　爾時世尊告善男子善女人。若有菩薩摩訶薩受持諷誦尊復尊大梵天王所問句義不思議法。便當得身相不二法門。眼入清凈得法界自在。菩薩摩訶薩定意正受。即于己身諸毛孔間。一一毛孔現法界自在。接度眾生不可窮盡。不壞法界清凈之行。若菩薩摩訶薩入此定意者。便能具足一切諸法。亦能現化諸法如幻。能知世界諸法所出。從一佛剎至一佛剎。乃至無數億百千世。一一分別眾生根原。復能思惟威儀禮節。可坐知坐可臥知臥。復于彼劫無數億百千世。分別根義苦義空義無形像義。為說空觀無名字觀內觀外觀非眾生觀凈不凈觀。平等無二習大乘行。進趣無為不退轉行。爾時世尊欲與諸來會者解釋狐疑。即于座上。便放身諸支節毛孔光明。悉照十方無量世界。其中眾生蜎飛蠕動有形之類。盡見此光自識宿命根本之法。復于光明聞此言教苦義空義無形像義。即于彼劫見百劫事知千劫事。知億劫事知億百千劫事。知無限劫事知阿僧祇劫事。知無量劫事知無邊劫事。知無數劫事知無際劫事。知無稱劫事知不思議劫事。知不可平量劫事知無窮盡劫事。復知無限無量不可稱計諸佛剎土眾生起盡劫事。復見菩薩摩訶薩所行法則威儀禮節。專意修習不違本行。爾時菩薩見此光明心意開解。復自入己身諸毛孔定意。復見十方無量眾生億百千劫所修行本。爾時菩薩摩訶薩復從彼三昧起。見諸佛光如前不異。爾時有菩薩名曰照明。即從座起偏露右臂長跪叉手。白佛言。世尊。向見如來至真等正覺身諸支節毛孔光明。盡照十方無量世界。皆使眾生自識宿命無量世事。亦使諸菩薩摩訶薩神力自在。復能得入身諸支節毛孔定意。亦知十方眾生宿命。甚奇甚特不可思議。唯愿世尊。敢有所問。若見聽者乃得陳說。爾時世尊已知彼意。便告照明菩薩曰。汝所問者皆是如來境界。諦聽諦聽善思念之。汝所問者吾知不乎。答曰。如是世尊。如來諸法之藏。愿具演說永無狐疑。佛言。族姓子。汝向所問如來至真等正覺明行成為善逝世間解無上士道法御天人師號佛眾祐世尊。今日放身諸支節光明。遍照十方無量世界。盡令眾生之類自識宿命本所從來。一光明德所度無量。凡夫學地上至無學。皆蒙此光而得濟度。如來何不恒放此光濟度無量眾生之類。云何照明菩薩。汝所問者為爾不乎。答曰。如是如是。世尊。甚奇甚特。向欲所問其義如是。云何族姓子。如來當以此義見報。光明示現眾定法門不可以言教。有所教化汝復當報我。云何世尊。今此日月照四天下無不蒙光。時日月光有時有益有時有損不乎。我時答曰。無也族姓子。佛言。汝所問者為爾不乎。答曰。如是世尊。時汝復當作是問。日月光明普有所照常無虧損。如來今日放大光明。有時有損有時無損耶。我復當以此義報汝。云何族姓子。日月所照能以晝為夜以夜為晝不乎。汝當報我。不也世尊。日月光明不能以晝為夜以夜為晝。我言。族姓子。如是如是。如來光明能以晝為夜以夜為晝。是謂各各差別。族姓子。汝復當以此義問我。云何世尊。若塵霧五翳蔽日月光無有所照。今如來光明亦有塵翳耶。我言。不也族姓子。何以故。如來光明內外通徹。非有塵霧之所遏絕。超過三界為無上尊。云何照明。汝復當作是問。如來光明無所障礙。眾生三毒為是塵翳不乎。若是塵翳者。與日月五翳復有何異。時我答言。善哉善哉。族姓子。快說斯言。吾今與汝一一分別。如來光明不可思議。超過三界為無有等。法光明者有十藏行。云何為十。一者勇猛道場不毀諸法。二者諸法無盡得四無畏。三者辯才通利離世八法。四者六通徹達無所掛礙。五者演暢妙法不懷怯弱。六者不行放逸永離五蓋。七者慈悲喜護普愍一切。八者游諸佛國化導一切。九者根門具足不樂下劣。十者修無上道不舍法意。是謂族姓子如來至真等正覺修此十法乃應如來十光明慧。猶如族姓子摩尼珠光神德無量。其光明者。照一天下照二天下照三天下照四天下。其光明照千世界二千世界三千世界。照小千世界中千世界。復照三千大千世界。復有得摩尼神珠。照一佛世界二佛世界三佛世界。乃至無數三千大千世界。其光明德不可稱量。無情之光其德如是。況如來至真等正覺。放大光明普照無量諸佛國土。其中眾生有形之類見光明者。除三垢凈皆發無上正真道意。復次照明菩薩摩訶薩。若有善男子善女人。篤信承受信如來慧獲大光明有十事行。云何為十。未曾有法如來悉知。是謂一事。未曾所轉善權方便。能現佛法眾所覺知。是謂二事。于諸外法未得自在。各各狐疑起是非心。不見言見不縛言縛。不解言解不持言持不成言成。于諸法中悉得自在。如實如爾實無虛妄。使諸佛世尊于一切法悉得自在。于諸法界無所掛礙。是謂三事。復次族姓子。譬如有人一念之頃凈諸心垢豁然大寤。不復經歷劫數之期。從一佛國至一佛國。教化眾生而無有礙。盡超三有不以為難。是謂四事。復次照明菩薩摩訶薩。或遭劫燒其間曠絕。前佛過去后佛未出。法性恒住而不變易。有弘誓如來至真等正覺。便能澄神寂定虛空。不于無余泥洹而取滅度。所以然者。由其本要弘誓重故。是謂五事。復次照明菩薩摩訶薩。如來至真等正覺觀察人心應受化者不受化者。如來悉知如實而不虛。如來悉知從此欲界至有想無想天心識所念若善若丑若苦若樂。便能于中教化令度。是謂六事。復次照明菩薩摩訶薩。如來化身不可測度。游于無量諸佛剎土。行禪解脫九次第法。是謂七事。復次照明菩薩摩訶薩。若有善男子善女人。修五德行懷忍辱心不譏彼受。亦復無此生若干意我勝彼不如。復無此心彼勝我不如。或復生心彼與我等我與彼等。是謂八事。復次照明菩薩摩訶薩。若善男子善女人。無量諸法不可思議。入諸五趣心中所念。彈指之頃悉皆知之。有愚癡心無愚癡心。有愛欲心無愛欲心。有嗔恚心無嗔恚心。一一分別悉皆知之。是謂九事。復次照明菩薩摩訶薩。若善男子善女人。游諸十方諸佛世界。勸進人民施為佛事。便說五趣受形之惱。雖復生天非是常道。人身百變生死無量。抵突畜生終無解脫。貪餮餓鬼受形丑陋。地獄受報罪畢乃出。唯有泥洹快樂無比。指示徑路進趣無為。是謂照明菩薩摩訶薩十事行。非是二乘所能及知。  
無想品第二十  
　　爾時座上有法造菩薩。聞如來至真等正覺說十光明慧。欣然踴躍即從座起。偏露右臂右膝著地。前白佛言。敢有所問。尊見聽者乃當陳啟。佛告法造菩薩曰。族姓子。今大眾云集悉無所畏。有所疑難便可問之。時法造菩薩白佛言。世尊。云何有想云何無想。云何有行云何無行。云何有痛云何無痛。佛告法造菩薩。善哉善哉。族姓子。汝所問者皆持佛威神。諦聽諦聽善思念之。吾當與汝一一分別。法造菩薩言。愿樂欲聞。佛言。族姓子。我今問汝。汝當一一報我。云何族姓子最正覺者為有想耶為無想耶。法造菩薩言最正覺者是有想耶非無想耶。佛言。云何族姓子。清凈法身為有想耶為無想耶。法造菩薩白佛言。世尊。清凈法身是有想非無想。佛言。云何族姓子。戒身定身慧身解脫身度知見身。為有想耶為無想耶。法造菩薩白佛言。世尊。戒身定身慧身解脫身度知見身。皆是有想非無想耶。佛復問。云何族姓子。四意止四意斷四神足五根五力七覺意八賢圣道空無相愿。從須陀洹乃至佛。為有想耶為無想耶。法造菩薩白佛言。世尊。從一切諸法至佛。皆是有想非是無想。佛復問。云何族姓子。從一切諸法乃至等正覺。皆是有想非是無想。何者是無想耶。法造菩薩白佛言。本無慧無余泥洹慧。是謂無想。佛復問法造菩薩曰。云何族姓子。汝今已得本無慧無余泥洹慧乎。對曰。非也世尊。佛言。族姓子。云何知本無慧無余泥洹慧是無想非有想耶。爾時法造菩薩。即以偈報曰。  
　　昔從天中天　　如來等正覺 
　　聞說本無慧　　無余泥洹道 
　　無生非有生　　寂然無想著 
　　澹然不變易　　安靜無起滅 
　　今故報如來　　本無無有想 
　　無著不可污　　何況有眾念  
　　佛復以偈。報法造菩薩曰。  
　　如來等正覺　　三達無所礙 
　　分別諸法想　　猶未盡根原 
　　泥洹寂然定　　法性不可壞 
　　想在轉不轉　　何為無想乎 
　　過去恒沙佛　　法說義亦然 
　　設本無無想　　云何化眾生  
　　爾時法造菩薩白佛言。世尊。云何是有想。云何是無想。佛言。族姓子。求佛是想。得佛是無想。求清凈法身是想。得清凈法身是無想。求五分法身是想。得五分法身是無想。四意止初乃至空無相愿。從須陀洹乃至佛。求者是想得者無想。爾時法造菩薩白佛言。世尊。從清凈法身一切諸法乃至等正覺。為有形乎為無形耶。若使有形。我則無疑。若使無形。求則有想得則無想。無形之法不可護持。云何不可護持之法有求有得。佛言。止止族姓子。吾今問汝。此虛空界有形乎無形耶。法造菩薩白佛言。世尊。此虛空界空如空非有形非無形。佛言。族姓子。云何空如空非有形非無形。法造菩薩白佛言。世尊。內外法有形無形空如空。無余泥洹道是謂非有形非無形。佛復問法造菩薩。云何無余泥洹非有形非無形。法造白佛言。虛空界者眼識所攝。以此觀之非有形非無形。佛復問法造。既眼空耶非空耶。對曰。非也世尊。佛復問。若眼識非空。云何以識知空。法造菩薩曰。以識非空故知。空如空非有形非無形。佛復問。云何族姓子。如汝所言。以識知無識。頗有無識知有識乎。法造白佛言。本無如來是。佛復問。云何為本無如來。不住不變易不壞法界故。號為本無如來。佛復問。族姓子。不壞不住。族姓子。以果耶。對曰。非也世尊。佛言。云何知不住為本無如來。法造白佛言。過去無形現在不住當來未至。佛言。汝今已得此法性乎。對曰。非也世尊。佛言。未知三世住不住法。云何知有形無形耶。法造白佛言。世尊。今問如來至真等正覺。為在有余泥洹。為在無余泥洹。佛言。我今亦在有余泥洹。亦在無余泥洹。法造菩薩白佛言。世尊。云何亦在有余泥洹。亦在無余泥洹。佛言。如我三十二相成此色身。則有余泥洹。觀過去諸佛如恒沙數無形不可見。則是無余泥洹。法造復問。云何世尊。泥洹法界有可記不可記耶。佛言。族姓子。泥洹法界不可記也。法造白佛。泥洹無記。云何說過去恒沙不可數。名曰無余泥洹。佛言。止止族姓子。如汝所言。此法權詐無名號性。所謂泥洹非有非無。非有形非無形。但為眾生著空染空著法界染法界。不知有形至無形。不知無形至有形。故使如來說此義耳。法造菩薩白佛言世尊。若使空如空亦是有形亦是無形。如來今日為體有形為體無形。假使體無形者。今日如來未入無余泥洹界。云何知無余泥洹界為無形乎。若使如來知無余泥洹界為無形者。過去諸佛亦當如是。何以故。世尊。言法性常住而不變易。過去諸佛如恒沙數。不起不滅故號為本無如來。佛告法造菩薩。善哉族姓子。如汝所言。過去諸佛現在當來各無有想。過去非當來。當來非過去。過去非現在。現在非過去。我所說者其義如是。法造菩薩復白佛言。過去想無想。現在想無想。當來想無想。為有異不異乎。佛告法造菩薩。過去非今今非現在各無異。法造菩薩白佛言。云何為有行。云何為無行。佛告法造。清凈法身是謂有行。離清凈法身是謂無行。戒身定身慧身解脫身度知見身是謂有行。離則無行。三十七品從須陀洹乃至于佛是謂有行。離則無行。法造。如來至真等正覺今說有行無行。云何為有行。云何為無行。佛言。族姓子。地大水大火大風大色痛想行識是謂為有行。空性法性無形像性是謂無行。佛告族姓子。如來至真等正覺。亦在有行亦在無行。云何在有行。云何在無行。有佛境界是則有行。無佛境界是則無行。故謂有行無行。法造菩薩復白佛言。云何有佛境界則有行。無佛境界則無行。佛告法造菩薩曰。行有三事。一者恒在空澤。二者在虛空界。三者在人眾中大寂泥洹。爾時法造菩薩復白佛言。云何為有痛。云何為無痛。佛言。初欲行檀是謂為痛。施而無悔是謂無痛。習戒不犯是謂為痛。戒心牢固是謂無痛。報心如地不舍忍辱是謂為痛。忍能和眾不離彼此是謂無痛。奉法殷勤初無變悔是謂為痛。進法如舊不舍道本是謂無痛。雖得久定心在無相是謂有痛。不壞道本一意不亂是謂無痛。化導眾生攝以一道是謂為痛。不見吾我去相著心是謂無痛。  
無識品第二十一  
　　爾時有菩薩名曰凈觀。即從座起偏露右臂。右膝著地長跪叉手。前白佛言。若有善男子善女人。受持諷誦此經典者。我代其歡喜。何以故。皆過去諸如來無所著等正覺之所修行。當來諸如來亦當習此法而得成就。如我今日如來至真等正覺頒宣此法。善權方便化導眾生。爾時凈觀菩薩復白佛言。若有菩薩摩訶薩宣傳此法布現世人功德有二十行。云何為二十。總持瓔珞。不壞法界。種姓瓔珞居家成就。善權瓔珞。不減耗諸法。化生瓔珞。不受胞胎。凈教瓔珞。無欺諍法。法身瓔珞。解性清凈。受入瓔珞。空行成就。眾生瓔珞。化一切故。滅度瓔珞。無塵垢故。生盡瓔珞本無心識。無量瓔珞。垢自凈故。劫數瓔珞。無遠近故。知生瓔珞。嘆本無故。道德瓔珞。行自滅故。大乘瓔珞。諸根具足故。解脫瓔珞。不見眾生故。法王瓔珞。說法無窮故。無厭瓔珞。受法不疲故。文字瓔珞。強記不忘故。法界瓔珞。行具足故。法本瓔珞。本無泥洹故。法性瓔珞。無生滅故。弘誓瓔珞。道性自性故。真如瓔珞。善本具足故。清凈瓔珞。離生本無故。無礙瓔珞。通達往來故。法起瓔珞。不著三處故。若有比丘比丘尼優婆塞優婆夷。受持諷誦法瓔珞者。便當具足二十功德總持法門。爾時凈觀復白佛言。若有善男子善女人。遍滿三千大千世界。一一眾生起七寶塔。不如善男子善女人諷誦此法。法瓔珞者。其功德福不可稱量。何以故。諸佛世尊皆由而得成就。若有善男子善女人。起七寶塔遍三千大千世界。不如善男子善女人受持諷誦法瓔珞業。其功德福不可稱量。爾時世尊告凈觀菩薩。善哉善哉。族姓子。乃能于如來前作師子吼。云何族姓子。若有善男子善女人。受持諷誦此法瓔珞。復有恒沙眾生成就五戒其福寧多不乎。凈觀菩薩白佛言。甚多甚多世尊。佛言。故不如善男子善女人得法瓔珞無盡之藏。其功德福不可稱量。百倍千倍萬倍巨億萬倍。不可以譬喻為比。何以故。一恒沙眾生成就五戒。皆由法瓔珞而得具足諸道果報。佛復告凈觀菩薩。云何族姓子。若有一恒沙眾生。盡得五通皆悉成就。加修五戒十善。其功德福寧為多不。凈觀菩薩白佛言。甚多甚多世尊。佛言。故不如善男子善女人受持諷誦法瓔珞業。其功德福不可稱量。何以故。一恒沙眾生悉得五通各各成就。皆由法瓔珞而得具足諸道果報。佛復告凈觀菩薩。云何族姓子。若有一恒沙眾生。行四等心慈悲喜護。行第一禪第二第三第四禪。念持喜安自守。復行四空定。一一具足。其功德福寧為多不。凈觀菩薩白佛言。甚多甚多世尊。佛言。故不如善男子善女人受持諷誦法瓔珞業。其功德福不可稱量。何以故。一恒沙眾生行四等心慈悲喜護。行第一禪第二第三第四禪。念持喜安自守行四空定。皆由法瓔珞而得具足諸道果報。佛復告凈觀菩薩。云何族姓子。若有一恒沙眾生。盡得須陀洹果斷諸妄想。皆悉成就了了通達。其功德福寧為多不。凈觀菩薩白佛言。甚多甚多世尊。佛言。故不如善男子善女人受持諷誦法瓔珞業。其功德福不可稱量。何以故。一恒沙眾生悉得須陀洹道一一成就。皆由法瓔珞而得具足諸道果報。佛復告凈觀菩薩。云何族姓子。若有一恒沙眾生。盡得斯陀含果。無復狐疑悉皆成就。其功德福寧為多不。凈觀菩薩復白佛言。甚多甚多世尊。佛言。故不如善男子善女人受持諷誦法瓔珞業。其功德福不可稱量。何以故。一恒沙眾生悉得斯陀含。一一成就而無狐疑。皆由法瓔珞而得具足諸道果報。佛復告凈觀菩薩。云何族姓子。若有一恒沙眾生盡得阿那含果。無復狐疑悉皆成就。其功德福寧為多不。凈觀菩薩復白佛言。甚多甚多世尊。佛言。故不如善男子善女人受持諷誦法瓔珞業。其功德福不可種量。何以故。一恒沙眾生悉得阿那含。一一成就而無狐疑。皆由法瓔珞而得具足諸道果報。佛復告凈觀菩薩。云何族姓子。若有一恒沙眾生盡得阿羅漢果。無復狐疑悉皆成就。其功德福寧為多不。凈觀菩薩復白佛言。甚多甚多世尊。佛言。故不如善男子善女人受持諷誦法瓔珞業。其功德福不可稱量。何以故。一恒沙眾生悉得阿羅漢。一一成就而無狐疑。皆由法瓔珞而得具足諸道果報。佛復告凈觀菩薩。云何族姓子。若有一恒沙眾生悉得辟支佛。一一成就而無狐疑。其功德福寧為多不。凈觀菩薩白佛言。甚多甚多世尊。佛言。故不如善男子善女人受持諷誦法瓔珞業。其功德福不可稱量。何以故。一恒沙眾生悉得辟支佛。一一成就而無狐疑。皆由法瓔珞而得具足諸道果報。佛復告凈觀菩薩。云何族姓子。若有一恒沙眾生。成一住行發意趣道。修十八法三十七品空無相愿。其功德福寧為多不。凈觀菩薩白佛言。甚多甚多世尊。佛言。故不如善男子善女人受持諷誦法瓔珞業。其功德福不可稱量。何以故。一恒沙眾生悉得成一住行發意趣道。修十八法三十七品空無相愿。一一成就而無狐疑。皆由法瓔珞而得具足諸道果報。佛復告凈觀菩薩。云何族姓子。若有一恒沙眾生超一地住第二地。修行八法并修十八法三十七品空無相愿。其功德福寧為多不。凈觀菩薩白佛言。甚多甚多世尊。佛言。故不如善男子善女人法瓔珞業。其功德福不可稱量。何以故。一恒沙眾生超一地住第二地。修行八法并十八法三十七品空無相愿。一一成就而無狐疑。皆由法瓔珞而得具足諸道果報。佛復告凈觀菩薩曰。云何族姓子。若有一恒沙眾生超一地二地在三地中。修五凈法行五觀法。修行八法并十八法三十七品空無相愿。其功德福寧為多不。凈觀菩薩白佛言。甚多甚多世尊。佛言。故不如善男子善女人法瓔珞業。其功德福不可稱量。何以故。一恒沙眾生超一地二地在三地中。修五凈法行五觀法。并修八法及十八法三十七品空無相愿。一一成就而無狐疑。皆由法瓔珞而得具足諸道果報。佛復告凈觀菩薩曰。云何族姓子。若有一恒沙眾生從一地二地三地住四地中。修四法及七觀行并五凈法。行五觀法。修行八法并十八法三十七品空無相愿。其功德福寧為多不。凈觀菩薩白佛言。甚多甚多。佛言。故不如善男子善女人法瓔珞業。其功德福不可稱量。何以故。一恒沙眾生在第四地。修行四法及七觀行。修五凈法行五觀法。修行八法及十八法三十七品空無相愿。一一成就而無狐疑。皆由法瓔珞而得具足諸道果報。佛復告凈觀菩薩曰。云何族姓子。若有一恒沙眾生。在五住地修十二法心意不惑。堪任教化及修四法行七觀行。修五凈法行五觀法。修行八法及十八法三十七品空無相愿。其功德福寧為多不。凈觀菩薩白佛言。甚多甚多世尊。佛言。故不如善男子善女人法瓔珞業。其功德福不可稱量。何以故。一恒沙眾生在五地中。修十二行心意不惑。堪任教化及修四行修五凈法。行五觀行行七觀行。修行八法及十八法三十七品空無相愿。一一成就而無狐疑。皆由法瓔珞而得具足諸道果報。佛復告凈觀菩薩曰。云何族姓子。一恒沙眾生皆在六地。行六度無極布施持戒精進忍辱一心智慧。修十二法心意不惑。堪任教化及修四法行七觀行。修五凈法行五觀法。及修八法及十八法三十七品空無相愿。其功德福寧為多不。凈觀菩薩白佛言。甚多甚多世尊。佛言故不如善男子善女人法瓔珞業。其功德福不可稱量。何以故。一恒沙眾生在六地中。行六度無極布施持戒忍辱精進一心智慧。修十二法堪任教化。及修四法行七觀行。修五凈法行五觀行。及修八法及十八法三十七品空無相愿。法瓔珞業其功德福不可稱量。一一成就而無狐疑。皆由法瓔珞而得具足諸道果報。佛復告凈觀菩薩曰。云何族姓子。一恒沙眾生在七地中。逮不退轉行十三法。畢志堅固當成無上等正覺。得四無畏獲四辯才。行六度無極布施持戒忍辱精進一心智慧。修十二法心意不惑。堪任教化及修四法行七觀行。修五凈法行五觀行。及修八法及十八法三十七品空無相愿。其功德福寧為多不。凈觀菩薩白佛言。甚多甚多世尊。佛言。故不如善男子善女人法瓔珞業。其功德福不可稱量。何以故。一恒沙眾生在七地中逮不退轉行十三法。畢志堅固當成無上等正覺。得四無畏獲四辯才。行六度無極布施持戒忍辱精進一心智慧。修十二法心意不惑。堪任教化及修四法行七觀行。修五凈法行五觀行。及修八法及十八法三十七品空無相愿。法瓔珞業其功德福不可稱量。一一成就而無狐疑。皆由法瓔珞而得具足諸道果報。佛復告凈觀菩薩曰。云何族姓子。一恒沙眾生在八地中立童真行。成就十二妙法及五慧業行十三法。畢志堅固當成無上等正覺。得四無畏獲四辯才。行六度無極布施持戒忍辱精進一心智慧。修十二法心意不惑。堪任教化及修四法行七觀行。修五凈法行五觀行。及修八法及十八法三十七品空無相愿。其功德福寧為多不。凈觀菩薩白佛言。甚多甚多佛言。故不如善男子善女人法瓔珞業。其功德福不可稱量。何以故。一恒沙眾生在八地中立童真行。成就十二妙法心意不惑。堪任教化及修四法行七觀行。修五凈法行五觀行。及修八法及十八法三十七品空無相愿。法瓔珞業其功德福不可稱量。一一成就而無狐疑。皆由法瓔珞而得具足諸道果報。佛復告凈觀菩薩曰。云何族姓子。一恒沙眾生在九地中。必當堅住得佛無量神德之業。盡舍諸法不復修習。進當成佛無復退轉。其功德福寧為多不。凈觀菩薩白佛言。甚多甚多世尊。佛言。故不如善男子善女人法瓔珞業。其功德福不可稱量。何以故。一恒沙眾生在九地中立童真行。成就十二妙法。心意不惑堪任教化。如此之比滿十方恒沙及前一地二地乃至九地。故不如法瓔珞業。其功德福不可稱量。一一成就而無狐疑。皆由法瓔珞而得具足諸道果報。爾時世尊告凈觀菩薩。如我今日如來至真等正覺三界獨尊。盡統三千大千世界。故號天中之天。斯由法瓔珞業而得成就。其功德福不可稱量。具足深要諸道果報。爾時有菩薩名曰辯通。即從座起長跪叉手。前白佛言。若有善男子善女人心意好樂。欲得修習法瓔珞者。云何用心。當行何法而得成就法瓔珞慧。佛言。善哉善哉。族姓子。若有善男子善女人。欲得修習法瓔珞者。當去妄想不生識著。諸念具足得入眾定。游至十方無量世界。從一佛國至一佛國。承事供養諸佛世尊。何以故。皆由無識著想。而得具足諸道果報。  
菩薩瓔珞經卷第十三 受迦葉勸行品第二十二  
　　爾時佛告比丘比丘尼優婆塞優婆夷。及諸大眾普來會者。及菩薩摩訶薩。誰能堪任于如來前說有行無行不可思議眾智之門。爾時一切大眾。聞如來說有行無行不可思議眾智之門。默然不對。爾時世尊放舌相光明。普照無數無量國土。使無量眾生皆見光明。其見光者皆發無上正真道意。時東方去此十億江河沙數。過是數已有佛土名蓮華凈。佛名凈教如來至真等正覺。見釋迦文放大光明普照三千大千佛土。即遣菩薩萬二千人來至忍土。至世尊所頭面禮足在一面坐。南方去此十億江河沙數諸佛國土。有佛名一道。復見光明尋遣菩薩八千大士來至忍界。至如來所繞佛三匝在一面坐。西方去此七江河沙等諸佛世界。有佛名曰無礙如來至真等正覺。見此光明普有所照。即遣千二百大士。盡得神通行過魔界來至忍土。至如來所頭面禮足在一面坐。北方去此十三億江河沙數。有佛土名曰如(鄉本妙)像。佛名正意如來至真等正覺。復見光明普照三千大千世界。尋遣五萬菩薩。悉皆神足六通清徹來至忍界。世尊所頭面禮足在一面坐。東北角方去此八江河沙數。有佛土名曰除垢。佛名等行如來至真等正覺。見此光明復遣菩薩七千大士來至忍土。至如來所頭面禮足在一面坐。東南角去此三億佛土。有佛國名曰積寶。佛名善積如來至真等正覺。復見光明尋遣七百正士。皆得神通獲無礙慧來至忍界。至世尊所頭面禮足在一面坐。西南角去此十江河沙數諸佛國土。有佛土名曰一相。佛名等慧如來至真等正覺。見此光明尋遣千五百大士來至忍界。至世尊所頭面禮足在一面坐。西北角去此十四億江河沙數諸佛國土。有國土名曰清凈。佛名眾德如來至真等正覺。見此光已尋遣五千菩薩來至忍界。至世尊所頭面禮足在一面坐。上方去此過眾生界。復過二恒沙世界。有佛土名曰普慈。佛名弘等如來至真等正覺。見此光明尋遣五千菩薩來至忍界。至世尊所頭面禮足在一面坐。下方去此三十二億江河沙數。有佛土名曰堅固。佛名不舍弘誓如來至真等正覺。見釋迦文佛放大光明。復遣十千大士從下方來至世尊所。頭面禮足在一面坐。是時世尊見眾坐已定。便告諸來會者。吾今當說有行無行。諦聽諦聽善思念之。若有善男子善女人。從須陀洹乃至阿羅漢。未得如來道慧藏者。斯等之類不在圣例。爾時座上有九萬二千無著阿羅漢。從異方世界來詣忍土。欲從如來聽法瓔珞有行無行。今聞世尊吐如此教。若善男子善女人。從須陀洹乃至阿羅漢。未踐如來道慧藏者。斯等之類不在圣例。是時九萬二千得道阿羅漢。諸漏已盡縛結以解。更不受生如實知之。時摩訶迦葉。阿若拘鄰。舍利弗。摩訶目犍連。賓頭盧。摩訶迦旃延。離越。須菩提。滿愿子。九萬二千人等。即從座起頭面禮如來足。繞佛三匝各自長跪。前白佛言。世尊。我等雖得四果六通清徹。猶尚不如凡夫行人。所以然者。今聞如來說道慧深藏。非我等所入境界。唯愿世尊。得聞斯法使久寐眾生永無猶豫。爾時世尊默然不對。時大迦葉重白佛言。我等羅漢雖獲稱為佛子。皆是如來之咎非我等過。何以故。若使如來誓無三乘者。我等豈非成等正覺乎。何為如來不見聽在圣例乎。時大迦葉及九萬二千真人。盡脫袈裟哀號悲泣五體投地。當爾之時三千大千剎土六變震動。諸天龍鬼神阿須倫迦留羅真陀羅摩休勒干塔和人及非人怪未曾有。爾時世尊欲解諸人心中狐疑。便舒右手扶迦葉起各使復坐。爾時世尊即說斯偈。  
　　本無如來業　　道慧藏第一 
　　諸度無量智　　漸入如來境 
　　大道無三乘　　況有四道果 
　　觀凈如虛空　　耆年迦葉是 
　　我今觀斯心　　非有亦不無 
　　多現無量變　　不舍佛弘誓 
　　從久遠以來　　修神足瓔珞 
　　六度曠大法　　何有聲聞名 
　　佛界無疆畔　　所化亦不同 
　　故使眾生惑　　謂為道若干  
　　爾時座上有無央數眾生聞如來說此偈已。悉皆發意。信樂欲聞道慧深藏甚深之法。皆發無上正真道意。復有無央數眾生。正心解脫得盡信之行。  
有行無行品第二十三  
　　爾時無頂相菩薩。即從座起偏露右臂長跪叉手。前白佛言。我能堪任于如來前說有行無行。佛言。善哉善哉。族姓子。若能說者今正是時。無頂相菩薩白佛言。世尊。若有菩薩摩訶薩。解了本無是謂有行。本無自然空寂無形是謂無行。廣進菩薩曰。現彼佛土神足教化是謂有行。不見國土化眾生者是謂無行。知生菩薩曰。泥洹寂靜無起滅者是謂有行。不見泥洹及泥洹相是謂無行。法寶菩薩曰。說道非道是謂有行。亦非有道亦非無道是謂無行。凈妙菩薩曰。清凈法觀是謂有行。亦不見清凈法觀是謂無行。趣道菩薩曰。見佛神力是謂有行。亦不見佛亦無神力是謂無行。普施菩薩曰。現有入定是謂有行。亦不見修行亦不見入定是謂無行。月光照菩薩曰。見佛身相遍滿三千大千世界是謂有行。亦不見佛及相好者是謂無行。哀世菩薩曰。有吾我壽命是謂有行。亦不見壽命亦不見吾我是謂無行。無畏菩薩曰。說法無法想是謂有行。亦不見法非無有法是謂無行。如是菩薩摩訶薩。于有行無行。便得具足菩薩瓔珞。無量菩薩曰。以過佛量而不可限是謂有行。亦不見量亦不見非量是謂無行。心念菩薩曰。以六神通游諸佛國不自稱譽嘆神通道是謂有行。不見國土有所接度是謂無行。賢護菩薩曰。能化一切盡為佛形是謂有行。亦不見化復不見佛是謂無行。無邊際菩薩曰。佛界無量總持不忘是謂有行。本無總持亦無三寶是謂無行。常悲菩薩曰。諸有眾生發大乘心是謂有行。亦無大乘復無有道是謂無行。不思議菩薩曰。佛不思議正法亦然法不思議受報亦然是謂有行。亦不見思議亦不見不思議是謂無行。  
　　周旋菩薩曰。空慧是一非不有慧是謂有行。慧亦虛寂亦不有慧亦不無慧是謂無行。法造菩薩曰。如來為一真際亦爾是謂有行。亦不見如來亦不見真際無一無不一是謂無行。善權菩薩曰。慧觀分別一切諸法是謂有行。亦無慧觀復無諸法是謂無行。無與等菩薩曰。一相無相是謂有行。亦不見相亦不見無相是謂無行。如是菩薩摩訶薩。于有行無行。便能具足菩薩瓔珞。功勛菩薩曰。亦不見生亦不見不生是謂有行。生亦無生復無生生是謂無行。覺悟菩薩曰。有常無常是謂有行。亦不見常亦不見非常是謂無行。成就菩薩曰。不造身行亦無所著是謂有行。亦不見造亦不見不造是謂無行。愿樂菩薩曰。不造口行亦無所著是謂有行。亦不見造亦不見不造是謂無行。無處所菩薩曰。不造意行亦無所著是謂有行。亦不見造亦不見不造是謂無行。無礙智菩薩曰。覺無所覺是謂有行。亦不見覺亦復不起有眾生想是謂無行。香積菩薩曰。解道本無法性不異是謂有行。亦不見道復無法性是謂無行。轉法輪菩薩曰。在樹王下頒宣演暢四道果證是謂有行。說法無法想亦不見四道是謂無行。自觀菩薩曰。說色痛想行識空是謂有行。亦不見五陰成敗是謂無行。眾智菩薩曰。其有觀四意止知內外空是謂有行。分別意止本無所從來去亦無所至是謂無行。多聞菩薩曰。然熾諸法乃至三十七品是謂有行。亦不見然熾及一切諸法是謂無行。法身菩薩曰。見一切諸法有動轉者不動轉者是謂有行。亦不動轉非不動轉是謂無行。無怒菩薩曰。一切法自然法觀亦爾法觀自然一切法亦爾是謂有行。本無諸法亦無法觀是謂無行。上首菩薩曰。分別佛慧知之虛寂是謂有行。觀佛深慧本性自爾亦無名號是謂無行。道議菩薩曰。了五分法身而無遠離是謂有行。一一觀察性自無形亦無起滅是謂無行。本祚菩薩曰。一切諸法亦無所倚不倚內空亦不倚外空是謂有行。了內外空及一切諸法亦不見生亦不見滅悉無所著是謂無行。權現菩薩曰。周旋往來禮事諸佛亦不見佛土凈及以不凈眾生好惡是謂有行。不見己身及諸佛國好惡清濁是謂無行。無想著菩薩曰。諸法不亂澹然不移不計苦樂是常非常若好若丑是謂有行。無量智慧悉歸于空不見亂定苦樂好丑是謂無行。大慈菩薩曰。不見諸法有趣無趣是謂有行。永無有趣亦不見趣是謂無行。忍行菩薩曰。解空無相愿及虛空識界真如一性是謂有行。空無相愿亦是空空亦是空無相愿復無報應是謂無行。寶掌菩薩曰。入一定意悉知諸佛威儀所行法則之道是謂有行。雖入禪定永無法相是謂無行。喜慶菩薩曰。三毒根本自然起滅生不知所以生滅不知所以滅是謂有行。觀三毒根本自無形兆永無起滅是謂無行。觀進菩薩曰。奉律無所犯亦不見有犯是謂有行。本無有律亦無有犯。本性自爾是謂無行。常喜菩薩曰。分別解脫十二法門是謂有行。亦不見解脫及諸法寶有起有滅是謂無行。宣暢菩薩曰。法生苦生本無處所是謂有行。知苦本際而不可睹是謂無行。修道菩薩曰。大道一相泥洹無形不見志求無上之道是謂有行。所演道教而無精微法界自然無能回轉是謂無行。講法菩薩曰。所建立道不可思議雖處穢濁如無所處是謂有行。了知五凈及五濁性虛而非真亦無所有是謂無行。爾時十方無央數江河沙數諸菩薩等。各各自說有行無行已各還復坐。時大迦葉便從座起。整衣服長跪叉手。前白佛言。世尊。我亦堪任說有行無行。若見聽者敢宣所懷。佛告迦葉。今大眾集渴仰來久。若堪說者今正是時。爾時大迦葉白佛言。世尊。若有善男子善女人。奉持正律十二頭陀難得之法無所漏失如毫厘許亦不起想生是非心。斯乃名曰第一有行。時大迦葉復白佛言。若善男子善女人。一意所念專精不忘。能演道教各充志趣。乃至成佛不改大誓。斯亦名曰第一有行。時大迦葉復白佛言。若復善男子善女人。進學修習禪觀法門。于諸通慧無所染著。志求道者各令歡喜。復能誘導將示道逕。隨前人心果其所愿。求大乘者畢志成就。不使墮落中間掛礙。若復欲得辟支佛者。亦復將護令得無為。斯亦名曰第一有行。時大迦葉復白佛言。若有善男子善女人。欲得修習無行法者。一切眾生罪根深固難可拔濟。然此罪人與我無緣無由得度。然我世尊微設權巧漸伺子便。知彼去就為造因緣得蒙覆蓋。是謂無行。時大迦葉復白佛言。世尊。若善男子善女人。本無道心在凡夫地。即能指授使發道意。至竟成就終不中墮在二地中。是謂無行。復次世尊。若有善男子善女人。從無數劫積功累德發大弘誓。若我成道在某國生。遭遇某圣弟子翼從亦各如是。然彼善男子善女人。違本所愿中遭賢圣有佛出世。即從彼佛而取滅度。是謂無行。爾時世尊告迦葉言。止止耆年。汝今滓濁偏狹之心所能測度。何以故。立根得力菩薩摩訶薩。猶尚未悉有行無行。況汝小節欲得悉乎。此則不然。還復汝座如常威儀。時大迦葉容顏變常極大慚愧。禮佛足下還復本座。爾時長老阿若拘鄰復從座起。前白佛言。世尊。我今堪任于如來前。頒宣道教有行無行。佛言善哉族姓子。今正是時恣汝所陳。時阿若拘鄰白佛言。世尊。若有善男子善女人。修八正道于八法中不起狐疑是謂有行。若復善男子善女人。得無量法慧分別八法悉無所有。本無一法況有八正。無名號之法亦無窠窟。斯乃曰第一最勝無行之法。復次世尊。若善男子善女人。于四禪行一一思惟意不分散。系意在明不失法宜。必有所果無有狐疑。是謂世尊第一有行。若復善男子善女人。從初至竟端坐思惟諸無形法。不見出生本無端緒。名號虛詐非真非有。斯乃名曰無行之法。時長老阿若拘鄰復白佛言。若善男子善女人。分別空慧心不染空。于空求空生顛倒想。是謂有行。若于空慧不生染污。不興妄見起若干意。本自無本況當有今。是謂無行。復次世尊。若復善男子善女人。內思明慧空寂定意。持心牢固無增無減。是謂有行。分別內外六情無主。本無六情況今有識。識非三世不著三有。是謂無行。是時長老阿若拘鄰。說菩薩摩訶薩有行無行已即禮佛足。佛言。善哉善哉。族姓子。宣暢如來深妙之法。甚奇甚特實未曾有。還復汝座如常威儀。是時尊者舍利弗。即從座起齊整法服。長跪叉手白佛言。世尊。抱疑日久欲有所問。唯愿世尊一一發遣。佛告舍利弗言。善哉族姓子。欲有所問今正是時。如來一一當詶汝問。時舍利弗白佛言。世尊。云何為有行云何為無行。如世尊言。現造則有行。本無則無行。今問如來。為有行至無行乃名無行耶。為有行常有無行常無乃名無行乎。若言有行。則尊者大迦葉所宣有行無有錯謬。假使無行則無言教。云何以無言教之法。令有言教耶。唯愿世尊一一分別。佛告舍利弗言。云何舍利弗。有行體性為空不乎舍利弗白佛言。世尊。有行體性空如空。佛復問舍利弗。云何族姓子。無行空性如何。舍利弗白佛言。世尊。無行空性即有行空性是也。佛告舍利弗。若無行空性即有行空性者。今大迦葉。何以故。但說有行不說有行空。亦不說無行。亦不說無行空性耶。舍利弗白佛言。世尊。云何有行空性。云何無行空性。佛告舍利弗言。諦聽諦聽善思念之。吾當與汝敷演其義。對曰如是世尊。佛告舍利弗。云何族姓子。成五陰身四大成就舍本所生。如此眾生若外見色。于眼識中自起塵勞。分別此識不從外來亦不從內出。由識分別乃生此患。云何族姓子。五陰法界為爾不乎。舍利弗言。如是如是。世尊。皆由眼識起此塵勞耳。佛復告舍利弗。云何族姓子。若有目之士。思惟眼識分別塵勞。本從何來為從何滅。欲求塵勞窠窟為可得不乎。舍利弗白佛言。不也世尊。眼識無形而不可見。佛言。如是如是。舍利弗。是乃名曰有行空性。復次舍利弗。若善男子善女人。于空離空不染空識。息心永滅不興想著。默然無言。斯乃名曰無行空性也。佛復告舍利弗。若善男子善女人。耳聞外聲。鼻嗅外香。舌知外味。身知外更內樂。意法體知外行。思惟此識亦不從外來亦不內生。由妄分別乃起此患。云何族姓子。五陰法界為爾不乎。舍利弗白佛言。如是世尊。斯由識法生諸塵勞。佛告舍利弗。云何族姓子。若有目之士。思惟法識分別塵勞。為從何來復從何滅。欲求塵勞窠窟為可得不乎。舍利弗白佛言。不也世尊。法識無形而不可見。佛言。如是舍利弗。是乃名曰有行空性。佛復告舍利弗。若善男子善女人。于空離空不染空識。滅意永寂不興想著。靜然無語亦無道教。斯乃名曰無行空性也。佛復告舍利弗。夫諸法性住不變易。法起則起法滅則滅。起亦不知所以起。滅亦不知所以滅。有目之士而觀察之。亦不見起亦不見滅。故號為本無如來至真等正覺明行成為善逝世間解無上士道法御天人師號佛世尊。超過三界為天人尊。若有善男子善女人。受持諷誦此深法要有行無行法本者。便得具足眾相之慧。佛說此有行無行法時。有百億那術眾生。皆舍本行執牢固誓。進趣佛乘不退轉地。復有諸天世人無央數眾。皆得道忍離凡夫地。是時尊者大目犍連。復從座起頭面禮足。前白佛言。我亦堪任暢達演說有行無行不思議法。佛言。善哉族姓子。若樂說者今正是時。目連白佛言。世尊。今聞如來包識眾法以為有行無行。如我觀省如來正法。非我聲聞有行無行也。所以然者。弟子緣覺諸根淳淑。不復窺望平等正覺。我于如來則無行也。若使如來欲舍慧海去諸眾智。求為弟子緣覺道者。如來于我則無行也。又世尊言。一切諸法皆虛皆寂無生滅著斷。審如是者何復限制。弟子緣覺不在圣例。益使我等九萬二千人悉皆六通倍生狐疑。又聞佛言。我法曠大亦無邊涯。不計吾我有著眾生。若當爾者。如來今日于清凈法界則有闕也。爾時世尊告目連曰。善哉善哉。族姓子。乃能于如來前宣暢此門。我今問汝。汝當一一報我。目連對曰。如是世尊。云何目連行有報乎。目連白佛言。世尊。行有報也。又問目連。何者是行報耶。目連白佛言。隨其緣對。善有善報惡有惡報。佛復問云何目連。善有善報惡有惡報。目連白佛言。三涂八難拷掠搒笞是謂惡報。泥洹永寂無復生滅是謂善報。佛復問目連。云何族姓子。今日本無如來為獲報不乎。目連對曰。不也世尊。佛問目連。云何族姓子。如今如來至真等正覺。身黃金色眾相具足。為是何報。目連白佛言。如來相好形質之報。非泥洹報也。佛問目連。汝體泥洹耶。云何知善有善報。是泥洹報乎。目連白佛言。一切諸法皆悉假號非有真實。所謂泥洹。泥洹者亦假號耳。故說泥洹須善有善也。爾時世尊告目連曰。如來于汝則無行也。亦是假號非有真實。汝欲求無上等正覺者。于如來所則無行也。亦是假號。于假號法中欲分別有行無行者。此則不然。爾時世尊說此假號法。有九億眾生發弘誓意。愿樂欲逮有行無行菩薩瓔珞。復有無量眾生得總持法門。復有三億眾生諸漏盡意解得阿羅漢。爾時尊者賓頭盧。復從座起前白佛言。我亦堪任說菩薩瓔珞有行無行。令善男子善女人得修行之。世尊告曰。善哉善哉族姓子。若能說者今正是時。爾時賓頭盧白佛言。世尊。若善男子善女人。于初禪地。分別五陰惡露不凈。于中思惟無可貪著。是謂有行。若入定意觀無所有虛而非真。觀他人身亦復如是。斯謂無行。復次世尊。若善男子善女人。現身臭處不凈流出。是謂有行。深觀本末知之為空。是謂無行。復次世尊。善男子善女人。于二禪地具足四行。是謂有行。知二禪地盡歸于空。是謂無行。復次世尊。若善男子善女人。自能開悟教眾生類。去離凈心起不凈想。是謂有行。解了凈想本無所有。是謂無行。復次世尊。若善男子善女人。思惟三禪凈除塵勞。不自稱嘆有所成辦。是謂有行。不見塵勞成不成者。是謂無行。復次世尊。若善男子善女人。在四禪地思惟五陰系意不忘。是謂有行。分別四禪永無苦樂諸縛結著。是謂無行。如是善男子善女人。菩薩摩訶薩寂觀瓔珞有行無行。爾時尊者賓頭盧。說此法已還復本座。是時尊者大迦旃延。即從座起禮世尊足。前白佛言。我今堪任于如來前說有行無行。使眾生類得修行之。若善男子善女人。于十六圣行不起狐疑者。是謂有行。思惟縛著本性自無。亦無十六圣行之名。是謂無行。迦旃延復白佛言。若善男子善女人。拔斷三毒淫怒癡法。察彼眾生心中所念。有無明心無無明心。有愛欲心無愛欲心。有恚害心無恚害心。悉能分別而無錯謬。是謂有行。若善男子善女人。觀知三毒本無所有。不見生者不見滅者虛寂無形。是謂無行。迦旃延子復白佛言。若善男子善女人。于結使聚皆令畢竟。亦不更造興起塵勞。是謂有行。不于結使見有畢竟不畢竟者。亦不興造生塵勞患。是謂無行。如是善男子善女人。菩薩瓔珞有行無行。迦旃延子于佛前說此有行無行已。起禮佛足還復本座。爾時尊者離越即從座起。前禮佛足白佛言。世尊。我亦堪任說菩薩瓔珞有行無行。佛告離越。堪任說者便可說之。離越白佛言。世尊。若善男子善女人。于無生法越度生死。不見有度者。是謂有行。淪泥洹空寂然無形不有眾生想。是謂無行。復次世尊。若善男子善女人。得賢圣律受諸果證修十二法。是謂有行。若觀一切法本由緣聚散。知盡不生更不受證。是謂無行。復次善男子善女人。諸佛世尊常所說法。苦習盡道賢圣寶藏。進取泥洹無起滅法。是謂有行。不見賢圣道品之法及泥洹道。是謂無行。如是善男子善女人。菩薩瓔珞有行無行。是時尊者須菩提復從座起。前禮佛足白佛言。若有善男子善女人。從本無行至一切智。觀了無形而不可見。是謂有行。不見本無出生諸法。菩薩瓔珞亦復如是。不見菩薩瓔珞亦不見非菩薩瓔珞。是謂無行。爾時世尊問須菩提。云何族姓子。汝以何等議而作斯言。此是菩薩瓔珞。此非菩薩瓔珞。須菩提白佛言。世尊。若善男子善女人。于究竟法不生斷滅興計常想。是謂菩薩有行瓔珞。若善男子善女人。于本無法中諸法悉空。內空外空不起滅空。無所生空道空泥洹空。一切諸法皆空如空。是謂菩薩無行瓔珞。須菩提復白佛言。世尊。若善男子善女人。得空定凈意者。于賢圣法律具足一切諸法窠窟。從須陀洹斯陀含阿那含阿羅漢辟支佛。上至如來至真等正覺。莊嚴具足泥洹之路。是謂菩薩摩訶薩有行瓔珞。若復善男子善女人。修行五十五法虛空正要。一一分別心不流馳皆歸于空。于空無法中無生滅著斷。是謂菩薩摩訶薩無行瓔珞也。尊者須菩提。說此空性有行無行菩薩瓔珞時。有十三億發意菩薩。本從等意如來所初建道心。自從是來中間懈怠。今聞長老須菩提說諸法虛寂無生滅著斷。各還勵意悉發無上正真道意。進求本誓愿欲成就菩薩瓔珞有行無行爾時尊者邠耨文陀尼子。即從座起前至佛所。頭面禮足長跪叉手白佛言。世尊。若善男子善女人。思惟分別空行法性。不于諸法生吾我心者。是謂有行。攝意常定心如虛空不著三界。是謂無行。若善男子善女人。講論諸法無生之心。金剛三昧超越八地舍本習緒。是謂有行。若復善男子善女人。得滅意度一意莊嚴瓔珞其身。進趣無上正真道意。不以成佛以為快樂。雖在眾生不為勤勞。金剛之心不可沮壞。是謂菩薩瓔珞有行無行。如此等九萬二千漏盡阿羅漢。各各宣暢菩薩瓔珞有行無行也。  
菩薩瓔珞經卷第十四 有受品第二十四  
　　是時勇進菩薩白佛言。世尊。今聞如來說甚深法諸賢圣律所入之門。其有聞知了此法者。亦不見著亦不見脫。于空無法而無所損。不見諸法有所從來有所從去。若善男子善女人。深觀此法無所從來無所從去。爾乃明達名為解脫。一切諸法各各別異。其所言見悉各離散無有合偶。復于諸法不生想念。而有所成。亦復不念有解脫者。所觀諸法亦不有內亦不有外。亦無有遠亦無有近。得慧菩薩深了本無。其知是者去貢高心不生憍慢。是為善男子善女人于諸善法而得解脫。便得住于無生滅地。其所住者不見有住。復于諸法住無所住。亦于諸法見無所見。是謂善男子善女人正其性行不念非邪。其作正見者。便于內性觀了色相。亦無有色亦不見色而有色也。何以故。知一切法觀空無形。知其本空如色無有色。于一切法亦不有受亦不無受。是謂善男子善女人。于一切法而得解脫。是時勇進菩薩。說此有受品時。有十三億眾生。聞此法已皆得不起柔順法忍。異口同音各稱斯言。今日勇進菩薩大士離于諸著。亦使我等成辦此法。我等仁者當以此法教授余人如我無異。悉得解脫畢無所著。爾時世尊告勇進菩薩曰。夫泥洹心亦不在內亦不在外。亦復不在兩中間。止有受菩薩無生滅處。諸菩薩心道等無二亦無若干。道心適等無若干者于一切人必有平等無二之心。是謂菩薩。故名曰等而無差別。是時坐中有五百天子。聞如來平等之法有受無受。諸塵垢盡得法眼凈。復有比丘比丘尼優婆塞優婆夷五百余眾。皆得須陀洹道。復有無央數天龍鬼神干沓和阿須倫迦留羅真陀羅摩休勒人及非人。志趣大乘。皆發無上平等道意。  
無著品第二十五  
　　是時世尊。告四部眾比丘比丘尼優婆塞優婆夷及諸菩薩摩訶薩天龍鬼神八部之眾。若有菩薩摩訶薩。欲逮一切智。欲上菩薩位。欲得金剛三昧。欲得降伏魔官屬者。欲逮一切諸法門總持者。欲離此彼處者。欲莊嚴佛樹者。是善男子善女人。當習如來無著之行。復次善男子善女人。欲得凈佛國土教化眾生。從一佛國至一佛國。承事禮敬諸佛世尊者。當學如來無著之行。若有善男子善女人。欲得如來奇特之法甚尊重者。若有眾生不于三界受色陰形。欲離五患不處五道。如斯等善男子善女人。常當修習如來無著之行。佛復告。善男子善女人。吾般泥洹后正法漸衰。多有眾生倚托法服。貪小利養詐發道心。虧損正法無清凈意。如斯等人不信三寶至賢之行。雖在我眾離我甚遠。若復善男子善女人。修習如來無著之行。雖在凡夫未上菩薩位。執心牢固不舍道意。如斯等人。正使處在億百千萬由延之外猶去我近。何以故。此善男子善女人。修習如來無著行故。爾時有菩薩名曰明觀。即從座起頭面禮足。前白佛言。世尊。云何名為如來至真無著之行。唯愿世尊。一一分別令諸會者各得開解。佛告明觀菩薩曰。我今問汝汝當報我。云何族姓子。汝何以故號明觀乎。用色耶用痛想行識乎。因身耶因名乎。用何等故號明觀耶。是時明觀菩薩白佛言。世尊。觀色非色亦非有色。色性自空亦不有色。我色彼色本無所有。色空本空色性自空。諸法自然復無自然。諸法然熾本無自然。觀色無生亦不見生。生自無生況當有色。但為眾生癡心所潤。不能自悟遂致苦惱。墜墮生死流轉五道。身死名滅復更受身。如來大圣無所染著。知所從來離諸縛著。眾行根元悉歸于空。痛想行識亦復如是。觀識非識亦非有識。識性自空亦不有識。我識彼識本無所有。識空本空識性自空。諸法自然復無自然。諸法然熾本無自然。觀識無生亦不見生。生自無生況當有識。但為眾生癡心所潤。不能自悟遂致苦惱。墜墮生死流轉五道。身死名滅復更受形。如來大圣無所染著。知所從來離諸縛著。眾行根元悉歸于空。無著眾行亦復如是。自致無上正真道意。何況善男子善女人。聞則信解于佛法眾。斯乃名曰無著之行。是時明觀菩薩復白佛言。若使善男子善女人聞如來無著之行。便于是中發菩薩心。雖有是念亦不供養諸佛世尊。斯于如來無著之行而有耗減。若復善男子善女人。意欲懈怠不復堪樂修無著行。能自克責念無著行。一念之頃而不忘失。便得發無上至真道意。何況篤信而奉行乎。若善男子善女人。得如來金剛三昧。發弘誓心不可沮壞。斯皆由如來無著圣行而得成就。若復善男子善女人。得三昧王三昧名曰奮迅勇。若菩薩摩訶薩得此三昧者。便能降伏諸魔官屬。此善男子善女人。皆由無著圣行而有成辦。若復善男子善女人得信空法無量圣行。修四意止念念成就。分別內外空寂無形。斯皆出于如來無著圣賢之行。若善男子善女人。得四神足心識自由。坐臥經行而無掛礙。游至十方無量世界。禮事供養諸佛世尊。斯亦復是如來無著圣賢之行。若善男子善女人及菩薩摩訶薩。獲四意斷至十八法三十七品。莊嚴佛土成眾相好。八種音聲過于梵天。其有眾生聞佛音響得解脫者。斯亦復是如來無著圣賢之行。若復善男子善女人。一一思惟空無相愿。不復染著興是非想。緣此三觀當成無上正真道意。斯亦復是如來無著圣賢之行。若有善男子善女人。從無數諸佛世尊受菩薩別。當成無上正真道意。畢志牢固終不中退。亦不為眾魔所能沮壞。斯亦復是如來無著圣賢之行。爾時明觀菩薩說是如來無著圣賢行時。有八十四億眾生之類。愿樂欲求如來無著圣賢之行。復有無數之眾。求于親近明觀菩薩以為師宗。復有無量眾生各生斯念。今日明觀菩薩摩訶薩。久如當成無上正真道意。爾時世尊知眾會心各生此念。便告明觀菩薩曰。汝今以能宣暢如來無著之行。如來圣慧不可窮盡。卻后無數阿僧祇劫。上方去此五十恒河沙數諸佛剎土。佛名無垢如來至真等正覺。純有一乘教化眾生。不聞緣覺弟子之名。汝當作佛號曰明觀如來至真等正覺明行成為善逝世間解無上士道法御天人師號佛世尊。汝當作佛其號如是。爾時眾會一切眾生。見如來授明觀菩薩決。或有眾生覺知者不覺知者。爾時世尊觀察人心各懷狐疑。佛知其意便告明觀菩薩曰。如來至真等正覺在大眾中授菩薩決。有覺知者不覺知者。有八因緣。云何為八。善男子善女人得如來決當成無上平等正覺。一切眾人無能知者。是謂如來授眾生決。己身自覺余人不知。復次明觀。若有善男子善女人。在大眾中為如來所見授決。余人盡見己不覺知。是謂如來授眾生決余人盡見己不覺知。復次明觀菩薩摩訶薩。若有善男子善女人。為諸佛世尊所見授決。汝當成佛其號如是。己知受決余人亦見。是謂如來授眾生決己自覺知余人亦見。復次明觀菩薩摩訶薩。若有善男子善女人。在大眾中為如來所見授決。自不覺知余人亦不知。是謂如來授眾生決自不覺知余人亦不知。佛復告明觀菩薩。若有善男子善女人。在大眾中受如來決。然此受決之人乃在未行不近如來。近如來者自謂受我決。是謂如來授眾生決遠者覺知近者不覺。復次明觀菩薩摩訶薩。若有善男子善女人。在大眾中為如來所見授決。近如來者便自覺知。今日如來而授我決。遠如來者復自稱說。如來今日授我等決然此眾生未應受決。是謂如來授眾生決近者覺知遠者不覺。佛復告明觀菩薩摩訶薩。若有善男子善女人。為諸佛世尊所見授決。當成佛時其號如是。近者不覺遠亦不知。是謂如來授眾生決遠近眾生皆不覺知。佛復告明觀菩薩。若有善男子善女人。在大眾中為如來所見授決。近者亦覺遠者亦知余人不見。是謂如來八因緣法。授眾生決近者亦覺遠者亦知余人不見。爾時世尊。告四部眾比丘比丘尼優婆塞優婆夷菩薩摩訶薩天龍鬼神干沓和阿須倫迦留羅真陀羅摩休勒人及非人。汝等頗見明觀菩薩受記別乎。對曰非也世尊。佛復告族姓子。若有菩薩摩訶薩受如來決。初發道心受別不同。今此明觀菩薩受如來決己自覺知余人不覺。如此等人未獲如來四無所畏。發心自誓未廣及眾生。亦復未得善權方便。是故受決己自覺知余者不覺。佛復告族姓子。若有善男子善女人受如來決。眾人盡見自不覺知。如此等人發意弘普廣及眾生。得四無畏發心曠大。有善權方便教化眾生。是故受決余者盡覺己不自知。佛復告族姓子。若有善男子善女人受如來決。己身自知余者亦見。如此等人在七住地分別空觀。不計眾生有染著想。初發道心不生此念。我后成佛度爾所眾生。不度爾所眾生。心如虛空不可沮壞。以獲如來四無所畏。得空觀三昧善權方便。是故受決己身自知余者亦見。佛復告族姓子。若有善男子善女人受如來決。己身不覺余者不知。如斯等人未在七住不退轉地。雖有善權方便信樂三尊供養承事諸佛世尊。然未得如來無著之行。未能凈佛國土教化眾生。是故受決自不覺知余者不見。佛復告族姓子。若善男子善女人受如來決。遠者得決近者不得。如此等人彌勒身是。何以故。此善男子善女人諸根具足。不舍如來無著之行。是故受決遠者自覺近者不知。佛復告族姓子。若善男子善女人受如來決。近者覺知遠者不見。亦非眾會所能測度。如此等人在菩薩位。未能演說賢圣之行。今師子膺菩薩是也。眾相具足不舍法本。于無想法中不壞法性。是故受決近者覺知遠者不見。亦非眾會所能測度。佛復告族姓子。若善男子善女人如來授決。近者亦知遠者亦見。如此等人眾行具足。行不思議無量佛事。超生死海至無為岸。何以故。此善男子善女人諸根具足。不舍如來無著之行。遍游十方無量世界。作不思議顯佛神德。今柔順菩薩是也。是故近者亦知遠者亦見。佛復告族姓子。若善男子善女人受如來決。近者不知遠者不見。如此等人眾行未具未得善權方便。雖復去離五欲之中。未能備悉如來法藏。今等行菩薩是也。佛復告族姓子。若有菩薩摩訶薩。奉持修習八因緣法。我今視之如己無異。亦為十方諸佛世尊所見擁護。爾時釋提桓因。即從座起前至佛所。頭面禮足在一面立。須臾之頃前至佛所。長跪叉手白佛言。世尊。我名拘翼號天帝釋。唯愿世尊。聽所啟白。佛言。善哉善哉。拘翼。有所疑難今正是時。釋提桓因白佛言。世尊。若有善男子善女人。興顯如來無著之行。具足授決八因緣法。我等諸天當護此善男子善女人。至竟成就終不中退墮于羅漢辟支佛道。爾時釋提桓因。即于佛前而嘆頌曰。  
　　本無無所著　　永離諸惡趣 
　　云何如來今　　授決有高下 
　　昔從無數劫　　功勛不可量 
　　積功累眾德　　一切眾相具 
　　如來諸法本　　無生滅著斷 
　　尊今已授決　　論說高下相 
　　得定不起思　　生滅無所有 
　　諸法如幻化　　名號不真實 
　　知本所從來　　愿樂無生法 
　　演說三達智　　從限至無限 
　　今為天帝釋　　縛解諸結盡 
　　愿尊見記別　　久如逮正覺  
　　爾時世尊。以偈報釋提桓因曰。  
　　汝今天帝釋　　功德眾行至 
　　乃從無數世　　積德光明尊 
　　今為天帝身　　經大小劫數 
　　三十六成敗　　不舍本要誓 
　　千佛兄弟過　　無復賢劫名 
　　中間永曠絕　　二十四中劫 
　　后乃有佛出　　十力無所畏 
　　清凈德普尊　　剎土名普忍 
　　彼佛極長壽　　在世壽七劫 
　　教化已周訖　　永寂取滅度 
　　遺法在世化　　亦復經七劫 
　　漸漸法沒盡　　不聞三尊名 
　　中間復迥絕　　當復經五劫 
　　汝于彼剎土　　當紹如來位 
　　我今授汝決　　本無如來印 
　　號名無著尊　　三界最第一 
　　獨步無等侶　　說法無窮盡 
　　當化阿僧祇　　無量眾生類  
　　爾時釋提桓因。聞如來已見授決。頭面禮足繞佛三匝還復故座。是時弊魔波旬。心自念言。今日如來至真等正覺。教化眾生轉無著法輪。以善權方便將導一切諸不及者。眾菩薩等神通大智。皆得授決不退轉地。此賢圣等我則不疑。今釋提桓因在我部界為我所使。先為如來所見授決。如我今日心離魔行。不在榮冀愛欲之中。何故如來不授我決爾時世尊。知魔波旬心中所念。便告目犍連。汝能堪任于如來前說諸菩薩摩訶薩受記別乎。是時目連承佛威神。即從座起前白佛言。我能堪任說菩薩摩訶薩受決之法。佛告目連。堪任說者今正是時。目連白佛。若有菩薩摩訶薩于諸空法生染著心。便自貢高輕蔑前學。如此等善男子善女人在凡夫地。不應稱為菩薩。不應受決得如來號。目連復白佛言。若有善男子善女人。見人受決便生增上心。我今豪貴斯人卑賤。如此等善男子善女人。在凡夫地不應稱為菩薩。不應受決得如來號。目連復白佛言。若善男子善女人。得佛明慧分別三觀空無相愿。便為如來所見授決。然有眾生見此人受決便生憎嫉心。如來何為先授此決。如此等善男子善女人。在凡夫地不當稱為菩薩。不應受決得如來號。是時目連復白佛言。若有善男子善女人。得佛神足四無所畏。游諸空界轉于法輪。善權方便無所掛礙。所演法教皆有所益。便為如來所見授決。然有眾生得世俗智辯才第一。知古明今三世通達。內自思惟而生此念。我所苞攬無事不貫。如來何為不授我決。今乃返更授此人決。如此等善男子善女人。在凡夫地不應稱為菩薩。不應受決得如來號。目連復白佛言。若有善男子善女人。得無生法忍四等具足。游至十方無量世界。本從此佛而發道心。更從異佛受其記別然有眾生內自生念。此非我眾非我徒類。如來何為先授此決不授我別。如此等善男子善女人。在凡夫地不應稱為菩薩。不應受決得如來號。目連復白佛言。若有善男子善女人。轉無上法輪。六通變化無所觸礙。權詐巧便攝取眾生。此菩薩摩訶薩。便為如來所見授決。復有眾生在三毒等分愛心未盡。未能適化承事諸佛。內自狐疑而生是念。今觀此人如有所辦。為是如來威力所感。為此善男子審有此化。于彼此中生猶豫想。如此等善男子善女人。在凡夫地不應稱為菩薩。不應受決得如來號。是時目連復白佛言。世尊。若有善男子善女人。生在龍中發菩薩心。眾行具足無所缺漏。便為如來所見授決。或有眾生內自思惟。我得人身諸根具足。明達正法六情完具。如來何為不授我決。今乃返更授此龍決。如此等善男子善女人。在凡夫地不應稱為菩薩。不應受決得如來號。是時目連復白佛言。若有善男子善女人。已得天身發菩薩心。斷諸縛著無所戀慕。舍己榮位遠離五樂。閉塞六情修清凈法。離世八法不墮十惡。便為如來所見受決。然有眾生內自生念。今觀此天眾行未足。未舍此形復于人身。何為如來而授此決不授我別。如此等善男子善女人。在凡夫地不應稱為菩薩。不應受決得如來號。是時目連復白佛言。或有眾生受地獄形。以佛神力往授其決。如我昔日為佛所遣授提婆達兜決。然有眾生內自生念。受地獄形苦痛無量。鑊湯燒煮死而更生刀山劍樹爐炭鐵輪。火車熾風銅柱碓臼。于中受苦痛毒無量。當爾之時何有道心。如來今日返更授決得如來號。然我等已得人身不授我決。如此等善男子善女人。在凡夫地不應稱為菩薩。不應受決得如來號。是時目連復白佛言。若有善男子善女人。生餓鬼中受餓鬼形。善見菩薩父像。舍利弗祖。善施長者母。受形苦惱腹如泰山咽如細針。咽長千丈而有千鬲。一鬲千節。雖得漿水化為膿血。眼如深井如千丈崖。然受苦痛不可稱量。為餓火所燒求死不得。然佛世尊以大慈悲。即遣舍利弗各授其決令發道心。然有眾生內自生念。餓鬼苦惱無量。饑寒苦毒不可稱計。然今如來返授彼決不授我決。如此等善男子善女人。在凡夫地不應稱為菩薩。不應受決得如來號。爾時世尊告目連曰。善哉善哉族姓子。堪任宣暢菩薩受決無礙之行。真佛之子非思欲生。爾時弊魔波旬內自生念。咄我所行將不謬乎。今聞尊者大目揵連所說。不為諸人正為我耳。是時波旬即從坐起。除去貢高舍憍慢心。前至佛所頭面禮足前白佛言。世尊。我今愚惑久處邪見未識真道。今釋提桓因為我所統。如來今日先授其決。我即興意生是非心。唯愿世尊。受我悔過消滅欲本不著榮冀。佛告弊魔波旬。汝今座上見彌勒菩薩不乎。波旬白佛。唯然世尊。佛告波旬。此彌勒菩薩。當授汝決得菩薩號。  
凈智除垢品第二十六  
　　東方去此三十七恒河沙數。有佛土名曰華嚴。佛名一意如來至真等正覺明行成為善逝世間解無上士道法御天人師號佛世尊。彼佛如來遣一菩薩。名曰凈一切地。具眾行本定意不亂。三昧正受無所掛礙。佛所住處皆悉履行。不染法界去吾我想。即從座起偏露右臂。右膝著地長跪叉手。前白佛言。欲有所問。若見聽者敢有所陳。佛言。善哉善哉族姓子。欲問如來所懷疑者。今正是時。凈一切地菩薩白佛言。世尊。云何善男子善女人。供養諸佛無諸佛想。于諸法本亦復如是。雖度眾生無眾生念。行菩薩道不失本意。具足諸愿德行充滿。受決心凈不離明慧。爾時世尊。告凈一切地菩薩曰。若有善男子善女人。分別思惟大乘行本不可思議深奧之藏。先當習學定意正受。除亂想行。然后乃具六度無極。自觀身空觀他人心亦復如是。若善男子善女人。入等定三昧心不動轉。悉能分別一切眾行。云何善男子善女人。入定三昧。于一切法思惟分別無有錯謬。于是族姓子。若有菩薩摩訶薩。立根得力逮不退轉。便能入定自觀身本。本所從來一一分別悉知起滅。來不知所從來。去不知所從去。此善男子善女人從定意起復入外身定意。一一分別眾生之類。復見無量諸佛剎土。有受形者不受形者。或時善男子善女人。復更入定觀內外身。彼身我身發趣有異身行共同。如我所觀。趣大乘者不舍眾生。求緣覺者亦不求清凈于佛土。弟子學者承聲受教離于三有。是謂內外觀定身行共同發趣有異。佛復告凈一切地曰。若有善男子善女人。入此等定正受三昧。悉使無量世界盡從化教。從化得度隨意所樂。恣其心意游于百千三昧。于中攝意而不錯亂。是謂善男子善女人趣大乘者不舍眾生。佛復告凈一切地菩薩。若有善男子善女人入一身定。便能觀察眾生心本。有淫怒癡無淫怒癡。隨其本行而度脫之。此善男子善女人。從一身定起復入眾多身定。觀眾生類有淫怒癡無淫怒癡。隨其本行而度脫之。爾時世尊。復告凈一切地菩薩。若有善男子善女人入無形觀三昧。遍觀眾生心識所念眾生若干所念不同。復有三昧名觀眾生心。菩薩摩訶薩得此定意者。便能觀察人道眾生。遍知十方無量世界有淫怒癡無淫怒癡。隨其本行而度脫之。佛復告族姓子。復有定意知閱叉心。菩薩摩訶薩得此三昧者。遍觀閱叉心識所念有淫怒癡無淫怒癡。隨其本行而度脫之。佛復告凈一切地菩薩曰。復有定意知諸龍心。菩薩得此定意者。便能觀察龍道眾生心識所念。遍知十方無量世界有淫怒癡無淫怒癡。隨其本行而度脫之。佛復告凈一切地曰。復有定意知阿須倫心。菩薩摩訶薩得此定意者。便能觀察須倫所念。遍觀十方無量世界有淫怒癡無淫怒癡。隨其本行而度脫之。佛復告族姓子。復有定意知諸天心。菩薩得此定意者。便能觀察天道眾生心。遍知十方無量世界有淫怒癡無淫怒癡。隨其本行而度脫之。佛復告族姓子。復有定意知梵天心。菩薩摩訶薩得此定意。便能觀察凈志天心。遍知十方無量世界有淫怒癡無淫怒癡。隨其本行而度脫之。佛復告族姓子。復有定意知欲界眾生心。菩薩摩訶薩得此定意。便能觀察欲界眾生。遍知十方無量世界有淫怒癡無淫怒癡。隨其本行而度脫之。佛復告族姓子。復有定意知地獄心。菩薩摩訶薩得此定意者。便能觀察地獄眾生。遍觀十方無量世界有淫怒癡無淫怒癡。隨其本行而度脫之。佛復告族姓子。復有定意知弗于逮眾生心。菩薩摩訶薩得此定意者。便能觀察弗于逮眾生。遍知十方無量世界有淫怒癡無淫怒癡。隨其本行而度脫之。佛復告凈一切地菩薩曰。復有定意知閻浮地眾生心。菩薩摩訶薩得此定意者。便能觀察閻浮地眾生。遍知十方無量世界有淫怒癡無淫怒癡。隨其本行而度脫之。佛復告凈一切地菩薩曰。復有定意知瞿耶尼眾生心。菩薩得此定意者。便能觀察瞿耶尼眾生心意。遍知十方無量世界有淫怒癡無淫怒癡。隨其本行而度脫之。佛告凈一切地菩薩曰。復有定意知郁單曰眾生心中所念。菩薩得此定意。便能觀察郁單曰眾生心。遍知十方無量世界有淫怒癡無淫怒癡。隨其本行而度脫之。佛復告凈一切地菩薩曰。復有定意知一四天下眾生心中所念。菩薩得此定意者。便能觀察一四天下眾生心中所念。遍知十方無量世界有淫怒癡無淫怒癡。隨其本行而度脫之。佛復告凈一切地菩薩曰。復有定意知二四天下眾生心中所念。菩薩得此定意者。便能觀察二四天下眾生心中所念。遍知十方無量世界有淫怒癡無淫怒癡。隨其本行而度脫之。佛復告凈一切地菩薩曰。復有定意知三四天下眾生心中所念。菩薩得此定意者。便能觀察三四天下眾生心中所念。遍知十方無量世界有淫怒癡無淫怒癡。隨其本行而度脫之。佛復告凈一切地菩薩曰。復有定意知四四天下眾生心中所念。菩薩得此定意者。便能觀察四四天下眾生心中所念。遍知十方無量世界有淫怒癡無淫怒癡。隨其本行而度脫之。佛復告凈一切地菩薩曰。復有定意知五四天下眾生心中所念。菩薩得此定意者。便能觀察五四天下眾生心中所念。遍知十方無量世界有淫怒癡無淫怒癡。隨其本行而度脫之。  
　　佛復告凈一切地菩薩曰。復有定意知六四天下眾生心中所念。菩薩得此定意者。便能觀察六四天下眾生心中所念。遍知十方無量世界有淫怒癡無淫怒癡。隨其本行而度脫之。佛復告凈一切地菩薩曰。復有定意知七四天下眾生心中所念。菩薩得此定意者。便能觀察七四天下眾生心中所念。遍知十方無量世界有淫怒癡無淫怒癡。隨其本行而度脫之。佛復告凈一切地菩薩曰。復有定意知八四天下眾生心中所念。菩薩得此定意者。便能觀察八四天下眾生心中所念。遍知十方無量世界有淫怒癡無淫怒癡。隨其本行而度脫之。佛復告凈一切地菩薩曰。復有定意知九四天下眾生心中所念。菩薩得此定意者。便能觀察九四天下眾生心中所念。遍觀十方無量世界有淫怒癡無淫怒癡。隨其本行而度脫之佛復告凈一切地菩薩曰。復有定意知十四天下眾生心中所念。菩薩得此定意者。便能觀察十四天下眾生心中所念。遍知十方無量世界有淫怒癡無淫怒癡。隨其本行而度脫之。佛復告凈一切地菩薩曰。復有定意知百四天下眾生心中所念。菩薩得此定意者。便能觀察百四天下眾生心中所念。遍觀十方無量世界有淫怒癡無淫怒癡。隨其本行而度脫之。佛復告凈一切地菩薩曰。復有定意知千四天下眾生心中所念。菩薩得此定意者。便能觀察千四天下眾生心中所念。遍觀十方無量世界有淫怒癡無淫怒癡。隨其本行而度脫之。佛復告凈一切地菩薩曰。復有定意知萬四天下眾生心中所念。菩薩得此定意者。便能觀察萬四天下眾生心中所念。遍觀十方無量世界有淫怒癡無淫怒癡。隨其本行而度脫之。佛復告凈一切地菩薩曰。復有定意知億萬四天下眾生心中所念。菩薩得此定意者。便能觀察億萬四天下眾生心中所念。遍知十方無量世界有淫怒癡無淫怒癡。隨其本行而度脫之。佛復告凈一切地菩薩曰。復有定意知一佛國眾生心中所念。菩薩得此定意者。便能觀察知一佛境界眾生心中所念。遍知十方無量世界有淫怒癡無淫怒癡。隨其本行而度脫之。佛復告凈一切地菩薩曰。復有定意知十佛剎土眾生心中所念。菩薩得此定意者。便能觀察十佛剎土眾生心中所念。遍觀十方無量世界有淫怒癡無淫怒癡。隨其本行而度脫之。佛復告凈一切地菩薩曰。復有定意知百佛剎土眾生心中所念。菩薩得此定意者。便能觀察百佛剎土眾生心中所念。遍觀十方無量世界有淫怒癡無淫怒癡。隨其本行而度脫之。佛復告凈一切地菩薩曰。復有定意知萬佛剎土眾生心中所念。菩薩得此定意者。便能觀察萬佛剎土眾生心中所念。遍觀十方無量世界有淫怒癡無淫怒癡。隨其本行而度脫之。佛復告凈一切地菩薩曰。復有定意知億佛剎土眾生心中所念。菩薩得此定意者。便能觀察億佛剎土眾生心中所念。遍觀十方無量世界有淫怒癡無淫怒癡隨其本行而度脫之。如是菩薩摩訶薩。于此定意。盡得具足諸三昧王。  
　　佛復告凈一切地菩薩曰。若有善男子善女人。奉持修習此法門者。便獲如來眾相具足。爾時世尊。告凈一切地菩薩曰。若有善男子善女人。得此三昧定意者。有善權方便教化眾生。復有十事得功德業。云何為十。一者口氣清凈人多信用。二者不失本意不譏彼受。三者善明算數知六十四變。四者分別空無形相法。五者知當來法解脫無緣。六者于現在法念成證法。七者憶過去行知以無相。八者于無相法本無自然。九者起滅自然不著三世。十者菩薩定意不失次第。是謂菩薩摩訶薩入定三昧。便能觀察億佛剎土眾生心中所念有淫怒癡無淫怒癡。隨其本行而度脫之。  
菩薩瓔珞經卷第十五 無斷品第二十七  
　　佛復告等行菩薩。若有善男子善女人。從初發意發菩薩心。修行五法不懷怯弱。云何五法。一者勸進前人不舍道心。二者分別法界不毀法性。三者一意清凈無他異想。四者行權方便度未度者。五者得三十二業定意不亂。是謂等行菩薩摩訶薩從初發意守菩薩心。修此五法不舍道意。佛復告等行菩薩曰。若有善男子善女人初發道心復有五事。云何為五。一者分別三世不離空無。二者凈己國土育養眾生。三者分別眼識不受外入。四者神足神通念則在前。五者現在眾智而自瓔珞。是謂等行菩薩摩訶薩。從初發意修此五法。而得成就無有疑難。進前成佛不懷怯弱。佛復告等行菩薩。若善男子善女人發菩薩心。當行五法而自瓔珞。云何為五。于是族姓子。若菩薩初發道心入等定意。能令十方天下盡為七寶。二者使己國土眾生斷淫怒癡三者己成佛時修三空慧。四者莊嚴一相不離慧根。五者行六神通不自稱記。是謂善男子善女人從初發意行菩薩道。行此五法而自瓔珞。佛復告等行菩薩。若有善男子善女人從初發意行菩薩道。復有五法。云何為五。一者思惟如來無形相法。二者諸佛要誓不違本性。三者自識本命知所從來。四者不計我人壽命離五苦難。五者法本自爾不見起滅。是謂善男子善女人修此五法而自瓔珞。佛復告等行菩薩。若有善男子善女人從初發意行菩薩道。當行五法不可思議。云何為五。一者諸佛神德不可思議。二者諸佛篋藏不可思議。三者行果受報不可思議。四者諸佛剎土不可思議。五者演布道教不可思議。是謂善男子善女人初發道心修此五行不可思議。乃至成佛而自瓔珞。爾時世尊。在于大眾而說此偈。  
　　諸佛不思議　　宣暢道亦然 
　　思惟眾生本　　本末不可睹 
　　執四圣諦炬　　照彼無明根 
　　常思無有常　　念除結縛病 
　　劫數無有窮　　無盡非有盡 
　　但為眾生惑　　欲知本無心 
　　夫欲學在先　　聞受深奧法 
　　亦非二乘行　　所能用測度 
　　佛本自計誓　　蠲除五道淵 
　　行盡由等心　　故號人中尊 
　　佛慧無邊崖　　神智無有量 
　　不以身苦本　　永除三世難 
　　諸佛瓔珞法　　自覺無師受 
　　心定如虛空　　常想樂想緣 
　　吾從無數劫　　入定不離空 
　　一意成一道　　故號人中尊 
　　復于無數劫　　承事諸世尊 
　　盡生逮無著　　自致最正覺 
　　諸佛在世化　　正法修道樂 
　　能凈諸佛國　　不染三有樂  
　　爾時世尊說此偈已。復告等行菩薩。若有善男子善女人奉持修習五不思議深奧法者。十方諸佛悉來擁護。不為眾魔所能得便。佛復告等行菩薩。若善男子善女人從初發意行菩薩心。當行五法不可思議。云何為五。一者以己定意遍施眾生盡在佛處而不退轉。二者不猗三道而受果證。三者無量法海皆現在前。四者眾相法門具足智辯。五者分身教化得六度慧。是謂族姓子從初發意行菩薩心。行此五法不可思議。便能具足如來眾行。佛復告等行菩薩。若有善男子善女人思惟分別五苦法本。云何為五。一者分別色原不生識著。二者思百八痛無有苦樂。三者永斷眾想不興亂意。四者解十二因緣本無此行。五者識神無形不可究盡。是謂等行菩薩若善男子善女人分別思惟五苦法本者。親近佛藏不離賢圣眾道之原。佛告等行菩薩。若善男子善女人從初發意修菩薩心。復有五法不可窮盡。云何為五。一者無數功勛不可窮盡。二者八十四智不可窮盡。三者如來法慧不可窮盡。四者諸法要定不可窮盡。五者八種音響不可窮盡。是謂等行菩薩若善男子善女人從初發意修菩薩心。修此五法不可窮盡。便能具足如來之法。爾時世尊復告等行菩薩。若善男子善女人從初發意修菩薩心。修行六度不可思議法。云何為六。于是善男子善女人。不惜身命隨前所索不逆人意。于中具足施度無極。雖具施度攝持戒人不毀戒性。見暴逆者勸令忍辱。若人懈怠勸令精進。或有眾生著六十二見。心意錯亂不識虛無泥洹大道。攝彼眾生一意禪定除去亂想不生二見。或有眾生永在闇冥懷愚癡心。以權方便攝彼眾生令見慧明。佛復告等行菩薩。若有善男子善女人從初發意修菩薩心。于一度中便當具足六度無極。云何于一度中便能具足六度無極。或有眾生一心持戒不毀戒性。于持戒中具足布施。不譏彼受常行忍辱。若有眾生見毀辱者。不興亂想無嗔怒心。日夜精勤無懈怠心。雖持禁戒定意不亂。于戒性中不毀于禪。演布智慧除愚闇心。是謂菩薩在戒度無極。便能具足六度無極。佛復告等行菩薩。若有善男子善女人。從初發意修菩薩心。得忍度無極。降伏心意不念貢高。于忍度無極。復當具足六度之法。不舍忍心而行布施。雖有所施不起想著。于中具足戒性之法。若人擊打不起亂想自攝心意。具足修習忍度無極。具足定意不毀禪法。于忍度中具足禪行。若復善男子善女人已得忍度。分別五陰成敗所起。思惟三毒知從癡愛。以道慧觀察永無所生。是謂善男子善女人于忍度中具足六度之法。佛復告等行菩薩。若有善男子善女人從初發意修菩薩心。于禪定中復當具足六度無極。攝取眾生除去亂想。云何菩薩于禪定中具足六度。于是善男子善女人。觀空身相不見起滅。定心不亂而行布施。不見眾生及以財寶。亦不生心。今我所施后獲大報。莊嚴佛土本無清凈。便能具足智度無極。佛復告等行菩薩。若有善男子善女人從初發意修菩薩心。于智度無極具足六度。云何善男子善女人。于智度無極具足六度。于是善男子善女人。已能修習智度無極。分別無想無他異行。一一分別名身句身。攝意持戒不毀戒性。若人毀辱不懷憂戚。是謂于智具足戒性。若復善男子善女人。于智度無極修行忍辱。心如虛空不受穢惡。是謂于智度無極得忍辱心。佛復告等行菩薩。若善男子善女人得智度無極。攝意精進去懈怠心。分別眼界不可思議。見懈怠者勸令精進。是謂于智度無極具足精進。佛復告等行菩薩。若有善男子善女人得智度無極。無極禪定心不分散。一意一念經百千劫。攝意自伏。于三十六度皆悉分別。是謂等行菩薩摩訶薩眾行根原。爾時世尊。與等行菩薩說是語時。有無量眾生本發心趣于緣覺。今皆回意發于無上正真之道。復有無數諸天世人。得盡信之行不離大乘。  
賢圣集品第二十八  
　　爾時審諦菩薩即從坐起。白佛言。世尊。我亦堪任宣暢六度清凈之行。佛告審諦菩薩。若堪任者于如來前便可說之。爾時審諦菩薩白佛言。世尊。若有菩薩摩訶薩修習六度清凈之法。兼修八門諸佛禁法。此善男子善女人。于六度法具足清凈之行。凈意菩薩白佛言。若有善男子善女人。欲禮十方諸佛世尊。承受正教修習奉行。如此等善男子善女人。于六度法清凈具足。那羅延菩薩前白佛言。若有善男子善女人。斷諸結使不生染污。于六度法清凈具足。凈法界菩薩白佛言。若有善男子善女人。解自然法性不毀道門。于六度法清凈具足。善解幻菩薩白佛言。若有善男子善女人。分別八法除去榮辱。于六度法清凈具足。過量菩薩白佛言。若有善男子善女人。在大眾中轉無上法輪。攝身口意無他異念。于六度法清凈具足。法藏菩薩白佛言。解四空定無我人想。思惟法界不毀智本。是謂六度清凈具足。心凈菩薩白佛言。若有善男子善女人。攝眼根不興識想。耳鼻身口意亦復如是。于六度法清凈具足師子大將白佛言。眾生沈翳永處闇冥。布現慧光使知道趣。于六度法清凈具足。時有菩薩名曰慧眼。問文殊師利。云何菩薩摩訶薩攝身口意不毀戒性。于六度清凈具足。是時文殊師利報慧眼菩薩。諸菩薩摩訶薩解空無我施無想報。于六度法清凈具足。慧眼菩薩又問。云何族姓子。如來色身眾德具足。三十二相八十種好。身黃金色猶如金[卄/積]。為是有想報耶無想報耶。  
　　文殊師利報慧眼菩薩曰。如來色身是有想報。如來法身是無想報。慧眼菩薩又問。施去貪求內心清凈。除去想著乃獲大果。六度之法非無想報。云何乃成法身之報。時文殊師利。報慧眼菩薩曰。云何族姓子。如來色身為有耶為無耶。慧眼菩薩報曰。如族姓子所說。如來色身是有報非無報。如我觀察如來身者。亦非有報亦非無報。時文殊師利復問。云何如來身亦非有報亦非無報。慧眼答文殊師利曰。如來身者眾功德具。妙色莊嚴觀無厭足。其見形者皆發無上正真道意。是謂色身之報。云何如來色身無報。于是族姓子。如來在世教化終訖。潛神無為終無變易。一相無形不可沮壞。是謂如來色身無報。  
　　爾時文殊師利。復問慧眼菩薩曰。云何族姓子。如來形相不可思議。以有形而無報。以無形而無報。慧眼報曰。如來身者。或有形而無報。或無形而無報。云何有形而無報。如來至真等正覺。在世教化無量眾生。皆得果證獲無為道。是謂如來色身有形而無報。云何無形而無報。于是如來色身在世教化。現神足變終訖說法。于無余泥洹界而取般泥洹。是謂如來色身無形而無報。  
　　爾時文殊師利。知諸眾生心中所念各有狐疑。未能暢達有報無報。復問慧眼菩薩曰。云何族姓子。如來色身如幻如化。云何于幻化法中而有無報。一切眾生得法性如道果清凈。若眼界所攝。云何于眾生道性而得無報。又問慧眼。如來色身不可思議。終訖說法寂然滅度。無生老病死。已舍色身不復受形。一相無相亦不可見。權說假號亦無真實。如來者亦無如來亦無佛。云何以無為道。是如來色身無報。文殊師利又問。云何族姓子。如來色身無為報。泥洹無為報。是一異乎。假使是一者亦無如來。云何有無報。說有二無者則如來色身非泥洹報。爾時慧眼菩薩。報文殊師利曰。本無如來至真等正覺四大色身。于現法中。亦是有報亦是無報。滅盡涅槃是曰無報。爾時慧眼菩薩。復報文殊師利。眾生所行六度無極。若人布施亦無施想。亦復不見有受施者。是謂為施具足施度無極。若復有人戒身具足不毀于戒。亦復不見有持戒者。是謂于戒具足戒度無極慧眼菩薩。復語文殊師利。若有善男子善女人恒修忍辱。有輕慢者不生憍慢亦不自念見有忍辱。是謂具足忍度無極。若有善男子善女人勤加精進修十六圣行。不見有人勤精進者。是謂具足進度無極。慧眼菩薩。復語文殊師利。若有善男子善女人。攝意入定分別三觀。亦不見人立定意者心游十方無量世界承事供養。觀一切法如幻如化。是謂具足禪度無極。慧眼菩薩。復語文殊師利。若善男子善女人。宣暢如來無量法界。眼識清凈不可思議。一一分別悉無所有若耳聞聲知所從來。鼻嗅彼香知所從來。一一分別而無所有。若舌嘗味知所從來。如來心識分別諸法神足無量。是謂具足智度無極。慧眼菩薩。復語文殊師利。復有定意名無盡法門。菩薩摩訶薩。得此無盡法門者。超越三乘成菩薩號。復有觀察法門。菩薩摩訶薩得此法門者。觀察法界不住二地。復有色像法門。菩薩得此法門者。成如來法無盡之藏復有不退轉法門。菩薩得此法門者。轉清凈法不見色像。復有廣濟法門。菩薩得此法門者。化彼眾生不自為己。復有佛普響法門。菩薩得此法門者。雨法甘露潤澤一切。復有諸佛境界法門。菩薩得此法門者。現說微妙真如性法。復有現教法門。菩薩得此法門者。莊嚴剎土翼從成就。復有無等法門。菩薩得此法門者。分別如來深奧之義。復有法要法門。菩薩得此法門者。宣暢如來不思議法。復有善根法門。菩薩得此法門者。分別諸根永離五道。復有幻化法門。菩薩得此法門者。分別無盡曠大之法復有攝行法門。菩薩得此法門者。分別句義無形像法。復有稱可法門。菩薩得此法門者。便能充飽虛想法者。復有一得意法門。菩薩得此法門者。善根淳熟得四無畏。復有法海法門。菩薩得此法門者。善業具足不舍道性。復有光炎法門。菩薩得此法門者。普現光炎演法無盡。復有神足法門。菩薩得此法門者。廣游諸界不染三道。復有日月光明法門。菩薩得此法門者。遍照苦惱拔濟得度。復有無生法門。菩薩得此法門者。方便導化應自然津。復有無極慧法門。菩薩得此法門者。超三界患不見有度。復有智生法門。菩薩得此法門者。盡知諸法所歸趣處。復有無著法門。菩薩得此法門者。以智慧光蠲除闇冥。復有根原法門。菩薩得此法門者。分別四法不思議行。復有因緣法門。菩薩得此法門者。分別十二癡行之本。復有道慧法門。菩薩得此法門者。不闕法性如來三等。復有忍智法門。菩薩得此法門者。坐樹王下降伏魔宮。復有弘誓法門。菩薩得此法門者。不舍眾生而取滅度。復有苦行法門。菩薩得此法門者。現食麻米諸行具足。復有獨步法門。菩薩得此法門者。自現奇特無與等者。復有心凈法門。菩薩得此法門者。蠲除心垢無所染著。復有究竟法門。菩薩得此法門者。皆使眾生入出要道。復有無欲法門。菩薩得此法門者。除去貪著無染著心。復有法處法門。菩薩得此法門者。愍哀一切不舍本愿。復有道業法門。菩薩得此法門者。分別諸根立上人法。復有心不轉法門。菩薩得此法門者。發道心者立不退轉。復有法藏法門。菩薩得此法門者。道慧清凈受慧果證。復有化道法門。菩薩得此法門者。發無生心不見動還。復有法瓔珞法門。菩薩得此法門者。莊嚴國土清凈眾生。復有深奧法門。菩薩得此法門者。深入法藏具七覺意。復有無畏法門。菩薩得此法門者。安處諸法說賢圣行。復有除垢法門。菩薩得此法門者。安處諸法無所染著。復有凈行法門。菩薩得此法門者。分別三向空無相愿。復有法身法門。菩薩得此法門者。分別一切無著空行。復有法力法門。菩薩得此法門者。無量空界獲大智慧。復有無礙法門。菩薩得此法門者。敷演道教無所掛礙。復有大慈法門。菩薩得此法門者。潤及一切不舍妄想復有大悲法門。菩薩得此法門者。拔濟苦難不生塵勞。復有喜心法門。菩薩得此法門者。蠲除一切忿怒心。復有護心法門。菩薩得此法門者。分別四諦不二之法。復有廣施法門。菩薩得此法門者。除去三想不計吾我。復有神通法門。菩薩得此法門者。遍游十方無量世界。復有無盡法門。菩薩得此法門者。分別義趣修三句法。復有演暢法門。菩薩得此法門者。功德具足懷來道故。復有清凈法門。菩薩得此法門者。凈除口過不興十惡。復有十力法門。菩薩得此法門者。執金剛心不可沮壞。復有無量善根法門。菩薩得此法門者。便能具足如來神力。復有如來行滅法門。菩薩得此法門者。不起吾我我人壽命。復有息意法門。菩薩得此法門者。永斷生老病死之苦。復有增益法門。菩薩得此法門者。諸善功德日日增長。復有歡喜法門。菩薩得此法門者。充飽一切渴仰道者。復有無怒法門。菩薩得此法門者。除心緣著無顛倒想。復有悕望法門。菩薩得此法門者。成就眾生三法本行。復有無念法門。菩薩得此法門者。盡使眾生無三毒念。復有法義法門。菩薩得此法門者。出生諸法不失次第。復有速疾法門。菩薩得此法門者。分別根元成道行跡。復有思惟法門。菩薩得此法門者。分別內外觀諸不凈。復有香熏法門。菩薩得此法門者。當以戒德香普熏一切。復有善權法門。菩薩得此法門者。隨形適化不見度者。復有曉了法門。菩薩得此法門者。分別音響而取度之。復有無我法門。菩薩得此法門者。解知諸法空無所有。復有善住法門。菩薩得此法門者。弘誓堅固心不動轉。復有無數身法門。菩薩得此法門者。一一分別不限眾生。復有善入法門。菩薩得此法門者。盡化眾生進入法律。復有法自在法門。菩薩得此法門者。堪受正法不恥下問。復有凈妙法門。菩薩得此法門者。游諸佛國不懷怯弱。復有無侶法門。菩薩得此法門者。心自樂寂不嬈一切。復有無量功德法門。菩薩得此法門者。眷屬成就得果實報。復有放光明法門。菩薩得此法門者。遍照一切諸在闇冥。復有無欺法門。菩薩得此法門者。具足口行不犯四過。復有勸德法門。菩薩得此法門者。愍諸不及雨不死法。復有依憑法門。菩薩得此法門者。盡令眾生而有歸趣。復有拔濟法門。菩薩得此法門者。增益功德心凈如空。復有無際法門。菩薩得此法門者。不見有度得成就者。復有等行法門。菩薩得此法門者。分別眾智無有邊際。復有平等法門。菩薩得此法門者。不說諸道有種種乘。復有一意法門。菩薩得此法門者。不見發意有趣道者。復有虛空法門。菩薩得此法門者。入諸等定意不分散。復有然熾法門。菩薩得此法門者。廣演一切無窮盡法。復有分別法界法門。菩薩得此法門者。一一分別法界所興。復有越境界法門。菩薩得此法門者。救護一切得至彼岸。復有究竟法門。菩薩得此法門者。不見出生諸法窠窟。復有凈觀法門。菩薩得此法門者。不譏眾生見清凈法。復有滿足法門。菩薩得此法門者。不以劫數以為現遠。復有出要法門。菩薩得此法門者。行一切智不起法想。復有出生法門。菩薩得此法門者。出一切法深奧之義。復有利根法門。菩薩得此法門者。聞一趣道立不退轉。  
　　復有次第法門。菩薩得此法門者。修習諸法不失本要。復有法相法門。菩薩得此法門者。一一分別諸法相貌。復有無形相法門。菩薩得此法門者。一切諸法而現在前。復有劫數法門。菩薩得此法門者。執勤苦行不離生死。復有道行法門。菩薩得此法門者。思惟五行觀不凈想。復有深入法門。菩薩得此法門者。深入法寶無盡之藏。復有化導法門。菩薩得此法門者。育養一切眾生之類。復有來往法門。菩薩得此法門者。周旋教化心無懈怠。復有成就法門。菩薩得此法門者。道果成熟不舍五趣。復有徹照法門。菩薩得此法門者。一意入定無若干想。復有無量法門。菩薩得此法門者。所行眾法不可思議。復有如來禪定法門。菩薩得此法門者。修習現在無量空行。復有應響法門。菩薩得此法門者。具足眾愿永除意想。復有變化法門。菩薩得此法門者。分身散形所愿自由。復有無闕減法門。菩薩得此法門者。凈除眾生意想所念。復有通達來往法門。菩薩得此法門者。一一毛孔凈眾生界。復有無形法門。菩薩得此法門者。教化無形法界清凈。復有無礙法門。菩薩得此法門者。無量眾生離四非常。復有苦音法門。菩薩得此法門者。令習苦眾生永離縛著。復有習音法門。菩薩得此法門者。令縛著眾生永離習緒。復有盡音法門。菩薩得此法門者。令有盡眾生至無盡泥洹。復有道音法門。菩薩得此法門者。不興六十二塵勞之心。復有威儀法門。菩薩得此法門者。進止行來不失儀則。復有真性法門。菩薩得此法門者。分別眷屬不處卑賤。復有直視法門。菩薩得此法門者。分別五陰一向趣道。復有天行法門。菩薩得此法門者。往入天人修清凈本。復有人行法門。菩薩得此法門者。入人道眾生誘進令度。復有畜生行法門。菩薩得此法門者。隨形入化悉歸道門。復有餓鬼法門。菩薩得此法門者。勸令除貪無所悕望。復有地獄法門。菩薩得此法門者。現身入化使發善心。爾時慧眼菩薩即于佛前而說頌曰。  
　　無著不可污　　不染三界有 
　　德香凈一切　　法門無窮盡 
　　八百六度行　　世雄所宣暢 
　　分別眾生心　　意趣各不同 
　　無量諸德本　　權現入世俗 
　　既布善道教　　超至無為岸 
　　今日大慈哀　　演法無窮極 
　　過去恒沙佛　　演法亦如今 
　　福業修五德　　降伏倒見者 
　　色身無身報　　諸佛深奧藏 
　　無報非有報　　泥洹性自空 
　　眾生自興念　　存心報無報 
　　行除分別想　　思惟如來業 
　　非生非無生　　故應菩薩門 
　　說法非有法　　亦無眾生想 
　　樂想去苦想　　生滅永已寂 
　　福響自然應　　如空無所著 
　　一意成正覺　　色報為所在 
　　統王天世間　　真諦不可盡 
　　入定現非常　　終歸滅盡本 
　　道心不在內　　亦復不在外 
　　苦想若干念　　求道盡根原 
　　思惟百千定　　生生未始斷 
　　系意乃斷心　　亂想何由生 
　　菩薩所行業　　法門各不同 
　　欲求無量法　　當于眾生求 
　　法法自然生　　法慧無窠窟 
　　尋生本無生　　何有法原本 
　　積智過百劫　　修慧不懈怠 
　　進成八等行　　故號人中尊 
　　有報非有報　　亦無色身相 
　　瓔珞眾智業　　現身教化俗 
　　表里如紫金　　音響極柔渜 
　　所說不唐捐　　聞者皆得度 
　　我如螢火光　　自照無益彼 
　　佛日照大千　　不知闇冥處 
　　豈敢以朝露　　增益江海潤 
　　承佛大圣威　　故說菩薩門 
　　菩薩放慧光　　永除眾生冥 
　　拔愚惑根本　　賢圣道在前  
菩薩瓔珞經卷第十六 三道三乘品第二十九  
　　爾時世尊告舍利弗。汝等觀此慧眼菩薩。得四辯才眾智自在修心意定。在大眾中演暢菩薩諸法深奧。此菩薩者久如當成等正覺乎。時舍利弗白佛言。世尊。我等聲聞所見微鮮。豈能測度大圣法典。唯愿世尊演布道化使眾會者悉聞其要。  
　　爾時世尊告舍利弗。諦聽諦聽善思念之。吾當與汝宣暢正要。舍利弗言。如是世尊。佛告舍利弗。西北去此十四江河沙數。彼有佛國。名眾智自在。佛名慧造如來至真等正覺明行成為善逝世間解無上士道法御天人師號佛世尊。彼佛如來初發道心廣大無崖。超過眾圣諸受別者。彼佛如來發此弘誓之心。若我成佛與生死別。不處憒鬧五濁鼎沸。使我國土清凈無瑕。我既成佛翼從成就。男女各別無貪欲心。復發此愿。使我國土一切眾生光光相照。無有日月星宿光明。水精琉璃車磲馬瑙真珠虎珀金銀七寶莊嚴己國。使我國土同一水乳。亦令我剎有一浴池如四天下。鳧雁鴛鴦盡七寶身。悲鳴相和共相娛樂。浴池東口所流水處縱廣千由旬。浴池南口縱廣千由旬。浴池西口縱廣千由旬。浴池北口縱廣千由旬。當浴池中央有自然七寶高座。高下縱廣各千由旬。諸十方無量無限無邊際恒沙國土大乘菩薩。坐樹王下永除心結。降伏魔宮成無上道。即于其日來至此剎。詣我浴池升七寶座。演說大乘不退轉行。大乘翼從發弘誓者皆詣我國。使我國土無大乘菩薩無大乘辟支佛無大乘聲聞者。佛復告舍利弗。今此慧眼菩薩大乘牢固心難沮壞。當生彼國成等正覺。教化眾生無有窮極。彼國人民壽命各等。無有中夭之者。欲知其壽亦如無量佛國。但男女眾生不如阿彌陀佛國得道者也。是時舍利弗。聞佛所說怪未曾有。一切眾會皆懷狐疑。即從座起偏露右臂右膝著地長跪叉手。前白佛言世尊。今聞如來演說大乘不退轉行。大乘翼從成己國土。愿樂欲聞。云何為大乘菩薩。云何為大乘辟支佛。云何為大乘聲聞。佛告舍利弗。菩薩三乘各有三品。辟支三乘亦有三品。聲聞三乘亦有三品。于是舍利弗。欲知菩薩三乘者。今與汝說。有菩薩大乘。有菩薩辟支佛乘。有菩薩聲聞乘。是謂菩薩三乘。又舍利弗。辟支佛三乘者。有辟支佛菩薩大乘。有辟支佛菩薩緣覺乘。有辟支佛菩薩聲聞乘。是謂辟支三乘。又舍利弗。聲聞三乘者。有聲聞大乘。有聲聞辟支佛乘。有聲聞無著乘。是謂聲聞三乘。時舍利弗。復白佛言世尊。云何為菩薩大乘。佛告舍利弗。慧眼菩薩所生國土。慧造如來境界是也。若有菩薩摩訶薩。發弘誓心不樂小道。如上所愿。盡得生彼慧造國土。時舍利弗復白佛言。世尊。云何為菩薩辟支佛乘。佛告舍利弗。西北去此過十四江河沙已。復過十四江河沙數。有佛土名為凈泰。佛名無動如來至真等正覺。十號具足。國土清凈無淫怒癡。上下恭順貴修清虛。彼土眾生盡修一行。普出家學無上正真修平等覺。彼佛境界有一浴池。縱廣一佛世界。浴池東口百千萬由旬。浴池南口百千萬由旬。浴池西口百千萬由旬。浴池北口百千萬由旬。諸有菩薩修大乘辟支佛者。盡生彼國。異類奇鳥數十百種游戲池中。種種香熏遍布世界。生七寶樹華果香潔。彼池水中憂缽蓮花。缽頭牟花。拘物頭花。分陀利花。皆生于池水中。當池中央有七寶高座。縱廣高下過眾生界。盡諸賢圣所居之處。如是舍利弗彼佛國界無有菩薩大乘。唯有菩薩辟支佛乘。所以者何。皆由宿愿而得生彼。分別三十七道品法。共相娛樂演布道教。是謂族姓子菩薩辟支佛乘所居之處。非菩薩聲聞乘所能逮及。爾時世尊。與舍利弗便說此偈。  
　　如來不思議　　諸法各殊特 
　　菩薩大乘慧　　剎土亦各異 
　　賢圣辟支乘　　普集同一味 
　　相勸現教化　　演布無比法 
　　演暢清凈音　　平等無二心 
　　由宿本愿報　　故生彼剎土 
　　處七寶高座　　雷吼震三界 
　　所度無有量　　自然應法律 
　　不計生死本　　不懷憂喜想 
　　不著有無行　　不計本末空 
　　今汝舍利弗　　欲知辟支乘 
　　國土佛姓號　　所說義如是  
　　爾時舍利弗復白佛言。世尊。如來至真等正覺。以廣長舌神口所說。菩薩大乘菩薩緣覺乘今已具知。愿樂欲聞菩薩聲聞乘所行法則。其事云何。爾時世尊告舍利弗。西北去此度二十四江河沙已。復過二十四江河沙數。彼有佛土名毛孔光。佛名法觀如來至真等正覺。十號具足。彼國清凈。一切眾生具四空定。神足變化超過賢圣。彼有浴池如上無異。皆由宿愿而得生彼。剃除須發著袈裟法服。具足六度空無相愿。所度眾生不可稱量。彼土菩薩聲聞乘者。勝我國土一生補處。所以然者。今此菩薩逮阿惟顏。百劫教化盡趣道門。各各成就立不退轉故。不如彼國菩薩聲聞一日所化濟度眾生。百倍千倍巨億萬倍。不可以譬喻為比。爾時世尊。與舍利弗復說頌曰。  
　　清凈如金精　　亦如星中月 
　　禁戒威儀具　　乃生彼佛國 
　　法觀大賢圣　　宿積無量行 
　　分別虛無慧　　心正無余想 
　　說法度眾生　　一會恒沙數 
　　盡令具足成　　菩薩聲聞乘 
　　吾昔發意錯　　苦行不可量 
　　不與彼因緣　　王此五濁世 
　　今雖成佛道　　神足自在游 
　　欲愿至彼土　　無由在其例 
　　諸佛境界異　　所愿各不同 
　　欲與彼緣者　　發愿豈在晚  
　　爾時世尊。與舍利弗說此偈已。時座上百億那術諸天人民。皆發弘誓曠大之心。愿樂欲生法觀如來菩薩聲聞佛土。彼佛剎土。無有菩薩大乘。無有菩薩辟支佛乘。唯有菩薩聲聞乘。盡生彼國共相娛樂。皆由宿愿而得生彼。爾時舍利弗復白佛言。世尊。今聞如來說菩薩摩訶薩菩薩大乘菩薩辟支佛乘菩薩聲聞乘。一切眾生皆悉奉行信樂承受。今請如來說辟支佛菩薩大乘辟支佛辟支佛乘辟支佛聲聞乘。愿樂欲聞解心狐疑。爾時世尊告舍利弗。諦聽諦聽善思念之。吾當與汝一一分別。舍利弗答曰。如是世尊。佛告舍利弗。去此西北四十四江河沙。有佛土名曰雷吼。佛名如意如來至真等正覺。十號具足。彼國殊特七寶成就。眾生賢柔辯才通達。智慧如海言不妄發說清白事。以為禁戒。法法成就不相拒逆。彼有浴池如上所說。彼浴池中有七寶金剛師子之座。高廣上徹眾生之表。一切辟支佛菩薩大乘悉生彼國。共相敬順不懷貢高。本所造緣不違誓愿。住壽恒沙神足自在。  
　　爾時世尊。與舍利弗而說頌曰。  
　　虛空無邊際　　清白行各異 
　　心如本無慧　　緣覺所由剎 
　　緣覺菩薩乘　　由昔發意得 
　　光相自嚴飾　　不計優劣行 
　　永離諸苦惱　　不闕諸法相 
　　乃從無數世　　行至得成佛 
　　正法如虛空　　四大無所因 
　　聚散須臾間　　無生不起滅 
　　人身多憂慮　　緣對所縛著 
　　彼土寂然定　　脫此眾患惱 
　　若使群萌類　　精進殖功德 
　　欲獲不死法　　當愿生彼國 
　　正使彼佛念　　欲來至我土 
　　無緣無起想　　終不來此國 
　　所以諸佛國　　各各殊特別 
　　由宿所發愿　　所度各不同 
　　法辯神妙義　　義辯決眾疑 
　　應辯如聲報　　此四悉具足 
　　若欲立成就　　愿樂彼佛者 
　　弘誓曠大者　　立志不虛詐  
　　爾時世尊。與舍利弗說此偈時。爾時座上七萬比丘。本求小乘斷漏取證。盡皆回意。愿生彼國為辟支佛菩薩大乘。復有無數諸天人民。逮須陀洹果。爾時舍利弗白佛言。世尊。聞如來說菩薩摩訶薩三道三乘。又復演說辟支佛道菩薩大乘。一切眾會莫不歡然。功德具足善心生焉。今欲愿聞辟支佛辟支佛乘。其義云何。亦使眾生心得開寤。爾時世尊。告舍利弗言。去此西北八十四江河沙數。復過此數。有佛土名曰清琉璃。佛名身相如來至真等正覺。十號具足。彼國寬博無眾穢惡。剎土平整坦然無礙。彼有浴池清涼微妙。于池中央有七寶高座。高廣嚴飾至眾生際。諸有得辟支佛辟支乘者。盡現彼國周流教化。講論妙法殊勝之行。諸有發愿欲生彼者。皆遂本心中間無礙。爾時世尊。與舍利弗而說頌曰。  
　　一向心意識　　執意不可動 
　　本愿所牽連　　乃生彼佛土 
　　積德如恒沙　　要拔生死元 
　　本無性常定　　泥洹清凈樂 
　　辟支緣覺乘　　執心無邊崖 
　　琉璃剎土妙　　身相如來居 
　　面如白蓮花　　香熏一切剎 
　　不受余道果　　解脫至要妙 
　　佛界曠無疆　　所度不可計 
　　辟支要集處　　說法義無窮 
　　解空無有空　　志趣不退轉 
　　行過神仙表　　故號辟支乘 
　　夫欲崇深妙　　如來無著行 
　　咸各齊發愿　　成佛無有難 
　　眾生上中下　　用心各不同 
　　唯當攝一意　　道果自然至  
　　爾時世尊。與舍利弗說此頌時。有七十千比丘。皆發弘誓愿生彼國。復有菩薩行人無央數眾。愿樂欲見身相如來至真正覺及彼剎土諸辟支佛。爾時世尊。知彼眾生心中所念。便放頂相光明照彼佛國。如掌觀珠晃然大明。盡見彼國清凈無瑕大圣賢土。爾時世尊。還攝光明從頂而入。諸菩薩眾欣然大寤。即從座起禮世尊足。前白佛言。今蒙大圣布演道化。既蒙光明得見彼土。使我等身舍此形命。愿樂欲生琉璃佛剎。爾時世尊告眾菩薩。諸族姓子。發意曠大弘誓深固。汝等各各盡生彼國。同時成佛功德成就。時諸菩薩見授決已。起禮佛足還復本座。爾時舍利弗白佛言。世尊。今聞如來說菩薩大乘菩薩辟支佛乘菩薩聲聞乘辟支佛菩薩乘辟支佛辟支佛乘。一切眾生諸來會者。信心成就各獲道證。未聞如來說辟支佛菩薩聲聞乘。唯愿開解隨時發遣。令眾會者咸得聞知。爾時世尊告舍利弗。西北去此一億七百萬江河沙數。彼有佛土名曰興顯。佛名廣曜如來至真等正覺。十號具足。今現在說法度人無量。世界凈妙眾德具足。志趣皆同不相違背。四等平均哀愍一切。周旋教化不離本行。興顯正法神足變化。彼有浴池七寶莊嚴。光光相照視無厭足。于浴池中生眾花果。香熏苾芬不可稱計。當池中央七寶高座。縱廣高卑上至梵天。一切大圣盡集彼土。宣暢如來六度無極。智慧聞施不離本愿。十六殊勝如來深藏。一一達了而現在前。彼土眾生無淫怒癡邪見之者。彼浴池者。一名盡垢。二名受證。若有菩薩摩訶薩。本誓牢固心愿清凈。得生彼剎諸根清凈六情完具。悉詣浴池自恣所欲。即于池上諸塵垢盡。成辟支佛菩薩聲聞乘。得等正覺道。眾相莊身觀無厭足。斯由宿愿成道果證。爾時世尊。與舍利弗而說頌曰。  
　　心為眾行本　　導引度識崖 
　　弘誓自將御　　無畏成正覺 
　　忘空不計形　　蠲除心想法 
　　三有去形累　　自然覺道成 
　　佛本修空慧　　不于彼此求 
　　悉滅前后心　　從是成道果 
　　今生非后生　　假號成其名 
　　人以幻法惑　　沒溺于深淵 
　　興顯剎土妙　　諸圣盡云集 
　　廣曜如來尊　　在彼而教化 
　　佛心無不定　　志堅不可動 
　　行盡獲果實　　乃得生彼剎 
　　池如八解味　　飲者除眾患 
　　結縛自然解　　便獲無上道 
　　辟支聲聞乘　　功德不可盡 
　　執意不分散　　尋應如來行 
　　光明接化人　　演說功德業 
　　心凈如明珠　　不為塵欲染 
　　彼剎實奇特　　眾行不思議 
　　有欲愿樂者　　吾前未有疑 
　　我當扶接汝　　威神擁護身 
　　勿生懈怠意　　于后悔無益 
　　昔從無數劫　　不遇賢圣人 
　　一失人道本　　欲求甚為難  
　　爾時世尊。與舍利弗說此偈時。座上有七千居士。舍憍慢心除去貢高。不著榮飾內自克責。我等愚惑染俗來久。今聞如來深要正法。各從座起前禮佛足。即于佛前發弘誓心。我等愿樂欲生彼國。唯愿世尊神力將接。無令同誓中有掛礙。爾時世尊告居士等。汝發道心實為難有。我當證汝成等正覺。時諸居士聞佛授決。即從座起繞佛三匝。頭面禮足還復本座。爾時舍利弗復白佛言。世尊。今聞如來至真等正覺已說菩薩摩訶薩三道三乘之行。復說辟支佛菩薩三道三乘之行。諸來會者聞此正法。皆發無上平等正覺。應一相行不失本際。施為佛事不思議法。未聞如來說聲聞菩薩三道三乘之行。唯愿世尊今宜知時。當與眾會敷演正要。令諸狐疑永無猶豫。  
　　爾時世尊告舍利弗。諦聽諦聽善思念之。吾當與汝一一分別。舍利弗白佛言。如是世尊。爾時佛告舍利弗。去此西北過百千億江河沙數。有佛土名師子口。佛名法成就如來至真等正覺十號具足。現在說法。大圣所行無不周遍。諸菩薩法皆悉具足。土界清凈威儀禮備。壽命極長無三惡道。以戒德香而自娛樂。五分法身以為禁戒。彼有浴池清凈殊特。香氣苾芬無不周普。彼土虛寂無有石沙穢惡。泰然亦無山河石壁。彼有浴池深且清涼。一切眾圣盡集彼浴共相娛樂。池中有龍。神德無量三十二頭隨時降雨普潤世界。當池中央有七寶高座。縱廣一億由旬。諸有得聲聞菩薩乘者。詣彼七寶無畏之座。演說菩薩三十二殊特之業。六度四等無生滅法。斯由宿愿乃得生彼。爾時世尊與舍利弗。而說頌曰。  
　　聲聞菩薩乘　　功勛不思議 
　　光明普所照　　不復興名想 
　　剎土極清凈　　道慧自娛樂 
　　永離諸欲愛　　正法恒顯曜 
　　日夜奉修道　　行凈無所染 
　　不見法相本　　見有窠窟處 
　　佛藏甚深妙　　果實不唐捐 
　　宿愿所追逮　　乃得生彼剎 
　　彼國盡賢圣　　演吐甘露法 
　　蠲除眾穢惡　　無生老病死 
　　頒宣諸法典　　度人無有量 
　　盡趣無為海　　寂然取滅度  
　　爾時世尊與舍利弗說此偈時。座上有七億那術眾生。聞如來與舍利弗說聲聞菩薩大乘之行。此等諸人本求聲聞斷結受證。今聞大圣說聲聞大乘菩薩之行。各從坐起至世尊所。頭面禮足白佛。我等愿樂欲生師子口剎土法成就如來所。修清凈行。志求無上正真之道。佛言。善哉善哉。族姓子。汝等心意曠大無崖。乃能發此聲聞菩薩摩訶衍心。必果所愿亦無有虛。時彼諸人聞佛授決。欣然歡喜繞佛三匝。頭面作禮還復本座。  
　　爾時舍利弗復白佛言。今聞如來至真等正覺。已說菩薩摩訶薩三道三乘。已說辟支佛菩薩三道三乘。復說聲聞菩薩乘。未聞如來說聲聞菩薩辟支佛乘。唯愿世尊以時敷演。使眾會者永無狐疑。爾時世尊告舍利弗。汝欲聞聲聞辟支佛菩薩乘者。諦聽諦聽吾當演說。舍利弗白佛言。如是世尊。佛言。舍利弗。西北去此度一百億江河沙數。彼有佛土名曰晝度。佛名清凈觀如來至真等正覺。十號具足。佛土清凈總持不忘。菩薩所行法不思議。化度眾生一向修道。諸法熾盛得佛圣行。神足變化無所觸礙。彼有浴池清凈無穢。眾果茂盛香氣馥芬。于池水中生種種華。優缽蓮華。拘牟頭華。波頭牟花。分陀利花。復有異類奇鳥數十百種。在彼池中共相娛樂。諸有得道聲聞辟支佛菩薩乘者。盡生彼剎。于池中央有七寶座。縱廣高下如一億剎土。上過眾生際。諸有發意求聲聞辟支佛菩薩乘盡。生彼剎。爾時世尊與舍利弗。而說頌曰。  
　　晝度清凈剎　　諸圣盡云集 
　　共說諸道教　　變化無窮極 
　　清凈觀如來　　本愿之所致 
　　念念無余想　　唯修無上道 
　　舍本除闇冥　　現佛光明慧 
　　內外悉清凈　　無復三毒患 
　　一切眾生類　　聞法輒開悟 
　　菩薩三道乘　　無緣得生彼 
　　辟支三道乘　　亦復不得生 
　　聲聞辟支乘　　乃得生彼剎 
　　汝等舍利弗　　觀彼清凈界 
　　所度不可量　　非我所能及  
　　爾時世尊與舍利弗說此偈已。復有無數百千眾生。內心自念。我等愚惑沈翳生死。不聞如來無畏大法。如今聞說彼剎清凈善根具足。我等愿樂欲生彼土。爾時世尊知彼眾生心中所念。便告諸天人曰。汝等后生生彼國土清凈之處。同日同名盡成無上等正覺道時諸眾生聞佛授決。歡喜踴躍不能自勝。即從座起頭面禮足。繞佛三匝還復本座。  
　　爾時舍利弗白佛言。世尊。以聞如來至真等正覺。說菩薩摩訶薩三道三乘。復說辟支佛菩薩三道三乘。復聞聲聞菩薩乘。復聞聲聞辟支佛乘。一切眾會莫不欣然。今請如來說聲聞聲聞菩薩乘。令眾會者悉得開解。爾時世尊告舍利弗。汝欲聞聲聞聲聞菩薩乘者。諦聽諦聽善思念之。吾當與汝一一分別。舍利弗白佛言。如是世尊。佛告舍利弗。去此西北八十四江河沙數。有剎土名曰無盡。佛名徹聽如來至真等正覺十號具足。彼國清凈眾生柔和。三世智慧以為道教。行菩薩法不失總持。一切眾生盡同一意。奉修正法共相娛樂。無量三昧而現在前。行諸佛觀不失本要。彼有浴池微妙無比。賢圣大慈所游戲處。常轉法輪不退轉行。使諸菩薩悉得成就。諸有發意中間不退。盡得生彼無盡剎土。爾時世尊與舍利弗。而說頌曰。  
　　無盡清凈剎　　徹聽如來國 
　　本愿所追逮　　眾想悉成就 
　　一切諸賢圣　　盡應彼剎土 
　　眾德自瓔珞　　演說無比教 
　　開化一切人　　皆同其至味 
　　入定等三昧　　眾行悉具足 
　　本從無數劫　　行權不舍愿 
　　十力無所畏　　故生彼佛剎 
　　世尊普慈蓋　　愍哀一切人 
　　念想不離愿　　自然成正覺 
　　猶如日光明　　悉照于萬品 
　　菩薩所行慈　　一切普蒙恩  
　　爾時世尊與舍利弗說此偈時。有十三億眾生。皆發無上。愿生彼國為聲聞聲聞乘。上修無上梵行。爾時世尊知眾會心中所念便笑。口出五色光。繞佛三匝還從面門入。時舍利弗即從座起。整理衣服長跪叉手。前白佛言。唯然世尊。佛不妄笑愿聞其意。佛告舍利弗。汝見此十三億那術人不。后將來世過此賢劫盡同一愿。當生彼土成等正覺修清凈行。  
供養舍利品第三十  
　　爾時尊者長老須菩提。在大眾中竊生此心。今聞如來至真等正覺說極妙之法。無限曠大不可思議。非是辟支所及。諸法自然無有生滅。云何于無生滅法中。有三道三乘。是時長老須菩提即從坐起。齊整衣服偏露右臂。右膝著地長跪叉手。即以此偈而嘆頌曰。  
　　本無如來法　　如空無有形 
　　云何于三道　　各有三乘行 
　　一相本無相　　亦不見生滅 
　　學道無窮盡　　息心為第一 
　　如海無增減　　吞流無有厭 
　　虛空正法性　　曠大亦復然 
　　佛為眾圣王　　三界無等侶 
　　演布無窮慧　　度于未度者 
　　功成不念報　　不求尊豪貴 
　　勉濟一切人　　獲于無上道 
　　如日照天下　　處闇悉蒙明 
　　圣人降神生　　莫不得蒙濟 
　　四大本無主　　忽然在五道 
　　受入三毒根　　遂生有無想 
　　形累在縛著　　識想乃滋甚 
　　如沒在深淵　　欲濟甚為難 
　　菩薩大乘學　　剎土各不同 
　　設欲取滅度　　舍利為所在 
　　唯愿人中尊　　敷演令開悟 
　　普為大世界　　分別善惡趣  
　　爾時長老須菩提。以此偈問佛已。即從坐起。繞佛三匝還復本位。爾時世尊復以此偈。報須菩提。  
　　佛子須菩提　　空慧為第一 
　　暢達三世法　　所說甚玄微 
　　所念不為己　　愍念一切人 
　　常想滅生死　　永在無為處 
　　佛道不思議　　攝意乃應律 
　　入定神足力　　應感不可量 
　　菩薩大乘跡　　現變如恒沙 
　　教化已周訖　　寂然滅心意 
　　見成未必成　　猶有存亡心 
　　成亦本無成　　乃應解脫慧  
　　爾時世尊告須菩提。過去無數恒沙諸佛所說道教。濟度眾生各各不同。或有如來至真等正覺。教化眾生凈佛國土。從一佛國至一佛國。供養承事諸佛世尊接度眾生。于無余泥洹界而般泥洹。然后如來乃取滅度。或有如來至真等正覺。凈己國土。現不思議神足變化。入佛定意。敷演道教三十七品。或經一劫至百千劫。教化終訖。皆使眾生永離眾苦。于無余泥洹界使般泥洹。然后如來現般泥洹。留身在后。普使一切興致供養。顯極伎樂而娛樂之。神變光明六度無極。復令無央數眾生悉得無為大道。或有如來。在世教化修勤苦行。荷負眾生為人重任。游至諸佛一切剎土。承受正法修無上大道。復于彼剎現神足道。于無央數諸佛世界。教化周訖現取滅度。復現留全身舍利。遍滿三千大千世界。育養眾生凈佛國土。教化既周。復使無數眾生于無余泥洹界而般泥洹。然后如來乃取滅度。佛復告長老須菩提。如來法身眾德具足。色身教化不可稱量。復留全身舍利接度眾生。所度眾生不可窮盡。若有善男子善女人。信心牢固恭奉三寶。及供養三世諸佛世尊。其功德福不可稱量。爾時長老須菩提白佛言。若有善男子善女人。信佛信法信比丘僧。除去猶豫不懷邪見。供養法身及現在色身。及供養全身舍利。此三功德何者為多。爾時世尊告長老須菩提。云何族姓子。若有人得信解脫起七寶塔遍一天下。隨時供養種種香花。其功德福寧為多不。長老須菩提白佛言。世尊。甚多甚多。佛言。故不如得信解脫。善男子善女人。供養舍利繒彩華蓋種種香薰。其功德福不可稱量。不可以譬喻為比。勝彼供養一天下。塔者上。何以故。起七寶塔隨時禮敬。皆因舍利乃得供養。佛復告長老須菩提。復置此塔。若有善男子善女人。供養全身舍利滿一天下。隨時供養繒彩華蓋種種香薰。并供養一天下七寶塔。其功德福寧為多不。長老須菩提白佛言。世尊。甚多甚多。佛言。故不如得信解脫。善男子善女人。供養一色身如來至真等正覺。其功德福不可稱量。不可以譬喻為比。何以故。此善男子善女人。供養一天下七寶塔及一天下全身舍利。繒彩華蓋種種香薰。皆由如來色身而得供養。佛復告須菩提。云何族姓子。若有善男子善女人得信解脫。于二天下起七寶塔其供養二天下全身舍利并二色身如來至真等正覺。繒彩華蓋種種香薰。云何須菩提。其福寧為多不。須菩提白佛言。甚多甚多世尊。佛言故不如善男子善女人供養法身。承事諷誦玩習不懈。其福甚多甚多。不可以譬喻為比。何以故。此善男子善女人。供養二天下七寶塔及二天下全身舍利。復供養二色身如來至真等正覺。繒彩華蓋種種香薰。皆由法身而得供養。佛復告長老須菩提。云何族姓子。若有善男子善女人。于三天下起七寶塔。并三天下全身舍利。及三色身如來至真等正覺。繒彩花蓋種種香薰。如是供養其福寧為多不。須菩提白佛言。甚多甚多世尊。佛言。故不如善男子善女人受持諷誦法身。其福甚多甚多。何以故。三天下七寶塔。及三天下全身舍利。及三色身如來至真等正覺。皆由法身而得供養。佛復告長老須菩提。云何族姓子。若有善男子善女人。于四天下起七寶塔。及四天下全身舍利。及四色身如來。繒彩花蓋種種香薰。如是供養其福寧為多不。須菩提白佛言。甚多甚多。佛言。故不如善男子善女人受持諷誦法身政教。其福甚多。不可以譬喻為比。何以故。供養四天下七寶塔。及四天下全身舍利。及供養四色身如來至真等正覺。皆由法身而得供養。佛復告長老須菩提。若有善男子善女人。于小千天下起七寶塔。及小千天下滿中全身舍利。及供養百色身如來。繒彩花蓋種種香薰。如是供養。云何族姓子。其福寧為多不。須菩提白佛言。甚多甚多世尊。佛言。故不如善男子善女人受持諷誦法身政教。其福甚多甚多。不可以譬喻為比。何以故。供養小千天下七寶塔。及供養小千天下全身舍利。及供養百色身如來至真等正覺。皆由法身而得供養。佛復告長老須菩提。若有善男子善女人。于中千天下起七寶塔。及中千天下滿中全身舍利。及供養千色身如來至真等正覺。繒彩華蓋種種香薰。作如是供養。云何族姓子。其福寧為多不。須菩提白佛言。甚多甚多世尊。佛言。故不如善男子善女人受持諷誦法身政教。其福甚多甚多。不可以譬喻為比。何以故。中千天下起七寶塔。及供養中千天下全身舍利。及供養千色身如來。皆由法身而得供養。佛復告長老須菩提。云何族姓子。若有善男子善女人。于大千天下起七寶塔。及大千天下全身舍利。及供養萬色身如來至真等正覺。繒彩花蓋種種香薰。如是供養其功德福寧為多不。須菩提白佛言。甚多甚多世尊。佛言。故不如善男子善女人受持諷誦如來法身政教。其福功德甚多甚多。不可以譬喻為比何以故。大千天下起七寶塔。及大千天下全身舍利。及供養萬色身如來至真等正覺。皆由法身而得供養。佛復告長老須菩提。若有善男子善女人。于三千大千天下起七寶塔。及大千天下滿中全身舍利。復供養一億色身如來至真等正覺。繒彩花蓋種種香薰。如是供養其福功德寧為多不。須菩提白佛言。甚多甚多世尊。佛言。故不如善男子善女人受持諷誦法身政教。其福功德甚多甚多。不可以譬喻為比。何以故。三千大千天下起七寶塔。及三千大千天下滿中全身舍利。復供養一億色身如來至真等正覺。皆由法身而得供養。佛復告長老須菩提。云何族姓子。且置三千大千世界。若有善男子善女人。從一佛世界至百千佛土。起七寶塔滿中全身舍利。復供養億百千色身如來。其福功德寧為多不。須菩提白佛言。甚多甚多。佛言。故不如善男子善女人受持諷誦法身正教。其福功德甚多甚多。不可以譬喻為比。何以故。一佛境界至億百千世界。起七寶塔滿中全身舍利。復供養億百千色身如來至真等正覺。皆由法身而得供養。爾時世尊與須菩提。而說頌曰。  
　　菩薩行善權　　隨形而適化 
　　不于空深識　　功勛自嚴身 
　　夫欲盡空際　　達了本無觀 
　　心住形不滯　　正觀自覺悟 
　　眾生法界異　　所趣解脫同 
　　超越生死岸　　無復有無識 
　　人本染四流　　四駃水所漂 
　　四大各還本　　及成四果證 
　　若復入正定　　分別有無慧 
　　顯曜無盡法　　辯才智無礙 
　　安般自攝意　　不起眾亂想 
　　眾結顛倒心　　鏟以智慧劍 
　　識相本無形　　細入無有間 
　　所行不思議　　受決乃得悟 
　　諸佛國清凈　　現變無有雙 
　　皆由正法身　　獲此巍巍尊 
　　本無無三道　　亦無成正覺 
　　皆由眾生念　　使有優劣心 
　　忍為諸法藏　　行凈無點污 
　　盡生更不造　　斯由法身果 
　　觀諸法所行　　聞法無厭足 
　　化導一切人　　盡同正法味 
　　乃于無數劫　　究盡生死海 
　　清凈觀三世　　了達法身本  
　　爾時世尊說此偈時。有無數百千眾生皆發無上正真道意。復有五百比丘二百五十優婆塞遠塵離垢得法眼凈。是時長老須菩提白佛言。世尊。如來至真等正覺。三達無礙神通清凈。演說法身甚深微妙。欲有所問。唯愿大圣顧愍開悟。爾時世尊告須菩提。有所疑難今正是時。如來當為一一分別。時須菩提白佛言。世尊。如來色身全身舍利。此二法性有何差別。佛告須菩提。善哉斯問。如來色身眾德積聚。演布道教訓以三業。云何為三。一者身行清凈防塞不善。二者口言真誠不說非邪。三者意專向道無他異念。是謂三業具足清凈得至道場。全身舍利雖復真體。離此三業永無言教。正可有威神光明。恭奉得福故有優劣。時長老須菩提復白佛言。如世尊所說。以有三業各有進退故有差別。所謂供養色身。及供養全身舍利。法性同壹法無若干。今問如來色身及全身舍利。不問如來三業教誡。云何世尊以三業報答。夫三業者識界所攝。識非色身色身非識爾時世尊告須菩提。云何族姓子。全身舍利光明威德。與如來色身有異無乎。須菩提白佛言。世尊。全身舍利亦有威神功德。隨人所念各充其愿。如來色身眾相具足亦有威神功德。接化眾生無有窮極。所度各異故有差別。佛復告須菩提。云何族姓子。如來現變光相具足。遍滿十方無量世界。執權方便隨形適化。全身舍利復有此功勛不乎。須菩提白佛言。世尊。如本生契經所說。頂王如來至真等正覺。十二那術劫在世教化。說法周訖即舍其壽。于無余泥洹界而般泥洹。留身舍利遍滿世界。復經十二那述劫。世人供養如佛存在。說法教化所度亦等。是故世尊。如來色身全身舍利各無差別。爾時世尊告須菩提。頂王如來全身舍利在世教化。為是本識非本識耶。須菩提言。非也世尊。皆是頂王威神所接。爾時世尊告須菩提。如是如是。如汝所言。此頂王威神。全身舍利有是言教。是故色身全身舍利法性不同。爾時世尊與須菩提。便說此偈。  
　　過去頂王佛　　在世教化久 
　　十二那術劫　　說法無增減 
　　周訖取滅度　　留身演布教 
　　所度無有量　　修一進成佛 
　　舍利識非識　　頂王威神故 
　　舍本不著本　　澹然入無為 
　　卿今雖獲空　　漏盡無有礙 
　　分別如來境　　非汝狹劣局  
　　爾時座上有八萬四千諸天人民。聞佛所說皆發無上正真道意。我等后作佛時。皆如頂王如來教化不異。時須菩提繞佛三匝。頭面禮足還復本位。  
譬喻品第三十一  
　　爾時世尊說法瓔珞。講法身福功德無量。座中有五千菩薩。即從座起頭面禮足。繞佛三匝便退而去。爾時尊者大目干連。內自思惟。此五千正士。聞佛所說三身法寶。不肯受持各退而去。此必有緣事不空。爾時目連即從座起。偏露右臂長跪叉手。白佛言。唯然世尊。此五千正士修菩薩道。已入如來深法之藏。行過聲聞辟支佛上。今聞世尊說法瓔珞三身深義。不肯受持各退而去。佛告目連。止止。族姓子。若有善男子善女人。聞此義者頭破為七分。沸血從面孔出。何以故。此惡人等。本從無數阿僧祇劫。恒喜誹謗毀辱正法。爾時目連復重白佛。唯然世尊。愿說誹謗受罪云何。佛告目連。此五千正士。從過去恒沙佛已來。亦修布施持戒忍辱精進一心智慧善權方便。便起想著有悔過心。于如來所便有退轉。方當經歷勤苦之難。千佛過去猶不得度。此五千正士。最上首者名曰勇智。雖修菩薩摩訶薩行欲求成佛終不可得。譬如士夫欲于空中造作七寶宮殿。五色玄黃雕文刻鏤。如此善男子善女人。乃能作不。目連白佛言。不也世尊。何以故。虛空無象不可造作。爾時世尊告目連曰。此勇智菩薩。光明佛時作師子王。吾為梵志修清凈行。時師子王。晨朝跱立六處不動。奮迅身體便大雷吼。走獸伏住飛者墮落。然后乃趣曠野山澤。案行局界求覓群獸。逢一象王殺而食之。髀骨鯁咽死而復穌。時有木雀在師子前。求覓軟蟲取而食之。師子張口告木雀曰。與吾挽此骨。卻后若得食當相報恩。木雀聞之。入口盡力。拔骨乃得去之。時師子王后日求食大殺群獸。木雀在側少多求恩師子不報。佛告目連。時師子王。以此偈報木雀曰。  
　　吾為師子王　　以殺為家業 
　　啖肉飲其血　　以此為常膳 
　　汝既不自量　　脫吾牙齒難 
　　還得出吾口　　此恩何可忘  
　　爾時木雀。復以此偈報師子曰。  
　　我雖是小鳥　　誠應不惜死 
　　但王不念恩　　自負言誓重 
　　若能小寬弘　　少多見惠者 
　　沒命終不恨　　不敢有譏論  
　　爾時師子王。竟不報恩舍之而去。木雀自念。吾恩極重反更輕賤。今當追后要伺師子。便不報怨者終不行世。在在處處終不相離。時師子王復殺群獸恣意食之。飽便睡眠無所畏懼。時彼木雀。飛趣師子當立額上。盡其力勢啄一眼壞。師子驚起左右顧視。不見余獸唯見木雀獨在樹上。時師子王語木雀曰。汝今何為乃壞吾目。時彼木雀以偈報師子王曰。  
　　重恩不知報　　反更生害心 
　　今留汝一目　　此恩何可忘 
　　汝雖獸中王　　所行無反復 
　　從是各自休　　莫復作緣對  
　　佛告目連。時師子王豈異人乎。莫造斯觀。所以然者。今此勇智菩薩是。時木雀者。今汝摩訶目揵連是。此正士等。自從是來恒行誹謗。不信如來三身之要。方當經歷地獄之難。佛復告目連。若有菩薩摩訶薩修凈瓔珞得三身定者。神足游戲無所掛礙。為人重任荷負眾苦。譬如空界無所不覆。凈妙瓔珞三身法者亦復如是。滿足一切眾生所愿。譬如大海深廣清凈不受穢惡諸不凈者。菩薩摩訶薩亦復如是。得凈妙瓔珞三身法者。不受塵垢縛著顛倒。譬如摩尼寶珠光明徹照。非日月星辰光明所能遏絕。菩薩摩訶薩亦復如是。獲凈妙瓔珞三身法者。不為五通神仙禁咒神藥所能制持。譬如四道受證自信通慧已度五道。不為眾邪所見留住。譬如滅盡定人燒盡本行。菩薩摩訶薩盡生死根。信心牢固不興誹謗。譬如士夫得如意珠。隨意所念皆現在前。菩薩摩訶薩亦復如是。得如意正定。觀眾生類純熟根者。漸漸訓導各至無為猶如不退轉法。不復墮落染著生死。菩薩摩訶薩亦復如是。雖處生死不懷畏懼。言我當復退轉在生死中。譬如非男非女之人。將示殊妙五樂之中。亦不生心染著情欲。菩薩摩訶薩亦復如是。周旋教化遍入五道。知而不著不起想念。拔濟眾生不可稱量。爾時世尊與目連。而說頌曰。  
　　菩薩本意凈　　猶如金剛山 
　　執意不可毀　　受證如彈指 
　　雖在世教化　　不著緣本想 
　　遍學一切法　　豎立大法幢 
　　猶如二士夫　　執意各有術 
　　相將至戲堂　　各欲現其伎 
　　須彌四寶山　　縱廣甚峻高 
　　三百三十萬　　六萬由旬數 
　　一人在山頂　　手執甘露瓶 
　　一人在山下　　執瓶受甘露 
　　寫者亦不泄　　受者不捐棄 
　　彼人各凡夫　　未獲通慧道 
　　云何目干連　　此為極難不 
　　雖難未足奇　　三法身甚難 
　　從億千萬劫　　欲聞凈瓔珞 
　　分別三身慧　　斯法最為難 
　　卿今莫愁憂　　已超眾苦患 
　　得聞三法要　　自濟復濟彼 
　　若有族姓子　　篤信修習法 
　　現世盡諸漏　　神通游自在 
　　所生國土凈　　七寶宮殿成 
　　諸根悉完具　　心凈如虛空  
　　爾時世尊與目連說此品時。有億那術天人皆發無上正真道意。愿所生國土盡同一相。無有誹謗三法身者。爾時目連起禮佛足。繞三匝已還復本座。  
菩薩瓔珞經卷第十七 三世法相品第三十二  
　　爾時世尊告軟首菩薩。吾昔成佛積功累行。自致如來至真等正覺。棄國捐妻不貪榮位。宣布一切諸佛法藏。隨前適化而度脫之。猶如醫王療救眾病。隨病輕重然后投藥。若有眾生今身現在種過去病。菩薩亦知而救護之。或復眾生身已過去種未來病。菩薩亦知而救護之。是時尊者劫賓[少/兔]白佛言。世尊。云何善男子善女人。身處現在種過去病。云何身過去種未來病。云何身在未來種現在病。爾時世尊告劫賓[少/兔]曰。善哉善哉。族姓子。于如來前而問斯義多所利益。何以故。過去當來今現在佛所宣法藏。施為佛事不思議法。莊嚴佛樹進行成佛。爾時世尊與劫賓[少/兔]。而說頌曰。  
　　清凈聲柔軟　　遍聞十方界 
　　具足諸善根　　拔苦離眾惡 
　　分別三世行　　無入無所生 
　　如來悉觀察　　獨善無等侶 
　　初發弘誓心　　不為少許人 
　　意廣如虛空　　濟度恒沙數 
　　今在樹王下　　眾相自嚴飾 
　　降伏諸外道　　奉修正法教 
　　首戴七覺花　　身被慚愧服 
　　和顏忍辱心　　獨步無有難 
　　無畏如師子　　勇慧無有難 
　　色像如月初　　諦視無厭足 
　　一切十方世　　悉來供養尊 
　　隨本心所愿　　盡歸解脫門 
　　本我所發愿　　不限劫數期 
　　哀愍諸眾生　　為演甘露法 
　　欲求人身難　　聞受正法難 
　　生處中國難　　遭遇真人難 
　　豪貴執信難　　慳嫉惠施難 
　　縛著受證難　　分別三世難  
　　爾時世尊復告劫賓[少/兔]。若有善男子善女人。分別三世淫怒癡病。遠離縛著無復生滅。神足自由變化無方。如此善男子善女人。入三世定意三昧。盡知過去未來現在諸佛所行。眾善根本悉現在前。諸佛世尊八等正道進趣泥洹。所以諸佛出現于世。觀察眾生究盡根原令知道門。如來三達觀三世法無量無限不可思議。或有眾生應聞過去法。如來便說過去滅盡眾行不起。或有眾生應聞現在法。如來便說現在正教遠離縛著。或有眾生應聞未來法。如來便說未來未生不起滅法。是時尊者劫賓[少/兔]白佛言。世尊。云何眾生應聞過去法。如來與說過去滅盡眾行不起也。云何眾生應聞現在法。如來與說現在正教遠離縛著也。云何眾生應聞未來法。如來與說未來未生不起滅法。爾時世尊告長老劫賓[少/兔]。諦聽諦聽善思念之。劫賓[少/兔]白佛言。唯然世尊。愿樂欲聞。佛告長老劫賓[少/兔]。若有菩薩摩訶薩。觀了三世無量無限不可思議。非是辟支羅漢所及。何以故。如來所行非彼境界。若有菩薩摩訶薩。身處現在眾行具足。應從過去如來受決。便聞現在如來說過去法過去滅盡眾行不起。心即開悟即得受別。如來至真等正覺十號具足。是謂菩薩摩訶薩身處現在應聞過去法過去滅盡眾行不起佛復告長老劫賓[少/兔]。復有菩薩摩訶薩。身處現在應聞現在法。從現在佛而受記別。如來至真等正覺十號具足。是謂菩薩摩訶薩身處現在受現在別去離縛著無生滅想。復有菩薩摩訶薩。身處現在應聞未來法。如來與說未來未生不起滅法。是時菩薩心即達悟即得受決如來至真等正覺十號具足。是謂菩薩摩訶薩身處現在說未來法未來未生不起滅法。是時長老劫賓[少/兔]白佛言。世尊。但菩薩摩訶薩。分別三世眾行所趣耶。為聲聞辟支亦有此行乎。佛告劫賓[少/兔]。從信地見地乃至三耶三佛地。皆有三世無量無限不可思議眾行所趣便受名號。是時長老劫賓[少/兔]白佛言。世尊。云何從信地見地乃至三耶三佛地。皆有三世無限無量不可思議眾行所趣得受名號耶。佛告長老劫賓[少/兔]。汝欲廣知如來至真等正覺分別三世眾行所趣。今當一一敷演其義。從信地見地薄地無淫怒癡地。從須陀洹乃至三耶三佛。皆悉分別三世所趣。云何菩薩摩訶薩。從信地見地薄地無淫怒癡地。分別三世眾行所趣。于是族姓子。若善男子善女人。以信解脫得根力覺意八真行善。有時成就有時不成就。如此等人或在圣地或在凡夫地。從不退轉乃至一生補處。是謂菩薩摩訶薩永離凡夫受如來決。是謂族姓子菩薩摩訶薩從信地薄地無淫怒癡地各各有別。是時長老劫賓[少/兔]白佛言。世尊云何菩薩摩訶薩。從信地乃至無淫怒癡地。或在圣地或在凡夫地。佛告長老劫賓[少/兔]。若有善男子善女人。從初發意求無上道。身處現在聞過去法。便不信樂而舍之去。何以故。本無信樂故有狐疑。中道退還不至究竟。爾時弊魔波旬即得其便。化作佛形往至菩薩所。勸進菩薩言。善男子知不乎。我前所說非如今說。是汝應聞未來法應得受決。今乃聞吾說過去法。唐勞其功不成果報。汝何不速舍本意更發弘誓。然后乃成無上等正覺。菩薩聞之心懷猶豫。即便退轉在凡夫地。是謂菩薩摩訶薩于三世法不獲無上正真等正覺。佛復告長老。劫賓[少/兔]。云何菩薩摩訶薩。分別三世眾行所趣。牢住圣地而不退轉。于是族姓子。若有菩薩摩訶薩。從信地乃至無淫怒癡地。身處現在聞過去法眾行所趣。不疑不難無所畏懼。心即開解霍然大悟。便聞如來授其名號。當為無上正真等正覺。爾時弊魔波旬。化作佛形來至菩薩所。語菩薩言。善男子知不乎。我前所說是今所說非。若能變悔從吾教者。便成無上正真等正覺。菩薩聞之心遂歡喜。將非波旬化作佛像來沮我意乎。心如金剛不可壞敗。如此善男子善女人。離凡夫地恒在圣地。是謂菩薩摩訶薩聞過去法心不退轉。佛復告長老劫賓[少/兔]。如汝所問。從須陀洹乃至三耶三佛。分別三世眾行所趣。或在凡夫地或在圣地。于是族姓子。若有善男子善女人。以現在身聞過去法。應從過去而得信解。返從波旬說邪徑道。善男子為知不乎。過去已滅眾行無本。十方世界空寂無形。何不求方便發弘誓心。如是行者得佛不久。菩薩聞之便懷猶豫。我今所行將非如是乎。即舍本愿退菩薩行。方欲修習魔之言教。是謂菩薩摩訶薩于過去法便有退轉。佛復告長老劫賓[少/兔]。如汝所問。菩薩摩訶薩。已得圣地離凡夫地者。善思念之。于是族姓子。猶如有人身處現在聞過去法。心不恐懼無所疑難。波旬復來壞敗菩薩言。我所說者權詐合數非真實法。汝今舍前本心。更發無上至真等正覺。成如來道正爾不久。菩薩聞之心自念言。吾已受決在無上道。今此非佛是弊魔波旬耳。便舍之去不與從事。是謂菩薩摩訶薩離凡夫地牢住圣地。爾時世尊與劫賓[少/兔]。而說頌曰。  
　　如來等正覺　　分別三世空 
　　永離諸縛著　　乃應賢圣地 
　　如來授其決　　稱國土名號 
　　不為魔所壞　　無能移動心 
　　從億百千劫　　定意不錯亂 
　　自然得覺悟　　乃應如來慧 
　　八等正真道　　運濟諸苦厄 
　　不戀諸財寶　　恒與身命諍  
　　爾時世尊與劫賓[少/兔]說此偈已。時座上有七億眾生。聞說三世平等正法言教。皆發無上正真道意。爾時座上復有無量眾生。心猶未悟各有狐疑。內自思惟。今日如來所說言教演三世法。受決成佛各有前后。十方諸佛亦當說此三世法不乎。爾時世尊知彼眾會心中所念。便放眉間相光明普照十方無量恒沙剎土。一一光明有百千億恒沙剎土。一一剎土有百千億蓮華。一一蓮華有百千億摩尼珠。一一摩尼珠現百千億七寶講堂。一一講堂現百千億七寶高座。一一高座現百千億如來至真等正覺。一一如來盡說菩薩三世眾行所趣六度無極。爾時眾會盡見十方無量世界奇特異變嘆未曾有。各各白佛言。世尊。甚奇甚特。未曾所見未曾所聞。今日如來至真等正覺放此光明。普見諸佛所行法則。或見眾生在如來前而受決者。或見眾生聽受法者。或見眾生得三十二相八十種好莊嚴身者。如是眾會所見不同。一切十方諸佛世界興致供養。香華繒彩遍滿三千大千世界。爾時世尊觀察眾生心中所念。復以神足感動十方無量世界。請諸如來至真等正覺。演說三世平等正法。東方去此八江河沙。有佛土名曰思惟。佛名無念如來至真等正覺。十號具足。一加趺坐遍滿三千大千世界。即于大眾。而說頌曰。  
　　過去眾行趣　　不見生滅本 
　　解脫應受決　　乃應賢圣地 
　　法性離諸有　　不造三世塵 
　　勇猛超眾行　　如花自然敷 
　　如來現教誡　　普潤有形類 
　　清凈如明珠　　心堅如安明 
　　諸佛功德具　　永離諸更樂 
　　防制塵欲愛　　自然無所染 
　　佛法實奇特　　二乘所不及 
　　權智現眾變　　具五分法身 
　　我亦無師受　　不從有為學 
　　沐浴甘露淵　　解脫莊嚴身  
　　南方去此八江河沙。有佛土名曰莊嚴。佛名嚴凈如來至真等正覺。十號具足。一加趺坐遍滿三千大千世界。在大眾中。而說頌曰。  
　　今日十方佛　　普現神足變 
　　各說三世本　　究盡如來業 
　　一相本無形　　深入無邊崖 
　　以法講受人　　如空無所念 
　　法鼓震大千　　十善功德具 
　　拯濟下劣人　　永離生死海 
　　諸佛所以現　　變化不可量 
　　因緣成道果　　乃應賢圣地 
　　十方剎土集　　各說三世法 
　　自然逮正法　　定意現在前 
　　一一諸毛孔　　放百千光明 
　　演說諸道教　　消滅三毒本  
　　西方去此八江河沙。有佛土名凈復凈。佛名越凈如來至真等正覺。十號具足。一加趺坐遍滿三千大千世界。在大眾中。而說頌曰。  
　　眾生性若干　　不觀解脫慧 
　　三世法常住　　起滅如法性 
　　賢圣入定觀　　分別十二緣 
　　七處觀三法　　悉歸真如性 
　　不愿樂生天　　亦不僥幸法 
　　是為明三世　　常念擇善友 
　　種福明為慧　　最為第一義 
　　分別有無想　　故號人中尊 
　　諸法各有性　　所行悉歸空 
　　如人測度空　　先當分別身 
　　瞻睹如來顏　　諸法自然足 
　　口演八種音　　度人無有量  
　　北方去此八江河沙。有佛土名曰化成。佛名無染如來至真等正覺。十號具足。一加趺坐遍滿三千大千世界。在大眾中。而說頌曰。  
　　四大本無性　　自生自然滅 
　　我不造彼緣　　物物無所有 
　　無著宣解脫　　牽引示甘露 
　　恣人本所愿　　各令獲果證 
　　吾昔行施度　　統領十方界 
　　七覺自然寶　　充滿一切人 
　　留教化眾生　　不念四無想 
　　永離八不閑　　恒與賢圣俱 
　　本從三達智　　聞此三世慧 
　　今離三垢塵　　受決三世尊 
　　行施未曾悔　　專意離顛倒 
　　諸在邪徑者　　示之以正道  
　　東北方去此八江河沙。有佛土名曰忍慧。佛名香盡如來至真等正覺。十號具足。一加趺坐遍滿三千大千世界。在大眾中。而說頌曰。  
　　法性自然生　　無形不可睹 
　　習圣禁戒律　　無數非有數 
　　住本亦無住　　尋究本無形 
　　甚深難測度　　乃應在圣地 
　　分別現在法　　不染空無想 
　　過去生已盡　　得離三世患 
　　身為眾患器　　漏出諸不凈 
　　能舍入正慧　　漸至無為道 
　　意正不染邪　　不舍大道心 
　　心凈如煉金　　趣道亦不難 
　　人生在五道　　分別內身觀 
　　三世為何從　　令人懷愚惑  
　　東南去此八江河沙。有佛土名賢圣普集。佛名觀世苦如來至真等正覺。十號具足。一加趺坐遍滿三千大千世界。在大眾中。而說頌曰。  
　　諸佛觀一切　　三世空無相 
　　慧斷愛欲本　　乃應賢圣地 
　　造志勤苦行　　供養恒沙佛 
　　眾智一切具　　故號人中雄 
　　信為甘露法　　不生二見心 
　　在眾如師子　　所說震十方 
　　生死諸穢濁　　根本不可尋 
　　了達三世患　　親近如來律 
　　夫欲求佛道　　慧實為第一 
　　焚燒狐疑叢　　自然無所念 
　　佛游無量境　　慧光之所照 
　　凈除一切法　　分別三世行  
　　西南去此八江河沙。有佛土名無量藏。佛名忍慧如來至真等正覺。十號具足。一加趺坐遍滿三千大千世界。在大眾中。而說頌曰。  
　　念持諸法本　　緣想不可壞 
　　行至自然固　　乃應在圣地 
　　諸佛行方便　　德訓化眾生 
　　菩薩修弘誓　　四等無增減 
　　增上無為道　　清凈無所染 
　　遍布智慧云　　消滅三世患 
　　賢圣在世化　　令修止觀法 
　　一一分別慧　　乃應賢圣道 
　　三世本性空　　念想不思議 
　　生滅更互興　　入定乃得除 
　　不著三界有　　爾乃獲無盡 
　　為人演威儀　　永獲安隱處  
　　西北去此八江河沙。有佛土名曰賢善。佛名賢柔如來至真等正覺。十號具足。一加趺坐遍滿三千大千世界。在大眾中。而說頌曰。  
　　如來現權慧　　統領十方界 
　　分別三世空　　乃應賢圣行 
　　法界不可量　　如空無窮盡 
　　得佛定法忍　　不興二見心 
　　吾昔得授決　　分別內外空 
　　今自致正覺　　得離三世苦 
　　如來廣長舌　　百福自嚴飾 
　　蠲除思想心　　至誠無二業 
　　佛為眾行本　　演暢十二門 
　　息意成道跡　　不復由五道 
　　猶如仰射空　　勢盡還復墮 
　　宣暢三世法　　無量不可窮  
　　上方去此八江河沙。有佛土名曰吉祥。佛名行盡如來至真等正覺。一加趺坐遍滿三千大千世界。在大眾中。而說頌曰。  
　　過去諸賢圣　　頒宣正真典 
　　不染名色法　　乃應賢圣律 
　　菩薩本發意　　上修如來教 
　　深法無增減　　不見解脫人 
　　徹聽無量世　　分別眾生根 
　　專一思惟一　　成就有無法 
　　無相非有相　　不念三世識 
　　觀了無所有　　得號人中尊 
　　一切諸法本　　因緣合會成 
　　思惟無形法　　空寂本無形 
　　十住道地法　　心念不退轉 
　　一行成正覺　　無復生老死  
　　下方去此八江河沙。有佛土名曰極深。佛名寶聚如來至真等正覺明行成為善逝世間解無上士道法御天人師佛世尊。一加趺坐遍滿三千大千世界。在大眾中。而說頌曰。  
　　忍智修道果　　永離三世本 
　　自凈復凈彼　　乃應賢圣法 
　　為說無上道　　周旋無有方 
　　執權盡諸行　　度人無懈怠 
　　遭遇賢圣樂　　聞法信受樂 
　　度人斷垢樂　　泥洹永寂樂 
　　我行過三界　　遠離惡報業 
　　得親善知識　　聞法日增益 
　　超越三界表　　神足游虛空 
　　無象如有象　　愚者所修習 
　　六度大乘法　　忘已萬物盡 
　　得升十住地　　故愍復來化  
　　爾時長老劫賓[少/兔]。聞十方佛三世之法眾行所趣。心開意解霍然大悟。即從坐起頭面禮足還復本位。有無央數諸天人民天龍鬼神干沓和阿須倫迦留羅旃陀羅摩休勒人及非人。皆發無上正真道意。復有無數諸天人民。聞佛演說三世法本。皆嘆佛德深義無量。諸佛法身不可沮壞。亦非羅漢辟支所及。是時眾會悉皆愿樂分別身中內外三世。進趣道場逮不退轉。  
清凈品第三十三  
　　爾時長老邠耨文陀尼子白佛言。世尊。今聞如來至真等正覺說三世法。諸天人民八部鬼神皆興供養。宿衛菩薩摩訶薩進成佛者。當來過去現在諸佛。演說三世分別智慧然熾一切諸法所生。復以神足道力所化感動三千大千世界。修行執心不舍本愿。清凈國土凈除眾生跡。是時長老邠耨文陀尼子復白佛言。世尊。若有菩薩摩訶薩。修習本無一相之法。內自思惟分別身相。內外清凈不生染著。云何菩薩摩訶薩。內自思惟分別身相內外清凈。于是族姓子。若有善男子善女人。行六度無極諸佛所行。一切諸法悉皆清凈。云何諸法一切清凈。于是善男子善女人。分別三世悉無所有。不見成就三乘道者。從須陀洹乃至如來至真等正覺。皆修三世清凈之行。內自觀身分別識想。有時清凈有時不清凈。云何菩薩摩訶薩有時清凈有時不清凈。于是族姓子。若善男子善女人。分別三向空無相愿。不見吾我我人壽命一切諸法。從須陀洹乃至菩薩摩訶薩所說清凈。復次邠耨文陀尼子。無學無著無所生滅。分別空觀三無學法。有時清凈有時不清凈。云何三無學法。有時清凈有時不清凈。于是族姓子。于未來中分別一切諸法。所修正法一一思惟有覺有觀正受三昧。有時清凈有時不清凈。邠耨文陀尼子白佛言。世尊。云何無學無著無所生滅。分別空觀三無為法。有時清凈有時不清凈。佛告邠耨文陀尼子。若有無學學人。分別未來一切諸法。永除斷滅不興塵勞。復以此法廣及眾生是謂有時清凈。復次善男子善女人。所修行人習意欲斷。未來塵勞永不使起。是謂有時不清凈。如是邠耨文陀尼子。于三無學成就一法。復次邠耨文陀尼子。無學學人分別現在一切諸法。有覺有觀正受三昧。永使斷滅不生塵勞。是謂有時清凈。初習行人于現在法分別思惟。有覺有觀正受三昧。永使斷滅。是謂有時不清凈。如是邠耨文陀尼子。于三無為法有時不清凈。佛復告邠耨文陀尼子。或時無學學人。于是過去法分別一切諸法所生。一一思惟無覺無觀。永使斷滅不生塵勞。如是成就三無為法。是謂有時清凈。若修行人。分別思惟現在諸法無覺無觀。亦使斷滅不生塵勞。是謂善男子有時不清凈。三世分別三有為法亦復如是。佛復告邠耨文陀尼子。無學學人。復當分別三向法性皆悉清凈而無所有。云何無學學人于三世中。分別三向而無所有。于是無學學人。于未來法分別一切諸法所生。有時清凈有時不清凈。是謂族姓子于三有為法成就一法。佛復告邠耨文陀尼子。所修學人。復于未來分別一切法諸法所生。皆空皆寂而無所有。永使斷滅不興塵勞。是謂族姓子有時清凈有時不清凈。佛復告邠耨文陀尼子。無學學人。于現在法復當分別無愿正行。有時清凈有時不清凈。亦使斷滅不生塵勞。是謂于有為法有時清凈有時不清凈。佛復告邠耨文陀尼子。所修行人。于現在法思惟分別無相正受。有時清凈有時不清凈。亦使斷滅不生塵勞。是謂于三無為法有時清凈有時不清凈。爾時邠耨文陀尼子復白佛言。世尊。唯此三空三向有時清凈有時不清凈耶。頗有諸法有時清凈有時不清凈乎。佛告邠耨文陀尼子。如是如是。族姓子。如汝所問。一切諸法有時清凈有時不清凈。從須陀洹上至如來至真等正覺。有時清凈有時不清凈。從四意止四意斷四神足五根五力七覺意八賢圣行。有時清凈有時不清凈。爾時邠耨文陀尼子白佛言。世尊。云何有時清凈有時不清凈。佛告邠耨文陀尼子。汝欲聞從第一義有時清凈有時不清凈耶。為欲聞三世諸法有時清凈有時不清凈乎。邠耨文陀尼子白佛言。世尊。愿樂欲聞從第一義有時清凈有時不清凈。佛告邠耨文陀尼子。一切諸法無數非有數。亦不住亦不不住。是謂于三世法而得清凈。若有善男子善女人。亦不見住亦不見不住。于住想著生染污心者。是謂不凈。菩薩弘誓遍救一切眾生之類。雖度眾生不懷望想。是謂清凈。若復生意興想著者。是謂不凈。現智慧光除去闇冥。是謂為凈。于中便生想著。是謂不凈。導引眾生永處無為。是謂為凈。見有所度生染污意。是謂不凈。一意一向趣無為道。亦使眾生同己所得。是謂為凈。而自稱說我有所度。是謂不凈。道在人心隨類教化。精進勇猛不懷懈怠。是謂為凈。所修勤力心不退轉。然有想著欲成無上正真之道。是謂不凈。分別諸行空無所有性本自然。是謂清凈。復自分別不斷望求。是謂不凈。無數身行皆知為空。不生想念有所成辦。是謂清凈。自嘆功勞染著身法。是謂不凈。口所演教無有邊崖。亦不自念有無之道。是謂清凈。能舍一切進修威儀。欲得成無上正真之道。是謂不凈。分布文字總持諸法強記不忘。是謂清凈。不見文字出生諸法。不信空慧成道教者。是謂不凈。一切諸想皆歸于空是謂清凈。本無名號為作名號。復欲于中成無上道。是謂不凈。痛想行識無著無縛。推求境界亦無所有。是謂清凈。識神無為非眼界所睹。方欲殷勤知其巢窟。是謂不凈。一切諸法不見受入。方欲求覓諸道出生。于中不惑成道教者。是謂清凈。雖生諸法意有進退懷三道心。是謂不凈。精勤法界習智受證。是謂清凈。知諸佛法一而不二。復無起滅虛寂無形。是謂清凈。十力所住不遠十地。進修明慧化諸境界。是謂清凈。觀察諸法永離三毒。是謂清凈。大乘正法超越生死。是謂清凈。諸法無著自生識想。是謂不凈。諸法無教為生六度。是謂清凈。知轉輪法為立處所。是謂不凈。修習諸法盡同一相。是謂清凈。諸法無生為說出生起二見心。是謂不凈。如來達圣轉大法輪。空性無形永處泥洹。是謂清凈。不見諸法不見泥洹。有此二心欲成無上正真之道。是謂不凈。三世諸法有上中下。以次受證無所戀著。是謂清凈。于中起想見受證者。是謂不凈。本無增減悉歸于空。是謂清凈。設見增減分別諸法。是謂不凈。諸法無生受無生證。是謂清凈。設見諸法有所出生。為起識想記其名號。是謂不凈。不見諸法粗澀柔軟是謂清凈。若復分別見有粗澀柔軟者。是謂不凈。諸法無上不見動轉。是謂為凈。設復分別見動轉者。是謂不凈。諸法永寂不可護持。是謂為凈。設復分別受持諸法。斯是善法斯非善法。是謂不凈。一切諸法無有內外。解知身法悉歸于空。是謂為凈。若復分別內外諸法。此是內法此是外法。有此二心者。是謂不凈。一切諸法聾不聞聲。是謂清凈。若復分別諸法有聾有聲起二見者。是謂不凈。諸法成就一切道品。是謂為凈。見有出要見道果者。是謂不凈。百千萬行無有窮盡。悉歸虛空而無想念。是謂清凈。見有漏盡斷結除縛。是謂不凈。一切諸法皆空無形。生者自生滅者自滅。亦不見生亦不見滅。是謂清凈。若復分別見有起滅。是謂不凈。一切諸法亦無師受。自然覺悟成八等行。是謂清凈。若復見有從師咨受分別高下。是謂不凈。忍心不起得柔忍心。斷諸結使永息不起。是謂為凈。若能思惟不計本行。有起有滅便有二心分別諸法。是謂不凈。夫欲求道親善知識。是謂為凈。設復思惟意懷懈怠中有退心。是謂不凈。本末轉法音響教授。是謂為凈。設復有見轉大法輪音響受教。是謂不凈。未有諸法十二緣起。尋能分別舍而不從。是謂清凈。見有然熾滅結使者。是謂不凈。一切諸法甚奇甚特。去不可窮來亦不盡。接度眾生得至彼岸。是謂為凈。若復見度彼岸者。是謂不凈。諸法未來思惟永滅。是謂清凈。見有未來有起滅者。是謂不凈。現在分別八十四行。莊嚴如來威顏容色。是謂為凈。見有現在起愛樂心染著容色者。是謂不凈。諸法無生不見造作。自然與律應度無極。是謂為凈。若見造作一切諸法。應禁戒律興此心者。是謂不凈。一切諸法無有形像。悉歸無為應無上道。是謂為凈。設復見彼形色之變自生念想。是謂不凈。一切諸法獨而無侶。諸法無說不見言教。是謂為凈。見有說法有言教者。是謂不凈。諸法不起不染三世。是謂為凈。見三世法有起滅者。是謂不凈。諸法無猗不著三界。是謂為凈。見有依猗著三界者。是謂不凈。諸法無身唯法為體。是謂為凈。見有法身度知見者。是謂不凈。當來過去現在諸佛。去亦無數來亦無盡。所說道教各無參差。是謂為凈。若復宣說三世諸佛言教增減者。是謂不凈。諸法無形亦無色像。是謂為凈。復以諸法造色像者。是謂不凈。諸法不可睹見寂然虛空。是謂為凈。若復宣說諸法可見者。是謂不凈。諸法無量不相違背。是謂為凈。見有諸法有量有數者是謂不凈。諸法無境亦無剎土。教化眾生凈佛國土。是謂為凈。若見眾生凈佛國土化眾生者。是謂不凈。諸法平等泥洹一性。是謂為凈。見有受果成就道者。是謂不凈。諸法出要不念法報。是謂為凈。見有出要受法報者。是謂不凈。諸法盡生永離形色。是謂為凈。見有離生受形色者。是謂不凈。諸法常定初不變易。是謂為凈。見有動轉變易不住者。是謂不凈。諸法不可覺知。亦無有人能尋跡者。是謂為凈。見有形跡可尋追求者。是謂不凈。佛復告邠耨文陀尼子。若有菩薩摩訶薩。執持修行凈不凈者。現世便得無盡慧三昧正受定意。便能超越諸佛境界。從一佛國至一佛國。教化眾生凈佛國土。一一分別諸法所趣。以四等心普潤一切。以漸教授各令得度。隨本所愿各使充足。復以神通宿命智觀。審知根本凈其行跡。或時菩薩入正受三昧得神通慧諸佛世尊復加威神。分別法性。自然而生自然而滅。生非我生滅非我滅。菩薩大士無有是念。由我出生有此法生有此法滅。菩薩摩訶薩無有是念。我今已成菩薩某不成菩薩。我成菩薩法某不成法。我成究竟某不成究竟。我成菩薩幻術某不成幻術。我成菩薩教化某不成教化。我成菩薩音響某不成音響。我成菩薩神通智某不成神通智。我入菩薩境界某不入境界。我過眾行本某不過眾行本。我修菩薩律某不修菩薩律。我凈菩薩剎彼不凈剎。如是邠耨文陀尼子。菩薩摩訶薩初無此念。分別諸法有高有下。何以故。菩薩得此定意正受三昧者。神足自游隨意所念。不于諸法有增減心。若有善男子善女人。得此定意者。堪任周旋教化眾生凈佛國土。從一佛國至一佛國。禮事恭敬諸佛世尊。復以善權方便與作善知識。微說道教至無為道。亦使眾生立信堅固。相視如父如母如兄如弟各無異心。展轉共相教授。隨意所念盡成道果。是謂菩薩摩訶薩入此定意便能具足一切諸法。爾時世尊與邠耨文陀尼子。而說頌曰。  
　　一切諸法本　　所歸門不同 
　　各各境界異　　所行法亦然 
　　我說清凈道　　眾行不可盡 
　　今粗與卿說　　凈其不凈行 
　　諸佛不可量　　言教亦無盡 
　　今粗說正要　　分別諸道果 
　　諸佛義廣大　　空慧非有異 
　　彼此具成就　　悉歸解脫門 
　　眾智根門凈　　諸佛所加嘆 
　　斷念除眾想　　具足眾智說 
　　諸佛所演教　　令知恩愛患 
　　忘有不處有　　故得人中尊 
　　佛本積宿行　　自致無上尊 
　　具足菩薩法　　演布大乘業 
　　眾智現在前　　盡知眾生原 
　　分別無生滅  
　　是時世尊復告邠耨文陀尼子。若有菩薩摩訶薩。便得具足諸度無極。分別法界微妙之行。智慧增益演布導訓。皆使周遍得四無畏。眾智自在復得出要度不度者。心念諸法皆現在前。禪智滿足念識為食。法界為身總持為行。恒常周旋諸佛國土。令諸眾生皆悉具足。成就佛道分別諸定。行善權方便。諸佛所行悉過其量。從眾生心所念善惡。皆能分別隨類而化。從無央數億千萬劫。一心入定不毀正法無他異想。爾時世尊復與邠耨文陀尼子。而說頌曰。  
　　吾昔求佛道　　未受菩薩別 
　　經歷億百千　　禪定不移動 
　　究竟一切法　　不生染著想 
　　從是得作佛　　得為人中尊　(經本從此已下少七偈順本記之譯人語也)  
　　一切諸法不可思議。眾生境界亦復如是。若復善男子善女人。入無形三昧。遍觀三千大千世界應度眾生亦當覺知。無限無量不應度者亦當覺知。三世起滅亦當覺知。如是邠耨文陀尼子。菩薩摩訶薩得此定意者。清凈不清凈行。  
釋提桓因問品第三十四  
　　爾時釋提桓因白佛言。世尊。如來至真等正覺。說一切諸法皆使清凈。及諸無量恒沙佛土諸佛世界。清凈如空皆無所有。今復聞說盡當覺知一切諸法。云何于諸法之中無形不可見。而欲覺知一切諸法乎。爾時世尊告釋提桓因。善哉善哉。拘翼。乃能于如來前而問斯義。今當與汝一一引譬。智者以譬喻自解。猶如幻師化作萬物國土城郭宮殿屋室飲食床臥貧賤富貴名號姓字父母兄弟仆從給使。復幻作人左右衛從。如此幻師所見化法。或經劫數供給所須衣被飲食醫藥床榻臥具。受者實受施者實施。如卿觀之為實有不乎。是時釋提桓因白佛言。無也世尊。何以故。一切諸法皆空皆寂幻化非真。愚者深著便致顛倒。無來無去無著無縛無盡無不盡。幻化無形亦不可猗。佛告釋提桓因。如是如是。拘翼。菩薩摩訶薩亦復如是。得如幻三昧自然定意。分別一切諸法所起。無緣無著不見成敗。化導一切眾生之類。不見有度不見無度。度無所度化無所化。皆空皆寂復無生滅。何以故。如幻定意正受三昧。甚深微妙無有邊崖。如幻境界不可思議。唯有菩薩摩訶薩。遍能觀察乃得達了。亦不見生亦不見滅。亦復不見當有生者。亦復不見已有生者。何以故。菩薩所入不可思議。非是羅漢辟支所知。菩薩所度猶如虛空。虛空所度無形無像。如幻三昧亦復如是。亦無東西南北四維上下。拘翼當知。今當與汝引喻。猶如凡夫本無形色。未能分別禪定根本。生亦不知生。不生亦不知不生亦復不知當生已生。未能究竟心所念法。亦不見住亦不見不住。亦不見盡亦不見不盡。何以故。心本無形不可猗著。亦非三乘所能思議拘翼當知。菩薩摩訶薩亦復如是。入此如幻三昧一切諸法皆現在前。無有邊際亦無境界。有亦不見有無亦不見無。何以故。菩薩境界不可思議。所行法則遍滿三千大千世界。拘翼當知。今當與汝引喻。猶如娑竭龍王意欲念雨。若在六天便雨甘露。若在四天王上能雨七寶。難陀優缽難陀龍王及摩那斯龍王。雨六天上便雨衣被服飾香瓔華鬘。若雨第四天上自然飲食各令充足。云何拘翼。此龍所作為實有不乎。爾時釋提桓因白佛言。無也世尊。何以故。但彼諸天功德。乃使諸龍王等獻奉供養。佛復問釋提桓因。云何拘翼。七寶宮殿衣被服飾。皆龍所降本無所有。今復自說諸天福德故使諸龍降雨諸寶。諸龍及寶物為有為無。釋提桓因白佛言。世尊。義說法說亦不有龍亦無寶物。何以故。一切萬物皆空皆寂。我身及天亦無所有。龍所降雨亦無有雨。亦不見盡亦不見不盡。愚惑之人自生識想。佛告釋提桓因。如是拘翼。菩薩摩訶薩入如幻三昧。盡觀一切諸法。諸法所生亦不見生亦不見不生。見諸法門有盡無盡。見幻化法門有盡無盡。復見無量無限教化法門。復見無量無限諸佛世尊游步法門。復見無量無限諸根羅網見入法門。復見無量無限諸物世界成敗劫燒心意廣大超越諸佛所行法門。如是拘翼。當知諸法無生無滅。但以眾生自生識著。未入定意觀察人心。不解空慧而獲無生。爾時世尊與天帝釋。而說頌曰。  
　　出要入道門　　分別三世行 
　　展轉由五道　　破有不處有 
　　菩薩如實觀　　分別慧明道 
　　本我所造行　　如今乃克獲 
　　世界皆如空　　彼我無二想 
　　恭恪于諸佛　　今獲無頂相 
　　顏貌如優曇　　廣長覆面門 
　　不生亦不滅　　德為天人尊 
　　拘翼當念本　　眾行不缺漏 
　　勇猛不懈怠　　究竟本末空 
　　于坐不起想　　不見有趾立 
　　不猗眾行本　　故號為沙門 
　　實無有泥洹　　亦無五道趣 
　　菩薩所游處　　權化見有生 
　　從無央數劫　　無欲無所貪 
　　初無有悔心　　況當有猗著 
　　自從是已來　　修善不離本 
　　一行成佛道　　得轉無上法 
　　猗托生死中　　教化無數人 
　　令知無生法　　自然應道教  
　　爾時世尊與釋提桓因說此偈時。無數百千諸天人民。即于坐上得無生心。復有無數諸天龍神。皆發無上正真道意。佛復告釋提桓因。若有善男子善女人及四部眾比丘比丘尼優婆塞優婆夷。受持諷誦此如幻定意無盡法者。便能具足無量法藏。云何為無量法藏欲具足如來辯才者。當學此如幻定意無盡法藏。復次拘翼。若善男子善女人。欲得究竟覺知佛慧者。當學此如幻定意無盡三昧。復次拘翼。若善男子善女人。欲得游至諸佛世界親近佛者。當學此如幻定意無盡三昧。佛復告釋提桓因。若有善男子善女人。欲得轉無上法輪如佛所轉在大眾中而無畏者。當學此如幻定意無盡法藏。復次拘翼。若善男子善女人。欲得諸佛百千總持自娛樂者。當學此如幻定意無盡法藏。佛復告釋提桓因。若善男子善女人。欲得一切眾生愿者。凈佛國土神足變化者。當學此如幻定意無盡法藏。復次拘翼。若善男子善女人。欲使諸佛世界無量眾生無量性行盡同一趣者。當學此如幻定意無量法藏。復次拘翼。若善男子善女人。欲使無量世界諸佛剎土合為一者色如黃金。當學此如幻定意無盡法藏。何以故。一切諸佛皆從此生。過去諸佛皆從此如幻定意。得成無上正真之道。現在十方諸佛世尊。亦皆從此如幻定意無盡法藏。得成無上正真之道。當來無數恒沙諸佛。亦當習此如幻定意無盡法門。佛復告釋提桓因。我今與汝引譬。智者以喻自解。猶如猛火光焰赫熾復更益薪。大風所吹遂復熾盛。燒焚山野無有休息。要盡草木火勢乃減。菩薩摩訶薩亦復如是。發心起學濟度眾生。分別思惟法界所趣。乃至無數恒沙剎土。復觀虛空眾生根原。復自思惟恒沙剎土無數世界眾生心意所念根原。一一分別復自計挍。吾以何智具足彼愿。一一分別已法所趣。當轉何法云何教化。爾時菩薩復自思惟。我本發愿具足諸善遍化眾生充足我愿。復自具足威儀禮節。轉入三世根本之行。自念轉法入不思議。如是挍計應度不度。一切世界或有或無復更周旋諸佛世界。無限無量不可思議。與共周旋立功德業。不斷正法要誓所趣。行大慈悲執弘誓心。究盡生死心無缺減。何以故。一切眾智悉具足故。復觀眾生心意所念。應由何路而得將導。恒念眾生如母愛子。是故菩薩摩訶薩。執此勤苦無量之心。復入無量無限三昧。觀察世界不舍本誓。如是廣大無限之用。爾時世尊與釋提桓因。復說頌曰。  
　　菩薩初發心　　弘誓甚廣大 
　　要盡虛空際　　所愿乃具足 
　　當度眾生時　　不見有所度 
　　解知三世本　　因緣不久寄 
　　心正不動傾　　正本應道教 
　　恒求善方便　　以次至解脫 
　　心不懷怯弱　　晝夜思惟法 
　　一行得成佛　　亦不從師受 
　　身本心各行　　道力知清凈 
　　出家在空野　　入定身不動 
　　然熾一切法　　普照十方界 
　　自修宿命智　　乃知眾生根  
　　爾時世尊與釋提桓因說此法時。一切眾會莫不欣然。皆發無上正真道意。  
本行品第三十五  
　　爾時有天子。名眾首瓔珞。即從座起偏露右臂齊整衣服諸根寂靜。從先佛已來常修梵行。三處已盡果愿已辦。右膝著地長跪叉手。前白佛言。唯然世尊。所居方界去此極遠愿欲所問。若見聽者敢有所啟。佛告眾首瓔珞菩薩。善哉善哉族姓子。為眾導首發開童蒙。豎法大幢演慧光明。有所疑結今正是時。如來當為一一分別。隨問還報使得開解。爾時眾首瓔珞菩薩即白佛言。世尊。頗有一生補處菩薩。更不進修無上正真之道得成佛不乎。頗有一住立根德力菩薩大士乃至八地菩薩大士。更不進修無上正真之道。頗有諸天眾行具足立不退轉諸根具足不復人身得成佛不乎。唯然世尊。當以方便而發遣之。爾時世尊告眾首瓔珞菩薩曰。善哉善哉。族姓子。乃能于如來前作師子吼。諦聽諦聽善思念之。從初發意乃至成佛。菩薩所行諸法不同。或有菩薩摩訶薩。彈指之頃求菩薩心。即成無上正真之道不經日夜。或有菩薩。從初發意不舍弘誓。乃至六住進求佛道。便有退轉而不成就。或有菩薩。從初發意乃至七住。進趣成佛不經八地。爾時眾首瓔珞菩薩問。云何菩薩摩訶薩。彈指之頃發菩薩心。即成佛道不經日夜。云何菩薩從初發意乃至六地。有退轉者而不成就。云何菩薩乃至七住進趣成佛不經八地。爾時世尊告眾首瓔珞菩薩曰。若有菩薩摩訶薩。彈指之頃求菩薩道。不經日夜而成佛者。此善男子善女人。諸根具足未曾經歷生死之難。或從何會一旦修天來生此間。或從無怒佛土來生此間。或從無量佛土。一聞如來說本末空無生滅道。便成無上正真之道。或有菩薩摩訶薩。眾行具足得如來明慧法觀。復修如來念佛念法念比丘僧念天念安般念死亡念修四意止四意斷四神足五根五力七覺意八圣道。親善知識。于淫怒癡不大殷勤增益善本。亦使眾生具足善根。雖在六地心生猶豫。咄我將非七住菩薩乎。或復自念我審然不疑。復為偽化菩薩。壞敗此菩薩言。汝今已得本末空慧。此菩薩聞已歡喜踴躍。我今聞神德菩薩所見證明。今當得無上正真之道。斯則不久。便于六住退轉。乃墮聲聞辟支佛道。佛復告眾首瓔珞菩薩曰。若善男子善女人。已在六地具足菩薩行。復自思惟。我今審然在八住地。當成無上正真之道。亦復不久。親近善知識方便為說八住行法。善男子知不乎。汝今已在八住地中。莫自貢高輕余菩薩。如是善男子。當成無上正真之道。亦復不久。菩薩聞之歡喜踴躍不能自勝。便隨善男子教在閑靜處一心自念如是彼菩薩即在八住行中立不退轉。施為佛事經歷劫數成佛不久。佛復告眾首瓔珞菩薩曰。若有善男子善女人行菩薩道。復為異菩薩所見勸勉。汝今成佛教化眾生。亦復不久。菩薩自念。我無此行。云何當成無上正真之道。將非此人使我不成究竟。執心牢固便得進前。在七住地得不退轉。是謂菩薩摩訶薩在六住中有退不退。爾時眾首瓔珞菩薩問。云何八住菩薩即得成佛不經胞胎有是無耶。佛言有之八住菩薩。觀一切法如空如幻空寂無形。所行法則亦復如空。欲度眾生亦無眾生想。往詣十方諸佛世界。聽受無量法教一切諸佛本無身想。亦當分別內外無形。遍問諸佛一切諸法無有厭倦。復當教授一切眾生舍是就是深入禪定。可坐知坐可臥知臥。若化眾生不失時節。為說深法令眾生類盡得度脫。如是菩薩摩訶薩。具如此行時。便得佛三昧。教化眾生凈佛國土。已凈國土便入菩薩正要。已入正要便能出生一切總持法門。已具法門則能示現辯才無礙。當來過去現在諸佛所演法教皆悉具足。變化無方諸法成就各無錯亂。能凈一切眾生心垢。便得解脫無礙法慧。十方諸佛皆來擁護此善男子善女人。成就諸法十力具足悉無所畏。菩薩如是分別眾生心識所念。一一選擇終不舍之。立一切人使獲本末空慧。無量無限十方世界安處道教。種種方面皆有離別。十方世界皆有合會。復于十方無量世界。如來至真等正覺眾智瓔珞而現在前。復于無量剎土。一一諸佛名號姓字。皆悉分別如一方面。無量諸佛世界分別無量諸佛姓字。十方境界諸佛姓字亦復如是。菩薩摩訶薩。復使十方無量世界或舒或縮。如十方世界已舒已縮。復使無量無限恒沙剎土以智慧力或舒或縮。一一名號復于無量無限見如來面。復以慧力或舒或縮。如是無量無限恒沙諸佛剎土。分別諸佛名號。皆悉分別如是十方諸佛法界。分別名號然諸佛世尊皆來擁護此菩薩使得成就。菩薩摩訶薩得此大乘意入本末空定。不失菩薩威儀法則。遍能觀察眾生根本。復能知諸佛心識所念。彼菩薩不當名為菩薩。當名如來。何以故。解一切法超越眾行。于一切法不懷狐疑。行等如來。得一切如來正法。或知一生知百千生知阿僧祇。無量佛法受持諷誦。成就佛道亦不忘失。入一切智不見吾我。覺知諸佛法總持強記亦不忘失。彼菩薩觀一切法為見光明。以智慧光照愚癡冥智不退轉。彼菩薩摩訶薩。以善權方便教化眾生無有掛礙。彼菩薩已得無量法。耳根清凈聞無盡法。自然應化信而不從。彼菩薩摩訶薩無量無限使眾生身變化非一。或現無央數色還合為一。復從無色至無數色。使眾生類莫不信解出廣長舌普覆三千大千世界復還為一。如是教化無央數眾。佛告眾首瓔珞菩薩。若有菩薩摩訶薩。十方世界虛空邊際盡能了知此眾行者。便名為菩薩補如來處。爾時世尊復與眾首瓔珞菩薩。而說頌曰。  
　　十方聞法界　　示現眾生路 
　　修行諸佛事　　人中菩薩尊 
　　在眾成就道　　遍知菩薩行 
　　超越一切行　　十力無有礙 
　　諸佛常擁護　　面見而在前 
　　稱揚其功德　　嘆法無有上  
菩薩瓔珞經卷第十八 聞法品第三十六  
　　爾時有菩薩。名文殊師利。即從坐起攝持威儀。前至佛所長跪叉手白佛言。云何世尊。名曰聞法得成無上正真之道。聞如空等空無所聞。亦無善惡諸法相貌。法無形相。云何世尊。言受持諷誦本末空慧。爾時世尊默然不對。時文殊師利復更白佛。夫聞法者。為有言教乃得聞法。為無言教乃得聞法。爾時世尊默然不對。文殊師利三白佛言。法有生滅法無生滅。一切諸佛所轉法輪。為有轉耶為無轉耶。爾時世尊告文殊師利。云何族姓子。一切諸佛皆轉法輪。亦有轉亦無轉。汝今所問為問有轉為問無轉。時文殊師利白佛言。世尊。今所問者。亦問有轉亦問無轉。佛言。族姓子。諸佛正法。亦不有轉亦不無轉。文殊師利復問。云何亦不有轉亦不無轉。佛言。諸法如空。故無有轉故無無轉。文殊師利又問。今日如來。為有轉耶為無轉耶。此諸菩薩眾生。為聞法耶不聞法耶。佛言。族姓子。諸法清凈。眾會菩薩亦復清凈。以是之故亦不有轉亦不無轉。文殊師利又問。云何有轉無轉。佛告文殊師利。眾生無轉。本末空慧乃謂為轉。一切眾會我身及汝皆謂無轉。本末空慧乃謂為轉。文殊師利又問。云何有轉云何無轉。佛言。有斷無轉無斷有轉。生滅無轉無生滅者乃謂有轉。文殊師利又問。云何有轉無轉。佛言。有邊際縛著乃謂無轉。無邊際縛著是謂有轉。文殊師利又問。云何有轉無轉。佛言。一切世間見然熾法是謂無轉。一切世間不見然熾法是謂有轉。文殊師利又問。云何有轉無轉。佛言。凈無量福福祐眾生是謂無轉。見凈無量福福祐眾生是謂有轉。文殊師利又問。云何有轉無轉。佛言。凈無量眾生根本成一切智是謂無轉。見凈一切無量眾生是謂有轉。文殊師利又問。云何有轉無轉。佛言。亦不有轉亦不無轉。故謂有轉無轉。爾時世尊與文殊師利說有轉無轉時。有八千比丘三千比丘尼。逮得本末空慧心不退轉。復有無數眾生。聞此未曾有法。皆發無上正真道意。于將來世悉皆成佛同一名號。精進勇猛與我無異。  
凈居天品第三十七  
　　爾時世尊與文殊師利說此聞法轉不轉品時。時有凈居天子。乃從過去無量諸佛殖諸功德。承事供養諸佛世尊。從一佛國至一佛國。通盡法藏辯才無礙。行大慈悲得空法性。權現生天欲度天故。即從坐起整頓衣服。及諸將從儼然起立。時彼天子前至佛所。頭面禮佛足白佛言。世尊。我等諸天宿種功福今得生天五樂自娛。左右侍從自然響應。游戲浴池快樂難量。為修何福得生天上。我所居宮四十九由延。七寶殿堂與世奇妙。后有浴池有七寶樹七重圍繞。為修何福乃獲此德。爾時世尊告凈居天子曰。善哉善哉天子。乃能于如來前而問此義。今當與汝一一分別善思念之。過去恒沙諸佛世尊亦說此義。現在未來一切諸佛亦當說此微妙之法。云何天子。我今問汝。汝當一一報我。汝所居天前過去者可記不乎。答曰。不也世尊。過去諸天其號名字不可稱記。云何天子汝今此身為有常為無常。天子報曰。如我今身。是有常法非無常法。佛復告天子。設汝今身是有常法。過去諸天今為所在。答曰磨滅。佛言。云何天子。過去諸天悉皆磨滅。汝今此身焉得存在。天子報言。過去諸佛皆取滅度。今日世尊何由而生。佛告天子。過去諸佛及我今身。為同不乎。天子答曰。不也。何以故。過去諸佛于過去中是過去現。云何言過去諸佛皆悉滅度。天子又問。為有三世為無三世。佛報天子。有三世名。然三世行異。天子又問。如來今說有過去佛。我則不疑。復說十方現在諸佛。我亦不疑。云何世尊。說有未來世佛。世尊報曰。汝今問我。為問過去三世。為問現在三世。為問未來三世。天子白佛。我亦不問過去三世現在三世未來三世。今日但問三世諸佛。云何未來說言佛乎。佛告天子。未來佛者有二因緣。云何為二。或有過去諸佛如來至真等正覺。行大慈悲眾相具足。行善權方便入五道中。教化眾生不壞法界。復現在俗或為梵天。或現釋身隱佛形像。是謂菩薩摩訶薩未來成佛。或有菩薩。受如來慧施行佛事。游至三千大千佛土。供養承事諸佛世尊。既未成佛眾相未具。或作天身或作鬼神不毀法界。是謂天子未來成佛。有此因緣。復次天子。過去諸佛世尊復有二因緣。云何為二。得師子奮迅三昧。在閑靜處心無所著。內自思惟十法無量功德。云何為十種。是菩薩修諸佛世尊念所念法。是謂無盡之行。復次天子。菩薩摩訶薩。分別如來一切諸法。是謂無盡之行。復次天子。菩薩教化眾生。盡趣無上正真之道。是謂無盡之行。  
　　復次天子。菩薩分別無量諸佛世界。凈佛國土教化眾生不毀智慧。如所念法而成就之。是謂無盡之行。復次天子。菩薩如佛世尊所行禁戒修解脫法。因此禁戒教化無量眾生。盡發無上正真之道。是謂無盡之行。復次天子。菩薩觀過去當來今現在諸佛出要在樹王下降伏眾魔執心如地不可傾動。是時弊魔波旬。作若干變化來恐于佛。或人頭獸身或獸頭人身。或四眼八眼至百千眼。或作猿猴虎豹來恐于佛。執心如地不為傾動。是謂無盡之行。復次天子。菩薩于億百千劫疆記總持而現在前。或于一生至百千生。或念一劫至百千劫。其中所行或善或惡。一一分別悉不忘失。是謂無盡之行。復次天子。菩薩能分別三世諸行。諸善功德盡現在前。如彈指頃。能使三千大千世界蜎飛蠕動之類。盡成無上正真之道。或成羅漢緣覺辟支之道。是謂無盡之行。復次天子。菩薩摩訶薩。復憶過去無數諸佛所度眾生身口意行。不壞諸法演布智慧廣及一切。是謂無盡之行。如是天子。菩薩摩訶薩。得此師子奮迅定意者。則能具足三世諸法。復次天子。或時菩薩分別十無相法。云何分別十無相法。于是善男子善女人。內自觀身分別諸行諸根純熟。或有善行或不善行。或時清凈或時不清凈。復次天子。若善男子善女人。外觀他人身一一分別諸根純熟諸根不純熟。或時清凈或時不清凈。是謂天子一無相行。復次天子。若彼行人內自思惟攝意不亂。如我所行不違圣典。時諸如來至真等正覺。出入經行與身口意相應。懷來法寶轉大法輪。以無生心教化三世未度眾生。于中便獲自然法輪。無限無量悉入法律。是謂二無相法。復次天子。若善男子善女人。發弘誓心遍滿三千大千世界。智慧思惟亦無窮盡。音響流利無所障礙。分別一切眾生音響。或以一音報百千萬音皆演道教。普潤一切眾生之類。是謂三無相之法。復次天子。若善男子善女人。轉無上法輪廣化眾生。皆取滅度不染三世。諸天人民魔若魔天。所未曾轉而佛獨轉。是謂四無相法。復次天子。若善男子善女人。于一生中出家學道。剃除須發受持禁戒。身既清凈亦使眾人樂其所樂。是謂五無相法。復次天子。若善男子善女人。性行合空從空往來。無量無限終不自為教化眾生。超卓過空無所觸礙。是謂六無相法。復次天子。若善男子善女人。于一切眾生獨步無礙。于諸法智演通慧義。坐放光明普到十方無量世界。或取滅度現無常義。或存或亡。或示相好或隱相好。于中教化無量眾生凈佛國土。是謂七無相之法。復次天子。若善男子善女人。復有通慧名曰降魔。得此定意者。降伏四魔愛欲死天魔。使菩薩依猗此法而得成就。欲為法王最在前者。先當習此降魔定意。是謂八無相之法。復次天子。若善男子善女人。遍學諸法深入至要具足善本。亦使無量眾生得入此要。見菩薩力增長止觀。已盡無盡無生滅法。雖見相貌本無相貌。坐臥思惟菩薩眾行。是謂九無相之法。復次天子。若善男子善女人。具足十善之本。云何為十。身三口四意三。眾法自在不染著有樂無量無為。復能樂無量百千定意。一一定意化無量眾生。是謂十無相之法。如是天子。夫習法者當習無法。無行為行無觀為觀。是謂為王眾行中妙。一切諸佛之所嘆譽。為行佛事為無等侶。爾時天子復白佛言。云何世尊。三世諸佛則無三世。如世尊所說。過去諸佛還至現在。現在諸佛復至未來。法界不定。云何世尊言有三世乎。此義不然。何以故。過去已滅權還現在。現在未動復說未來眾法相違。云何言過去諸佛數如恒沙。當來諸佛數如恒沙。現在諸佛數如恒沙。爾時世尊告曰。善哉善哉。族姓子。今汝所問皆承佛威神。令汝得問此義。諦聽諦聽善思念之。吾當與汝一一分別。天子受教。如是世尊。佛告天子。過去云何為過去乎。天子白佛。漸漸生滅故曰過去。昨色非今色故曰過去。昨身非今身故曰過去。昨力非今力故曰過去。爾時世尊復問天子。云何族姓子。身想知為異乎。天子白佛言。不也世尊。佛又問。名色更樂為異乎。天子白佛言。不也世尊。佛又問。出要至道為有異乎。對曰。無也世尊。佛告天子。止止族姓子。佛藏廣大非汝境界。過去智有限現在智有限未來智有限。何以故。一切諸法。法法相生法法相滅。本無法者。無過去當來今現在。亦無今世后世善行惡行。亦無賢圣有果證者。是謂族姓子云何言有三世法乎。爾時天子復白佛言。三世名號云何而生何由而滅。佛告天子。生本無生滅本無滅。一切諸法亦復如是。生本無生滅本無滅。何以故。性自然空故。爾時天子復白佛言。世尊。今日如來。為在生耶為在不生耶。佛告天子。如來身者。于過去未來現在亦不在生亦不在無生。是故無過去未來現在。天子白佛言。世尊。但如來至真等正覺。過去未來現在無生。一切諸法盡無生耶。佛告天子。一切諸法皆悉無生。亦不見生亦不見無生。天子白佛。我人壽命眾生根本至六度無極。為有生耶為無生乎。佛告天子。起不見起亦不見不起。諸法不可得而自成就。故曰無生。三世諸佛。無欲無污亦不有生。亦不無生故無所起。三昧正受亦復如是。說無所說故無言教。天子白佛。四依四道為有生耶為無生乎。佛告天子。四依四道本無所生。況今有生當來亦不生。爾時天子白佛言。世尊。凈地性地薄地本無地無淫怒癡地。為有生耶為無生乎。佛告天子。有受有取乃至一切諸法。色痛想行識癡愛更樂乃至生老病死。從須陀洹乃至無上道。亦不有生亦不無生。爾時天子白佛言。世尊。云何有生云何無生。佛告天子。得如意度無極者。是故不見有生不見無生。天子白佛。云何如意度無極。亦不有生亦不無生。佛告天子。從此岸至彼岸。不見眾生有生者有滅者。亦不見巢窟處所。是故亦不見生亦不見無生。天子白佛。一切諸法及如來身。為在有生為在無生。佛告天子。亦在有生亦在無生。亦不見有生亦不見無生。是故三耶三佛亦不在有生亦不在無生。佛告天子。若善男子善女人。得此通慧定意觀了諸法。不在有生不在無生。如來經法亦復如是。不在有生不在無生。何以故。諸法無著無縛亦無解脫。是故降伏四魔。佛復告天子。若有善男子善女人成就智者。則能具足一切諸法。復當修于十法。云何為十。一者親近善知識求為朋友。二者行大慈悲廣及一切。三者滿足前人隨意所念。四者凈一切界斷諸結使。五者修清凈道為人重任。六者荷負眾苦不譏彼受。七者教化愚人訓誨正要。八者教誨愚惑令信正道。九者與法相應不譏彼受。十者一心奉法不與邪部共相參預。是謂族姓子若善男子善女人修持正法得此定意便能具足一切諸法。爾時世尊復告天子。若有男子女人恭敬于師。復當修習十無礙法。云何為十無礙法。一者游至十方禮事諸佛。是謂族姓子一無礙。二者于諸智慧無縛無脫念斷滅法二無礙。三者于諸苦樂心寂然滅三無礙。四者在空閑處思惟禪定意不錯亂四無礙。五者菩薩法本七出要道無有增減五無礙。六者一切色相本無所有不見來處六無礙。七者計本無形不有生滅解知無常七無礙。八者一心入定道本自然不著諸法。九者一意一行與法相應不相違背。十者亦不在內亦不在外自然起滅十無礙。如是族姓子。若善男子善女人。分別思惟十無礙者。便能具足一切諸法。  
　　佛告天子。若有善男子善女人。一心念頃盡能具足一切諸法。當修十法第一義辯。云何為十。一者生智盡智無生滅智。二者四等平均無吾我想。三者喜安自守不失四信。四者所言如意不違本愿。五者道心牢固法法成就所行正見不違本相。六者修六重法觀本無相。七者怨仇一等無有是非。八者一向信心了本所生。九者講授諸法不有法想。十者金剛定意不毀如性。是謂族姓子若善男子善女人具此十法者便能具足一切諸法。佛復告天子。善男子善女人。修十法施亦無施想。便能具足一切諸法。云何為十。一者坐樹王下心不移動。二者恒樂閑居不處憒亂。三者修三向定趣泥洹門。四者禪寂定意自滅亂想。五者檢意修道永無貪著。六者法施財施不生想念。七者相好自嚴照曜世界。八者方便令無覺者。九者顯曜正法示慧光明。十者代人受苦不求相報。是謂天子若善男子善女人行此十施不起世想則能具足一切諸法。何以故。此善男子善女人。心如金剛不可沮壞。菩薩所行諸法如是。亦非羅漢辟支所知。佛復告天子。若善男子善女人。修十清凈法者。復能具足一切諸法。云何為十清凈法。一者道當清凈穢濁非道。二者道當一意多想非道。三者道當知足多欲非道。四者道當尊敬憍慢非道。五者道當檢意放逸非道。六者道當顯曜自隱非道。六者道當連屬無行非道(三本皆同第六重出)。七者道當精勤懈怠非道。八者道當覺悟愚惑非道。九者道當教化矜吝非道。十者道近善友習惡非道。是謂天子善男子善女人修此十法者則能具足一切諸法。猶如日光永除闇冥。照曜世人各得眼目。菩薩亦復如是。習此十法便能具足一切諸法。天子當知。猶如真金內外明凈。所欲作器皆悉成就。菩薩摩訶薩亦復如是。內無塵垢外有所照。亦如虛空普覆一切。菩薩亦復如是。修此十法亦無想念我有所辦。教化眾生斷諸結著。復次天子。猶如須彌山王四寶所成。須彌山王亦無此念。我四寶所成趾立四海中央。菩薩得四辯才亦復如是。不念此辯所說如應。何以故。本無想念故。猶如大地普載萬物樹木花果及諸藥草盡皆生長。地亦無此念。我能成辦長養諸物。菩薩摩訶薩亦復如是。不作此念。我化眾生行大慈悲。從一佛國至一佛國。擁護一切諸不度者。天子當知。猶如四大海水出種種寶。諸有眾生往采寶者隨意而歸。海水亦不念。我生諸寶給與眾生。菩薩摩訶薩亦復如是。救濟苦人。給施七寶。所謂七寶者。七覺意是。菩薩亦不作是念。我施七覺意寶。善根具足莊嚴佛樹眾好自嚴飾。何以故。本無想念。天子當知。猶如法界出生諸法大慈大悲六度無極。法界亦不作是念。我出生諸法大慈大悲六度無極。菩薩摩訶薩亦復如是。出生諸法教化眾生。亦不念言。我有所度。天子當知。猶如入定比丘斷除眾想心不移動。入定比丘亦不作是念。我今神力入定自在。菩薩摩訶薩亦復如是。隨所念法悉皆成就。所言真誠不違本要。天子當知。猶如金剛不可沮壞。何以故。本性自爾。菩薩摩訶薩亦復如是。與法性相應不失本際。猶如明珠廣有所照。明月珠者亦不作是念。我有所照令眾生見其光明。菩薩摩訶薩亦復如是。猶如得仙道人意有所愿皆能成辦。彼五通人亦不作是念。我今所念皆悉成辦。菩薩亦復如是。猶如工巧之人善解六藝。或以刀劍或以矛槊壞敗大眾。彼工巧人亦不作是念我今所作人中最上。降伏大眾無有與我等。菩薩摩訶薩亦復如是。入無量三昧正受定意。感動三千大千世界。亦不自稱譽。我有此神力感動諸世界莫不周遍。猶如轉輪圣王本修十善五戒。具足統領三千大千世界。千子勇猛七寶具足。諸粟散小王盡來朝賀。爾時轉輪圣王亦不作是念。我今眾德具足相好嚴身統領四域。何以故。福向性爾不相違背故。菩薩摩訶薩亦復如是。修菩薩道敬承佛教。恒行教化天人蒙恩。所度眾生不可稱量。何以故。菩薩亦無是念。我當濟度無量眾生。于無余泥洹界而般泥洹。空性自爾無有眾生能使不爾。猶如農夫隨時種種作不失時節。前子非后子后子非前子。各各長大共相受入。然彼谷子不作是念。我有所生彼有所損。何以故。本性自爾無有人使令不爾者。菩薩摩訶薩亦復如是。遍學諸法行菩薩道。復以十善功德之本凈眾生根。皆趣無為之道。爾時菩薩不作是念。我今有所濟度從此至彼。何以故。本性自爾無有人使令不爾。猶如甘雨隨時下降。百谷草木隨時滋長。然彼云雨亦不作是念。我有潤澤有所長養。何以故。本無心故。菩薩摩訶薩亦復如是。法云一降普潤三千大千世界。令眾生類盡得潤澤。不舍本愿行菩薩道。菩薩亦不作是念。我今能降法雨。普潤三千大千世界。使眾生類盡得開解。何以故。本無心意弘誓之心性自然故。如是菩薩摩訶薩入此三昧定意。能使眾生至竟清凈非余清凈。能使眾生至竟安隱非余安隱。能使眾生得到彼岸非余得到。能使眾生獲度無極非余能度。能使眾生至竟歡喜非余歡喜。能使眾生斷結使非余能斷。能使眾生安處良祐福田非余能安。能使眾生受人信施福度一切。非余能受福度一切。能使眾生入于賢圣法律。非余能入賢圣法律。能使眾生立不退轉。非余能立不退轉地。能使眾生得一切智盡遍三千大千剎土。非余能遍三千大千。能使眾生為人作將導。非余能作將導。何以故。菩薩摩訶薩習此定意無量法行。普周一切使得蒙濟。為開法性弘誓法門。不可思議無限廣大。不為一人凈菩薩道。普及一切難度眾生。于中建立應度無極。或時菩薩救濟一人故。沒命代受苦惱。或有菩薩。為一人故從劫至劫。初不舍離要使得度。后乃自滅度。或有菩薩。欲凈己界斷諸縛著。凈除眾生根本。安處清凈正法出要。復有菩薩。執勤苦行不著天福恒在五道周旋教化。或有菩薩得四無畏。  
　　教化眾生不懷怯弱。或有菩薩得四辯才。人來詰問理通無礙。或有菩薩堪任說法。不著榮冀僥幸求利。或有菩薩得總持門。分別法觀修不凈行或有菩薩得佛定意。立一切智不舍卻妄想。或有菩薩得佛出要。令一切人出家學道。或有菩薩得神通慧。行權方便隨形而入。或有菩薩得無形觀三昧。入虛空界行不思議。或有菩薩得滅盡定。現取滅度不處泥洹。或有菩薩得七觀道。外現威儀內實充足。或有菩薩得天眼通。遍察十方無量諸佛。咨受未聞而自娛樂。或有菩薩得天耳通。遍聞眾聲分別善惡。輒往能度不令墮墜。或有菩薩得心意通。以神足力往而度之。或有菩薩得宿命通。自知宿命亦知他人所從來處。隨類降伏不墮邊際。或有菩薩得漏盡通。能斷一切眾生結縛。或有菩薩坐樹王下。得佛神德威儀法則。威儀成就種性成就父母成就居家成就。或有眾生得佛光明。住佛所住心進如月初。或有眾生住佛慧地。能以智劍割斷塵垢。如是菩薩摩訶薩七十五法如來深藏不思議行。得成作佛終不退轉。亦非羅漢辟支所及。如是天子。菩薩摩訶薩得此眾行定意者。能使三千大千世界盡黃金色。招喚一切眾生之類。悉向無上正真之道。如是天子。當以此法教化眾生。乃應菩薩律。復有菩薩修十二法。所行無礙進止行來修菩薩道。云何為十二。一者降伏魔兵現十力行。二者與共功德無生滅想。三者能以神力充一切愿。四者依無著力見佛變化。五者如己所種善本功德能施一切無有悔吝。六者修第一法過于佛量。七者知生為苦不染三有。八者無盡道本而自娛樂。九者知聲聞行亦不染著。十者知緣覺法舍離不從。十一者無礙道法行九次第。十二者當化父母眷屬成就。是謂天子十二無礙清凈道本。菩薩當念修習成其道果。天子當知。菩薩摩訶薩當習一心定意。想知滅有十事。知過去未來現在。如佛所行而無有異。云何想知滅有十事。一者觀色形像本無所有。亦不染著起形想法。菩薩摩訶薩如佛所行而無有異。爾時菩薩修相好度無極。一一相者。如佛所行而無有異。菩薩神智變化無方。應化眾生隨緣往度。如佛所行而無有異。爾時菩薩化無量身色像第一。以八種音聲勸導眾生。如佛所行而無有異。又彼菩薩凈佛國土。觀察眾生心意所念。威儀禮節不失禁戒。如佛所行而無有異。爾時菩薩復入定意正受三昧。能憶眾生分別音響強記不忘。如佛所行而無有異。又彼菩薩行十明慧。無限無量不可窮盡。亦使眾生習此法本。應適隨時轉無上法輪。如佛所行而無有異。又彼菩薩得四無畏。在大眾中作師子吼。不斷賢圣如來正法。復以此法教化眾生。皆悉成就得無上道。逮一切智無所掛礙。如佛所行而無有異。又彼菩薩口所演教。遍布一切入三世行。盡諸有漏成無漏行。神通智達能化一切如佛所行。又彼菩薩得佛無畏十力具足。見佛國土眾生清凈。如佛所行而無有異。如是天子。菩薩摩訶薩行此十事者。進成作佛而無有難。何以故。一切諸法本無所有。亦不來時亦不去時。諸法無相相亦無所有。諸法無聲聲本無形。本性自空。何以故。聲從空出還歸于空。眾生染污從起識想。天子當知吾昔求道。從無敷劫分別本末。未能究盡一法定意。云何為一法。所謂無念也。菩薩得無念定意者。觀一切法皆悉無形。如是天子。吾今成佛。由此一行。得成無上正真之道。爾時凈居天子前白佛言世尊。如今所聞菩薩所行。諸法無量難可究竟。眾生若干諸根不同。云何欲得成無上正真之道。又聞佛言如佛所行而無有異。今問如來。云何如佛所行而無有異。唯愿世尊一一分別。爾時天子復白佛言。菩薩所行其法各異。志意所趣行跡不同。云何世尊。如佛所行菩薩不異者。何以故。不名為佛。何以故。十力不具降伏魔宮。何以故。不名為一切智。何以故。不名為覺了一切諸法。何以故。不名為遍觀行菩薩道。何以故。不坐佛道場頒宣緣起。何以故。不名為最正覺。何以故。不知三世正法諸佛所行。何故不住壽一劫宣布智慧。何故不依猗諸法修正受定意。何故不分別法界進無量慧教誨菩薩以為眷屬。爾時世尊告凈居天子曰。善哉善哉。族姓子。如汝所問。已過諸量。今當與汝說。諦聽諦聽善思念之。天子今問。菩薩所行與佛無異者。一切善男子善女人。覺了諸法無形不可見。菩薩弘誓廣及一切當來過去今現在有形之類。展轉相成。未獲智慧清凈空觀。設當得智慧者。故名為如來至真等正覺。倚菩薩慧化度眾生。自得復授彼。是謂菩薩道能斷三毒不興十惡盡如來境界。是謂名為十力。已越凡夫立菩薩行跡。心不移動于無上正真之道。是謂名為菩薩。若復善男子善女人。分別法界共相受入。是謂名為一切智。猶如諸法本無相貌。以眾生故各有名號。可就知就可舍知舍。不離善本修菩薩道。是謂名為菩薩。猶如菩薩分別無一無二。自然出生諸度無極。復自覺了亦使眾人同其法相。是謂名為佛。猶如彼菩薩不見二三諸法所生。善察不忘思惟達了。法從何起法從何滅。轉法輪者為是何人聞法是誰。能解知一切諸法者。是謂名為菩薩。猶如菩薩以其慧眼遍觀三千大千世界。有愛欲心無愛欲心。有愚癡心無愚癡心。有嗔恚心無嗔恚心。復能思惟遍斷根本者。是故名慧眼。復次慧眼菩薩。周旋往返游諸佛境界。盡知眾生心心所念應度不度。便能入化隨類度之。是謂名為菩薩。猶如菩薩以諸光明普有所照遍諸境界。示以無量智慧。憶諸佛世尊深奧之法。是謂名為菩薩。猶如菩薩以智慧光乃能照曜虛空境界。如來神智而現在前。閉塞罪門開泥洹路。復不染著十八本持無著無縛。是謂名為菩薩。猶如菩薩以佛威儀而自修習分別。如來獨步無侶。名色六入更樂受有生死。過去三世眾生本末一一悉知。名為無等侶。猶如菩薩紹繼如來不斷佛種施行佛事。生者不知生滅者不知滅。本無虛寂具四等心。亦復分別本無今有本有今無。解了悉空不生若干念。是故名為佛。猶如菩薩得神通慧觀眾生。劫有近有遠。劫遠不以為戚。劫近不以為喜。成劫敗劫亦復如是。攝意持心而不亂者。是故名為菩薩。  
　　佛復告凈居天子。若善男子善女人。行菩薩道。復當思惟一切諸法。從初發意乃至成佛。不計吾我我人壽命。自然其行斷諸塵垢。此乃名曰修菩薩道。復有菩薩發求道者。為一切眾生荷負苦行。亦復不見有得道者。亦復能度阿僧祇無量眾生。有受證者不受證者。于中受決無所染著。此乃名曰修菩薩道。復次天子。若善男子善女人。分別三空無量深法如實知之。云何為三空。一者有覺有觀。二者無覺有觀。三者無覺無觀。是謂三空菩薩所行。復告天子。復有三空。云何為三。一者盡空。二者無盡空。三者非盡非無盡空。是謂三空菩薩所行。佛復告天子。復有三空。一者生空。二者無生空。三者非生非無生空。是謂三空菩薩所行。佛復告天子。復有三空。云何為三。一者住空。二者無住空。三者非住非無住空。爾時凈居天子白佛言。世尊。過去當來今現在諸法。一切眾生盡有生滅著斷。有此三空不乎。佛告天子。我今與汝說。善思念之。云何為住空。所謂住空。無為寂靜是也。天子當知。云何為無住空。汝身及我是也。云何為非住非無住空。一切有形三世諸法是也。佛復告天子。若善男子善女人。解此三空者。便能盡解一切諸法。五盛陰身亦復如是。是謂菩薩道。佛復告天子。諸法無合無散。亦不見凈亦不見不凈。亦不自念言。若我成佛當于某處生國土郡縣父母宗親姓氏名氏。亦復不念。生某劫中壽命長短復不自念言。身黃金色坐花樹下當成無上正真之道。是謂菩薩道已能具足。得不退轉行無生心。本無一相況有二相。爾時菩薩。分別諸法悉歸空寂。恒自將護不為弊魔得便。趣無所趣轉無所轉。如是已入法界無量空慧。能自嚴飾眾相之法。佛復告天子曰。猶如眼色內外無主。三事共合乃成眼識。痛想行識亦復如是。內外成就乃成諸識。佛告天子。我今與汝引喻。智者以喻自解。猶如伊羅缽龍王。金福山側于中止住。七寶殿堂七寶垣墻七寶樹木。梯陛街巷皆七寶成。雕文刻鏤眾寶所成。時彼伊羅缽龍王。身體絕白如雪珂[卄/積]。金蓋逐后。身體香。瓔悉七寶成。復以七寶以作食器。純紫磨金造作華鬘。復以七寶作鐘鼓樂器。七處齊平口齒齊正。容貌端嚴視無厭足清凈香潔。左右回轉無所觸礙。有此眾德不可稱量。然釋提桓因領三十三天天王中尊。心有所念如彈指頃。欲使金福山側伊羅缽龍王。如屈伸臂頃往至三十三天者。左右侍從給使天王尋到無礙。爾時天王釋提桓因。欲使諸天證其功德。即被以七寶莊嚴龍身。時天帝釋乘此神龍東西游觀。當于爾時。伊羅缽龍王。復以神力化作種種供養。承事恭順彼天帝釋。龍自化形三十二首。一一首上口有七牙。一一牙上有七浴池。一一池中有七百蓮華。一一華上有七百玉女。一一玉女復將七百使人。作倡伎樂共相娛樂。若復天王釋提桓因。意欲懈息即詣七寶殿。后至一浴池。名曰香潔。躬入浴池。乘伊羅缽龍王恣意游戲。爾時天王釋提桓因。以入一好浴池乘此龍已。眾寶雜廁莊嚴其身。作倡伎樂五欲自游共相娛樂樂不可言。爾時伊羅缽龍王。舍本形狀不作龍身。以己神力變作三十三天像。復入一浴池。及彼諸天將諸玉女共相娛樂。亦如天帝釋無異。左右觀見此變化。天身龍身各無有異。身與天身同。色與天色同。共在一浴池無有變異釋身龍身一而無二。何以故。皆由宿積功德所致。設此二人本求無上正真道者。今日成佛亦復不久。行從心得心凈道成。如彼天宮本不知所從來去亦無所至。一切眾行皆空皆寂。天子當知。汝今此身及彼天宮日月天子。悉歸磨滅不可久保。是故天子。當解法性成敗所趣起滅常分。唯有泥洹最安最妙。非刀劍咒術能摧毀壞敗。爾時世尊復告天子。菩薩摩訶薩亦復如是。獲無礙定意弘誓牢固。以菩薩三昧七寶而自瓔珞。以七覺意花莊嚴其身。善住無礙定意不亂。身放光明無不有照。擊法鳴鼓聲徹十方。豎法高幢顯揚威儀。身鉤鎖骨力過天人。增益一切諸度無極。于自然法律皆悉成就。肌肉軟細不受塵垢。演慧法輪法王中勝入深法藏。以諸菩薩用為眷屬。八解浴池用洗心垢。不斷眾人弘誓之本。坐道樹下舍一切。業不吝國榮。用此惠施而成佛道。出此聲響今日正是時。吾不成佛者不起于座。要覺所覺乃起于座。唯地樹神乃知我心。爾時世尊說是語時。十方無量恒沙剎土。有八十億垓及神通菩薩。僉然俱至。天地大動。十方諸佛各于其方稱揚其德告四部眾。今日菩薩釋迦文者。于沙呵剎土。當成無上正真之道。汝等堪任能至彼者。攝持威儀而往親覲。是時十方諸神通菩薩承佛圣旨。僉然興敬禮佛三匝。各持香華詣忍世界。興致供養圍繞道樹。稱善無量忍心如地。衣毛不豎系意在前。不左右顧視。慈心遂盛愍傷苦厄。我今所以欲成佛者。矜愍一切。說是語時天地六返震動。爾時世尊直前瞻視七日不動。諸天龍神八部之眾。皆來圍繞擁護菩薩。至成作佛令得究竟。我亦不舍菩薩所行。復次天子。菩薩神足行六圣法。進前成佛乃應道教。吾前成佛由此六行行大慈悲。云何為六。一者慈仁哀愍不度。二者兼施周滿一切。三者廣演圣慧不有進退。四者行三空慧凈攝國土。五者攝取國土無進退心。六者受佛印信封可眾生。是謂六事得成如來至真等正覺。佛復告天子。菩薩摩訶薩復有六事。念化眾生不懷懈慢。充足一切眾生之愿。一者精進斷諸漏結。二者苦行不舍道心。三者自憶攝身口意。四者追師求受正法。五者修德為眾生故。六者入定觀察根原。是謂菩薩摩訶薩具此六事便應通慧。佛復告天子。諸佛世尊修此六法。得成無上正真之道。廣化眾生轉深法輪入總持門。云何為總持。所為總持者。樂法清凈總持。菩薩入此總持者。能使眾生娛樂法樂之樂。佛復告天子。復有無邊際總持。菩薩得此總持者。使無邊際眾生立八解脫。佛復告天子。復有無斷轉法總持。菩薩得此總持者。使諸眾生聞法不斷。復有覺道了眾生本總持。菩薩得此總持者。令阿僧祇眾生知本所從來。復有行跡無礙總持。菩薩得此總持者。知自然法無起無滅。復有誦法不忘總持。菩薩得此總持者。獲諸法門不起法想。如是天子。菩薩總持百千億數非心所念。菩薩由此總持。便得游戲百千三昧。佛復告天子。有四賢圣如來辯才。菩薩得此賢圣辯才者。向泥洹門而無有礙。云何賢圣辯才。于是天子。或有菩薩初心入定。后心向道行如來智。不壞前心入定之意。是謂菩薩賢圣辯才。復次天子。菩薩入定前念后念寂然不動。能具相好布現世人。純以菩薩左右侍衛。是謂菩薩賢圣辯才。復次天子。或有菩薩現如入定。心游無量諸佛世界。采取殊妙賢圣法律。一切眾生無覺知者。復次天子。復有菩薩入滅盡三昧無形正定。復從定起作無數變。一切眾生無覺知者。或現一劫至百千劫。或現一月或現一日乃至七日。或現成佛取般泥洹。是謂天子菩薩辯才功德無量。爾時世尊告天子曰。若有菩薩獨步三界。供養諸佛世尊者。先當習此賢圣辯才。若欲超過聲聞辟支佛者。欲供養諸佛世尊者。欲盡三世無量法者。欲得解脫如佛解脫者。欲使眾生一時成佛者。如是天子。此菩薩摩訶薩當習此賢圣辯才。受持諷誦為人解說。雖不能多初夜可。雖不能初夜一時問可。雖不能一時彈指頃可。何以故。三世諸佛一切諸道皆從此生。為世光明諸困苦者自然安隱。若有善男子善女人。身生瘡癩膿血流溢。彼人聞此賢圣辯才即得除差。若善男子若善女人。脊曲負天目盲耳聾喑啞不言。遭值善知識。與說四賢圣辯才。即蒙解脫無有眾苦。如是天子。若我曩昔不得四賢圣辯才。終不能成賢圣四辯才。何以故。其功德福難可限量。若從一劫至百千劫。復無數恒沙劫中嘆譽此法無以為喻。佛復告天子。吾今略說其要。若有善男子善女人。至如來所頭面禮足以此為首。乃至十方無量剎土。禮事供養信心不斷。種種華香懸繒幡蓋。問佛深義增益功德。知一切法如幻如化。兼化一切說菩薩道。一一分別平等大道。菩薩眾行種種不同。眾生性行亦復如是。種種菩薩境界。種種菩薩智慧。種種菩薩威儀。種種菩薩妙行。種種菩薩神足。種種菩薩出要。種種菩薩入不染著境界。種種菩薩無惑心自娛樂。種種菩薩法要。分別無量法故。種種菩薩通慧。觀眾生純熟根故。種種菩薩道慧。不舍本末定故。種種菩薩深觀。入定意故。種種菩薩弘誓。不違本愿故。種種菩薩勇猛。成辦諸法故。種種菩薩精進。不懷懈怠故。種種菩薩勤苦。不念劫遠近故。種種菩薩大慈悲。心平等故。種種菩薩大悲。愍念一切故。種種菩薩喜心。未曾起怒故。種種菩薩護心。放舍一切故。種種菩薩不凈觀。自觀內諸法故。種種菩薩數出入息。內自攝意故。種種菩薩十二緣起。自滅諸法故。種種菩薩觀五盛陰。念斷諸想故。如是天子。菩薩摩訶薩觀察諸法不可思議。凈一切跡應一切智。成一道本歸一泥洹。乃應賢圣辯才。分別如來所說經戒。云何為經。所謂經者。契經歌授決本末久遠事相應生經方等未曾有法因緣經譬喻深藏斷結。是謂天子菩薩摩訶薩學此法者便能具足。佛復告天子。若有菩薩欲得具足如來身相者。三十二大人之相八十種好八種羯毗音聲圓光七尺。欲得如是相者。當學賢圣辯才。欲得如來法身具足五分法身者。當學賢圣辯才。欲攝取一切菩薩具足六度無極。成一切智具足佛法。當學辯才。佛復告天子。若有眾生。欲不斷諸法不猗四大達如來深奧妙法。欲得如是。當學賢圣辯才。欲入智慧深淵乘三達智游戲于百千三昧。當學辯才欲滅本姓名號成如來名號。欲離縛著不樂居業。欲得如是者。當學賢圣辯才。如是天子。菩薩摩訶薩通學諸法已成大乘跡。具足本愿佛國成就眾生清凈。于佛法藏無所掛礙。解了諸法如幻如響。如芭蕉樹如鏡中像如夢中所見。亦如幻化悉無所有。如是天子。菩薩解了諸法。便能禮事諸佛世尊。從一佛國至一佛國。聽受佛法入深妙藏。佛復告天子。若有善男子善女人。欲得轉輪圣王七寶導從領四天子。欲作梵天王及釋提桓因。欲得如是者。當學賢圣戒律。爾時世尊說此語時。九十八億得阿羅漢皆懷變悔。前白佛言。我等過重舍本所習今墮邊際。唯愿世尊垂愍教誨。欲得修習賢圣辯才。如是再三。佛默然可之。復有無數眾生聞此法已。諸塵垢盡得法眼凈。佛告凈居天子。此賢劫中七百佛過汝當作佛。名曰智積如來至真等正覺明行成為善逝世間解無上士道法御天人師。號佛世尊。  
菩薩瓔珞經卷第十九 十方法界品第三十八  
　　爾時世尊將欲滅度。卻后九十日當取般泥洹。告四部眾。吾昔成佛于摩竭國。既成佛后在法樂講堂。十方恒沙一切菩薩。皆來云集來至我所。各各勸進令我說法。爾時有菩薩名優缽蓮花藏。而白我言。世人多愚不識真法。唯愿世尊敷演正義。令一切眾得蒙解脫。復有菩薩名波頭摩藏。來至我所。前白我言。沈翳生死流轉五道。唯愿世尊開甘露門。久饑虛者得蒙濟度。復有菩薩名曰喜藏。前白我言。世多有苦惱。縛著十二緣。不睹大圣顏。唯愿當濟度。復有菩薩名栴檀藏。前白佛言。五濁鼎沸世不識真正法。慧日既以降。唯愿除闇冥。復有菩薩名金剛藏。前白佛言。眾生然熾劇恒貪著五欲。不識如來性。唯愿頒宣法。復有菩薩名曰力藏。前白佛言。一切世無常生滅各有限。尊今既降形。何不時說法。復有菩薩名無垢藏。前白佛言。尊今如蓮花不著諸塵垢。內外悉平等。布現如來法。復有菩薩名清凈藏。前白佛言。天師久不現。世人恒在冥。尊今既降形。唯愿時說法。復有菩薩名如來藏。前白佛言。過去諸恒沙如來等正覺出現皆說法。尊今何故默。復有菩薩名曰濡首。前白佛言。生世值佛難。聞尊經法難。得受人身難。度脫眾生難。復有菩薩名曰慈氏。前白佛言。一切眾苦患。皆由恩愛生。世多非法人。唯愿尊開悟。復有菩薩名曰師子。前白佛言。夫人欲聞法。斷除三礙形。尊今無上師。愿度一切人。復有菩薩名曰無量界。前白佛言。佛力無所畏。法界不思議。過去當來佛。說法于此處。復有菩薩名虛空藏。前白佛言。本無等正覺。無染無所污。平等度脫人。何故寂然住。復有菩薩名曰慧造。前白佛言。生死甚為苦。如人沒在淵。尊今大船師。唯愿時渡濟。復有菩薩名曰光造。前白佛言。眾行今已盡。已離三界苦。慈悲四等心。本誓今所在。復有菩薩名曰法造。前白佛言。眾生界難量。一切恩愛會。三寶久斷絕。愿尊時說法。復有菩薩名曰無著。前白佛言。智慧光明降照除三毒冥世人五苦患。唯尊演正法。復有菩薩名曰無畏。前白佛言。執意如金剛弘誓甚牢固。心凈如虛空。愿救諸厄人。復有菩薩名曰護覺。前白佛言。智人已降形。當度無數人。愿救濟一切。使得至彼岸。復有菩薩名曰無生。前白佛言。正法不思議。曉達者甚少。無數劫積行。愿莫唐其功。復有菩薩名曰神足。前白佛言。慧眼今已降。當度不肖人。本無平等慧。令離諸苦患。復有菩薩名曰雷聲。前白佛言。眾行本無慧。智達一切人。明斷諸塵垢。尊今正是時。復有菩薩名曰雷音。前白佛言。佛尊過一切。智行無數劫。自生自然滅。無量無過尊。復有菩薩名曰常悲。前白佛言。尊本積苦行。經歷生死難。佛日今已出。莫知愚癡冥。復有菩薩名曰幻化。前白佛言。思惟一切法。幻化亦非真。道當以平等愿尊時敷演。復有菩薩名曰無厭。前白佛言。三世眾生苦。未聞八正道。最勝今已降。渴仰天師久。復有菩薩名曰勇猛。前白佛言。是以無數世。積行不可量。威神復一切。愿除一切惱。復有菩薩名曰覺知。前白佛言。佛慧無有量。演法無有窮。住本亦不住。愿轉正法輪。復有菩薩名曰善行。前白佛言。無生本無生。今日尊已生。現形于五濁。愿度一切人。復有菩薩名曰正見。前白佛言。三界第一尊。天人所供養。轉法震大千。如今寂然默。復有菩薩名曰法凈。前白佛言。設從無數劫。欲嘆尊功德。究盡百福業。未盡如毫厘。復有菩薩名曰無相。前白佛言。本無本無相。尊今出眾相。行盡得作佛。何為入禪定。復有菩薩名不思議。前白佛言。一切眾生類。不見生滅苦。了本知眾相。唯尊愿時赴。復有菩薩名曰導首。前白佛言。一切諸法空。因緣共合會。久不轉法輪。何為入正定。復有菩薩名曰輪轉。前白佛言。平等無憎愛。愍念一切故。尊今已顧屈。何為復睡眠。復有菩薩名無量辯才。前白佛言。大圣人中尊。經歷劫數勤今已成正覺。愿愍一切人。復有菩薩名曰生盡。前白佛言。一切眾行本。盡歸于無常。常身非常身。尊今計常身。復有菩薩名曰本末空。前白佛言。虛空無邊際。眾生難覺悟。本無如來現。時演勿有疑。復有菩薩名曰多悲。前白佛言。夫欲自利者。先度一切人。尊從眾生出。今違本誓愿。復有菩薩名曰顯德。前白佛言。神足無量法。六度無增減。眾相自嚴身。愿尊時屈神。復有菩薩名曰一意。前白佛言。十方諸菩薩。盡來詣忍土。欲得聞正法。唯尊時覺悟。復有菩薩名曰不虛妄。前白佛言。世尊大慈愍。思惟入正定。無量已過量。時至可說法。復有菩薩名曰喜樂。前白佛言。知生無量行。行過三界表。尊今三世尊。愿度三界人。復有菩薩名曰本無。前白佛言。尊今極神妙。道力不思議。成佛為眾生。何不轉法輪。復有菩薩名摩訶衍。前白佛言。三乘同一趣。未聞正法言。尊今當分別。令知泥洹要。復有菩薩名曰劫數。前白佛言。人生當歸滅。舍一復就一。唯愿尊降伏。不生不復滅。復有菩薩名曰受證。前白佛言。生老病死痛。五陰為禍原。十二牽連縛。唯尊愿拔濟。復有菩薩名曰不眴。前白佛言。我等所居剎。去此甚久遠。唯愿今世尊。說法使我聞。復有菩薩名曰捷疾智。前白佛言。尊具七覺意。具足四等心。當悟諸不悟。愿尊度脫之。復有菩薩名曰常舉手。前白佛言。大人眾相滿。顯揚一切法。已得離諸著。亦使眾生離。復有菩薩名曰法意。前白佛言。過去諸如來。說法無有量。尊今既成佛。愿時轉法輪。復有菩薩名日月盛滿。前白佛言。世間皆非常。一切皆歸空。解知無所生。尊今人中上。復有菩薩名曰無量稱。前白佛言。身凈不造惡。口凈言誠信。超越一切上。過于諸天人。復有菩薩名曰無與等。前白佛言。如來從如生。降神度生死。但當時說法。何為懷猶豫。復有菩薩名曰遠離。前白佛言。從無央數劫。時時乃有佛。如日現花敷。何為不現光。復有菩薩名曰威神。前白佛言。十力無有比。獲空無相愿。法身如安明。唯愿開甘露。復有菩薩名曰道力。前白佛言。空觀無想念。行亦寂然滅。從是自致佛。天人所恭敬。復有菩薩名無所倚。前白佛言。眾生若干種。不識解脫門。須尊前將導。乃到無畏處。復有菩薩名閑靜觀。前白佛言。人心如流水。念念皆生惡。尊當斷其根。永滅無萌兆。復有菩薩名無盡意。前白佛言。越度生死海。凈修行梵行。眾生甚饑虛說法令充足。復有菩薩名不違信。前白佛言。三界都熾然。眾生無恃怙。尊當慈愍念。為說真有要。復有菩薩名善權現。前白佛言。通盡一切藏。安處無為境。究盡本無行。今尊何思慮。復有菩薩名達本原。前白佛言。四大聚一處。皆由宿識行。癡愛共相生。愿尊示現法。復有菩薩名曰山岳。前白佛言。所以諸佛興。濟度三千世。使無明眾生。永斷三惡道。復有菩薩名曰逮覺。前白佛言。未獲今已獲。不種生死本。世尊心常定。愿從禪定起。復有菩薩名曰賢護。前白佛言。一切諸法本。生滅無所起。智達三界苦。盡斷諸有漏。復有菩薩名無與等。前白佛言。諸佛法不異。唯化人為本。本從等意來。大慈今所在。復有菩薩名曰大天前白佛言。眾生宿有限。得睹如來形。未聞真諦法。唯愿時演說。復有菩薩名曰行道。前白佛言。今睹身色相。一切眾行具。至誠逮正覺。何不行佛事。復有菩薩名曰離垢。前白佛言。本尊所發愿。乃為阿僧祇。令彼顛倒等。乃睹于正路。爾時復有菩薩名曰無盡。前白佛言。觀顏如花開。容貌無等雙。功德過八難。何故而寂然。復有菩薩名曰無悕望。前白佛言。十力哀出世。教化天世人。從此至彼岸。賢圣所行業。復有菩薩名曰佛慧。前白佛言。從此虛空際。遍滿十方世。皆來欲聽法。洗除心垢患。復有菩薩名曰人本。前白佛言。三界悉苦患。亦無逃避處。唯須神力接。爾乃永得安。復有菩薩名曰天王。前白佛言。身垢三百五。恒染污人心。當以智慧光。蠲除令無余。復有菩薩名曰無怒。前白佛言。我從平等慧。故來省覲尊。欲聽無量法。修習本無行。復有菩薩名曰無欲。前白佛言。我憶過去世。有佛名能仁。勸進令說法。如尊無有異。復有菩薩名曰入定。前白佛言。曾聞成佛道。三覆轉法輪如今何為默。不聞一轉聲。復有菩薩名曰海相。前白佛言。今我得通智。皆聞于正法。愍彼眾生等。故勸請如來。復有菩薩名師子吼。前白佛言。一相本無相。諸法悉空寂。眾生所不達。尊今當分別。復有菩薩名曰大豪。前白佛言。天尊甚巍巍。眾相無有比。欲聞瓔珞法。開悟一切人。復有菩薩名曰樂居。前白佛言。如花優曇缽。億千劫乃出。佛亦過于是。今現何自隱。復有菩薩名曰趣道。前白佛言。法法自相生。不染三界有。愿雨七覺花。普潤一切人。復有菩薩名曰講法。前白佛言。眾生無緣想。當以法因緣。空凈心無垢。尊當具分別。復有菩薩名曰眼通。前白佛言。尊本行此愿。當度不度者。今日期已至。愿說空無慧。復有菩薩名曰無頂相。前白佛言。世間甚可愍。顛倒眾生多。迷惑于正道。愿示慧明處。復有菩薩名曰得總持。前白佛言。憶念過去世。與尊共弘誓。當度恒沙人。令至無為岸。復有菩薩名曰無與等。前白佛言。尊今廣長舌。如花覆面形。皆由說正法。故獲此福報。復有菩薩名曰大施。前白佛言。尊本惠施人。不望受其報。今得人中尊。巍巍乃如是。復有菩薩名曰究竟凈。前白佛言。六度大智慧。當遍于世間。令愚惑之徒。悉趣本無行。復有菩薩名無著觀。前白佛言。四辯無所著。應對一切人。一一決斷疑。皆由宿報緣。復有菩薩名曰好喜。前白佛言。昔緣善知識。成就道法門。今既得成佛。非法云何果。復有菩薩名甚深智。前白佛言。興造一切行。眾德自瓔珞。唯佛能演暢。從有至邊際。復有菩薩名花鬘子。前白佛言。功德累劫積。解無真際法。德為三界尊。斯由聞法報。復有菩薩名曰色相。前白佛言。如來丈六身。金剛至難壞。愿以無形法。普及諸萌兆。復有菩薩名觀外身。前白佛言。如日光所照。普除一切冥。今未睹佛光。愿示威儀相。復有菩薩名具足相。前白佛言。常想無常法。系意入禪定。離垢過三界。度脫一切人。復有菩薩名純熟根。前白佛言。諸佛所行法。唯度人為事。已果本所愿。快哉時說法。復有菩薩名曰眾生根。前白佛言。法界不思議。眾生根亦然。愿以神足力。示現于一切。復有菩薩名曰通慧。前白佛言。光相如雪山。世人所宗仰。今雖睹一寶。唯愿說二寶。復有菩薩。前白佛言。佛道甚深妙。講授一切法。當王于三界。皆由諸法本。復有菩薩名曰極微。前白佛言。十方諸世尊。遣我等來此。唯欲聞正法。不樂賢圣默。復有菩薩名曰色身。前白佛言。無量諸佛等。戒律清凈具。自得復授彼。充飽一切愿。復有菩薩名凈音聲。前白佛言。十慧十無生。十法想知滅。十地功德具。十力愿說法。復有菩薩名曰常定。前白佛言。我今最下劣。眾智未廣普。唯愿尊今日。示我神足道。復有菩薩名曰無底。前白佛言。本我自發誓。要當聞言教。尊今不說法。我終不舍去。復有菩薩名曰焰光。前白佛言。佛道甚為難。法起無有盡。能凈一切垢。乃應入道真。復有菩薩名曰法眼。前白佛言。無量總持門。聲震于天地。說法度眾生。令得成佛道。復有菩薩名曰慈仁。前白佛言。諸法甚深奧。如空無端緒。達本無諸道。故號人中尊。復有菩薩名曰一乘。前白佛言。生死塵勞垢。八難為垣墻。此苦莫能濟。唯佛能度脫。復有菩薩名曰盛明。前白佛言。苦哉老病死。三界為大患。慧日既降出。然默不說法。復有菩薩名曰長壽。前白佛言。世人壽命短。更樂所縛著。六識所囋[口*(一/巾)]。唯愿尊消滅。復有菩薩名曰算數。前白佛言。一切眾生類。三毒所覆蔽。愿尊當降神。療以法醫藥。復有菩薩名合曼掌。前白佛言。聲震于十方。道降甘露雨。無盡深法藏。非佛誰能宣。爾時世尊告諸大眾。斯等菩薩百千億數。各各勸進興敬道法。各各說請殷勤于佛。吾當爾時放舌相光明。普照三千大千世界。還攝光已告眾菩薩。吾今所以得廣長舌分別諸法悉無所有。復以八聲震動十方無量佛國悉令聞知。爾時世尊。與諸大眾。而說頌曰。  
　　一切諸法本　　因緣合會生 
　　十方諸剎土　　空寂皆無形 
　　道意自然著　　功德眾相滿 
　　分別內外法　　無形無所有 
　　我聞既成佛　　度脫一切人 
　　有大法瓔珞　　莊嚴佛土凈 
　　卿等欲得聞　　究盡本末空 
　　一一當分別　　令至無為岸 
　　吾昔四弘誓　　當度不度者 
　　豈須諸人請　　令各有怨心 
　　吾本初發意　　亦不限齊人 
　　但緣未及道　　故復默然耳  
　　爾時眾會一切菩薩聞佛說偈。各各踴躍不能自勝。皆稱善哉嘆未曾有。如來將欲敷演法教。度脫眾生為成法界。三世勞苦悉蒙解脫。爾時座上未得神通凡夫學人二萬余眾。皆發無上正真道意。各各發愿善心生焉。欲得聞此大法瓔珞。  
十智品第三十九  
　　爾時彌勒菩薩白佛言。世尊。云何菩薩摩訶薩。先習何法有何功德。得成無上正真等正覺應大法瓔珞乎。佛告彌勒。善哉族姓子。諦聽諦聽善思念之。若有菩薩摩訶薩。欲成無上正真等正覺與大法瓔珞相應者。欲斷生死根原者。欲興顯如來正法者。欲得無量定意如世尊者。欲得如爾法性游戲者。如是菩薩摩訶薩。當學無量智門。云何為無量智門。彌勒善聽。如來至真等正覺。有十明智。一意一念一時之頃。悉知無量眾生境界。分別思惟不失法界。便成無上至真等正覺。云何為十明智。所謂十明智者。菩薩摩訶薩一時之頃。能使三千大千世界一切眾生盡生兜術天。共修善行各無異心。令余眾生無覺知者。復次彌勒。菩薩摩訶薩一時之頃。能使三千大千世界一切眾生。成菩薩道法法成就。與諸賢圣共相娛樂。有異眾生無覺知者。復次彌勒。菩薩摩訶薩一時之頃。能使三千大千世界其中眾生未立根德力者。同時出家修無上梵行。剃除須發著三法衣。手持應器行十二法。時到分衛福度一切。或時坐禪分別身觀。然有眾生無覺知者。復次彌勒。菩薩摩訶薩一時之頃。能使三千大千世界一切眾生。成菩薩道詣樹王下。吉祥獻草結加趺坐。內自思惟。今日當成無上至真。必然不疑。先當感動一切世界。神通得道賢圣之人來擁護我。令余眾生無覺知者。復次彌勒。菩薩摩訶薩一時之頃。能使三千大千世界一切眾生成菩薩道皆轉法輪。四諦如爾法苦習盡道。亦令眾生修而得度。隨其所念成三乘果。令余眾生無覺知者。復次彌勒。菩薩摩訶薩一時之頃。能使三千大千世界一切眾生。諸根純熟具五分法身。眾相具足弘誓成就。施行佛事降伏魔兵。然余眾生無覺知者。復次彌勒。菩薩摩訶薩一時之頃。能使三千大千世界一切眾生成菩薩道盡成如來等正覺。入佛意三昧。各各分身教化眾生入賢圣法律。令余眾生無覺知者。復次彌勒。菩薩摩訶薩一時之頃。能使三千大千世界一切眾生。成菩薩道入如意定意。盡令山河石壁瓦石草木變為七寶。給施貧苦普令充足。然后乃說六度無極。令余眾生無覺知者。復次彌勒。菩薩摩訶薩一時之頃。能使三千大千世界一切眾生。成菩薩道入金剛定意。能化一切盡黃金色。如佛色相而無有異。皆令成就成無上道。令余眾生無覺知者。復次彌勒。菩薩摩訶薩一時之頃。能使三千大千世界一切眾生成菩薩道。過去當來今現在得佛根力覺意。分別空無相愿。覺了諸法悉無所有。使余眾生無覺知者。復次彌勒。如是菩薩摩訶薩行十明智至成無上正真之道。必然不疑。爾時彌勒白佛言。世尊。今聞如來至真等正覺所說正法。坦然大悟。愿令眾生逮此智慧。  
應時品第四十  
　　爾時法妙菩薩白佛言。云何菩薩摩訶薩。進修無上正真之道成最正覺。執持威儀應時之行。乃能具足大法瓔珞。佛告法妙。若有菩薩摩訶薩。欲得具足成無上至真等正覺。具足如來大法瓔珞。當修十慧大法瓔珞。便能具足大法瓔珞。于是族姓子。若有善男子善女人。欲聞如來大法瓔珞應時之行者。諦聽諦聽善思念之。云何為十。所謂十者。若菩薩摩訶薩。自知時到。當成無上至真等正覺。便不失期詣樹王下。執弘誓心。心如虛空斷除眾想。是謂菩薩摩訶薩應時之行。復次法妙。若復菩薩審自知已。今我時到化彼眾生。姓氏字氏不越局界。要當度脫一切眾生。然后乃定。是謂菩薩摩訶薩應時之行。復次法妙。若復菩薩深自知已。我今當成無上等正覺。復當授菩薩決。國土翼從方面所在。是謂菩薩摩訶薩應時之行。復次法妙。若復菩薩審自知已。我今已獲眾智自在。當使眾生如我無異。尋時入彼而教化之。普令眾生獲此自在無礙之法。是謂菩薩摩訶薩應時之行。復次法妙。若復菩薩入解脫門施行佛事。變化一切形礙之法。皆令歸于無盡之藏。亦使眾生同己所得。是謂菩薩摩訶薩應時之行。復次法妙。菩薩審自知已。我今已獲無形四空定法及四等心慈悲喜護。復以此定教化眾生。普令一切同己所得。是謂菩薩摩訶薩應時之行。復次法妙。若復菩薩審自知已。執持威儀不失禮節。可行知行可坐知坐。晝夜孜孜不違道教。到時入城不左右顧視。福度眾生其慧無量。亦使眾生同己所得。是謂菩薩摩訶薩應時之行。復次法妙。若菩薩審自知已。觀眾生根本應度不度。受彼信施量腹而食。還至閑靜坐臥思惟。今所受施以支四大。得行道德成最正覺。復以此法化導一切。普令眾生同己所得。是謂菩薩摩訶薩應時之行。復次法妙。若復菩薩審自知已。如我今日應賢圣律。導化一切無有增減。漸漸前進入五道中。察彼心意而度脫之。若入人道為說禁戒。令彼眾生知犯罪之苦。示以正道而度脫之。若入天道處彼天宮。為說無常磨滅之法。勸勉使修十善之行。舍天重位修無上道。若入畜生苦痛之中。為說抵揬欺詐之法。使生善心改更之義。若入餓鬼丑陋之中。為說慳貪縛著之心。使發善心改往修來。若入地獄受罪人中。為說五逆難救之法。復令地獄眾生。心開意解善心得生。畢其罪苦得復人中。是謂菩薩摩訶薩應時之行。復次法妙。若復菩薩審自知已。眾行已具眾智自在。得不思議。當以神足感動一切。自試神足而無掛礙。從一佛國至一佛國。承事諸佛禮敬世尊。務修梵行稟受不及。亦使眾生同己所得。是謂法妙。菩薩摩訶薩修此十慧應時之行者。得成無上正真之道成最正覺。便能具足大法瓔珞。  
十不思議品第四十一  
　　爾時道勝子菩薩白佛言。世尊。云何菩薩摩訶薩。入五道中周旋往來。教化眾生凈佛國土。成無上至真最正覺乎。行不思議大法瓔珞耶。佛告道勝子菩薩曰。諦聽諦聽善思念之。若有菩薩摩訶薩。欲成無上至真等正覺行不思議大法瓔珞者。當修十法。云何為十。若有菩薩摩訶薩。入五道生死隨類而化。一加趺坐遍滿十方諸佛世界。復以音響震動三千大千世界。于中教化一切眾生。悉發無上正真道意。乃使眾生無覺知者。是謂菩薩摩訶薩所行正法應不思議。復次道勝子。若復菩薩摩訶薩。入五道中教化眾生。以一句義充足一切諸佛世界。有形之類悉得聞知。然彼眾生亦不自覺。從所聞法皆發無上正真道意。是謂菩薩摩訶薩修于正法不思議行。復次道勝子。若復菩薩摩訶薩。入五道中教化眾生。以一光明遍照三千大千剎土。其見光者皆發無上正真道意。然不見形。皆令一切入解脫門。是謂菩薩摩訶薩修于正法不思議行。復次道勝子。若復菩薩摩訶薩。入五道中教化眾生。一意一念一時之頃。以一法身遍滿三千大千世界。皆使眾生普令聞知。盡令眾生具足法界。然彼眾生不知所從聞。皆發無上正真道意。是謂菩薩摩訶薩修于正法應不思議。復次道勝子。若復菩薩摩訶薩。入五道中教化眾生。以神足力盡化三千大千世界一切眾生盡作佛形。然彼各各相教為說十二勤苦之行。共相濟度不可稱量。然彼眾生不自覺知。為誰所度。是謂菩薩摩訶薩修于正法應不思議。復次道勝子。若復菩薩摩訶薩。入五道中教化眾生。以一智慧分別一切無形之法無所掛礙。普使有形之類解此正要而得度脫。若彼眾生不自覺知。如我今日為誰所度。是謂菩薩摩訶薩修于正法應不思議。復次道勝子。若復菩薩摩訶薩。入五道中教化眾生。一念之中盡能普見一切諸法。分別法界行不思議。皆使眾生聞此道教。同時成道無所障礙。然彼眾生不自覺知為所從聞。是謂菩薩摩訶薩修于正法應不思議。復次道勝子。若復菩薩摩訶薩。入五道中教化眾生。令彼眾生盡得神通。游戲十方無量世界。聞諸十方諸佛說法。解知諸法如幻如化。然彼眾生不自覺知。如我今日為誰開悟。是謂菩薩摩訶薩修于正法應不思議。復次道勝子。若復菩薩摩訶薩。入五道中教化眾生。使三世中一切有形。成等正覺皆悉成就。是謂菩薩摩訶薩修于正法應不思議。復次道勝子。若復菩薩摩訶薩。入五道中教化眾生。入深法藏分別妙智。超越過去當來現在。獨步三界亦無等侶。復令眾生與己無異。是謂菩薩摩訶薩修于正法應不思議。是謂道勝子菩薩五根德力入五道中教化眾生。諸法殊勝不可測量。亦非羅漢辟支所知。  
無我品第四十二  
　　爾時有菩薩名曰心智白佛言。若有菩薩摩訶薩。分別身觀解無我想。云何成就菩薩道觀。爾時世尊告心智菩薩曰。若有菩薩欲得成就菩薩道觀者。當行十法。云何為十。若有菩薩摩訶薩。未住菩薩位安處無為。究竟道本成就弘誓。自觀無我復化眾生如己無異。是謂菩薩摩訶薩無我之行。復次心智。若復菩薩摩訶薩。能化無身現有形身。復化有身現無形身。以有我為無我。以無我為有我。于中化導一切眾生。是謂菩薩摩訶薩具足一切心智之法。復次心智。若菩薩摩訶薩。欲成如來至真等正覺成無生心。解諸法本不可樂法。是謂菩薩摩訶薩無我之心得成如來至真等正覺。復次心智。若復菩薩摩訶薩。已得空心解我無有亦無生滅。復以此法教化一切知無我想。有此智慧不自稱揚。于諸深法最為第一。是謂菩薩摩訶薩為修第一無我之行。復次心智。若菩薩摩訶薩。若有善男子善女人。分別一切諸法相。亦不見法眾相之本。及其一切諸法之本亦復如是。眾生起無我想內外諸法及一切智。是謂菩薩摩訶薩修無我行。復次菩薩摩訶薩。若復善男子善女人。見劫成敗。見劫不成敗。不以成為喜。不成為憂。于兩中間不起吾我想。菩薩摩訶薩逮無我法。佛復告心智菩薩。若有善男子善女人。舍一切身入滅盡三昧。分別行本知所從來。出要無為至于大道。是謂菩薩摩訶薩無我之行。復次心智。若有善男子善女人。得無我心。分別一切十二因緣。生者不知所以生。滅者不知所以滅。于諸法本悉無我想。是謂菩薩摩訶薩于諸法本無我之行。復次心智。若復菩薩摩訶薩。分別一切諸法之本。亦不見近亦不見遠本無所生亦無所起。是謂菩薩無我之行。復次心智。若有菩薩摩訶薩。于不起法忍解知心識悉無所有。于中得成無上至真等正覺。亦不見成亦不見不成。是謂菩薩摩訶薩無我之行。如是心智。若有善男子善女人。欲得具足學無我之行者。必至堅固終成無上正真之道。復次心智。若有善男子善女人。欲具足一切諸法者。當學無我之法。云何為無我。所謂無我者。究竟至成此亦無我。分別四大思惟本原此亦無我。一切諸佛出世教化此亦無我。不見眾生有所度脫。坐樹王下降伏魔兵悉無所有。是謂菩薩無我之行。不見三世總持法本。無所著智亦不在內外。分別思惟悉無所有。是謂菩薩無我之行。佛復告心智。若復善男子善女人。入空定意究竟如來深法之藏。亦不在此亦不在彼。解知一切悉無所有。若復善男子善女人。以神足力入定意定。顯曜一切無相法觀。云何為無相。諸佛世尊所教化度脫一切不以言教。是謂無相。云何為無相。一切諸佛于眾生本而自游戲。是謂無相。坐一樹下得成無上正真之道。是謂無相之行。如是心智。若有菩薩摩訶薩。習持此法逮無我法者。便成無上正真之道。  
菩薩瓔珞經卷第二十 等乘品第四十三  
　　爾時座中有菩薩名曰凈眼。即從座起偏露右臂長跪叉手。前白佛言。云何世尊。菩薩摩訶薩。發趣大乘至無礙慧。為修何法滅大乘跡。爾時世尊告凈眼菩薩曰。善哉善哉。族姓子。今汝發問者。皆佛威神之所致也。諦聽諦聽善思念之。吾當以偈發遣汝疑。是時世尊。便說頌曰。  
　　不以壞敗色　　得趣平等道 
　　觀色道不異　　乃能乘大乘 
　　思惟色與道　　如爾性亦然 
　　不見壞敗道　　智者所修行 
　　道性本無壞　　尋究不可盡 
　　最應第一義　　乘此至無礙 
　　愚者心顛倒　　求道陰持入 
　　染著于三界　　不離受生分 
　　諸法無受取　　上下及中間 
　　不見有散落　　此名趣大乘 
　　若見法非法　　在二意不動 
　　亦不生二見　　發趣亦復然 
　　二為有為法　　亦名無為法 
　　除二不見二　　乃應無上道 
　　超越凡夫地　　未至賢圣道 
　　得趣未成就　　亦是世福田 
　　能離世八法　　猶華不著水 
　　超越百劫行　　爾乃趣大乘 
　　在在修正業　　處處現神足 
　　度人不見度　　心口意密行 
　　不退生死道　　心亦無怯弱 
　　執意如金剛　　最應無礙慧 
　　虛空無善惡　　法界恒清凈 
　　法亦本無法　　豈有染污者 
　　不見舍邪法　　而修無上道 
　　復無下劣人　　是為大乘相 
　　諸法本無相　　如空不可持 
　　求相本自空　　智者當覺知 
　　夫欲行無礙　　善權為第一 
　　充彼眾生愿　　將導至道場 
　　善友為正法　　牢固不忘舍 
　　永離陰持入　　不習調疑蓋 
　　若使佛出世　　及以取滅度 
　　正法恒存在　　終以不變易 
　　諸法有正證　　善惡不朽敗 
　　真際性亦然　　常住不移動 
　　所修極甚深　　魔界無所著 
　　諸法亦復然　　永離邪見黨 
　　欲求無上道　　不著修行法 
　　非有想無想　　是應無礙慧 
　　佛慧無所著　　法法無所生 
　　無見起滅道　　乃應大乘行 
　　或以頭目施　　信心無所舍 
　　不見有受者　　妄想無所著 
　　諸法本無生　　尋究無窠窟 
　　法相亦復然　　端緒不可見 
　　若人欲究空　　欲知其邊岸 
　　晝夜思憶念　　唐勞其功夫 
　　愚惑執吾我　　計常不能離 
　　墜墮三涂難　　不獲究竟處 
　　真人賢圣道　　三達無掛礙 
　　猶未盡空原　　況復斯等類 
　　人皆計是常　　無明不自照 
　　滋長生死苦　　何由至解脫 
　　財施無所著　　欲求無上道 
　　施道二不俱　　何況永究竟 
　　禁戒無我行　　安處第一法 
　　亦復無此相　　念戒慧度行 
　　不修自然得　　智除無明根 
　　戒具清凈道　　凈如月無垢 
　　身如泡聚沫　　亦如電過目 
　　意根如野馬　　戒為清凈道 
　　最勝無等倫　　眾圣天中天 
　　息心一切惡　　寂定度無極 
　　犯戒及持戒　　定亂無若干 
　　分別諸法界　　戒為無漏道 
　　獲忍度無極　　堪受諸苦惱 
　　普慈諸眾生　　無有高下想 
　　追憶過去法　　生滅不久停 
　　稱譏毀譽法　　安能得其便 
　　節節解其形　　終不生惡念 
　　分別內外事　　身心鏗然住 
　　怨仇欲來害　　滅此危脆身 
　　忍之如地載　　不計有好惡 
　　忍辱大弘誓　　見對無想念 
　　故使諸眾生　　見者莫不欣 
　　欲截大乘海　　慎莫懷怯弱 
　　端身正其心　　便獲無生忍 
　　本從無數劫　　流轉生死中 
　　為一眾生故　　躬被弘誓鎧 
　　諸法無起滅　　復無壞敗想 
　　愚人心顛倒　　不解過去慧 
　　法界性常住　　學者不究竟 
　　當了知本末　　生者無所生 
　　眾生不深達　　微妙無礙慧 
　　當求巧方便　　除去顛倒心 
　　諸佛興出世　　不值度所度 
　　亦復不放舍　　精進勇力強 
　　分別一切法　　如幻野馬光 
　　求實無果報　　如空觀無形 
　　眾生不諦念　　自興染著想 
　　漸示至道教　　令知無為處 
　　方便念此義　　所愿者必得 
　　一一思惟觀　　無礙智慧成 
　　念持內外行　　處處求空性 
　　無猗無所著　　生死本末凈 
　　進學樂空閑　　獨處無所畏 
　　思惟禪定慧　　善趣六神通 
　　在眾猶如野　　一心無錯亂 
　　不失威儀法　　是謂微妙定 
　　定法有若干　　息意無漏行 
　　增上二解脫　　是謂微妙定 
　　遍觀一切法　　安處心不移 
　　于一復數一　　是謂微妙定 
　　道心遂牢固　　滅意心永息 
　　接度淳淑人　　是謂微妙定 
　　恒憶等正覺　　如來法身道 
　　厭患諸色想　　是謂微妙定 
　　復修六思念　　不違次第行 
　　除念無思想　　是謂微妙定 
　　四雙八輩人　　從生無為道 
　　無數非有數　　是謂微妙定 
　　智者修四禪　　不用識空定 
　　了別內外身　　是謂微妙定 
　　十方諸佛等　　遙見此眾生 
　　不由眼見色　　自然成道教 
　　亦復見此人　　在在方說法 
　　不生耳聲想　　識滅不復著 
　　眾生想無量　　一意而悉知 
　　不興二心見　　便生若干念 
　　憶念過去劫　　恒沙不可數 
　　前心后亦然　　勇猛不懈怠 
　　復游無量剎　　示現神足道 
　　心住身自隨　　令知變化法 
　　演說甘露道　　不失進趣行 
　　從劫至百劫　　不盡無礙慧 
　　逮智度無極　　分別陰持入 
　　為人說妙法　　不計有吾我 
　　行權方便道　　等分淫怒癡 
　　因緣無垢著　　令知清凈道 
　　本我自造行　　解脫無所畏 
　　緣等合會成　　諸法無處所 
　　自觀亦觀佛　　觀空法亦然 
　　生死泥洹逕　　智者乃覺悟 
　　善解智慧性　　令求慧光明 
　　億載塵闇冥　　[火*霍]然見大明 
　　此智謂大智　　佛智不思議 
　　將導眾生類　　成此無上智 
　　夫計一切智　　無能過是者 
　　修此眾智具　　大乘道果成 
　　除智雖有號　　非有真實道 
　　此智眾智上　　救濟一切難 
　　若欲求智慧　　如求虛空性 
　　無心疾于彼　　況復生亂想 
　　虛空無量界　　無形不可見 
　　此智亦復然　　無量無邊岸 
　　假使一切人　　乘此智慧舟 
　　游戲生死岸　　直至泥洹海 
　　若人百千劫　　欲嘆此功德 
　　智慧大炬明　　無能盡其藏 
　　無盡不可盡　　亦無八無閑 
　　能誦無礙慧　　天人中最尊 
　　初不墮惡趣　　六情常完具 
　　生天及人中　　豪貴眾中上 
　　一切眾生類　　皆當成道智 
　　受持此正法　　未曾懷恐懼 
　　擁護正法本　　安處無為道 
　　當轉正法輪　　布現于世間 
　　于億百千劫　　終不墮生死 
　　必成等正覺　　斯由無礙慧 
　　勇猛人中上　　降伏魔官屬 
　　精進智慧強　　總持不忘失 
　　如有一人念　　普飲江河水 
　　周行游四域　　不能盡其源 
　　智者權方便　　思慮內自念 
　　唯飲四海水　　爾乃普周遍 
　　欲成無上道　　無礙智慧光 
　　受持念諷誦　　受莂亦不久 
　　雖佛未出世　　現相三十二 
　　便為行佛事　　廣濟無量人 
　　今我成正覺　　三界第一尊 
　　斯由受持此　　無礙大慧藏  
　　當其世尊說此法時。甚深難量不可思議。亦非羅漢辟支所及。爾時座上十千天人。皆發無上正真道意。復有三萬七千菩薩。得不起法忍。復有無量比丘。有漏心得解脫。四十六垓眾生。諸塵垢盡得法眼凈。  
三界品第四十四  
　　是時有菩薩名凈施王前白佛言。世尊。如我從佛所聞正要法甚深。若有菩薩摩訶薩。受菩薩記號。則受六十二見邪逕之道。何以故。六十二見者皆出生菩薩。出生菩薩道果。道果者則出生六十二見。所以者何。菩薩道果不從欲界不從色界不從無色界得。不從有為無為有漏無漏得。何以故。菩薩名字不可得亦無處所。六十二見邪逕名號亦復如是。本竟清凈無形而不可見。云何世尊。猶如有人欲得尋究虛空邊際料量齊限青黃赤白。復與五陰施設名字。色痛想行識。是生是滅。是有為是無為。是有漏是無漏。是有常法是無常法。是苦是樂。云何世尊。此士夫于深法中有慧不乎。佛告凈施王菩薩。虛空無形而不可見。云何立字與作名號。欲于空中求空。此事不然。爾時施王菩薩白佛言。如是世尊。菩薩道果及無礙慧。三十七品空無相無愿六十二見。悉無所有而不可見。亦如虛空無形不可護持。諸法之相非愿求可得。何以故。本無所有故。以超三界越過三世。若不爾者。佛及菩薩道便生二見。以有二見便有二想。以有二想便墮邪部。以墮邪部便入五趣。已入五趣流轉生死。誹謗賢圣道言非道。亦不言有賢圣法律。愚惑之人自相謂言。佛異道異生死亦異。生死既異豈有泥洹。亦復無佛修菩薩道。何況當有成無礙慧乎。此事不然。爾時坐上有菩薩名曰究竟。問凈施王曰。云何族姓子。菩薩摩訶薩。發趣大乘辯無礙慧。得成無上至真等正覺。凈施王菩薩曰。若有菩薩。從初發意至成無上等正覺者。習菩薩行非為不習。亦不舍正法而習邪業。亦不見行菩薩道。亦不見不行菩薩道。是謂菩薩摩訶薩以過行地習無所習。究竟菩薩復問凈施王曰。云何族姓子。菩薩摩訶薩。以過行地習無所習。而修無上道得菩薩號。凈施王報究竟菩薩曰。不受取一切諸法之相。眼耳鼻口身心。以過此界故超諸地習無所習。究竟菩薩復問。云何族姓子。以過行地習無所習乎。凈施王菩薩報究竟菩薩曰。不遍過諸地習菩薩道。何以故。一切諸法出生菩薩道教。究竟菩薩曰。云何族姓子。諸法復有境界乎。何以故。說超過諸地習無所習。凈施王菩薩曰。諸法如如道性亦如。亦不見來時亦不見去時。是故菩薩摩訶薩。出生道教習無所習。究竟菩薩謂凈施王菩薩曰。族姓子。云何發趣道心。凈施王曰。如道如。究竟菩薩曰。云何如道如。凈施王曰。夫道如者。亦不在過去當來今現在。是故菩薩摩訶薩。于三世中不見道性清凈如亦清凈。爾乃發無上至真等正覺。如過去如如未來如如現在如如。自然性空。亦不見來亦不見去。趣無所趣。爾能發無上至真等正覺習無所習。究竟菩薩復問。云何發無上至真等正覺習無所習。凈施王菩薩曰。失道徑者乃能發趣于道。加以大哀令無恐懼。雖處三界五無間處不懷其勞。等心周遍能發道意習無所習。究竟菩薩復問。云何族姓子。若如無目焉得視瞻。吾今倍生狐疑。唯愿開解。今當為我說之。除去猶豫令心得寤如汝所云。失道徑者能發趣于無上道。加以大哀令無恐懼。于平等法亦無增減。是病無能療之。唯族姓子。為我演說。令心重疑而得微輕。凈施王菩薩曰。善哉善哉。族姓子。令發汝問者。皆佛威神之所感也。今文殊師利為眾上首。因可請求令知機變。時究竟菩薩謂文殊師利。向我狐疑。凈施王言。云何族姓子能解。唯愿演說令無余難。時文殊師利報究竟菩薩曰。大哀菩薩三界無礙。若入深妙其法審諦習無所習。亦無所著亦無所疑。亦無所難亦無所畏。若如是者已為得哀。得住本際而得安身。無所歸者得受其歸。雖處三界五無間處不損其勞。等心周遍能發道意習無所習。究竟菩薩復問。云何文殊師利。以何為本。若如所言習無所習。諸法所生可有異乎。可以眼耳鼻舌身意異乎。大哀菩薩平等異乎。文殊師利言。且止且止。族姓子。其言道者非有道也若不念有吾我壽命眾生之類。是者以得大哀。等心周遍能發道意習無所習。究竟菩薩復問。文殊師利。夫道性如不持三界不舍三界。云何得發無上至真等正覺道乎。文殊師利曰。心無所持亦不有緣。亦不因四大地水火風。亦不猗五陰色痛想行識。亦不于六衰興六塵勞。不念有德不念無德。不著于俗不生道心。無罪福念無慧無愚。不見有余不見無余。亦不見戒身定身慧身解脫身解脫所見身。不見纏縛生死染著泥洹清凈。不見本無生滅著斷。亦不見有常無常苦空無我。悉觀諸法寂泊虛空。住如是者住無所住。已得等哀平等無二習無所習。得發無上至真等正覺。雖處三界五無間處不辭其勞。究竟菩薩聞是法已。倍復踴躍不能自勝。唯愿文殊師利。令我逮此無習之習。獲泥洹第一無礙。復緣此法而得安隱。文殊師利答曰。族姓子。若住學地習無所習。然有悕望于諸法者。便有所緣欲得安隱。此則不然。所以者何。若無所緣則無安隱。豈得從緣得獲泥洹。其法寂靜無所從來。不緣過去念滅不斷。不想現在有計常心。不慮未來有對無對。是故諸法不住有習亦無所習。不見有念亦無所念。亦不有安亦無所安。亦不貢高無有斷滅。一切諸法無聞無聲亦無音響。不見有余不見無余。是則名曰得處安隱而獲泥洹。通達諸法無起滅想。文殊師利復告究竟菩薩曰。若族姓子。若念無念不生于念。中間無意后無災異。設當生念有災異者。是則不安。從本至竟不脫有患亦無患。若當分別不見有災不見無災。是乃名曰通達泥洹永處安隱。無復往還有習無習應第一義。爾時究竟菩薩言。云何文殊師利。若有士夫作是說言。空有住耶空無住耶。空有習無習耶。有生無生耶。若言是者其義云何。文殊師利言。云何族姓子。若空有住若空無住。若空有猗無猗。有習無習。有生無生。有愿無愿。有想無想。其念是者。云何得至泥洹應于無習。時究竟菩薩曰。云何族姓子。空者亦不有住亦不無住。亦不緣二亦不緣一。復無中間。離此者當復云何得至泥洹第一無習。文殊師利答言。若空有住亦無所住。若空無住本無所住。有猗無猗。有習無習。有生無生。有愿無愿。有相無相。本無有相非不有相。相亦無相。無相亦無相。一切諸法亦復如是。不見有作不見無作。非不有作非不無作。不見有相無相。不見有異無異有求無求不念我有所作我無所作。不猗身口意言善惡行。是乃應于第一無習。所以者何。無生死想。不著有為不著無為。不緣三世根本深固。不言泥洹永寂無為。是謂族姓子菩薩大士從初發意乃至成佛于其中間不生是者應于無上無習不習。是究竟菩薩復問。云何文殊師利。何謂覺欲菩薩有求無求有生死無生死。不念三世有盡無盡。有至不至有常無常。復于諸法覺禪三昧有增有減。作如是者豈有生死不乎。文殊師利言。云何族姓子。生死何所止處。答言。處無所處。又問。云何與道合耶。答曰。生死者則與道合。道者則是生死。究竟菩薩言云何族姓子。日明闇冥共合不乎。文殊師利言。族姓子。明與闇合。但汝不見謂為不合。究竟菩薩又問。云何族姓子。冥止在何所。文殊師利言。不可見者是謂闇冥處無所處。所以者何。若日出時月亦俱照。豈可復言無益于明乎。共相受入不可離別。族姓子且聽。如日出時冥為所在。歸東歸西歸南歸北。四維上下為在何所。勿生斯觀。所以者何。闇者常在無所歸趣。明亦如是與闇共合。當觀此義生死與道合。道則是生死。文殊師利復語究竟菩薩言。近取方喻。智者以此自悟。須彌山者。東黃金色。南水精色。西琉璃色。北白銀色。其有趣者色豈有異乎。莫造斯觀。所以者何。色者是一亦無若干。但愚者念謂為有異。是故正士。道與生死合。生死與道合。其知此者一切諸法亦復如是。何以故。皆悉空故。云何生念。于諸法中言不合者。此事不然。時究竟菩薩復問文殊師利。未解脫者復與解脫合乎。對曰如是。又問云何族姓子。解脫未解脫合耶。答曰。未脫者已脫已脫者不念有脫不念無脫。無脫者無性。無性者無生。無生者亦不見來時亦不見去時。是謂為道亦為泥洹。又問。云何無求無脫而為大道。文殊師利言。于脫不念有脫。是為不脫是為道。不生二見者乃應泥洹。究竟菩薩又問。其道者與泥洹異乎。文殊師利言。不也。族姓子。道一無二。道則是泥洹。泥洹則是道。亦無若干。究竟菩薩復問。頗復有法出于泥洹耶。答曰。無也。又問。誰處泥洹言泥洹耶。有法從來此是俗法此是道法此生死法此泥洹法。文殊師利言。無處所者則是泥洹。亦無往者亦無來者。無生無滅亦無著斷。其知道者亦復如是。道等泥洹亦等。求之不可見亦無處所。是故道等泥洹亦等。究竟菩薩又問。頗有巧便住無所住而學道耶。文殊師利報曰。住無所住異于道耶。欲從此法而學道乎。究竟菩薩又問。何者是道何者非道。文殊師利言。住無所住者此則為道。何得從住而學道乎。此則不然。從有為法至無為法。從凈戒身三昧身智慧身從住學乎。此亦不然。是故當知。不從無住而學道也。夫學道者。不緣三十七品空無相愿戒定慧解脫知見品。諸禪三昧身相眾好。權現適化。布施持戒忍辱精進一心智慧解脫而學于道。此法不然。何以故。道者非學亦無有學。不見貢高住無所住。作如是者乃應于道。不緣三界論慧之想。復不見法成無上道。作此觀者乃有住處。如道性空泥洹亦空。是故正士。勿生狐疑于泥洹道。爾時究竟菩薩復問文殊師利言。若善男子善女人。欲求無上至真等正覺。當行何法而得至道。文殊師利報言。族姓子。若善男子善女人。從初發意乃至成佛于其中間不失道心。雖處五無間處亦不復畏。五陰六衰生老病死世間苦惱魔若魔天無能奈何。若男子女人欲求道者。亦不見法有常無常。有為無為有漏無漏有脫無脫。亦不見法是我所非我所我人壽命。善惡所趣悉空悉寂。一切法性生死泥洹亦復如是。諸世俗法及與度世凡夫佛法學不學法聲聞緣覺。普皆一等而無差別。解空無相。棄捐諸種無生無行。于此法等修如此業。隨宜分別作如是學。乃謂為道。爾時究竟菩薩贊文殊師利言。善哉善哉。如所說者饒益一切。我自思惟不敢有疑于諸法相。何以故。如諸法者。無吾無我亦無壽命。分別法觀平等無二。如來至真解脫無礙。唯佛能察演布說耳。所以者何。如來以盡諸漏。愛欲聲色穢患未曾復起。貪欲結網人尊皆脫。諸生死苦已斷無余。善權方便住無所住。處形教化為人執勞。皆為眾生而演經典。使趣無為泥洹大道。所盡以盡無所復盡。所度以度無所復度。施為佛事廣濟無量。復以圣慧漸度彼岸。獨善無伴亦無疇匹。應正覺律習無所習。心無憒亂專精一意。常懷慚愧如恥不及。內外清凈如水澄凈。圣慧道德如海無厭。定意三昧游無量界。賢圣默然以自娛樂。真諦受證終無有疑。今文殊師利。賜有此德難量難測。現不思議總持法門。亦使鄙賤逮此深藏。多所饒益感動一切。爾時文殊師利。說此法時有七萬二千立行菩薩住不退轉地。皆逮得深法之藏。復有無量眾生皆發無上正真道意。梵釋四天王天龍鬼神。皆興供養散花燒香。加敬微意向文殊師利。   
 上一部：乾隆大藏經·大乘單譯經·菩薩瓔珞經二十卷（第一卷～第十卷）  下一部：乾隆大藏經·大乘單譯經·大佛頂如來密因修證了義諸菩薩萬行首楞嚴經十卷 
 
  
   
乾隆大藏經·大乘單譯經·菩薩瓔珞經  
  