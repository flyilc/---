    第0458部～師子莊嚴王菩薩請問經一卷           
    
  
   大乘單譯經·第0458部    
師子莊嚴王菩薩請問經一卷    
唐中天竺三藏法師那提譯      
  

師子莊嚴王菩薩請問經序 唐終南山釋氏道宣撰  
　　觀夫：法王利見，權巧殊途，或聲光動人，或開智攝物，立儀列相興像，設之機緣，聚砂涂香表乘，時之凈養，斯德有歸，可略言也。有師子莊嚴王菩薩者，學周八藏，智越五乘，籍勝報而開教端，寄善權而行圖范，故使方檀外啟，圓場內羅，列八座而延八圣，陳四報而成四德，空有兩業自此修明，大小諸乘因玆增長，可謂總攝六度之玄略，統陳愿行之明規，其道易而可修，其儀約而難隱，智有通塞道涉窊隆。 
　　時運所歸，近聞東夏，逮龍朔三年冬十月，有天竺三藏，厥號那提，挾道間萌來游天府，皇上重法，降禮真人，厚供駢羅，祈誠甘露。南海諸蕃，遠陳貢職，備述神藥，惟提能致，具表上聞，霈然下遣，將事道途，出斯奧典，文旨既顯，冀由來之所傳，道場不昧。起機緣之凈業，輒以所聞序之，云爾。  
師子莊嚴王菩薩請問經  
　　如是我聞：一時，佛在王舍城耆阇崛山中，與大比丘眾千二百五十人俱，菩薩摩訶薩五百人，天、龍、夜叉、乾闥婆、阿修羅、迦樓羅、緊那羅、摩睺羅伽、人非人等，無量八部，前后圍繞，聽佛說法。 
　　爾時，眾中有菩薩摩訶薩，名師子莊嚴王，從座而起，來詣佛所，頂禮雙足，繞無數匝，而白佛言：“世尊，我于過去億百千那由他諸佛所，廣預大會，然未曾睹如今所見，欲有請問，唯愿聽許。” 
　　佛言：“隨汝所問，當為解說。” 
　　爾時，師子莊嚴王菩薩白佛言：“世尊，如來往昔修何勝行？今獲如是人天中尊，為諸菩薩、大聲聞眾、天龍八部之所圍繞，供養恭敬，尊重贊嘆。愿為演說往昔因緣，令諸眾生獲大善利。” 
　　佛告師子莊嚴王菩薩摩訶薩言：“善哉！善哉！汝今乃能安樂眾生，故作是問。諦聽！諦聽！善思念之，當為汝說。 
　　“善男子，我憶過去無量世時，有佛出興，名不可思議光明如來、應供、正遍知、明行足、善逝、世間解、無上士、調御丈夫、天人師、佛世尊。時有長者，名曰上施，自恃豪富，不信正法，而于佛所無歸敬心。有一比丘，名毗阇耶三皤婆，見是長者生憐愍心，起大方便，要令此人發心修行，得成正覺；作是念已，往長者家。 
　　“爾時，上施睹見比丘，顏貌殊勝，威德備足，諸根寂定，容光熾盛，肅然敬重即起奉迎，頂禮既訖，設座令坐，合掌白言：‘自顧薄德，忽蒙臨降。’爾時，比丘告長者曰：‘有大法門，名八曼荼羅，功德無量，今為汝說，廣欲慧利諸天人故。若有眾生聞此法門能修行者，在所生處，獲四勝報：一者、與善知識諸大菩薩同處受生，有大眷屬，資財豐足；二者、眷屬既多，自在無礙；三者、身相圓備，無有疾病；四者、眾具自然，隨念而至，縱被山壓身無痛苦，能知眾生心之所念，慈悲憐愍將護拯濟。’ 
　　“爾時，上施聞是法已，歡喜踴躍，重加頂禮，贊言：‘善哉！愿為廣說八曼荼羅最勝法門，我當修學。’比丘告曰：‘汝欲知此最勝法者，先發是愿：我欲供養三世諸佛、大菩薩眾、聲聞、緣覺。作是語已，道場之處當作方壇，名曼荼羅。廣狹隨時，其最小者縱廣四指，或一搩手。用種種香及以余物，或地上作，方院之內列八圓場，為欲供養八菩薩故。何等為八？觀世音菩薩、彌勒菩薩、虛空藏菩薩、普賢菩薩、執金剛主菩薩、文殊師利菩薩、止諸障菩薩、地藏菩薩。如是長者，此八曼荼羅最勝法門，是彼不可思議光明如來所說，我親受持，今為汝說，應當修學廣令流布；用此善根，回向阿耨多羅三藐三菩提。長者當知，若有修行此八法者，則為供養三世諸佛、大菩薩眾、緣覺、聲聞，斯人常為諸天擁護。若諸國王能自修學，若使人作，使王國內諸惡皆滅。諸善男子及善女人，有能修學八法門者，命終之后，不墮惡趣、邊地、邪見不善律儀貧窮家生。是故當知，欲得現在、未來勝上報者，當學如上八種法門；欲得受身端正，聰明利智，若欲上生四天王處，亦應修學八曼荼羅；如是欲生三十三天、夜摩天、兜率陀天、化樂天、他化自在天，乃至帝釋、梵王、魔王、轉輪圣王所生處者，皆當修學如上八法；欲得天上人中大姓家生，眷屬成就，財寶盈溢，身心安樂，名稱遠聞，所出教命無不信受，于諸眾中最尊最勝，皆應修學如上八法；若欲修成須陀洹果、斯陀含果、阿那含果、阿羅漢果、辟支佛道，入菩薩位，乃至阿耨多羅三藐三菩提，皆當修學八曼荼羅供養法門。’” 
　　佛告師子莊嚴王菩薩摩訶薩言：“爾時比丘毗阇耶三皤婆者，豈異人乎？今文殊師利菩薩是；爾時長者上施者，即我釋迦牟尼佛是。我從是來，經于多劫，修行供養此八法門，具獲如上功德利益。余有眾生隨能修學，亦皆同獲如我所得。善男子，我行菩薩道來，經三阿僧祇劫，修滿六度利益眾生，成等正覺，所有光明威德勢力破魔兵眾，斯誰力乎？皆由供養八曼荼羅道場功德。是故眾生，聞說如上八種法門，無宜不學。若以華、香、燈明，若以飲食、幡蓋、衣服、音樂，贊嘆禮拜，發愿懺悔，隨其力能皆蒙福祐。或行六波羅蜜時，修立道場，以諸香水若香涂地，若水若土作方圓壇，斯即名為檀波羅蜜；修供養時，身口意業不惱眾生，斯即名為尸波羅蜜；修供養時，若有蟲蟻來入道場，驅去還來，爾時安忍，斯即名為羼提波羅蜜；修供養時，善心相續，斯即名為毗梨耶波羅蜜；心不散亂，一心供養，斯即名為禪波羅蜜；作業之時，方壇圓場無有偏斜，善能通曉廢立機候，斯即名為般若波羅蜜。善男子，如是一法隨心變現，即能具足六波羅蜜，應當廣說教化眾生，為大利益乃至成佛。” 
　　說此經已，師子莊嚴王菩薩摩訶薩，及諸天、龍、夜叉、乾闥婆、阿修羅、迦樓羅、緊那羅、摩睺羅伽、人非人等，皆大歡喜，信受奉行。 
 
  

   上一部：乾隆大藏經·大乘單譯經·佛說差摩婆帝授記經一卷  下一部：乾隆大藏經·大乘單譯經·中陰經二卷  
 
 
    
  
乾隆大藏經·大乘單譯經·師子莊嚴王菩薩請問經        
    