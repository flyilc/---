  第0418-02部～大法炬陀羅尼經二十卷（第十一卷～第二十卷）          
   
  
   大乘單譯經·第0418部    
大法炬陀羅尼經二十卷（第十一卷～第二十卷）    
隋北天竺三藏法師阇那崛多等譯     
  

大法炬陀羅尼經卷第十一 六度品第二十四之二  
　　復次摩那婆。云何名為第四菩薩樂行毗梨耶波羅蜜者。謂彼菩薩行毗梨耶波羅蜜時。或在居家若見如來及諸菩薩聲聞大眾。凡有所須悉能備辦。所謂飲食湯藥衣服床敷。洗涂手足揩摩身體。此等眾具。浴器澡水浣染衣服。庭燎燈燭經行處所。及余種種作使之事。如是眾務。皆悉能為。彼菩薩行毗梨耶波羅蜜時。于一切處所須眾具無不畢備。摩那婆。彼菩薩在家之時。亦為祭火焰王。備辦一切驅使眾具。皆是精進無休息行。于出家后增修精進。隨順莊嚴永除懈慢。成就念根終不暫舍策勤諸事。如是次第事諸世尊及諸菩薩聲聞大眾。而亦不舍精進之心。摩那婆。是為第四菩薩摩訶薩樂行住彼毗梨耶波羅蜜中。  
　　復次摩那婆。云何名為第五菩薩樂行禪波羅蜜者。謂彼菩薩行禪定時。尚在居家無量妻妾導從圍繞。作諸音樂入園苑中。摩那婆。彼園池內多有流泉及眾花果。外人不見乃至飛鳥尚不能入。何況于人。摩那婆。時彼菩薩在園林間。游樂訖已從彼眾出。至一別林陰密虛靜。端坐念禪思惟觀察。睹見大海所有眾生。共相殺害更相食啖。亦見三十三天。與諸眷屬無量天女。作天妙音歡喜受樂。復見一切大地獄中所有惡業諸眾生等。受種種苦。或斫或刺或剝或割。或棓或打或燒或煮。或以刀劍或以弓箭。或以呋鋸或以鉆矛。如是罪人受諸苦時。發大叫聲種種言音。菩薩是已驚悸憂惱。即于定中發聲大喚。而諸婦妾寂然無有一人聞者。惟有寶火如來舒金色手如大火光。作如是言。來善丈夫。汝勿驚怖。時彼菩薩即隨如來金手光明。從園林出直趣寶火佛世尊前。頭面禮足以偈白曰。  
　　世尊我今大恐怖　　以獨入彼深林間 
　　端坐安禪失正念　　愿天人尊為我說  
　　摩那婆。爾時寶火如來。復以偈答彼菩薩曰。  
　　汝為丈夫未失念　　汝向所見恐怖事 
　　我故示之警悟汝　　汝以昏惑不覺知  
　　摩那婆。時彼菩薩頭面禮敬彼世尊足。未起之間。法服著體自成沙門。既出家已不舍禪波羅蜜。而更發起增上精進行禪波羅蜜。便得具足三摩跋提。究竟禪定到于彼岸。摩那婆。是為第五菩薩摩訶薩樂行住彼禪波羅蜜中。  
　　復次摩那婆。云何名為第六菩薩樂行般若波羅蜜者。謂彼菩薩行般若波羅蜜時。于般若中一切善根成就無疑。生如是想。彼佛世尊問第六菩薩。時彼菩薩報言。世尊。是中一切五波羅蜜取著于有。故有窮盡不到彼岸。世尊。我作是念。此般若波羅蜜。即是一切諸如來業。何以故。世尊。以智慧根具足滿故。菩薩摩訶薩菩提樹下證初明時。已得究竟過彼二波羅蜜。何等為二。所謂檀波羅蜜。尸波羅蜜。亦得于彼宿命智證心厭于有。過斯已往證第二明。證此明時亦更過彼二波羅蜜。何等為二。所謂羼提波羅蜜。禪那波羅蜜。此亦即是見諸眾生生死智也。若欲證于第三明者。所謂決定成就大精進根。何以故。必當破壞百千億數諸魔軍故。而是菩薩未破加趺。以右掌按地當斯時也。由彼具足大精進根力故。令此大地六種震動。遍動下方恒河沙等世界。所有一切諸魔軍眾皆大恐怖。又彼諸世界中諸佛出世。于彼世界。所有菩薩懈怠懶惰者。一切聞此地動之聲。應時皆住不退轉忍。是為菩薩摩訶薩證第三明時能發如是大精進力令魔驚怖。是為于此般若波羅蜜中證第三明。于是即見彼諸世界依二事住。何等為二。所謂有無。復有二事。所謂斷常。復有二事。謂過去未來。彼諸世界具有如是六種之事住世心中。知見是已起大慈悲。遍觀四方證第三明。證諸明已。而彼菩薩不離本座。三師子吼曰。汝等諦聽。汝等諦聽。我觀真實法界已盡。爾時地天聞此聲故。即唱是言。如來應供正遍覺今已出世。地居諸天發此言已。自上天眾展轉出聲。乃至有頂及諸世界皆聞此聲。先是外道建立幢幡。高七多羅樹。聲出之后盡皆摧倒。  
　　爾時善覺菩薩發如是言。此五波羅蜜具足滿已。則皆入彼般若波羅蜜中。世尊。若菩薩不住如是般若波羅蜜中。則不能發如是究竟大精進心。何以故。以能說彼一切世間難得難信希有之法無窮盡故。  
　　爾時放光佛告善覺菩薩言。善覺。彼六菩薩各自安住智門中已。咸作如是所修行業。時寶火如來為令彼諸菩薩次第滿足六波羅蜜義故。又復告言。摩那婆。若有菩薩摩訶薩滿足般若波羅蜜者。如是菩薩則為具證第三智明。善覺復言。世尊。如佛所說般若波羅蜜。我等樂聞。惟愿更為具分別說。令此億數諸菩薩輩。咸得聽聞具足佛慧。佛告善覺言。善哉善哉。摩那婆。汝今乃能咨問如來般若波羅蜜深妙義也。摩那婆。于意云何。或時有人能供養此陀羅尼門者。如來豈當于是法中有秘惜也。摩那婆。若佛如來于是門中說般若波羅蜜法門義者。有諸菩薩或多違背不能信受。摩那婆。我先已說。汝等應思諸佛世尊方便密教。何以故。摩那婆。假使有人若一劫。若百劫若千劫。若百千億劫。得聞如來所說妙法。若能書寫。或時讀誦。或復受持。乃至信解如來方便微妙密語一偈一句者。是人即得無量善根。復能獲彼多功德聚。摩那婆。般若波羅蜜者。即是一切諸佛智慧甚深源底。何以故。以是佛智證三明時。見一切法皆無所有。汝等當觀為彼等說。遠離煩惱本住處時。有諸菩薩心生恐怖。以漸說故還得安隱摩那婆。如令彼等既樂修行。能使諸根漸成牢固。于如來所得不壞信。信成就故。當如教受。受已修行。摩那婆。是中何者是諸如來第一勝教。所謂發起不住。摩那婆。何等名為發起不住。謂不取著一切諸有。然彼有中有諸菩薩作如是念。云何令我于阿僧祇劫在有流中長夜修行而不取有。彼等以有愚癡心想取著諸有依止煩惱故。摩那婆。以是因緣。菩薩摩訶薩方便取有。為彼愚癡無智之人。作如是念。云何獲得勝上智已更受最下畜生之身。彼愚癡人不作是念。以我受此畜生身故。所作究竟不可舍離此身而成于事。摩那婆。當知有中一切生處不可取著。何以故。以彼生處本無言說。是故菩薩摩訶薩坐道場時。是般若波羅蜜具足滿故。得第三明。菩薩既證第三明已。爾乃得名具足三明。亦得名為三明波羅蜜。亦名清凈一切三世教藏。亦名宣說過去未來現在平等如實不二門。摩那婆。是名陀羅尼門修多羅中根本一大句。亦名大足跡。摩那婆。是亦七佛世尊如來應供正遍覺所轉法輪為諸聲聞大眾說時。猶未說此一大句也。摩那婆。于意云何。是句可謂大不。善覺言。甚大世尊。佛言。是名大句。善覺復言。世尊。一佛所說法。與過去未來現在三世諸佛所說法同耶。佛言。摩那婆。如是如是。如一佛所說。三世諸佛所說無差違也。  
　　復次摩那婆。于劫濁世極穢惡時。諸佛興世說是修多羅法門。彼諸邪偽諂曲眾生。在如來前誹謗不信如是經典及菩提道。初不思惟亦不分別永無信受。不信受故則無修行。不修行故不得解脫。無解脫故受諸苦惱。摩那婆。若有眾生輕毀如來誹謗正法。如斯之輩當于何處得安隱也。摩那婆。時寶火如來出于濁世。今我亦然。摩那婆。又寶火如來剎土之中。實有無量無邊眾生。而彼但有二十四聲聞得果證者。以是惡世具五濁故。五濁者。所謂眾生濁。壽命濁。見濁。煩惱濁。劫濁。如是等種種惡法行眾生中。諸佛雖說而不弘普。以于彼時無大福德厚集善根諸眾生故。假使諸佛如來常欲攝受開發顯示種種法門引諸譬喻方便誘導度脫彼等。終不能知。摩那婆。惡世多有如是惡法。我今當說。  
　　復次摩那婆。今我法中有諸比丘比丘尼優婆塞優婆夷遠離斗諍。皆悉調柔身心快樂。從佛世尊咨請深法。聞已能受。受已能持。持已能行。如我所教奉順無違。滅除諸有入于涅槃。摩那婆。如我先說于當來世多作佛者。即此眾中百億諸魔。卻后皆于安樂國中成佛世尊。爾時無有魔軍嬈亂彼諸眾生。亦不習學外道經籍。多受快樂無有窮盡。調柔易化少欲知足。各行慈心不用多功。有所成辦從佛所聞。佛菩提事皆能受行。摩那婆。諸佛世尊觀是諸法然后出世。摩那婆。諸佛世尊一觀一說亦無多種。汝等從今于此法中莫生恐怖。汝所咨問般若波羅蜜。如來世尊未解說者。皆由汝等時未至耳。摩那婆。譬如二人。一者沉深有智。二者輕躁愚癡。有時二人共行山野。逢遇生棗。是愚癡人欲取食之。彼智者言。此棗今時實未任食。何以故。此棗內外未成熟故。愚人復言。但取食之何論生熟。言訖取棗擲置口中。嚼已無味方乃吐棄。是人于后雖得美食亦言無味。所以者何。是人愚癡不別味故。如是摩那婆。今此眾中有諸菩薩。煩惱未斷智根未成未證大地。雖復聞說般若波羅蜜。則不堪受。猶如彼人惡先生棗棄余美味。  
求證品第二十五  
　　阿難爾時彼眾有凈行子名須達多。問善覺菩薩言。善覺我于今日宜共億數諸菩薩等。至林樹間或山澤所。得一空閑寂靜之處。共論如來方便密教。若得證知最為大善。如不能入當須至彼經一七日立住思惟。身證禪定糞蒙如來大慈大悲啟悟我等。時須達多即與善覺諸菩薩等。往詣放光佛世尊所白言。世尊。我等今者及此億數諸菩薩眾。咸欲詣彼祭火焰王大園林中求空靜處共論如來甚深密教。若合者善如不合者我等即當于彼斷食。住立七日三味思惟觀察是義。世尊。我于今日決行此事。遂爾相率奉辭世尊。此諸菩薩如是白已。時放光如來應供正遍覺告諸菩薩言。摩那婆。汝欲共此億數菩薩入祭火焰王園林中者。謹攝汝心慎無放逸克終斯事。時諸菩薩頂受圣教。入園林已作是思惟。世尊教曰。汝等入我方便密教。如來世尊今為我等作何方便而說斯法。前為我等作何方便而說法也。而更告我于此法中我為汝等說一句門。則能顯示億數修多羅義。而我請問如來世尊。復不為我說彼一句清凈般若波羅蜜。亦不為我解釋般若波羅蜜。世尊。又為我等作如是言。汝等當知我方便說。是故摩那婆。我等當共一心善觀察此三種義門。何等是此陀羅尼門。何等復是修多羅岸。何等復是般若波羅蜜。何等復是如來世尊方便密教。摩那婆。是故我等應各樹下住立思惟如是義已。若解一者即白世尊。時彼億數諸菩薩等。各各皆自至一樹下。住立思惟一心觀察。乃至于此三種義中。必定應當證知此義。是諸菩薩即經一日。乃至二日三日。不念食飲思惟此義。復作是念。此中更有何等因緣。世尊但說三種句名。而不為我解釋義理。今此眾中將無有人。貪著我想及富伽羅。或退法行。或貪食無厭。或樂多睡眠。或多食腹滿。或多有疑心。或此億數菩薩眾中于如來所生不信者。或此眾中有不如法。行梵行故致他譏呵。或多緣覺觀。或空事斗諍。或心力劣弱。或心煩懶惰。或精進心薄。或忘失正念。或喜樂作罪。或破戒亂心。或心生怯怖。或為病所纏。或放逸違背。或不受善言。世尊。得無見如是人故為秘藏不即演說如斯法也。復作是念。何等是修多羅。何等為億數修多羅。何等是陀羅尼法門。何等為般若波羅蜜。何等是如來。何者為如來密教。如來依何說。因何發起。何謂為語言。復作是念。如來依彼人故說修多羅。若依彼人有言說者如是言說則為虛妄。何以故。以人想故。有人想者則有我想。有我想者則有眾生。有眾生故則有言說。有言說故則世間相。世間相故則受諸有受諸有故則有無明。有無明故則有諸行。有諸行故則有生識。有生識故有名色。有名色故有六入。有六入故有觸。有觸故有受。有受故有愛。有愛故有取。有取故有有。有有故有生。有生故有死。死已復生。如是則為因緣往來相也。以是義故。世尊如是依世間事。次第說修多羅。修多羅者。所謂即彼盡際根本。是名無明。言無明者。所謂我等于彼無中起念分別。如是分別則是無明。如來說此為凡夫事亦愚癡業。又復于彼四圣諦中。不知不覺故名無明。以是義故。我與汝等長夜往來輪轉無窮受種種苦以不見知四圣諦故。世尊所說四圣諦法。彼應于此陀羅尼門修多羅中。觀察一切如來所宣無有斷絕。所以者何。斯法甚深難可見故。是中唯有如來乃知邊際。若人欲于如來智慧知邊際者。是人亦應于佛所說修多羅中甚深法門知其本始。是處我應如是思惟。諸修多羅邊際彼岸不可得見。是諸如來深密教法。謂說四圣諦。我等于此四圣諦中應當思惟稱量分別得諸義理。是中初一圣諦者。是如來所說苦及苦智。何故如來說此苦陰。陰名受有。此為無明力法。是中所有無明力者。此亦名陰。陰為苦聚即是如來所憂念事。諸眾生等墮在無明黑闇藏中。常被纏覆莫知自出。如來見已即起大悲。作是念言。是諸眾生。云何流轉是苦惱中。而于何處受是流轉。何因緣故有此往來。以是往來輪轉苦聚故。如來于中如是說陰。陰者如來為說障礙。故言陰也。云何流轉何處。流轉等。于此一陰。而諸如來說苦圣諦五陰所攝。此為往來生滅行。如來方便說天說人。乃至地獄畜生餓鬼等界。于五道中輪轉受苦。是故如來說彼五陰輪轉往來處處受生無有休息。當知如是名苦圣諦。從眾因緣次第而有。我等思惟生如是想。所言集圣諦者。是中何者為集。所謂無明滿足。取彼多陰能具成就如是色性故云集也。復何故集欲為根本生造行業。彼業滿足。故云集也。復云何集。彼所作行無增無減。如所造作。故云集也。是為苦集圣諦。所言苦滅圣諦者當知彼滅惟有名色。云何為色。是中色者。所謂四大和合為色。如來于中示現何義。但以譬喻名字言說。云何譬喻。如來說色猶水聚沫。于是色中無有色想。是故如來凡所言說但有名字。汝等當知。此五陰者乃至初無生處可觀。亦無一切邊際可得。故以聚沫喻此四種。凡夫于中妄生色想。彼是地界此是水界。及以一切火風界等。如是四種圣者了知。但有譬喻名字示現。其中更無余物可得。諸是生法皆不可得。色不可得。求色生時亦不可得。惟是生滅行分別故彼苦聚生。彼非慧滅但是自滅。諸法無有生而不滅。故言苦滅是中若此三種語言。即苦圣諦。苦集圣諦。苦滅圣諦。入此三處智知陰滅。求道思聞故言滅苦道也。  
諸菩薩證三昧品第二十六  
　　佛告阿難。爾時彼諸菩薩復作是念。如來所說四圣諦法。我于彼義不覺不知。是故長夜往來輪轉。是中誰為輪轉。謂彼愚人以彼愚癡增長苦聚故。令我等長受大苦。如來于中種種方便。為欲除彼愚癡苦輪。故開示此陀羅尼門。及說億數修多羅法。無有邊際無始無源。不可宣說不可證知。乃至一切諸佛法中。皆不可以言說說故。亦非隨宜少智而知。惟以相似相續智知。時彼億數諸菩薩等復作是念。世尊。知我少智力故。所應作處不為我說。是故我今應觀所作。如是住立乃至七日。何以故。我念此故。雖于七日不飲不食猶安樂住。可令我等未問斯事而便命終又作是念。我今應當更求此事。誰為死者。誰當死苦。何名命終。誰造死法。彼等如是于五日夜得四念處智。彼等復于六日夜中。思惟觀察十二因緣。如實知見無有顛倒。如是知已得宿命智圣道現前我想滅盡。彼當如是觀宿命時。又作斯念。此乃我等于往昔時所見顛倒。于無常中而生常想。乃更分別宿命事處熏習增長。是中所有迦羅邏時。諸大現前皆無有我。何處復有昔時見色乃至取心。我以長夜不正思惟如是身色。于苦聚中妄生樂想。我等不見正念處故不見因緣。以不見此因緣法故。則無牢固真實信根。長夜于此起顛倒心。執著樂相不覺不知如是真法。彼諸菩薩復作是念。我等愚癡無智慧故。于如來所說億數修多羅而尚不知。于般若波羅蜜亦不知。于陀羅尼門所攝諸修多羅一句義亦不知。而我內心如是惟忖。獨彼如來決定方便善知所欲。當以我等心羸弱故略說一邊。是中如來所說何義。云何我等不見彼法所依。云何如來為我等輩作斯說也。時彼諸菩薩思念受持此法門已得不退忍。云何不退忍。所謂見此世間受諸苦故。云何名見世間受苦。是中惟見愚惑無知。何以故。我等諸所有見。皆即斷故。我等復有何見可斷。是中惟有想縛。更無可見。以是一句義因緣故。如來于中為我等說。所應作事是處所說。不離名言言說根本。即是分別。若無分別則無言說。若無言說則是寂滅。以寂滅故不可得見不可得說。是中何見。若無所有則不可見。而彼未滅無見分別。即有恐怖。有恐怖故則有憂悔。若有憂悔。于如來所無有信心。若無信心則不善思惟。若不善思惟則無解脫。何處不脫。謂六結處不得解脫。時彼億數諸菩薩等作如是念。若念此身取彼地相。牢持有力不破壞故。更念彼三。依地不動自身隨轉。我等思惟觀察此地。地相空故無物可著。是故我等于地界中而無所著。如地不著。水火風等不著亦然。如是我等離彼著故。則于身相得輕薄想。覺身輕已即復覺知外法亦輕。彼等一切過七日已各離諸樹。離諸樹已一切咸更思惟是義。取是智明各共詳論。既詳論已一切皆得念佛三昧。彼諸菩薩即從彼林飛升虛空。到須彌山頂。到山頂已出大音聲。三稱南無佛陀夜。  
召諸菩薩品第二十七  
　　佛告阿難。爾時放光佛語眉間白毫梵天言。梵天汝今知彼諸菩薩眾所覺不耶。白毫梵天言。世尊。我實不知彼諸菩薩今所覺者。梵天汝可詣彼與天帝釋及此億數諸魔眾等一心尊重恭敬禮拜。如法供養彼菩薩眾已。俱還此會。爾時白毫梵天。及天帝釋縲髻梵王。四大天王。乃至凈居諸天眾。如此三千大千世界諸天王。及諸天子眾。或處宮殿或住虛空。一時云集須彌山頂。頭面禮敬諸菩薩足已。退住一面。咸共白彼諸菩薩言。大士長壽能于祭火焰王園林之中。七日不食住一威儀。立不移處為一心專念。是用勞弊為。斷食七日羸損若是。爾時帝釋天王語諸天子言。仁者汝今宜止且莫勞亂。諸菩薩眾此等不食已經七日。聽我今者為諸大士聊設天供。后對世尊乃當問耳。于是諸天眾咸敬諾曰。如是如是。如天王言。時天帝釋即便顧命主食天子言。上意汝能為此億數菩薩及此欲界諸天大眾堪能食者。辦上味膳不。時主食天報言。如是如是。我悉能為七十二億那由他眾。設諸妙食。帝釋問言何時當辦。答言天王。一彈指間謹當畢備。天帝釋言汝今速去正爾當辦。爾時食天趨向食所。須臾自然施設種種天上味食已。即還往詣天帝釋所。白言天王。所須已具幸愿知時。爾時帝釋天王即以天食奉獻億數諸菩薩眾。及余七十二億那由他諸天大眾。彼皆食畢澡洗手已。彼諸天眾皆于菩薩起希有心。尊重恭敬合掌住彼諸菩薩前。各作是念何因何緣。斯諸菩薩大丈夫等。忽能違離世尊足下。入王園林經于七日。立住不坐忘飲與食。而復舍彼光臨此天。我等今日至如來所當先咨白請佛決除如是疑惑。惟諸世尊余無斷者。時天帝釋即與眉間白毫梵天。將無量梵眾諸余天子。并釋天王三十三所無量天眾。復有無量魔王眷屬諸余天眾。皆從億數諸菩薩眾。俱詣佛所住虛空中。高一多羅樹。各以法言歌贊放光如來。彼菩薩眾持諸香花散于佛上住虛空中。變成花蓋。其蓋縱闊一百由旬高一多羅樹。阿難。時彼香花滿四天下。彼四天下所有眾生。于七日中等受天樂。彼等復從虛空來。下住半多羅。于虛空中具四威儀。頭面禮敬放光世尊。縱闊一拘盧舍。圍繞七匝而說偈言。  
　　世尊智行法界中　　最上德愿久圓備 
　　悕望分別斯已除　　不著如云無窮盡  
　　爾時放光如來告彼諸菩薩言。善哉善哉。諸摩那婆。汝等在彼諸樹下時。一心思惟如是妙義。今已證于不退墮處。斷除生死離諸語言。破壞愛心功德已滿。于解脫門獲如是相。汝于今日應自覺知。摩那婆。是故汝等善作法聲。善稱佛陀善往忉利。何以故。有諸眾生雖多往愿。以懈怠故不獲神通。其有比丘比丘尼優婆塞優婆夷。見聞汝等能作神通。便舍懈怠勇猛精進。發起本愿勤學汝等。復見汝等躬在我前。為彼無量百千億數諸天大眾。尊重供養生希有心。而作是言甚為希有。如是億數諸菩薩等。于諸佛智隨分得證。我等今日亦應勤求如是妙慧。尊重恭敬供養如來。如此億數諸菩薩等。尊重恭敬供養如來。亦愿我等于是法中當得斷疑。更于一切法波羅蜜中常聞解說。摩那婆。彼等若能學汝所行。當得大利。  
大法炬陀羅尼經卷第十二 問等覺品第二十八  
　　阿難。爾時眉間白毫梵天白放光如來言。世尊。如彼億數諸菩薩等。發是法言佛陀佛陀者。彼于是中見何義故。而諸菩薩三稱佛名。善哉世尊。是佛名義我等樂聞。世尊。一切眾生惟知言佛。而竟不知佛者是何。何故名佛。佛為何句。如是等義愿為解釋。令諸聞者獲大功德。  
　　佛言梵天。諸佛世尊有三昧名師子奮迅。諸三昧中最為殊勝。若人能入此三昧者。得一法門名曰離行。能具演說諸佛名字。乃至具足力無畏等。此等皆是師子王法不可降伏。我今當說。梵天。所言佛者。彼諸菩薩大聲唱言。能于生死得覺悟者。彼名為覺故言佛也。梵天復言。世尊。云何名為得覺悟者。彼名為佛。佛言梵天。一切眾生長夜大睡。是中一人能覺悟已。即知眾生一切皆睡大睡深睡。我今既得如是覺已。云何當令一切眾生。除斷睡眠同得斯覺。梵天。是為第一以覺義故稱為佛陀。  
　　時彼梵天復白佛言。世尊。更有何義而名為佛。佛言梵天。諸佛世尊有一法門。名曰觀三世輪。彼應先覺既覺知已然后解說。云何解說。所謂不著過去世也。云何不著。能斷三世一切障礙。故名不著。是諸眾生不覺知故便為障礙。彼等眾生與欲和合。是故有著又以愛著。悕望分別即生憶念。彼憶念時不能清凈。云何名為不清凈也。此法應覺而不能覺。不能覺故即成昏睡。若昏睡者則名不覺。彼于睡時更起夢想。夢見覺時所作眾事。凡是過去所經歷處。了了分別。如是夢心不知是夢。但謂是覺所作皆真。因此復生未曾有想。未曾有想即是亂心。以亂心故便致損害。是故如來見諸眾生。沒在煩惱深重睡中。永被昏蔽無有覺期。即起悲念。我當云何令彼眾生得免斯害。我今惟以所覺一法。覺彼眾生害自除耳。如是念已。次第為說教授之法。梵天。是為第二以覺義故稱言佛陀。  
　　梵天。何等名為第三覺法。此為示現未來未作相故。如過去事。如是曾有如是處所如是父母。乃至如是名姓等。如是有故。云何名為未來有也。以彼但有言說相故。若有言說則便具足有為諸行。如來覺彼。故說未來有為具足。便成障礙。汝等于中莫造如是十二緣分。彼因緣分是分別法。如來覺已為他解說梵天。是為第三以覺法故稱言佛陀。  
　　云何名為現在世事。謂說現在色。示現過去未來故。云何為說現在世也。此現在世不可得見。云何不可見。所謂是處但有名。云此是色。不可見故而亦名為見。云何名見。見即不見故。以是因緣此現在世。無有邊際可得見也。所言名者亦不可見。無苦眾生故彼亦是無。云何無也。是中但有數故。彼迦羅邏等諸大無所有。云何無所有。于剎那間有為諸行。無住處故。何以故。若彼迦羅邏住處。經七日即名頞浮陀。如是次第七日一數。乃至滿足九月在胎住處。是故如來略說斯事。一切聲聞辟支佛尚不能知。何況世間一切凡夫。此諸眾生本所不知未曾行處故。如是此中迦羅邏住處事等。今當更說。于母胎中時念念不住。以不住故。即生即老即死即墮。以不住故。即于彼彼生處受生。如彼所造有為諸行。世間眾生迷惑覆故。本無迦羅邏處。言有迦羅邏。本無頞浮陀處。言有頞浮陀。彼所造作有為諸行既無。云何得說有名字也。如是乃至一切諸佛世尊。所有菩提法皆亦不可說。梵天。諸佛世尊應供正遍覺。過去心愿力亦無住處。未來教法彼亦無住處。乃至今者我及一切諸如來應供正遍覺。皆在無量無邊世界中現住說法。梵天。如是現在諸佛世尊所有教法。當知亦無住處可得。何況此四大身之所住處而可說也。如是諸法生處出處皆不可知。  
　　梵天。諸佛世尊分別法義為他演說。是中一切世間眾生。見彼言說即生執著。云何見著。諸凡夫人作如是念。惟有如來能得覺法。然而彼等不作斯念。是中如來何所覺也。其有三十七助菩提法。如來如是覺耶。為如凡夫所見。見有我見有人。見有眾生有壽命有丈夫有作者有受者。乃至見有陰界諸入。如斯覺耶。復次梵天。于彼無生法中。誰為能覺誰受覺者。梵天。若佛如來作如是念。我覺諸法我得諸法。是則如來不舍我見。梵天。是故如來不覺一法亦不得一法。梵天。如來唯以具足大慈。見諸眾生墮彼無明大黑闇中。欲凈眾生心智垢故。引譬喻方便。示現說法名字句眾。拔除世間令出生死故。以諸喻方便為說。終不令彼執著過去未來現在三世事也。梵天。若彼眾生不著三世。既不著已。即于如是真實法中立無我行。既證無我不復退還夫退還者。所謂于彼三世之中往來輪轉也。梵天。彼諸眾生妄分別時作如斯念。此過去此未來此現在。彼若如是妄分別已。則不舍我執。若有我執。于三世中多起妄見。是故決定于一切處應舍我想。何以故。若有執著名為愚癡。以愚癡故為他所縛。梵天。譬如網鳥之人布食于地。諸鳥后時為食來下。如是眾鳥以食喪命。如是梵天。若人不知證出三世。是人長夜自受殃苦亦復損他。何以故。如彼諸鳥。以少食故遭遇大殃。如是如是。有諸眾生躬在我前承事供養。而亦不知我說何法。為誰說法何處說法。然彼于此可說聞法尚不能知。何能知彼不可聞說究竟涅槃。是故要當發大精進熾然愿求。然后能于如來所說方便密法可得知解。  
三昧因緣品第二十九  
　　佛告阿難。時天帝釋白彼放光如來言。世尊。何因何緣。先此億數諸菩薩等請問法門。如來不即為其解釋。因此詣于祭火王園。如來世尊任其所趣。而亦獲斯大利益也。爾時放光如來告天帝言。憍尸迦。汝問何因緣故。彼諸菩薩請問法已。如來不即為解說者。汝等諦聽。以彼菩薩法有所愿。乃于如是無礙行處。生不信心。以是因緣。我先令彼諸菩薩等詣王園林入大禪定自思法門。何以故。憍尸迦。彼諸菩薩已于過去。經十四億諸如來應供正遍覺所。修行供養彼所作事。諸菩薩等以三昧力明了見知。既念知已觀諸世間。惟有如是生老死墮移處轉生。彼諸菩薩于十四億諸如來所。請行法時亦有壞信。諸菩薩等以好為惡起愿行故。今處地獄仍受重殃。諸菩薩等睹斯事故。心生大恐既恐怖已。于有為法發厭離心。咸作是言。嗚呼世間大苦。我從昔來耽樂懈怠。不信如來謗毀法僧。多興惡業無事不為。以是惡故將恐同彼往昔菩薩于十四億諸如來所生不信心惡行菩薩墮地獄中。愿勿令我受如是法。亦勿令我墮不信地。彼諸菩薩發是愿已。于如來所正信不壞發歡喜心。發是心已即得住于不退地忍。時天帝釋復白彼佛言。世尊。斯諸菩薩從何處所能生是智。知見往昔十四億數諸如來所修行事也。佛告天帝釋。是大智聚還是如來之所顯示。云何顯示。于彼如來應供正遍覺入于師子奮迅定時。佛神力故令諸眾生咸得寂定發生知見。皆睹過去所經諸事。彼等由是三昧力故。即得破除無明[穀-禾+卵]藏。如師子王大鳴吼時。悉能驚怖一切禽獸無問強弱。若行若住聞彼吼聲各藏巖穴。譬如云霧遍滿虛空。大風一起須臾磨滅。爾時空中所有諸星乃至微小一切皆現。月輪明朗威光普照。如是憍尸迦如來入此師子三昧。為諸眾生一切無知無明藏聚。自外諸余所有煩惱。莫不咸作破滅因緣。昔來所造一切善根。自然清凈無復煩惱。咸皆緣此三昧故。爾時天帝釋復白彼佛言。世尊。我等樂聞彼諸菩薩林下所入三昧名字。惟愿解說我當受持。爾時佛告天帝釋言。憍尸迦。汝今諦聽善思念之。我為汝說諸菩薩等三昧名字力無畏等。憍尸迦。諸菩薩等彼時所得三昧。有三種決定斷疑。何等為三。所謂入世間巧方便三昧。即初住大乘菩薩三昧。初憶念時。后成就時。轉寬大時。天帝釋復言。世尊。云何名為入世間巧方便三昧。佛告天帝釋言。憍尸迦。有菩薩摩訶薩入一三昧。名曰淳至。以彼三昧力故。如是三種方便業藏可得證知。是中入世間巧方便三昧已。然后復入三教業藏。見一切法同于虛空。言世間者。所謂世間眾生所行作處。往來處輪轉處。著我行處。著我所行處。著眾生行處。著有無行處。昔來所作或裸露形體。或熱時重覆。或觀天變或察地動。或占日月或視星辰。或相人形貌。或往還良日。諸如是等妄說吉兇。或習世間禮儀書數算歷一切伎藝。或行咒術秘方工巧種種事業。或商賈往來為他使命。或共他語議好為諍論或所不應說輒即出言。或棄正思惟起諸惡覺。如是等事名世間也。其有菩薩初住乘者。隨順世間所行事業。一心專念相續不斷。亦如絲縷無有絕時。以不斷故沉溺我想。于我想中專心執持。分別如是世間諸事。既分別已即于菩薩。荷負事中深生恐怖。以恐怖故諸佛世尊即便放舍不為說法。憍尸迦。如來云何不為其說。以諸凡夫種種受身。彼等受時為愛所縛。世間之事無所不為。放逸亂心造諸逆罪。以造逆故惡業具足。是故如來不為其說。憍尸迦。以是因緣。諸佛如來應供正遍覺。不記是人當來作佛。憍尸迦。彼愚癡人無知無解。殺父害母及余重障。佛法僧所憍慢放逸。耽著我想癡如小兒。彼作是已佛不為說。憍尸迦。汝今當知。非佛世尊于眾生所有秘吝心而不為說。復次憍尸迦。如是三昧于三言教。阿字為初。然后方顯四十二句。阿字初句五五為分。其四十一句一切名字。展轉相呼當如是知。憍尸迦。譬如羊毛入諸染色隨所入處得種種名。或青或白或赤或黃。或紅或紫或同頗梨。如是諸色隨本受名。如是憍尸迦。是中阿字于一切語言。最為初首。余四十二字隨助音句。和合莊嚴攝持比類。轉生諸字。與諸語言辭辯相應。勢力清凈眷屬相著。彼等皆攝阿字門中。憍尸迦。是為世間語言成就法。亦能巧成世間三昧。雖曰三昧猶是退法。以退法故但損減心。心損減故。不能牢固成就諸根。根不成故。不能勇猛發勤精進。以精進根不成就故。則不能荷菩薩重擔。而亦不能說法教化。得三昧時。設能成彼世間諸事。然出離者不須常修。復次憍尸迦。更有三昧。名通達法界。唯不退轉菩薩摩訶薩于三世中皆能成就。云何名為通達法界。如是菩薩因此三昧。得念智力名曰斷染。知此大地最極下際住于水上。普皆柔軟破壞分裂有空缺故。更以余種山石相依和合成地。如是中間無空缺處。以得清凈熏修知見力無畏等故。于地界中無有障礙。皆悉能作種種神通。一彈指頃能于大地出沒往來。憍尸迦。譬如城邑聚落之外有大水池。于春夏日多諸女人。入是池中游戲澡浴。彼于水中或出或沒或往或來自在無礙。如是憍尸迦。菩薩得此通達法界勝三昧時。以神通力于大地中出沒自在亦復如是。然彼心初不取地相。惟念風輪而亦無有風輪相想。彼菩薩變化自身亦復如是無有著處而見其身住在空中。如是觀已即于其間飛騰虛空。然后化作微塵之身。遍滿虛空人眼不見。彼風輪界持心亦遍。轉更增闊一切如風。身雖不現然是化身。滿彼空中作虛空想。雖于此身作虛空想。而終不離諸界覺知。如是知已住于虛空。住虛空已念無法想。亦無為他現身相想。是故復能以彼多身合為一身。又能徹過山石墻壁無有障礙。亦能履空如地。于虛空中行住坐臥。具足如是種種神通。菩薩復念所有水界。知彼水界本所住處。因彼水界復如是知此身亦爾。如彼水界有如是色。住是中已復念水界。住是中故。便能更念大云輪界。知彼云輪所從來處唯因緣生。雨從何來亦復如是。觀彼行處皆分別知。是中有云無云有雨無雨。皆如是知。但從因緣生世諦事。作如是入住是中已。因放大雨彼二和合。潤洽大地所有卉木樹林眾物。如是一切皆依大地。以水潤澤彼彼生長。有智之人取彼草木。及加功力火遂得生。彼火生已。然其自體所生之處。是中火業還自燒彼本生草木。況復余物。是故阿字得名為火亦名為怨。而彼復以地在水上。故言地界。是地所有叢林樹木。以水潤之故得增長。然后出火。彼火因風轉更增盛。而彼菩薩復作是念斯皆作法。所謂因地出火而住虛空。是火及風二共和合。故知此等但有生滅。見生滅已得二神通。而彼風輪即第四大非色法故。眼不能見彼惟觸故。是身所知耳不能聞余無所覺不可執持。上行于空下迫于地。飛沙走石散土揚塵。世間愚癡憶想分別。言黃黑風此來彼去。而實彼風不可睹見。何以故。彼風從空因緣而生。無住處故。憍尸迦。如是次第風界不可見。依彼虛空無有邊際。故謂之大。是中菩薩依于虛空。取彼風相觀見自身無有身分。知身無分即是實智。得彼智已入于風界。處風界時除去一切皮肉筋骨。解脫眾縛無有住處如空中風。隨所欲作神通變化如意即成。于彼風中無覺知想。何以故。心風和合久熏修故。復作是念。此虛空中都無所有無可依處。云何執著。如是念時。隨欲生處即得往生。彼能如是攝持具足。于中不著亦不被縛。雖生惡趣正念現前。若生若死如是等處。以心風故分別生死。而于生死亦不覺知。如彼風界不可攝持不可執捉。不可眼見不可心知。不可智證不可言說。四大事業皆悉如是。以無邊心如是覺知。云何無邊。謂佛如來于真實中不說諸界。彼諸法中具足而有希有之法。然無說者。  
　　復次憍尸迦。若諸菩薩有如是等勝神通者。名得神通心得自在。云何名為心自在也。彼心能得自在用故。復以何義心得自在。知此四大無識無心。是頑礙法遍一切處無際無邊。然而彼心復能入是無心法中分別稱量。如彼地界頑礙無邊。是中能生種種草木枝葉華果。復有種種寶樹寶柱。復有種種眾生依住。即于彼中復有可見不可見者。所謂地界依水。水界依火火依于風。如是一切皆悉稱量。是中地界者。所謂皮肉筋骨爪齒。乃至發毛等。水界者。所謂淚汗膿血洟唾。乃至大小便利等。火界者。所謂暖熱溫煩。乃至自惱惱他令食消熟等。風界者。所謂語言出息入息。乃至屈伸往來等。如是一切彼皆分別。既分別已而復思惟。今此四大無有邊量。世間眾生知見此身。則有邊量。云何得言無量無邊。而復名為有量有邊也。彼復思惟。今此諸界無邊量者。以彼心界無有邊故。令是業行亦無有邊。乃至愿智證作語言皆亦無邊。何以故。以彼本來無生無邊故。若彼未轉生死眾生。或時可作如是分別有邊量也。彼復思惟。如此諸大四種界聚無邊攝持。是故我今應當發彼無邊神通。亦應成就無邊神通。亦成就彼無邊智業。乃至成就所有種種無邊語言。而教化彼諸世界中一切眾生。所有心行作業。生死有所取時。凡諸所受種種果報種種語言悉皆應知。乃至于彼生死有中。作業法用行事功能亦應悉知。復應現彼聲聞藏印。悉令成滿三十七種助菩提法。亦當于彼無佛之世現辟支佛利益世間。惟以如是力無畏等。現彼種種神通教化。  
　　阿難。時彼放光如來復告天帝釋言。憍尸迦。若當用是三昧。豈不得彼一切智也。天帝釋言。世尊。如是法中得心自在故。佛言憍尸迦。汝先所問何等三昧能生智業者。憍尸迦。復有三昧名建立上升。此諸菩薩摩訶薩等。于彼林中入此三昧。入三昧已斯諸菩薩而出上故。故言升上。亦是如來方便語言增長。如來方便語增長已。能于如來一切巧妙方便事中。無不持者無不入者無不覺者。彼既覺已。即于一切世間所有有為相續諸行法中。起不樂想。憍尸迦。云何于彼起不樂想。是處無一眾生能無過者。皆以有過故后時受罰。帝釋復言。世尊。罰何事也。佛告憍尸迦。此義可知而不可說。何以故。我今不可為是眾生具說斯事。惟應為是諸眾生等略論斯耳。憍尸迦。如來世尊具略說法。惟于世界假名處行。非為第一真實義也。憍尸迦。汝于先世大樹善根而未顯發。猶如猛火在深坑中厚土覆上亦難顯現。憍尸迦。于意云何。彼火雖盛被土覆時。得為火業焚燒用不。不也世尊。彼火既覆無所能為。佛言憍尸迦。汝應思惟如來所說三種言教業藏法門具足分別。憍尸迦。汝當思念如來世尊師子奮迅三昧。憍尸迦。汝今應念寶火如來應供正遍覺出濁惡世。汝于爾時已種善根。方便果報于彼眾中得為第六菩薩摩訶薩。阿難。爾時彼天帝釋從佛得聞往昔之事。即能憶念過去九億諸如來所發菩提心行菩薩事。憶念是已生大歡喜。由諸如來熏修力故。勤行不息法義不斷。故令問佛而得加持。阿難。時天帝釋即從坐起。偏袒右髆右膝著地。合掌向佛而說偈言。  
　　誰知佛教音　　入此總持門 
　　誰能分別問　　巧方便無礙 
　　知時而為說　　非時圣不言 
　　善達時宜趣　　如來開法眼  
　　阿難。時彼帝釋憶念過去九億佛所諸愿行事。了了分明猶夢所睹晝曾更事皆能憶知。此亦如是過去所有一切事業。分明了知無所疑惑。所謂彼時住處皆悉覺知。及彼色相今雖不現亦皆了知。乃至彼時思惟分別諸所作事。亦皆了知不作邊界。彼時復作如是憶念夢從何生。彼即思惟知從緣生。爾時天帝釋既知此夢從緣生已。即以如夢中想觀。觀彼世間見過去世種種住事。如是知已更以過去夢觀方便思惟稱量。稱量何事謂我所覺。我所覺者我及眾生。處處流轉輪回大苦。如是受已復以現在方便。悉皆觀見過去世時有如是事。而于彼等諸如來所。成就善根滿菩提道。彼所作事。所謂過去名等此亦可得。若可得者。而我彼身今在何處。又彼過去諸佛生身復在何處。亦于彼時有諸聲聞得漏盡者身及神通功德勝事。復在何處。若無如是名事處者。如來世尊何因論說。是故定知過去為有。彼復思惟。我今自可以所思念請問如來決斷疑網。  
　　阿難。時彼如來知天帝釋心有疑念。即復告言。汝憍尸迦。生是念者可謂疑惑未盡除故。憍尸迦。汝向可不如彼夢想憶知此事耶。然彼夢事既不可得。惟見往昔曾所更事而言說耳。憍尸迦。汝若如夢而知如佛如來說于往昔所經之事。定如是解如是持者是為執著。云何執著。所謂念過去事。不可于過去事中而生執想。何以故。彼但是無是故。不可于彼無中而生愛著。汝今已于無法生分別者。憍尸迦。如是一切義于中思惟分別所起所說之處。所有依著皆不可得。應如是說如彼過去事皆是無。今惟以智知彼曾有而過去實無。然此三世其義已決。云何已決。所謂世者世也。是故汝等于是法中應知印相。云何印相。此義真實不可破壞。我為汝等如是種種開發顯示此有無義。汝亦不可以世辯問。是中惟應須作如是言教事也。今汝等為何事故在佛前坐。而汝等本為次第入我方便說中。云何于今更生疑網憍尸迦。汝今猶于如來所說法處。決定施作穢濁事耶。憍尸迦。汝等莫于如來法中施造穢濁。何以故。諸佛如來應供正遍覺。所說清凈無有穢濁。  
　　阿難。彼天帝釋復白放光佛言。世尊。我于此坐聞是方便微妙譬喻生此疑心。如如來說雖然而我復疑。我等前在須彌山頂。于佛所說。我思念時有一經典名曰曠女。來現在心。以是因緣我得承佛勝大威神。故于今者敢興斯問。如世尊說夢想譬喻。知此事已。除斷我等過去所有一切疑心。惟愿世尊說是經典令我等聞。佛言憍尸迦。汝所問事未可斷者。但此億數菩薩。少有正問事宜先決。然后得說此修多羅斷汝所疑。又憍尸迦。爾今且還須彌山頂。既住彼已。我于彼處化一蓮花。名曰珠水天華。汝宜少時住彼根下。時天帝釋如是念。如來世尊放棄遣我。以我問此曠女經故。我于今日當承圣旨義無違逆。時天帝釋即從座起至須彌山頂。住彼處已復作是念。我今且住自宮。聽佛世尊垂慈念我。我當歸敬。  
大法炬陀羅尼經卷第十三 供養法師品第三十  
　　佛告阿難。爾時有一天子菩薩摩訶薩。名須夜摩。白放光如來言。世尊。我等在于林間有所思念。初來歸敬佛世尊時。皆已咨白。時放光佛從天菩薩聞如是咨。即以神力出大音聲作如是言。如來今者還欲說此三種言教業藏法門。其聲遍此三千大千一切國土。及余無量無邊世界。所有眾生無不聞者。時彼億數諸菩薩眾。聞是聲已皆集一處。彼大眾中諸天魔梵。及余無邊諸世界中。人天魔梵一切大眾皆悉云集。以佛力故。所作事業咸皆休息。俱發大聲稱南無佛。復同唱言頂禮諸佛。爾時諸菩薩摩訶薩眾。因言聲故即時獲得如虛空等愿力加持。時彼世尊知諸大眾咸皆大集如是唱已。教念彼聲不緣余事。因是語故憶念思惟。即能成就一切佛法。  
　　爾時彼諸菩薩摩訶薩復白放光如來言。世尊。今正是時愿為我等開示如是三種言教。今此大眾咸皆一心。佛告諸菩薩眾言。摩那婆。汝欲聞是三言教也。諸菩薩言。如是世尊佛言摩那婆。此陀羅尼經中有三種言教方便。何等為三。初句方便名曰尊重。能令聞者歡喜受持。菩薩復問佛言。云何尊重歡喜受持。佛言。以能斷疑事彼尊者而不頓說。但于彼行印相。少分漸用顯示。云何彼行示現印相。所未聞法皆令觀察。然彼行人于三月中奉事尊者。然后始得此三言教。時彼須夜摩菩薩復白佛言。世尊。行人求法。為彼尊者說法大師敷設何座。令三言教常現在前。世尊。彼藏有何相貌。何名業藏。又是藏中藏。何等事令不減少。佛言摩那婆。此三方便彼說法師常現前行。若行一方便即得一藏。何等為三方便。行者于阿字門入第一方便藏。即第一因入初言教。于迦字門入第二方便藏。即第二因入次言教。于那字門入第三方便藏。即第三因入后言教。是中因教化藏三句和合。令彼阿字迦字那字。與人言天言非人非天言相應也。是三種事。皆入彼陀羅尼中。第一言教事。當成初方便。應如是持。第二言教事。當成相業方便。應如是受持。第三言教事。當成不壞盡至方便。應如是持。是中盡至方便者。是彼法師所成就業。爾時應當選擇地分。縱闊正等一百由旬。若二百由旬。若寬博處。過去曾有一億諸佛于中入涅槃者。應于是中建說法處。何以故。彼億數諸佛入涅槃處。即說法處。然于后時當有法師于此出世。彼說法師出現世時有何像貌。若諸比丘及優婆塞。已曾供養億數諸佛。于如是等三言教藏即得現前。既現前已具足明達三種教藏。如是現前明達三藏。其必能說三言教門。善言教故便得藏法。既得藏法亦得阿等三字句法。遂能成就方便法門。若有如是比丘及優婆塞。為說法師宣傳之處。爾時則宜以十六侍者承給所須及以衛護。其十六人分主四事。初四人者。主為法師敷設床座。若敷座時不得過高不可傷下。不得兩[月*坒]不得兩腳。彼高座亦應當以十六重衣莊嚴綺飾。次四人者。常為法師營造飲食。所謂羹飯餅粥種種上饌。五味調適生熟得所。冷不傷冰溫不過熱。干不枯燥膩不極肥。清凈不污營造如法。次四人者。主為法師往來城邑外假所須。若衣若敷若飲若食若藥若湯。凡是所須依時奉上。不令法師事有所乏。次四人者。主為法師御侮防非侍衛左右。法師命作悉能為之。恭勤匪懈不憚寒暑。隨遂往來無簡明晦。事不妄舉言無詭謬。常應如是恭侍法師。若諸法師具足行能堪受如是種種供養。當于此時則應為物大師子吼。汝輩亦應于彼師所生大希有尊敬之心。何以故。如是之人難可值遇。所以者何。以能供養億數諸佛。于諸佛所種諸善根。雖在凡地能說如是三教藏門。若彼億數諸佛所作。今此法師亦能作故。摩那婆。是中更有何等希有。若諸如來弘宣妙法是最希有。若于無量阿僧祇劫。所能成就佛菩提法復為希有。或一眾生而能于中不變不異。說如斯法是亦希有。摩那婆。或復有人但能供養如是法師。即為供養億數諸佛。何以故。如是眾生甚難可得。未坐道場已能具作諸佛大事故。摩那婆。汝等應當信如來語。諸佛如來言無虛妄。摩那婆。諸佛如來無所乏少。摩那婆。如來或以一衣一食。隨如來欲幾所時住。即能得住。但是諸佛見彼當來無量劫中無量眾生故。為說斯言教法耳。摩那婆。世間少有直行眾生。惡世眾生多行諂曲造眾惡事。摩那婆。以是因緣我于今日教誡汝等。未來世中莫作是行。汝等常當念如斯事。是故我今付囑汝等。  
　　復次摩那婆。若彼法師說是法時。得自然辯無有斷絕。摩那婆。如阿那婆達多龍王。不被四惱得大神通。出四大河流注四海。隨余須處皆得受用。摩那婆。又如阿那婆達多龍王。除四種惱放大水聚。如是摩那婆。彼諸法師解脫四種亂意之事。得正定意以慈愍心。為大眾說深法義時。所有樂法諸眾生等悉皆充足。他佛剎中樂法眾生。聞此法已亦皆通達如法修行。于彼法師說法之時有五種障。何等為五。有羅剎女名曰愛欲。為欲惑亂彼法師故。處虛空中以諸異言令法師惑。若彼法師心迷亂者。應當一心專念彼咒。于說法處常須安置如來形像莫令廢闕。亦勿斷絕種種香花。彼女見已即自迷沒。乃至說此三言教訖。令彼法師及聽誦者。皆得明了無有障礙。  
　　爾時須夜摩菩薩白放光佛言。世尊。所言藏義我今欲問。云何名藏。藏有何相。何故言藏。佛言。摩那婆。此如來藏名為無意。云何此藏名無意也。摩那婆。有人出世具足大力。彼自思念。我力能令如此大地除諸山石。乃至亦令無有塵土。是人念已即取呋钁加功刨掘。乃至盡形地勢無損。如是次第設令一切眾生皆盡形命攻此大地。終無能損大地界者。如是摩那婆。此如來藏其義亦爾。假使一切眾生。及阿羅漢辟支佛等終不能盡。摩那婆。所言藏者其義如是。具足圓滿無有減少。假使一切眾生及諸聲聞辟支佛等。咸取此藏分散開示。亦無減損故名為藏。如此藏者本義無減。何有天人世間能盡滅也。摩那婆。假有因緣一切水界可令消竭。世間風輪可使不動。一切日月可令滅光。一切星宿可令黑暗。而如來藏終無有變。不減不盡故名為藏。摩那婆。此言教藏有無量種方便業門具足成就。我說少分汝應受持。  
　　爾時須夜摩菩薩復白佛言。世尊。此三言教所有方便。應當得者我等樂聞。佛言摩那婆。如是人天非人非天三種言教法藏門中。初一言教名曰空門。第二言教即無相門。第三言教是無愿門。摩那婆。今此三種言教方便業藏法門皆當可得。須夜摩言。世尊。所言人天非人非天三種言教。即是空無相愿三法門者。是中云何能令三種和合相應。佛言摩那婆。汝今問我。云何可令和合相應者。是謂阿迦那等三字句門今當和合。是中阿字是陀羅尼方便。迦字是和合方便。那字是盡至方便。云何阿字方便應當奉持。乃至云何那字盡至方便應當證知。摩那婆。是中人言教者。阿字為本。天言教者迦字為本。非人非天言教者那字為本。時須夜摩復言。世尊。彼阿句處即人言教方便。云何和合是陀羅尼。是陀羅尼云何復與空門和合相應。世尊。彼迦句處。即天教方便。云何和合。是為和合。如是和合。云何復與無相和合相應。世尊。彼那句處。為非人非天教方便。云何得與盡際和合。如是盡際。云何復與無愿和合相應。云何阿字人教中和合。云何以智知也。云何迦字天教中和合。是無相云何以智知也。云何那字非人非天教中和合。盡至云何以智知也。佛言摩那婆。阿字和合方便者心為根本。是大陀羅尼方便。以咒力和合。節損食飲無余思惟。合彼空想入空三昧。爾時無復聲息應當稱量阿字入陀羅尼。須夜摩言。世尊。云何得入陀羅尼。佛言摩那婆。從十四句入陀羅尼。此等以為受舍之句阿字與瑟吒字。于此字中有二余句奢字婆字。是作語言說不動句。摩那婆。言教方便初入阿字及陀羅尼。乃至于空。是人言教汝等當學。如是學已從此更當得余言教。半月思惟一心精誠。當令自身肌肉損減。摩那婆。如是等句。善思惟已若當證知。天言教者。為眾生故莫起懈心。須夜摩復言。世尊。如是等句云何當得成善思惟。佛言摩那婆。是阿字等十四音。乃至盡于瑟吒二字。皆共和合一切言教受持取證。于是諸佛藏中。所有諸事汝等當見。須夜摩復言。世尊。應當分別阿等十四音。云何彼時瑟吒為障。佛言摩那婆。由此阿字別入余事。是故瑟吒與阿為障。汝等應知阿及空門人言教業。須夜摩言。世尊。何者人業。佛言摩那婆。人言教者可知可持不耶。須夜摩言。世尊。可知可持。佛言摩那婆。是中可知者。云何觀彼陀羅尼門。不住法義。不住心智。以不住故。爾時即當舍于業藏。此中摩等諸字五五為分。善能住持空及方便。書之板上。法師受持其阿字者。說人言教于彼板上。一切方便是皆得名為陀羅尼。所有言教不可見者板上見故。彼中別有五字為分。第一句者名為娑字。若彼法師得如是義。義便究竟。如彼迦字和合祭祀。諸天教者不入此義。云何不入。如迦為第一。有二十一字。字為一句。如那為初首。有七字為句。三教方便如是受持。此三言教阿迦那等。彼義不斷能作和合。若能和合即能方便。言阿字者是說我也。言那字者說非我也。須夜摩言。是中阿我義復云何。佛言。阿字我者須入乃知。須夜摩言。如是阿字云何當入。佛言。如前喻說如彼幻師以種種機關現諸幻事。汝等當知應如是入。須夜摩言。世尊。彼阿字門復有何義。佛言摩那婆。彼阿即是最初教門。應善受持勿令散失。又復阿者無相無明非實解脫。諸句和合用乃相應。如羅鳥網眾縷和合相應系縛。當如是持。須夜摩言。世尊。彼第三句那字門者是義云何。佛言摩那婆。如彼河岸不動不流。那字如是。當善受持。應用咒。法莫令斷絕。若受法人。欲行咒法令不斷者。彼諸法師欲說法時。斂容端坐先誦咒曰。  
　　怛侄他　阿迦那　阿迦界　迦那　迦那迦　那那迦　迦迦那迦　阿迦迦那迦　迦那阿迦那　迦迦那　婆鼻殺帝　夜他婆鼻殺帝　夜他伽伽那　多他婆鼻殺帝　多他摩迦舍　那迦舍　那迦那　迦迦舍。  
　　法師。爾時眷屬圍繞。即得成此加護方便。護方便故令彼法師心不動亂。說法不斷滅除欲執。須夜摩言。世尊。云何欲執。佛告摩那婆。所言欲執。猶為向時羅剎女名。彼無信心既聞說法謦欬音聲。即與無量諸羅剎女圍繞而來。彼作是念。若使斯人說法教化。必定當斷我等資須。永不復得花香祭祀。亦不得彼飲食眾具。乃至不得驚怖恐動。何緣更得奪他魂魄。彼懷如是媚妒之心。于說法時作諸障礙。種種方便迷惑法師。摩那婆。汝等當知。如是法師未誦咒時或彼擾亂。既誦咒已不可傾動。摩那婆。如是法師因以咒力。護方便故即得說此第一言教。諸羅剎女不復更能為作留難。然彼聽眾亦當咨問法師。如何致是迷惑。法師爾時若覺察者。大眾復當咨問法師。諸有所須一切供奉。若不覺者。當應如是導授法師。今者速須一心觀察是陀羅尼甚深法句。既能觀已則得覺了。十六侍者常當如是承事法師滿足六月。誦咒所須盡皆備與無令乏少斷絕咒業。摩那婆。為令眾生發智根故。勿以懈惰擾亂法師。若于法師所須之時。或為障礙闕減供奉。是人則與一切眾生為法障礙。  
　　復次摩那婆。今我眾中有諸比丘。勇猛精進聲聞漏盡得阿羅漢。所作已辦具大神通。是中最勝有二上人。一名為頂。二名龍德。是等比丘作神通時。即能取彼四大海水安置掌中。又能持此三千大千世界大地一切所有草木叢林。及以諸山若須彌山若鐵圍山大鐵圍山等。是中所有若人若天。若畜生所攝象馬駝騾驢牛狗等。若諸龍夜叉乾闥婆阿修羅迦樓羅緊那羅摩睺羅伽人非人等。如是一切皆內口中。隨所欲去任意而行。所應作已還從口出。其間眾生都不覺知己之所處。出入往來乃至無有嬈害驚恐。又以三千大千世界一切魔王及諸魔眾。盡內腹中往來如本。然是龍德比丘。所獲希有神通力無畏等。假令無量無邊劫中。欲說少分終不能盡。是故如來入涅槃后。如此世間無有威德大勢力時。一切惡魔及諸外道不可降伏。法師爾時應明誡告彼諸檀越及受法人。汝今當能護持是法及以我身一切聽法及受持者不。彼人應答。我今定當守護是法及以法師并受持者。乃至告彼十六侍人。汝為法師辦諸供調。如前所許勿令違異。何以故。若無護法。是時法師設欲施造諸利益事。皆不得行。若有諸人守護法師。復令所須得無儉乏。是人所得功德善根。吾今為汝說其少分。摩那婆。譬如阿耨達池及四大海。所有水聚總置一所。若復有人手掬此水。東方過恒河沙等世界之外。始下一掬。如是次第所有阿耨達池及四大海。彼諸水聚一一皆悉掬置掌中。展轉東行擲過恒河沙世界皆令竭盡。南西北方亦復如是　摩那婆。彼諸世界所說名字。一一名字皆分別知爾許世界。彼諸世界。滿置七寶上至有頂如是眾寶盡皆持用。奉佛及僧過恒沙劫。皆具三種凈心惠施。如是布施所得功德。持以比前守護是法及護法師功德多少。百分不及一。千分不及一。百千分不及一。百千億分不及一。如是乃至過彼算數譬喻亦不及一。何以故。摩那婆。以彼法師能成佛事。是故護法及護法師。獲得如是無量功德。摩那婆。我今為是人言教故。說阿字門。如是次第入于法義。須夜摩復言。世尊。所言義者。其事云何佛言摩那婆。汝等于此言教義藏。所得多少隨分受持。若汝受持此陀羅尼方便門者。汝等不久當得成就。何處成就。謂虛空行處。云何成就。如是無量如虛空等言教中故。摩那婆。以是因緣如來世尊。若見眾生有信根器堪受法教。舍而不說。或時來問復不為解。如是如來則為不善。摩那婆。有諸眾生聞說如是三種方便言教之時。初無識解不覺不知。終不分別如來所說。然佛世尊住于大慈。觀無量劫為眾生說。摩那婆。是諸眾生聞法不受。雖得人身而常遇苦臨終之際。若受后生更增重惱。是故汝等常遇說法。摩那婆。譬如有人于盲者前多設燈燭而盲不用。如失心者裸露而行終無慚恥。雖施衣服彼無受心。如是摩那婆。彼諸疑惑愚癡眾生。聞說不受亦復如是。時彼世尊以偈頌曰。  
　　如狂者持蓋　　若瞽設燈燭 
　　裸形擔衣筐　　彼愚夫亦爾  
　　摩那婆。是故汝等常應思惟如是法門。何以故。摩那婆。此佛菩提甚深微妙。終不可以淺智能知。所以者何。我今現在說如是法。彼諸眾生尚不能受。我滅度后云何能入難入法中。摩那婆。是故汝等于彼智中常當精勤勿舍重任。汝等既知此法藏已。當應一心枯竭血肉。持是難入三種言教方便業藏。于此三句阿迦那等語義。不斷不舍身業不亂。諸根常發勇猛大精進力。護持開示如來藏已。常應念作如是等事。  
　　爾時彼諸菩薩復白放光佛言。世尊。如來曾說諸佛世尊凡所演說無有覆藏。然則如來壽命半劫法住一劫。世尊。劫盡燒時如是等法當住何處。世尊。諸修多羅不現之時正法當滅。如來正法當云何滅。佛言摩那婆。汝今莫問如斯之事。但念受持如是言教。阿難。時須夜摩菩薩白彼佛言。世尊。此三言教根本不斷十二句者。世尊。先已為一句門少分開示。譬如有人作如是言。我今獨有如是身力如是腳力。能速疾行。我先跨躡須彌山頂。然后當步此大地邊。彼人爾時將發己宅。復作是念。今我不久盡東方邊。如其達者恣意極觀。如是念已即復前行。計其途路亦不過有數拘盧舍。便已告乏欲進不堪。彼先自言支節壯健能速疾行。如是諸力非但頓盡乃更破傷。何以故。彼愚癡人。雖曾耳聽東西南北諸方之名。然未思量地無邊際。妄生是意步地登山。是故始行二拘盧舍。而彼身足皆已傷損。何能遍達一洲邊也。世尊。我亦如是。然今于此無量無邊無有限齊。修多羅中一句文義。尚不堪受。況復能盡諸佛如來應供正遍覺大智境界。如世尊為我等說。東方無邊一切世界。如是南西北方四維上下。乃至十方無邊世界。如來如是一念悉知。又彼諸世界。其中所有一切眾生。一切心行一切發心。一切思惟前后無窮。乃至所經劫數多少。如來如是一念悉知。又彼一切五道眾生。于中所有如是業緣如是果報。如如來說無有變異。于一念中如來悉知。以是因緣我問斯義。世尊。諸菩薩等無有諸功德事而不知者。世尊。我等覺知如是義故所以咨問世尊。我等既覺如是義已不舍語言。世尊。我等不舍斯語言故。大集勝論如法成就。世尊。應于如是教藏法門開示我等。我等亦當如教體知。  
　　爾時放光如來贊彼須夜摩菩薩摩訶薩言。善哉善哉。摩那婆。汝有如是大深凈心巧方便行。今日乃能恣意問我。而實能作方便譬喻。善發斯問如如來心。雖然摩那婆。汝等應當精勤學此所謂問如來事。何以故。如來境界難可得知。諸天世人所不能問。所以者何。摩那婆。世間無有薄福眾生不種善根。而能值遇諸如來者。如來世尊亦不為是無福眾生宣揚法義。如來于彼亦不出世。摩那婆。汝等前在祭火王園。立于樹下入定七日。彼時汝等所因發心。專修精進得生此忍。摩那婆。汝因是句得不退忍。由此忍故得受佛記。汝于當來必定成佛。號曰如來應供正遍覺。摩那婆。豈彼諸天世人有能知此深智業也。惟是如來應正遍覺之所知耳。摩那婆。所有十二句解釋義者。斯亦可以一句說盡。世間無能。惟除諸佛。如是之事誰當信知。亦惟諸佛。汝等于是尚非境界。況復余人。是中如來依他說法。而令余人知己修行。摩那婆。諸佛世尊凡所演法令如說行。云何名為如說行也。于是法中讀誦受持修行作業。禪定覺知諸功德等。余法句中本所不知而今悉知。摩那婆。所言名句者。謂彼語言從他得聞。聞已修得然后證知。摩那婆。如彼諸樹根不可得。如根莖亦不可得。葉亦不可得。花亦不可得。果亦不可得。彼根葉等不可得故。當知一切皆不可得。既不可得。云何可說。摩那婆。此處微妙難解難知。若知是根是莖及花果等。則可言說。若不知根求是葉等則不可得。摩那婆。是中惟一假相可得。摩那婆。如是一切汝等當知。無取世間作第一義相。如來要當為聲聞人說戒行業。如來復當更為他說如是等法。摩那婆。汝等應于如來所聞當如是聞。如來所見當如是見。乃至得證當如是得亦如是證。摩那婆。如其彼樹有可得者。彼根彼莖乃至花果皆亦可得。若使彼樹不可得者。根莖花果云何可得。如是摩那婆。若彼一切法中諸助道法。以名字故是可得者。乃至涅槃亦皆可得。若彼助法不可得者。如是涅槃云何可得。摩那婆。于彼十二句中。我為汝等已數宣說。令多人眾少分開解。摩那婆。于意云何。彼持咒人云何得名持咒人。須夜摩言。世尊。我知持咒人。曰何因緣故得持咒名。世尊。以能持咒。故名為持咒人。曰持何等咒得名持咒。世尊。持此三咒。故名持咒。云何三咒。所謂一者瞿梨咒(隨言嚴惡)。二者揵陀利咒(隨言奪香)。三者摩登只咒(隨言作惡業)。世尊。持此三咒。故名持咒。佛復問言。摩那婆。于意云何。彼持咒師經幾所時能成業也。須夜摩言。世尊。經十二年業方得成世尊。言十二年業得成者。謂于業中得巧妙故。佛復問言。彼作如是事業。成已得何等利。須夜摩言。世尊。彼命終已墮于地獄畜生餓鬼及閻魔界。何以故。以為世間作諸惡業無有正見。常行殺害劫盜他財。邪淫放恣飲酒妄語及余惡業。諸是智人所不為者而便故作。摩那婆。若人樂行如是邪法乃至一句咒者。當知是人不解我法。摩那婆。汝觀是人十二年中。惟造地獄畜生餓鬼諸魔王等一切惡業。摩那婆。汝應觀是世間盲人于黑暗中往來輪轉。摩那婆。是人所為應得善處。以于我法隨有作處。不得正信不能正行故。此人若能正信行者則得上生。摩那婆。是持咒人。但為洟唾屎尿聚故。十二年中受彼嚴熾無益苦己。舍身即生大地獄中。摩那婆。汝于是中應念成就諸如來智。欲求一切諸佛慧者。應當成就諸佛正法。摩那婆。如有二人。一為清廉。三日不食腹中饑虛。一為貪嗜。三日之中口手不住。食過滿腹。摩那婆。于意云何。如是二人后若食時何者最美。須夜摩言。世尊。饑者獨美。佛言。如是如是。摩那婆。如來世尊善知時宜。凡所宣說無有妄也。要觀眾生諸根調柔易堪受法。然后隨順為其開演而成熟之。如彼食已增加色力。安隱身心無所患苦。若有眾生聞佛說法。多起疑網迷惑亂心。彼為大患。如是眾生生疑惑已無有信心。無信心故。則不能得真實正法。不舍本心疑惑此法。如是眾生深可憐愍。舍離正法不受三昧諸功德等。以是義故。如來待時。摩那婆。于是三種言教方便業藏之中。說十二句無有變動。當應入彼言教方便。須夜摩言。云何名為無有變動。佛言。摩那婆。所謂初來一切文句次第方便。因彼四十二字莊嚴音句。不以余音共相雜合。不以余字更相隱覆。摩那婆。自阿至迦此為初分。是中迦字身受五分。以蔭數分別。作富伽羅相故五分說。彼那字等不復更說。  
大法炬陀羅尼經卷第十四 入海神變品第三十一  
　　佛告阿難。時放光如來應供正遍覺舍是師子奮迅大三昧已。即以大慈及一切智。遍觀十方及以大眾。時彼眾中有一菩薩摩訶薩。厥名井宿。本是作寶摩尼家子。時彼世尊即告之言。井宿。汝今能與如來應供正遍覺俱往入彼大海不耶。爾時井宿菩薩摩訶薩白佛言。世尊。如來應供正遍覺。于彼海中欲行佛事。將作何業而顧命乃爾。放光如來告井宿言。摩那婆。大海東邊有一水口。名為燋熱。彼燋熱下。有阿修羅宮殿住處。彼今現有十四菩薩生在其中。我以彼等受大苦故。又欲令彼生厭離故。又不令彼久受如是阿修羅身故。又欲令彼不復造作阿修羅業故。又欲令彼不造種種地獄業行故。佛說是已。井宿菩薩白言。世尊。度海何住。放光佛言。摩那婆。彼燋熱處有阿修羅王。名曰善臂。十四菩薩為彼王子。井宿菩薩復言。世尊。更何因緣斯諸菩薩生彼中也佛告井宿言。摩那婆。汝今不煩重問是事。我等惟應速疾詣彼。爾時放光世尊如是言已。即與井宿菩薩摩訶薩。乘化金翅鳥游空而進。及彼億數諸菩薩等。亦乘化金翅鳥隨從世尊。復有九十億大阿羅漢。亦各乘彼化金翅鳥隨從世尊。又彼一切人中大乘及祭火光王將。諸兵眾二萬八千。大將為首。又乘八萬調善香象隨從世尊。陵虛而往。其王自在有大威德。彼諸臣眾二萬八千。皆乘白象隨從而行。自外無量無邊諸世界中。一切天龍夜叉乾闥婆阿修羅等。先在放光佛世尊所聽聞法者。各各亦以神通之力從佛而行。爾時放光如來先至大海飯食訖已。渡海南岸東漸而行。至燋熱處遂便停止。阿難時彼世尊住海岸已。即從眉間放一細光。如破一毛為百千億分。其光直入阿修羅宮。遍照阿修羅宮殿已。時善臂阿修羅王。遇斯光明不覺驚起莫能自安。一切修羅皆大恐怖。速疾馳詣善臂王所。白言。大王。宜時觀此阿修羅宮。忽有如是大盛光明。大王。今者將無劫災。非常火事從上起耶。故先見此熾然猛焰極盛光明暉赫。若斯大王。如其不爾。何緣今日阿修羅宮。忽有如是異相現也。時善臂阿修羅王。告諸阿修羅眾言。諸仁者。汝等當知放光如來應供正遍覺。今在海岸欲來臨顧阿修羅宮。諸仁當知。以是因緣放光如來遂從眉間白毫藏處放一光明。如破一毛為百千億分。是彼光明現此宮耳。諸仁者如來光明甚難值遇。不可得見。為汝等故今來至此。諸阿修羅住大海下。境界周圍皆置水道。一一堤防若須彌山。時彼世尊作如是念。此阿修羅惟以驚恐。設險自衛非有他故。即便命召一金剛神名曰火焰。告言。汝為大神能變化不。金剛白言。世尊。我能變化佛復問言。汝化云何。金剛神言。我以神力于水道前一一皆現。兩巨壯人大力可畏。住彼道口。令阿修羅忽見如是偉壯大人。恐怖轉增自然降伏。佛言。金剛汝必能者速為是化。時金剛神承佛教已即以神力于水道前皆各化現。有二化人其形高大若多羅樹。而彼化人以手打拍是諸水道。皆令陷沒直至水輪。時諸修羅皆大恐怖。各相謂言。希有希有。我此宮城深密難至。加以諸大羅剎周衛圍繞。是何怖事而復現前。諸仁。共觀欲何逃竄也。復作是念。我等今者。亦可共往至彼海岸。爾時善臂阿修羅王。知諸修羅皆大恐怖。遂即命彼十四兒言。汝等觀此阿修羅宮。競出如是種種怪異。童子。我等當今宜作何事。時彼童子白父王言。大王當知。今諸修羅皆已處于栴檀林中。有何可怖善臂王言。童子。今放光如來。欲有所作至此海岸。以威德故令阿修羅陀那婆等生大恐怖。彼諸童子復白父言。大王。審知如來應供正遍覺。所由來此修羅宮耶。王言。童子。我今何處有是心想。彼如來應供正遍覺。口初未說我復何事能豫知也。童子復言。大王。自從昔來頗曾見聞世尊來入修羅宮不。王言。童子。我從生來未聞見也。諸阿修羅不信三寶。寧能見佛童子。我初未曾見有因緣而令如來到修羅宮。惟彼諸天共阿修羅大戰斗時。諸佛世尊方出現耳。以于彼時見諸天勝阿修羅屈。諸修羅等以不如故。驚怖奔波迷失方所。避害藏竄逃入藕根。我于今日以如是想。言佛威靈而諸如來終亦不于一眾生處生不善心起怨憎想。不求過失惟有哀矜。見阿修羅心如刀劍。慈悲普覆現是神通。令諸修羅捐舍惡念得本心耳。爾時放光如來為彼億數諸菩薩眾。九十億諸大羅漢及祭火王。所將六十萬兵將人民。乃至一切天龍夜叉乾闥婆等如是諸眾。皆為化作一金剛神。執杵隨后侍衛守護。又皆化為諸金翅鳥以為乘具。作是化已。趣燋熱口至彼住處。復皆變作非人圍繞。令阿修羅增恐怖故。時善臂王在殿經行。見彼世尊以無量億百千那由他眾前后圍繞。所謂菩薩聲聞祭火王眾。乃至無量天龍夜叉乾闥婆八王眾等。如是見已告童子言。童子。汝當觀此如來應供正遍覺。今以如是大威神故。令諸修羅栴檀林中生是恐怖。童子白言。大王。我等已見。時彼童子睹世尊已。作是念言。此等眾生非以隨宜少分力故能致如是。惟有具足精進力者。乃能若斯眾力來此阿修羅宮。我等今觀如是希有。實未曾見如是奇事。所謂一一人后。皆有如是大可畏人持金剛杵。彼諸比丘亦各一人執持金剛。一切皆乘金翅鳥上。復有無量諸天諸龍夜叉乾闥婆等眾。前故圍繞。復有娑婆世界主大梵天王。各與無量眷屬天眾侍立左右。復與無量釋提桓因四天大王及祭火王乃至無量千數小王。一切圍繞。我等今應投敬如來世尊足下。爾時善臂阿修羅王。知諸子意即告之言。童子汝等今宜隨所樂往。時諸童子白父王言。大王。今者欲為何事。善臂王言。我諸修羅不信三寶。彼諸童子復白父言。大王。若不去者佛當自來。王言。童子吾聞佛者有如是智。不從他聞皆自能知。斯言信乎。諸童子言。大王。實有是智雖不聞說咸自然知。何以故。大王。諸佛如來于彼三世一切眾生所有心念。若生未生若滅未滅皆悉了知。是故一切諸佛世尊無不知者。無不見者無不證者。無不覺者無不忍者。諸佛如來是一切知是一切見。時善臂王語童子言。必如汝言我此殿小。云何得容若斯大眾。諸童子言。大王。我等意見如是眾生無有住處。王復問言。何緣若此。諸童子言。大王。于意云何。此修羅宮住在何處。王報之曰。住在水中。童子復言。大王。且觀今有爾許諸大人眾處此水中。乃至無一眾生及一衣角被沾濡者。是故我等作如是念。如是眾生無有住處。大王。又觀我等所見一金翅鳥王。于中即有無量億百千那由他數金翅鳥王而為乘也。  
　　阿難。時放光如來念彼善臂阿修羅。及念童子言已。告井宿菩薩摩訶薩言。井宿。汝宜速往善臂阿修羅王殿上坐已。即應入是大精進三昧也。于是井宿菩薩承世尊教。直趣善臂阿修羅殿。到已升殿。端身正念結跏趺坐。即便入彼大精進定。時井宿菩薩即入如是精進定已。三昧力故。即令彼殿東西寬大六萬四千由旬。南北一萬六千由旬。莊嚴奇特七寶所成。而彼眾寶多是無價摩尼真珠。如是勝寶微妙端嚴流布乃至如來足下。眾寶羅網彌覆其上。復于諸處皆懸繒彩。又燒天上種種妙香。彼宮殿外周匝皆有七重濠塹。以無價寶間錯莊嚴。岸高齊等風聚其間。八功德水具足盈滿。其水清凈無諸污濁。于其塹內多有眾花。所謂優缽羅花。波頭摩花。拘牟頭花。分陀利花。如是諸花滿彼塹內。彼花芬馥猶如天上曼陀羅香。其塹兩岸多有眾樹。所謂天妙香樹。天妙花樹天妙果樹天衣服樹天飲食樹。天眾寶樹天瓔珞樹。天音樂樹。又彼諸塹兩岸多有赤栴檀樹。周匝圍繞。如兜率天宮為補處菩薩之所。莊嚴此殿亦爾。皆是化作。  
　　爾時井宿菩薩摩訶薩一心正念從三昧起。即便往詣放光佛所。到已頂禮如來足下。白言。世尊。我蒙圣教所作已辦。咸為此眾嚴敷座訖。爾時放光如來告井宿菩薩言。善哉善哉。摩那婆。汝諸菩薩知如來念將說斯法。既了知已。依如來教如是作耶。時善臂阿修羅王告諸童子言。諸童子。汝觀此殿何忽乃有如是事業自然起乎。時諸童子即白父言。大王。于是事中不應驚怪。何以故。如來世尊具足神力。如來復有不思議智。今此所作神力少分何足生怪。此又如來弟子所為非如來作。如來世尊別有不思智業。尚非一切眾生境界。豈一眾生而能知也。  
　　阿難。時諸童子即于發心念如來時。如來即知彼諸童子心之所念。遂便告彼諸大眾言。汝等今者一切皆可入彼青相三昧。爾時一切大眾蒙佛力故。皆得入于青相三昧。入三昧已。不覺不知忽升彼殿。猶如有人夢中遠行。彼諸大眾不動不覺以如來力即升彼殿。亦復如是。  
　　爾時善臂阿修羅王。見彼世尊及諸一切聲聞菩薩天人大眾。一切皆居金翅鳥上。一切皆有金剛密跡隨逐其后。見此事已各作斯念。如是幻化諸誑惑事。惟我等有。余人則無復作是念。我今亦應普現如是諸幻化事。作是念已。即事欲作種種幻化。雖發是意悉不能成。乃至于彼一彈指頃亦不能化。而亦不能現一色相。彼身所經出沒之處。莫不皆見金剛力士可畏大身手執金剛放光神杵欲擊其頭。彼見是已即便還攝幻化之事。設欲有作終亦不成。爾時復作如是心念。我曹今日云何忽遇若斯苦惱。令我喪滅是幻術法。我常以此為嚴身處。今定失者何所歸趣。我身不久亦自磨滅。  
　　爾時彼諸童子即白父言。大王。愿于今者莫生恐怖。王今宜速敬禮世尊。若離如來何所歸依。凡所至處皆是恐怖。是故惟速禮拜如來。時彼阿修羅王問諸子言。如斯境界是誰作也。童子報言。大王。此等皆是如來境界如來方便。大王當知諸阿修羅。雖有千數諸幻術法不及如來。而諸如來乃有無量不可稱數不可思議諸幻化法。大王。今者欲何所趣。假使即時更入海底燋熱口中望免如是諸大人者終不得脫。大王。今日且少時住如來足下勿過自憂。大王。且觀弟子神通尚現如是不思議事。況如來也。爾時彼佛作如是念。斯諸童子于正法中無有錯謬。我今應當覺以正法而令成就。即彼如來如是念時。諸童子等便自覺知。既覺知已。如是思惟。今此如來憐愍我故而來至此。我于今日應強扶持我父大王詣如來所。彼等思已。各于父所生大敬心歡喜之心。手執父臂或捧身分。競共扶持詣如來所。至佛所已。如彼知足諸菩薩等敬心禮拜。此亦如是。時十四童子及其父王。一切皆以四支布地。頂禮放光如來足下。如是勤殷至于再三。禮已胡跪以手扣頭從坐而起右繞七匝。具尊重心發希有意。時彼童子便白父言。大王。于意云何。如是眾生寧當為彼微少因緣入是海底燋熱口耶。是燋熱口未曾有人能至斯者。所以者何。此燋熱口如是臭穢如是粗鄙。是極惡行眾生居處。是最不信眾生住所。不順父母不事師長。不敬沙門及婆羅門。諸如是輩具足非法眾生之中。今者世尊何為來此。大王。以有大事重因緣故。遂使如來應供正遍覺。自然降臨此弊宮殿。  
　　時彼善臂阿修羅王聞是事已告諸子言。諸童子。我今當集諸阿修羅陀那婆等。設諸供具奉獻世尊。如是語已。即便敕語一阿修羅名曰上軍。汝今可往燋熱上立。吹千音螺并擊大鼓。召諸修羅陀那婆等悉令來集。所以者何。如來世尊及弟子眾今既顧此。吾當辦供奉佛及僧。是時上軍阿修羅。承王敕已至燋熱上。吹千音螺并擊大鼓出大音聲。時大海內及燋熱處一切修羅及陀那婆。諸龍夜叉羅剎惡鬼。乃至海中所有眾生。聞是聲已皆大恐怖。作如是念。何緣今日諸阿修羅出是大聲。將非諸天與阿修羅興大斗戰。乃于今者吹貝擊鼓有是大聲。如是念已。一切皆集善臂王所。白言。大王。今日何緣吹貝擊鼓。得不有彼諸天事乎。爾時善臂阿修羅王。即便告敕諸阿修羅及陀那婆等言。汝等當知如來正覺今既降此。吾將獻供故命汝等。無他事也。  
　　爾時諸阿修羅陀那婆等。聞王教已即共上殿。皆見彼殿希有莊嚴。假使一切諸天及人乃至龍宮。亦未曾有如是殊特微妙嚴麗。彼既見已心生歡喜。嘆未曾有白言。大王。何故今日此宮殿中乃有如是大莊嚴事。我觀諸天及龍宮處。初未曾見若斯事也。王時答言。汝今雖見尚未覺知誰心愿力所能為此。大王。我實不知誰之所作。善臂王言。汝應當知今此有佛號曰放光。及諸聲聞大菩薩等。乃至一切天人大眾皆來住此。彼佛弟子名曰井宿。是大菩薩摩訶薩也。坐此殿上惟心愿力。能于一彈指間即便化作是莊嚴事。爾時善臂阿修羅王與九十億那由他諸阿修羅及陀那婆諸龍等眾。乃至大海所有眾生。聞是鼓貝出大聲時。心無異慮不作余業。各作是念。今日海中欲有何事。彼善臂王吹是大貝擊此大鼓。  
　　爾時善臂阿修羅王及大兵眾升殿遍觀。見彼如來乃為無量百千大眾周匝圍繞左右前后。有千數眾無量億數。無量百億數。無量千億數。無量百千億數。無量那由他數。無量百那由他數。無量百千那由他數。復有無量聲聞大眾人眾天眾。無量梵天眾。無量凈居天眾。亦左右圍繞彼佛世尊。復見所有諸聲聞眾。若出家若在家。若天若龍。一切皆有金剛力士執金剛杵。光明熾然甚大可畏。隨逐其后守護彼等。復見各乘金翅鳥王。如是見已心生奇特歡喜踴躍。各作是念。是等皆悉大神通力故能來此。汝等當觀此希有事。是佛世尊有一弟子。于彈指間以心愿力。能為如是大莊嚴事。亦此放光如來有大神通具力無畏能為斯耳。彼聞是已。一切皆起未曾有心希有之心殊特之心。發是心已一切皆悉同意同心至心敬重。在如來前身體布地禮敬尊足。  
　　阿難。時放光如來知阿修羅陀那婆等皆有如是至誠心故。于少時間即便入于水澄三昧。彼佛如來入三昧時。諸阿修羅及陀那婆。蒙佛力故得宿命智。皆得自見過去所作諸阿修羅業因緣事。既見此已生大菩惱。各作是念。我于往昔造諸惡故。今日生此阿修羅宮。由作種種不善業故。得如是等可畏大身。然此三千大千世界。無有眾生能造如是可畏恐怖大惡業者。而諸修羅各自入定。皆悉睹見往昔本業。既睹見已生大恐怖。慮命終后必墮地獄。生地獄時身量大小。及諸苦報咸悉明了。所謂獄卒諸罪人等。手持刀劍斤呋牟戟[矛*(替-曰+貝)]槊杵棓種種苦具競來迫身。又復睹見鑊湯爐炭炎熾猛火。山河灰糞皆悉充滿。除地獄已其余更無。如是嚴赫熾然苦具。彼見是已復生大怖。假使世間七日并出。天地萬物盡皆消融。比茲猛火不得為喻。睹是事已各相謂言。我阿修羅及陀那婆。須臾之間悉皆滅沒。今日之計將何所出而可獲免。阿難。爾時放光如來舉金色手。令諸修羅及陀那婆皆悉起立。各各皆見放光如來以金色手親摩其頂。以見如是大神力故。于如來所更起重心。于是皆共右繞七匝合十指掌。復繞七匝住于佛前。爾時善臂阿修羅王。整理衣服偏袒右髆。右膝著地合掌一心。而白佛言。世尊。惟愿如來及諸大眾。憐愍我等受是微供。爾時佛告善臂王言。諸阿修羅。如是如是。時諸修羅既蒙許已。皆大歡喜踴躍無量。從彼眾出詣佛足下。白言。世尊。蒙垂哀許隨宜備辦。  
佛升須彌山頂品第三十二  
　　阿難。爾時放光如來欲從大海燋熱口出升須彌頂忉利天宮。時天帝釋即使命一主食天子名曰慢上。作如是言。汝所造食得成辦不。食天答言。唯然天王。食皆辦具。天帝復言。汝辦幾何。食天答曰。隨須多少我能應時。于是天帝聞食天言。如一瞬頃已住佛前。白言。世尊。愿知此時。爾時放光如來告善臂阿修羅王言。善臂。汝今欲見須彌山頂忉利宮不。善臂白言世尊。今日誰當聽我至彼須彌山頂受天樂乎。佛言。善臂。汝可來也。乃至一切阿修羅陀那婆等。我悉能令至彼山頂天王帝釋善法殿上。隨諸所須恣意而食。時善臂王即白佛言。世尊。彼上諸天與修羅及陀那婆等世興斗諍。今日云何得有斯事。佛告阿修羅王言。善臂。汝今當知如來言教正汝心念。我于今者能令汝等諸阿修羅與彼諸天和合聚集共處宮殿。無令一人有苦迫者。  
　　爾時世尊告天帝釋言。憍尸迦。汝宜速還當為爾許諸大眾等敷設床座。時天帝釋即白佛言。世尊。謹承圣教。于是天帝自燋熱處沒。于須彌山頂出。爾時天王敕一敷設天子名曰氐宿。汝今速詣善法殿所。敷諸床座以擬世尊。彼敷設天奉天王教。趣善法堂欲敷床座。已見如來與諸弟子及諸天眾諸梵天眾。諸阿修羅陀那婆眾。一切人眾皆先坐訖。爾時敷天見佛大眾先坐已定。使欲設食白帝釋言。天王當知。今者如來與諸弟子天龍大眾。咸先坐于善法殿訖。時天帝釋作如是念。希有希有。此忉利天極成迷謬。世尊。今有如斯神力而我天等不覺不知。又見如來幸其宮殿。歡喜踴躍不能自勝。于是天帝釋尋即告一算天之子名跋利沙。汝今速往擊是天鼓。令此忉利諸天及時云集。跋利沙天受天王敕。遂極其力撾擊天鼓。時諸修羅陀那婆等。聞天鼓聲悉皆驚怖。發如是言。苦哉苦哉。我等今者大厄時至。汝等當知是天帝釋以大幻術。誑誘我徒而令至此。時天帝釋知諸修羅心生恐怖。重復告彼阿修羅王。汝等勿怖。我向為集忉利諸天擊是天鼓。幸無他慮。爾時三十三天。各與無量百千億數眷屬天女詣善法殿。到已頂禮彼世尊足。心大歡喜各相謂言。汝今當觀如來世尊大神通力。諸阿修羅及陀那婆常居地下。今乃能令至此天上。爾時天帝釋敕三十三天曰。汝諸天眾。咸各一心勿念余事。惟思供養如來大眾。彼天帝釋如是敕已。以自所食諸供養具。奉上世尊與弟子眾。及祭火王一切人眾。諸阿修羅陀那婆眾。欲界天眾諸余天眾。無有算數不可稱量。如是等眾皆來會坐。彼等一切食眾天味悉得充滿。如彈指頃飯食咸畢。當爾之時。帝釋天王立食不坐。睹佛世尊飯食訖已。喜踴遍滿不能自持。斂容合掌住于佛前。  
　　爾時世尊告善臂阿修羅王言。善臂汝來。從今已去與此天王。解除宿怨生歡喜心。汝亦是吾聽法弟子。汝等二人常應和合。行如來法勿復戰諍也。時天帝釋及善臂王共白佛言。世尊。諸阿修羅及以諸天恒有斗心。終不能得自生歡喜。幸蒙世尊威神德力。令阿修羅至此天宮。時彼二王如是語已。彼放光佛告天帝言。憍尸迦。汝于今者莫作是語。何以故。今日之事。乃是汝斯十四童子菩薩摩訶薩慈悲力也。是故憍尸迦。汝當知此十四菩薩往昔因緣。過去于此三十三天中生。見此諸天常念與彼諸阿修羅興大戰諍更相殘害受諸苦惱起大慈心。愿我未來得生于彼阿修羅宮與善臂王七大夫人各為二子。既生彼已我應教化彼阿修羅與此諸天。常生嘆喜無復怨心。如果所愿假令于彼住壽經劫亦不敢辭。憍尸迦。以是因緣斯諸菩薩于此天沒為善臂王子。然而此等自度智力。不能獨成如是大事。是故今者請求如來應供正遍覺。令彼速出燋熱之難。此等在彼發如是言。愿諸世尊哀愍我等。我等今在大厄難處。雖有本愿不獲克成。今所生處多諸大苦大險巨難。設我生彼大地獄中。終不舍離本誓愿心。憍尸迦。汝今應知。此諸菩薩于彼昔時有如是愿。憍尸迦。于意云何。如來世尊能護持是諸菩薩不。天帝釋言。如是世尊。如來能為一切畜生豺狼狐犬乃至蚊蟻而作護持。何獨菩薩摩訶薩等斯輩能為一切眾生無救護者。為作救護。猶如生盲處于無明大黑闇中不能自出。彼能散除亦復如是。  
　　爾時放光如來告天帝釋言。憍尸迦。汝今問此阿修羅王。汝今樂住此天處不。時天帝釋承佛圣旨。即問善臂阿修羅王曰。仁者。汝聞世尊言教以不。善臂王曰。如是如是。惟大天王。帝釋復言。仁者。汝今實愿處此以不。善臂王言。天王如是之事不應致問。何以故。我諸修羅今所生處。假使亦有諸栴檀林及余別所。惟甚臭惡。寧敢望是諸天宮殿。直以世尊大慈威靈普及一切。令我至此須彌天宮。天王。汝之問我。我愿如是。我應問汝。汝不應問我。何以故。是三十三天自然福報無所乏少。我諸修羅不能為福。多事諂誑自茲已外余皆乏少。是故我今貪樂此處。復次天王。我今重白。諸阿修羅長夜愿樂須彌山上。食諸天味飲蒱桃漿。為此三事常與天諍。以是義故亦有乏短。以短乏故受諸苦惱。于斗戰時彼四天王。以種種杖擊害我等退走本處。天王。以是因緣。我應問汝。不應問我。復次天王。譬彼丈夫貪欲女人。以諸財寶多為方便。彼雖相許未會求心。是人爾時長夜憂苦。后時彼女果獲一來。天王。于意云何。彼時丈夫既獲是女為極歡不。天帝釋言。如是如是。阿修羅王善臂復言。如是天王。諸阿修羅恒有是心。令我得居須彌山頂。諸天之事我盡見知。是故我今愿樂住此。若不樂者何事須問。復次天王。如彼商主。欲入大海求諸珍寶不顧危險。是人棄家始達海岸。忽值眾舶載赤栴檀。自然而至。或種種船異寶充滿一時競來。天王。于意云何。彼時商主。不經險難多獲異寶復極歡不。天帝釋言。彼大商主喜誠無量。善臂復言。如是天王。諸阿修羅及陀那婆。不殖善根不造功德。今者忽獲難至之所。若不歡甚。無有是處。時天帝釋與阿修羅王。二俱歡喜共詣世尊。頭面禮足住于佛前。爾時世尊語帝釋言。憍尸迦。汝與修羅大斗諍事得寧息耶。又與修羅及陀那婆斗諍因緣得斷除未。時天帝釋白言。世尊。我蒙佛教已成一味。唯然世尊。而我初無如是惡心害諸修羅。但是修羅甚可憐愍。頗修苦行得少身力。心懷不忍好與我諍。世尊彼輩不知我有乘象其名億頃。若使此象一奮怒者。即能干竭彼大海水。如其交陣大戰斗時。復能化作巨壯大身。如須彌山住持大地。四足及鼻。隨以一足亦如須彌。世尊。當知彼象其身幾大。彼大海水復多少耶。佛言。憍尸迦。如是如是。時天帝釋復白佛言。世尊。我于爾時作如是念。我有如是不思議象。我既乘已復如是念。觀諸修羅陀那婆等。誠大愚惑不能覺知。我有如是不思議力。世尊。今且置茲身外大象不思議力。而我復有右手所執大金剛杵。我復作念。若使我今試放手中所執金剛。其所住處四大海內。諸阿修羅及陀那婆。所有宮殿一時滅壞。世尊。我今雖有如是神力。終不起心欲壞彼等。世尊。其有不退轉地菩薩摩訶薩。被他縛時若他打時。若他割時若他截時。欲報害者終無是處。惟佛世尊自知是事。世尊。若彼菩薩摩訶薩對是事時。自應常作如斯善念。我舍自身一切樂已。世間所有欲離壞者。我要當令彼還和合。彼時菩薩常當念行。如是慎意不亂其心。恒須念法。世尊。我從今日順世尊教。如世尊教。又如諸佛弟子。各還供養諸佛弟子。我等亦當各各自相恭敬供養。世尊。我從今日凡是飲食。悉皆與此善臂阿修羅王分張共食。諸余阿修羅陀那婆等。咸施無畏不令恐怖也。  
大法炬陀羅尼經卷第十五 天伏阿修羅品第三十三  
　　爾時世尊告天帝釋言。憍尸迦。汝今善能以四種法。開示攝受諸所須者。寬大開覺皆能令彼自厭生處。不令退轉菩提之心。時天帝釋白佛言。世尊。我今能令諸阿修羅陀那婆等厭離生處。世尊。然我無智不能知彼退不退也。  
　　爾時天帝釋有一主兵天子。名曰善面。天帝告言。善面。汝今疾至我常所乘億頃大象王所。當以左手拊其脅上。明告之言。億頃。今者天王令我敕汝。當現自身莊嚴之事。時善面天承天王敕。即向億頃大象王所。如天王敕。即以左手拊其脅上。而告之曰。億頃。今者天王令我敕汝。宜自現身大莊嚴事。爾時億頃大力象王。見善面天傳王敕已。于是便念大身力通。念身通已先以四足滿四大海。四大海水一時涌波。與須彌山高下齊等。復于四方遍四大海化作四頭。一一頭上各有一鼻。四海所有四修羅宮。及四燋熱所攝境界。爾時象王。即以四鼻周圍繞取擎置頭上。其余一切阿修羅等。住在忉利天王宮者。亦皆以鼻周圍卷取置之頭上。置頭上已。象身即時出大聲言。汝等被縛。汝等被縛。如是至三。爾時象王頂持前事隨意而行地不陷沒。諸阿修羅各作是念。嗚呼嗚呼。我等一切悉當喪沒。諸是眷屬宮殿城隍悉為他有。時彼修羅復見燋熱悉入象口。既見如是可畏眾生。則于自身生失沒想。遂大迷亂莫知本心。失本心故是諸修羅過去所有諸諂誑事皆現在前。見此事已復生厭想。我身須臾當自磨滅。愿我更莫見如是類可畏眾生。  
　　爾時十四童子菩薩白父王言。大王。我等今者。欲作何方而得脫斯大象之難。爾時善臂阿修羅王及陀那婆。一切皆悉生大恐怖。迭相咎責悔先所作。時諸童子各作是念。此諸修羅及陀那婆。今既到斯大困厄處。我等試觀彼能斷是諂幻惡不。如是念已遂白父言。大王。當知我今所見大恐怖事。將不同彼諸幻夢耶。時彼阿修羅王。于少時間便自覺悟。童子復言。大王。是何事也。時善臂王告童子言。我等惟合見如斯事。何以故。諸阿修羅陀那婆等。素無善根專行惡業。常于眾生起毒害心。不于一人生慈善念。惟思殺害惱他眾生。增長一切不善之行。恒住如是嗔恨心中。但行如是戰斗諸事。破戒因緣今受是報童子復言。大王。我等今日以何因緣。令象歡喜脫諸修羅陀那婆等困厄事也。善臂王言。童子。除此神已更有何神大于是者。童子白言。更有大神。所謂如來王等。今者皆應起立。爾時大眾皆從座起立象背上。復令一心合十指掌作如是言。南無善神。南無勝神。南無大神。我等今者咸共歸依。勝一切神。是無上神我從今日。終不復作如是諂誑。愿不更見如是大厄。爾時彼諸童子菩薩復作是念。我今當令諸阿修羅恭敬合掌自悟諂幻。既自覺知即除諂幻。如是念已。復告彼諸阿修羅言。汝今可來歸佛法僧。諸童子等自相謂言。我已令彼于佛世尊深信不退當得解脫如是大難。爾時天帝釋知諸阿修羅陀那婆等悉調伏已。告一天曰。汝今宜往彼象王所。密宣此咒。  
　　訶訶滯　迦耶婆訶滯　難陀陀　浮底　曷薩多曷多　阿揭車答梵　娑婆禰　鞞舍南。  
　　爾時象王聞是咒已。即便收攝如是變化諸莊嚴事。還至本處以鼻卷取諸阿修羅陀那婆等。悉持往詣天帝釋前。  
　　爾時世尊告天帝釋言。憍尸迦。此大象王與阿修羅作何事也。天帝白言。世尊。我等諸天雖有如是化神通力。而我更無殊異神通調彼諸根。佛言。憍尸迦。汝今信佛如來不耶。天帝釋言。我等今日深信如來歸依如來。世尊。然今此等諸阿修羅及陀那婆。亦須教示此是如來大智境界非我所知。佛告天帝釋言。憍尸迦。汝于今者當應教示諸阿修羅。何以故。諸阿修羅陀那婆等。皆受天報。彼受報時多有亂心。是故應須開示彼等二種悔法。  
阿修羅本業品第三十四  
　　爾時天帝釋復白佛言。世尊。以何因緣。諸阿修羅乃生如是燋熱口中。寧當無有諸功德法。出彼燋熱至四大王宮殿住處。而彼獨有往昔惡愿無一善法。其后壽終生于惡道。世尊。我等于中如是思惟。彼既專造諸不善業。生于惡道得如是身。云何而得有大神通。世尊。以是因緣我于是中心生驚疑。是故我今問佛世尊。如斯義處當云何識。佛言。憍尸迦。以是因緣我今為汝作諸譬喻。以譬喻故令汝得解。憍尸迦。夫著生處者即是凡夫。貪染住處言此是畜生。由造此業彼等分別諸有生處。今舍此處當生彼處。有人命終受后身時。或勝或劣。然作業時即起大愿。令我彼身長時受報。勿使彼身壽命短促。彼等或生畜生道中。所有受身因種種業得種種名。而彼生身及與名字。乃至過去種種諸業。凡所成就皆現在前。彼畜生身還得如是畜生名字稱實自名。所謂我是鳥也。我是奢拘尼也。我是龍也。我是乾闥婆也。我是阿修羅也。我是陀那婆也。我是金翅鳥也。我是象也。我是馬也。我是駝也。我是驢也。我是牛也。我是水牛也。我是狗也。如是乃至一切畜生。凡所受身一切皆是依身立名。憍尸迦。我于彼時作如是言。汝等諸天所得名字亦因業緣。憍尸迦諸阿修羅所受生處。皆由往業今得是身。汝應諦聽。昔在人中違背正法。由違背故今生此處。或復當生。或時生已。憍尸迦。如是等業應當諦聽。聞已奉行為人解說。何以故。不欲令彼更造是業復生此故。惟欲令其斷惡業故。  
　　佛復告彼天帝釋言。憍尸迦。汝今應知。若諸比丘比丘尼優婆塞優婆夷。依佛如來正教修行。于佛滅后作富伽羅相行異種法。彼若住于富伽羅相行異法時。或念奢摩他事。不能依于如來正教。自心分別富伽羅相。妄念現前若百若千若過是數遂樂住此富伽羅相中。而即用為奢摩他事。為世間說法。又亦不依如來所說毗婆舍那事。不能分別富伽羅相。亦不衣止毗婆舍那。然彼眾生但為一切衣服臥具飲食湯藥。往來游止聚落城邑。或有具足五神通者。或四或三乃至不得一二通者。皆毀正行行如是法。彼既如是違背圣教。破毀禁戒。佛諸弟子能說空者。終無復有以諂誑心荷負一切佛菩提事。若有不依如來所說無相法者。則亦不能通達如是無相之法。彼既不達如是法相。便應入于大邪見路。當知彼人著于此處。如是住著。終無有能教化之者。亦無可以遮障之事。彼等住此執于諂幻。若諂誑行。即還得是不現形報。如是等人永于一切佛菩提中。不能顯現如來所說四雙八輩丈夫大人墮僧寶者。彼人于中永無其分。何以故。以彼喪失如是法行。猶亦受他承事供養。若人于是諸世尊所。讀誦受持乃至一四句偈解其義理。彼等如是不可承事。乃至盡壽共一處坐。命終之后生是惡處。以彼恒常修習諂幻。發愿彼處。故彼等于彼修習不舍。而彼人以諂誑心故。生人間時。于如來所說不能通達　亦不具足。惟行惡行。乃至盡壽生如是處。以其往昔作如是業。盡壽生彼大地獄中。憍尸迦。是為諸阿修羅受身因緣。汝應憶持。  
雜類本業品第三十五  
　　爾時佛復告天帝釋言。憍尸迦。諸余所有畜生之類。業行果報者。如彼受身。既受身已復舍心藏。隨受何身。造業愿求復受彼身。從何所來得受此身。彼心所作行差別事。我今當說汝應諦思。時天帝釋即白佛言。世尊。今正是時惟愿具說。四眾聞已依教奉行。佛言。憍尸迦。若欲遠離諸如是等畜生身者。于此法中應當依行。若有能于如來所說少分開解。即得斷除畜生身中諸苦惱事。  
　　爾時佛復告天帝釋言。憍尸迦。云何夜叉。言夜叉者。隨所受身得夜叉名。云何知也。彼于往昔在余世界造作惡業。受得如是不安樂身。故名夜叉。彼時少分造作惡行生如是心。若彼諸師教誡之時。作如是言。善哉尊者。如是之事我自能為。尊者何須數教導我。彼人佷戾忘失本心。彼時既發是惡心故。得夜叉身不受余報。雖似人身不與人同。以能具足夜叉因緣。受是惡身不住一處。憍尸迦。是為夜叉受身因緣。汝當憶持。  
　　爾時天帝釋復白放光佛言。世尊。我今更問羅剎因緣。云何得受是羅剎身。復以何義名羅剎也。惟愿為我分別解說。佛告天帝釋言。憍尸迦。若出家人若在家人。聞佛世尊所說經教。不能隨聞如法修行。惟諂誑心為人說法。作如是言。汝今應當護持此法。而自不能順教修行。但為名聞利養徒眾故發是言。然無實行。復發是言。汝護此法此法可護。雖作是說本心惟求多人識知。多獲財利游行聚落往返城邑。見他比丘先處城邑或見后來。告求衣服飲食醫藥。懼其勝己侵奪名利。睹是事故心生熱惱欲求傷害。或時斗諍于彼比丘乃檀越所并生惡心。以惡心故。命終便墮羅剎鬼中。憍尸迦。是為羅剎受身因緣。汝當憶持。憍尸迦。是故若彼出家在家樂法之人。聞是法已為他正說。何以故。于惡世中說如是法。復能行者斯人難得。憍尸迦。于十方世界中。如來應供正遍覺出現甚難。帝釋復言。世尊。如來應供正遍覺若不出世。誰當說是受身法耶。佛言。憍尸迦。汝今不應問如是義。何以故。如是之義。諸世間中恒常充滿。然于彼時無是問者。何以故。當知爾時多大恐怖。諸佛世尊不出世故。帝釋復言。世尊。若諸辟支佛。出于世間作何利益。佛言。憍尸迦。若其諸佛無所說時。彼辟支佛出世間耳。憍尸迦。如轉輪王知命將終。集諸大臣遍觀眾子。無有堪紹圣王位者。彼時眾內若有具足圣王相者。不應待問即自陳說。何以故。恐彼時眾于此大事有疑惑故。如是憍尸迦。如來應供正遍覺亦復如是。見此世界無復威光。欲知法故。為彼辟支建立功行。  
　　爾時天帝釋復白放光佛言。世尊。諸阿修羅及陀那婆等。所有名字其義云何。佛告憍尸迦。汝等諸天亦得名為阿修羅也。天名修羅。言修羅者即阿修羅。云何修羅即阿修羅。憍尸迦。諸阿修羅見諸天等于勝宮殿受五欲樂。見此事時常作是念愿令我等得作修羅。作是念已即自思惟。更于何處別有修羅。如我所見我真修羅我是修羅。為是事故復立別名名阿修羅。天帝釋言。世尊。阿修羅等實有是事。爾時天帝釋復白佛言。世尊。陀那婆。陀那婆者義何謂也。佛言。憍尸迦。是陀那婆立名因緣及受身法。今當解釋。若人于佛教法少有違背。是故建立如是名字。帝釋復言。世尊。所言違背其義云何。佛言。憍尸迦。有人往昔曾為沙門行不凈行。受納施主衣服臥具飲食湯藥。于行施時復教施主多作障礙。或有欲施大眾之時誹毀施事。以不隨喜布施事故成不善根。是人壽終必定生彼陀那婆中。毀施行故名陀那婆。憍尸迦。是為陀那婆受身因緣。汝當憶持。  
　　爾時天帝釋復白放光佛言。世尊。所有諸龍及毗舍阇。并余畜生凡受身者。所謂飛鳥若烏若鼠郎。若馬若牛若驢。若師子若虎若象若豹若兔。乃至微細受身眾生。有何業行得此等形。此告憍尸迦。是諸畜生造作惡業。獲如是身多受苦惱。憍尸迦。此三生處更不須思。亦不假見。復何用問。憍尸迦。若有眾生或人非人。不信佛法謗毀僧眾。設有信心不能清凈。以無凈心還生濁處。何以故。如彼野干不作師子及師子事。惟除方便慰喻斷諍。分別二名得名師子。如是憍尸迦。若有眾生不知分別如是諸法。既不生信亦不思求。如是癡人必墮惡趣。  
說無相品第三十六  
　　爾時放光如來復告天帝釋言。憍尸迦。若人分別如是法句。于真如中終不可得。何以故。彼真如中人不可得。天不可得。阿修羅不可得。陀那婆不可得。諸神羅剎亦不可得。乃至一切諸趣皆不可得。如是一切既不可得。寧當得有是誰所說。云何而說何故有說也。何以故。憍尸迦。于中乃至不見。不見者。及余一切生句處所。惟除彼諸如來方便念時于此陀羅尼法門修多羅中方便說耳。若有說者。應當先作如是思惟。彼終不離此十二句。云何十二。謂阿字門及迦字門。是中當須識知己行。帝釋言。世尊。我今云何能知己行。佛言。憍尸迦。彼迦字者。當用長聲結大法藏所有音句。此為億數諸菩薩等。于結集中誰有誰無誰成誰壞。其阿字門者。遍入一切文句音中平等開發。所謂不見能見。見已則能顯示光明。是中光明。當知即是此陀羅尼修多羅法門中出。帝釋復問。是中何者名之為然。佛言。憍尸迦。是中阿字名之為然。迦字出光那字能見。帝釋復問。云何能見。佛言。憍尸迦。應以他境界智愿樂故見。若能如是起求樂者。自然入是三句方便得不斷絕。如前譬喻及方便說。應當如是信行如來清凈不清凈根本處所。此根本處。無根無句無有枝葉。故能示現如是言說。云何無根無句能示現說。云何無根無有枝葉。以無處可求根句枝葉故。應如是說。復次憍尸迦。譬如眾鳥無神通力。然能飛騰于虛空中。彼鳥在空以自業習。乘風力故便能游行。而亦能知所行游處分齊多少。如是憍尸迦。此三法句。汝等亦當知其限齊。何等句長。何等句短。何等句中。何等須持。云何得知此等和合。是和合句其量寬狹。若是方便但如化者。其間云何得有言說。復何因緣而不可說。若欲破此三種句門。彼若問時云何解釋。  
　　時天帝釋復白放光佛言。世尊。此陀羅尼修多羅法門三種句義。我今云何能以智慧分別解釋。惟愿如來方便開示。得令我等分別知也。佛言。憍尸迦。吾已為汝分別解說此三句門。直是汝等聞已不持。還即忘失。而復鄭重咨問于我。帝釋白言。世尊。如來誠已為我宣說此三句義。然是三種有十二句以為眷屬。得是根本方便業藏。而我今者不善受持尋致忘失。世尊。我等咸以不奉圣教。是故莫知如來所說。若使如來更為我說十二句者。我當依教一心奉持。佛言。憍尸迦。汝知如來方便分別解脫句門義不。而汝方便設如是問。我亦為汝悉分別已。  
勸修行品第三十七  
　　爾時帝釋復白佛言。世尊。如佛所說我如是解。實即不離三種言教業藏行法。如來所說阿字等門。我已少分能得解了。而更于中思惟決疑。不及世尊一切明了。佛言。憍尸迦。如來世尊智慧明了。無有斷絕亦無疑礙。如來智辯非汝所知。如來所行。若經無量時節劫數。乃得明了。如我先已為汝等說。汝當精進修行此業。六日六夜心念阿字。又于六月當念迦字。復于六年念彼那字。復次憍尸迦。彼菩薩摩訶薩若于六日六月六年。專心念是阿迦那等三字法門。所獲功德超勝于彼。億數劫中行一切施。何以故。憍尸迦。假使菩薩億數劫中所行布施詎能有幾。假復億劫恭敬供養諸佛如來一切所須。福亦無幾。設使億劫多修業行心不散亂。所得果報斯亦可言。憍尸迦。其有行此三教業藏阿迦那字。經于六日或復六月乃至六年。所有功德無問多少。一切當得成就佛慧。憍尸迦。我今所說三教業藏。若有行者。若受持者。若知見者。悉皆得入如來智地。諸如來智皆從是出。諸佛如來莫不歡喜。以能隨順諸佛所行故。復次憍尸迦。且置斯事。若人六日六月六年。持此三法。又復于前歲數。修行此法心無異念。不作余業不論余事。專修此業受持不舍。思惟義理能自了知。假使億劫供養承事諸佛世尊。所獲果報終不及彼。復次憍尸迦。若菩薩摩訶薩發大精進過彼時數。念是三門攝受諸法。所獲果報無量無邊非復前比。若人于此不能修行不發心念。當知是等甚大愚癡無有智慧。復次憍尸迦。如是等義云何知耶。譬如電光出時無所從來亦無住處。然為眼見。又如放火風力等持眾緣和合火光乃盛。而彼火界終不離風。如是憍尸迦。若欲成就深利智慧。要必當應精勤觀察三教藏法。深智乃成。如是深智不離三法。復次憍尸迦。如人用功積集草木。安置小火或吹或扇。須臾之間成大火聚普遍世界。諸火及風因緣和合出此火光。用是心力精勤觀察三教藏法出大智光。遍照一切亦復如是。爾時天帝釋復白放光佛言。世尊。如來所說此三句義。當于六日六月六年。至心念是阿迦那字。世尊。于六日中當云何念。如是念已見何相貌。佛言。憍尸迦。何名阿字。言阿字者。謂一切言教于此出生所有句偈。或時忘失音義闕少。若心念時。若于板上書寫。入此阿字門時。句偈諸法先所忘失皆自憶知。所不知者悉簡上現。如是書字皆因手力心不散亂。不住于空而得成字。猶彼大炬。是諸字中阿字最初最上最勝。云何最初。最初稱之故名最初。憍尸迦。諸余眾生無智慧者。當須咨問久行菩薩。如是一切句義言論。阿字發起是初宮殿。憍尸迦。汝等善持此阿字門。  
三字門品第三十八  
　　阿難。爾時彼佛眾中復有一菩薩摩訶薩。號上名意。從座而起。偏袒右髆右膝著地合掌恭敬。白放光佛言。世尊。如來已說是三字門阿迦那等。言阿字者是人言教。言迦字者即天言教。言那字者即非人非天言教。如是三法如來雖作種種譬喻方便顯示。欲令我等少分開解。然此三字法門義趣深遠。我實愚闇未能明了。惟愿世尊具分別說。如天言教異人言教。非天非人異二亦爾。以是三義和合。于彼阿迦那字。當令我等善分別知。此為人言。此為天言。此為非人非天言也。  
　　阿難。爾時放光如來告彼上名意菩薩摩訶薩言。摩那婆。彼諸菩薩摩訶薩等。終亦不可以世間智能知如是法門義處。摩那婆。若有菩薩摩訶薩但為憐愍諸眾生故。求勝一切世間智慧。如是咨問佛世尊時。然后乃知三藏義處。摩那婆。汝今能知如是大眾住何處也。上名意言。世尊。我知此眾今皆住于須彌山頂。佛更問言。是須彌山復依何處。上名意言。依于大地。復問。彼地依何而住。上名意言。地依水住。復問。此水依何而住。上名意言。水依風住。復問。此風依何而住。上名意言。此風與火共相依住。世尊。如是諸界各相依住。此火與風以多力故住虛空中。住虛空故還歸虛空。如是諸界住虛空故。得與諸法共相依持。摩那婆。是中所有人間言教及天言教。乃至非人非天言教等。一切皆能出生此三種行。又亦不離彼方便中。汝應諦知彼法義處。摩那婆。汝向問我天言教者。今此帝釋住在我前。汝能問者便自知之。摩那婆。如來若說一切語言及決定義。誰能知也。摩那婆。如來智。異菩薩智。異聲聞緣覺智。業亦異。摩那婆。彼天言教。若以人知故難可知。摩那婆。汝今知是天言行不。上名意言。世尊。我知天言行處。所謂神通即天耳智等。世尊。如是法門我等及此億數菩薩摩訶薩等先已通達。今者惟畏將來世事故請問耳。世尊。如來現在大眾云集。有諸眾生親聞如是三種法門尚不能受。何況如來滅后而能知者。世尊。于彼末世所有眾生。皆處盲冥大黑闇中無歸依處。當復問誰。唯除信解如來教者。能于彼時依如來此修多羅諸法門中得修行也。世尊。以是因緣。我今請問如來世尊。此修多羅決定義處。今者如來應照我心。我于此法無有疑網。不起誹謗樂問世尊。心無厭倦智慧辯才亦無厭足。世尊。我等如是問如來時。有諸菩薩摩訶薩等。所應作者皆即能作。所應辯者皆悉能辯所謂得彼無礙智通。獲智辯已。于他一切音聲語言皆悉明了。不令彼等或于禪定思惟法門所見境界得已還失。以是義故我問世尊。頗有方便能得如是不失神通。復知一切語言音不佛言摩那婆。有七方便能成就神通。亦知一切語言音聲。上名意言。世尊。我今樂聞是七方便不失神通。惟愿解釋。佛告上名意言。摩那婆。于意云何。如持咒人具彼十業。以咒力故能行虛空蹈須彌頂。摩那婆。彼實愚人寧有神通。但以咒術能升山頂令身不現。亦以是咒知諸聲論。盡解一切眾鳥語言。亦通一切蟲獸鳴叫。如是等事皆由成就彼咒術故。  
　　復次摩那婆。更有一咒名曰隱藏。若有受持滿七日已。乃至他人內心智業皆悉能知。摩那婆。此等但是為世間故。方便示現而言知彼言說音聲。云何能成一切通也。摩那婆。世間咒術于佛法中不得為善。如來正教無如是等。無智愚人持咒之處。既不顯明亦不開許。如來有時亦生隨喜。雖或隨喜亦不應行。摩那婆。如來世尊既不許此何事須行。上名意言。世尊。世間之人尚不應行。何況世尊諸弟子等。佛言。摩那婆。以是因緣如來應供正遍覺。說如是等惟是損害非利他也。  
　　復次摩那婆。諸佛世尊無上菩提境界懸遠。要假長時久涉勤苦。方乃自證。非但語言而能得至。若但口言而欲入者。終不得入。何以故。摩那婆。是諸眾生無有能行大慈悲行如如來故。摩那婆。諸佛如來住于大慈而常念言。我要當令是諸眾生受畢竟樂常生歡喜。摩那婆。是中或有諸眾生等。思惟分別如來大智。既思惟已至如來所。如法咨問求所應作。求所應喜求所應樂。如是等義我云何成。如是問時。是中眾生或有信樂聲聞乘者。或有信樂辟支佛乘者。或有信樂菩薩乘者。故作斯問。然終當證阿耨多羅三藐三菩提。摩那婆。諸佛世尊久已成就圓滿大智。能知東方所有無量無邊諸世界中五道眾生四生所攝。如來悉以無邊智慧。觀彼眾生所有無漏之法。已生未生欲生方便。及以生法皆悉知之。又復觀彼對治藥法。已生未生欲生方便。及用藥法皆亦知之。又復觀彼所治有漏煩惱。已滅未滅欲滅方便及以滅法。皆亦知之。摩那婆。如來具有如是智慧。能知東方所有眾生無漏漏處。其事既爾。自余南西北方四維上下。十方一切無量無邊。諸世界中一切眾生。具足如是諸煩惱病。以何方便須何藥治。悉用佛眼具足觀知。摩那婆。于意云何。諸佛世尊具足如是大慈悲已。得于眾生懷嫉妒意舍憐愍不。不也世尊。摩那婆。莫作斯見。何以故。如來智聚異彼二乘智聚異故。摩那婆。一切凡夫亦有智慧。有諸眾生。惟求成就如是凡智。摩那婆。世間亦依外道說智。于彼智中莫念如來。汝等勿于執著智中分別如來。如來自有大智慧也。摩那婆。諸佛世尊不說顛倒。而亦不說富伽羅相。除為世間建立是法。何以故。有諸眾生行如是處。隨順世間故行其中。諸菩薩等于彼端坐如實思惟。諸佛如來有斯大智。然此大智受者甚難摩那婆。若諸菩薩為欲滿彼六波羅蜜行者。常應端坐一心正念。如是法門受持修學。摩那婆。是中更有何等眾生。如來世尊應為說法。今是會中無有眾生堪能負荷如來說者。惟諸菩薩于修行中精勤求學。具足眾事堪受無疑。亦能說于聲聞地中一切諸禪解脫三昧。隨彼所欲皆即得成。復次摩那婆。譬如世間善巧戲人。于諸博弈樗蒱投壺種種雜戲莫不明曉。是人后時入諸戲會。謀取他人錢財珍寶。與彼戲時欲行詭詐。先示其負多輸財寶。或至千萬。或盡家財及余資業。悉入他手要令前敵意滿心奢。是人然后漸以取勝。所謂分形布勢轉變任情。出沒浮沉皆令不覺。長轡遠御傾彼家財。是人如是終致全勝。摩那婆。于意云何。當彼戲時豈以咒術而取勝耶。對曰不也。豈伎藝耶。對曰不也。豈以神藥耶。對曰不也。豈以方論耶。對曰不也。豈以經籍耶。對曰不也。世尊。佛言。如是摩那婆。然而是人終制勝者。是人直以心精伎熟手有巧便。久服其事是以全勝。如是摩那婆菩薩專求。其事亦爾。當如彼人專精久習自然得成。后證法時豈有障礙。  
大法炬陀羅尼經卷第十六 將護法師品第三十九  
　　阿難。爾時上名意菩薩白放光如來言。世尊。如來說一切諸法少分名字。若人學已得成就者。彼離世間諸波羅蜜。于此法中云何相應。世尊。若無相智知一切法者此一切法無有一相。若法有相可得聽受。何者是相。復云何相。以何相故。能知世間出世間相。復云何知方便業藏。  
　　時放光佛告上名意菩薩言。摩那婆。以方便智知諸法相。自當得是業藏來處。上名意菩薩復白佛言。世尊。如來雖復略說諸法方便解釋一切諸佛方便言教能受持者及能入證能覺知者。然是三種方便業藏。我等從今當勤修學。如如來說我等皆已如是聽受如是聞知。世尊。是中復有諸余眾生。聞是說已不能了知此方便義。惟愿今者具為是等宣揚如是三種業藏方便言教。  
　　阿難。爾時放光如來應供正遍覺。復告上名意菩薩言。摩那婆。于意云何。汝頗知有幾所眾生能得知此三教業藏。汝復知有幾所眾生不能知者。時上名意菩薩復白佛言。世尊。頗有眾生如如來說三教業藏如實知者。又于所說三言教義能盡持不。佛言。摩那婆。如我向者已先問汝。有幾眾生能聞是法及能受持。汝今云何更問知此三種言教。我實不見如是眾生。時佛復告彼菩薩言。摩那婆。如來說此三言教時。汝等能解能知。復能為彼若人非人如是等類開解演說不。惟有如來能知三種方便言教。或時為他具解其義。或時為他少分開發。摩那婆。我觀如是無量無邊諸世界中。終不見有如是眾生初未成就阿耨多羅三藐三菩提而能得說三教藏者。惟除如來應供正遍覺乃能說耳。摩那婆。如來說已諸余眾生或時少解。然終不稱如來所說。如是而解此等三種方便業藏。于如來前不能解說。亦不能知初阿字門。亦不能入三言教藏。設以種種思惟方便。亦不得入。何敢言知。是故我說惟除如來獨能清凈如是業道。上名意復言。世尊。如是業道當云何凈。佛言。摩那婆。今為此問可謂非時。汝知不凈事宜然也。摩那婆。我已三告不許于汝。云何復問如來。復能如是教我知此三言教藏。諸余眾生不能知也。摩那婆。如是三種方便教藏阿迦那等三字。所有句義汝但能說。云何得知此諸句義。摩那婆。然亦有是一種方便。若諸眾生清凈持戒。則能知此三言教藏為他演說。上名意言。世尊。是何方便而能得知。摩那婆。無余方便惟有如來德力加持。如是眾生乃能知耳。上名意言。世尊。如來若當入涅槃者。從誰復聞如是業藏。誰更當能為他解釋。佛言。摩那婆。誰于我前親聞受者。彼于未來凡所生處凈居諸天躬往教知。或余世界諸佛威神來加彼人。如先所聞終不忘舍。此三教藏如鳥現前能作光明摩那婆。汝于爾時當大欣悅起隨喜心。此諸眾生能為他說如是言教。斯皆是此如來神力所加持也。汝今當知。若能如是對如來前問是義者非不劣人。何以故。終無復有愚劣眾生能為他說。如來終亦不為破戒一惡眾生說是義門。何況乃于無量無邊諸世界中破戒不凈惡眾生中而當宣說如是義處。必無是事。  
　　復次摩那婆。是中實有無量妙義無量妙言。若為如是愚癡眾生輕即說者。更令造業。非為光顯是陀羅尼文句義味。摩那婆。此陀羅尼。惟是諸佛如來能作此等諸法光明最勝上智具足諸法所應演說清凈之處。皆悉依此陀羅尼經。而當為彼樂聞者說。彼樂聞者。當應詣彼善丈夫所至心聽受。如如來前聽聞正法。何以故。是善丈夫能說如是修多羅者。皆是如來威神力故。是故樂聞法者。應作此心樂聞于法。摩那婆。當爾之時。慎莫令有惱亂法師。若彼法師無嬈害者。當為世間興大利益。摩那婆。此言教藏非少智眾生所行境界。亦非供養少佛而能得聞。乃于無量無邊諸世尊所修行供養。方始得聞。方乃得學。然后能知此三教藏為他解說。  
　　摩那婆。于意云何。彼諸眾生。若無法師自力能得如是法不。而諸眾生不得法者。以無法師故不得法。設有法師其受法人若不先請則不得說。是故要須先請法師。以己身力供給供養。然后得說。若受法人為弘法故勸請法師。是人爾時應當躬往詣法師所將養衛護。若受法人在法師所。則惡行之人諂媚誹毀。不信法義不喜法師。求過短者不能得便。若聽法人欲樂堪受。發大勇猛具足精進。隨時能問法師所說方便言教。時所聞法則無闕少。若無問者。爾時法師不能具宣諸佛法門。終不弘顯。亦無眾生知有佛法。不知如是三藏法故。彼諸無智生盲眾生。皆墮無明大黑闇處。以不能知諸法門故。無有智者無有行者。當知世間盡皆晦冥。摩那婆。諸眾生等皆由嫉妒我心垢蔽。是以不能詣聽法所。設復往詣亦不聞法。以不聞故不知善惡業行之事。是所應作。是不應作。當知爾時世間多有如是眾生。  
放光佛本事品第四十  
　　爾時放光如來告上名意菩薩摩訶薩言。摩那婆。我念往昔初有一劫。名曰難伏。復第二劫。名曰除樂。過是劫已復有一劫。如是三劫空無有佛。于彼劫內一切眾生凡所生處。乃至不曾聞一法音。況復得有如法行者。若能修行無有是處。彼諸眾生生無法世。專造惡行。不孝父母不事師長。不敬沙門及婆羅門。遠離持戒依止惡法。常樂放逸墮沒闇冥。不識是非不知善惡。不別尊卑不懷恩養。乃至不知何者是父何者為母。云何兄弟及以姊妹。如是等法以不知故。各各皆入愚癡黑闇。失八善根及樂行法。墮于地獄深遠苦中。終不覺知何者是佛。何者是法。何者是僧。亦復不識一切善根。如是劫時。有一菩薩。名曰香上。示現生在婆羅門家。其生未幾父母并終。如是菩薩身漸長大。成就諸根具精進力。善根純熟舍家出家。既出家已苦行精勤。依一林樹四十年中。食果飲水更無余食。其所食果在樹雖熟終不先取。要因鴝鵒鸚鵡猿猴諸禽獸等啄食之余。雖無蟲食有時熟已。風吹自落然后乃取。其食時節。要經七日然始一食。七日之內終無二食。如是菩薩食時雖至。地無余果便爾空過亦無所食。四十二年或食不食。長夜精苦修習禪定。以修定故獲五神通。然是菩薩經四十七年。因神通力即以天眼過于人眼。觀視世界所有眾生。不持禁戒全無福德。專造惡業嫉妒毀謗。不事父母不敬沙門。長夜熾然增長眾惡。更相恐害甚于怨仇。爾時菩薩見如是等惡眾生已生大憂悲。如是嘆曰。嗚呼哀哉。嗚呼哀哉。此等眾生極成大失。寧能于此寬大剎中。無一眾生有片善根。況具足者。復如是念。我于今日應以天眼觀此三千大千世界求一眾生具足善根。我若見者應大歡喜。何以故。我于彼所得斯大利。若不知處即宜因此。更相教告生長善根。時彼菩薩如是念已。即于林中宴坐入定思惟觀察。見其南方過二十世界。有一佛土名曰善光。彼土有佛號曰寶幢如來應供正遍覺。摩那婆。彼佛何故名曰寶幢。以其生時即于頂上放大光明。大光出時其世界中。無一眾生能知彼光從佛頂出。亦復不能分別彼光相貌形色。為青為黃為赤為白為黑為紫為頗梨色。諸余色相乃至一相皆不能知。彼光出已其佛剎土咸成寶色。時諸眾生見其剎土如是莊嚴。各作是念。此必當是菩薩出世建立寶幢。故使世界變為寶耳。摩那婆。以是因緣彼佛如來名為寶幢。摩那婆。爾時寶幢如來從頂出光。直來臨照香上菩薩在頂而住。時彼菩薩于禪定內見佛光明住在其頂生希有心。發如是念。我今宜應舍此三昧。如是念已即從定起。觀彼光明所從來處。見從南方善光世界寶幢世尊頂出光已直指自身。既不淪沒亦無障礙。而復見彼寶幢世尊以九十二那由他聲聞大眾前后圍繞。復作是念。我于今日可詣彼佛世尊足下恭敬禮拜佛及僧眾。香上菩薩生是心時。寶幢如來還攝光明。光明沒已菩薩爾時如常宴坐無所見知。深自咎責。我今寧可長失斯利。時彼菩薩復作是念。我今還應入是三昧。如是念已即復入定。既入定已光明復來住菩薩頂。還見彼佛無量大眾左右圍繞。時彼菩薩復作是念。我今應詣彼佛世尊。如是念時光明復沒。其光沒已菩薩復念。我今自應還入彼定。既入定已何須更出。乃至不應到彼佛所。摩那婆。時彼如來作如是念。今此菩薩有大勇猛具足精進。我亦不應令是菩薩放舍斯愿不成大利。或來我前或棄身命。慎勿令彼舍精進心。莫使彼身于是法門而作損減。我今應當令其安住如是正法教令覺知。使是菩薩一切法中咸得開解滿其本愿。摩那婆。時彼如來如是念已于彼界沒。忽來至此菩薩前住。摩那婆。爾時菩薩忽然睹見寶幢如來應供正遍覺。身相莊嚴三十二種。殊特微妙狀若金山生大希有重尊敬心。于彼佛所猶如父想。而彼菩薩心生如是尊敬事已。起愛敬心不自勝任。慚愧悲泣前詣佛所。雙膝長跪頂禮佛足。右繞三匝退住一面。如是菩薩慚愧悲泣禮敬佛時。彼佛即以手摩其頂。然此菩薩被摩頂已。尋自念言。過去諸佛初未聞見行是悲愿。而欲于彼生死空野無佛劫中。為大利益濟度如是。不識恩養非法眾生。不信三寶。不敬沙門及婆羅門。不孝父母不友兄弟不知尊卑。諸如是等失心眾生。墮空劫中專行惡法。我于今時須作法因不憚勤苦光揚教化。咸令具足發斯誓愿。摩那婆。時彼如來知此菩薩內懷如是大誓精進。即便為說三種業藏。既聞說已。曾于過去諸如來所聞此三種教藏法門皆現在前。是菩薩從寶幢佛聞此三種言教藏故。遂于佛前發大誓愿。我必于此大空劫中。如世尊教施作佛事。時彼如來知是菩薩具足如是牢固誓愿。即便慰諭并誡之曰。摩那婆。如汝心愿慎莫放舍。汝應悲愍諸惡眾生。汝當勤學諸佛所作。終不得舍三種方便。汝恒念此三藏法門。摩那婆。汝若有緣生亂心者。惟當正念諸佛世尊。汝于爾時但作是事。摩那婆。時寶幢如來如是教誡彼菩薩已。以大神通還本世界。  
　　復次摩那婆。爾時香上菩薩摩訶薩。從寶幢佛聞三教已。常轉常念常現在前。我于今者作何方便。為諸眾生宣揚解說。咸令彼等知佛現在。菩薩自念。惟有神通大事可辦。即以神通下至第七風聚之處。發大聲言。汝等眾生如是破壞。云何而得不自覺知。摩那婆。爾時菩薩所出音聲。遍滿三千大千世界。一切眾生聞是聲已悉舍諸惡　晝夜端身正念而住。爾時菩薩見諸眾生悉起正念。復更思惟。云何而得出一音聲遍諸世界。菩薩爾時即作是念。此諸眾生最極惡行。我今應當如法教示。摩那婆。時彼菩薩次第教示一切眾生。皆令安住于正法中。過七年已。彼諸眾生得住法行種諸善根。然是菩薩皆能令此一切眾生行種種行得種種法。摩那婆。以是因緣汝應當知。彼時眾生于諸法中無有缺減。然皆由彼寶幢如來。過二十佛剎。見有眾生堪為法器。又此香上菩薩能有如是勇猛精進。大誓莊嚴故為敷演三教法藏。摩那婆。又彼如來舍置于彼九十二億那由他眾自來臨。教香上菩薩為成就故。摩那婆。汝今不應妄生憶想。謂彼香上為別異人。當知爾時香上菩薩即吾身是。摩那婆。我念無量無邊世界種種名字。彼世界中所有眾生。彼諸眾生所有心念。于一剎那間我悉能知。是諸眾生所念法意及所住處億百千種。于一念中我悉知之。若使世間諸佛國土。隨有眾生善根成熟堪受三種言教業藏。我當往彼示現成佛。專為宣說三教藏門。摩那婆。假使無量無邊諸世界中無有佛處。但有眾生堪能受持三教藏者。我即于彼現為佛身。教化開示是諸眾生。何以故。不欲令彼善根眾生喪失如是智慧處故。摩那婆我常如是周遍觀察。若見眾生毛發善根。即往教化。何況眾生躬在我前。歸依于我伏我為師。而不攝受不為宣說。乃更秘藏無有是處。復次摩那婆。我今為汝更為譬喻。以譬喻故智人速解。摩那婆。如蓮花池其水盈滿蓮花開敷現于水上。日光沒后冷露降時。是眾花葉自然相合。夜分既盡。日光將現而彼諸花復還開敷。當知是花應須二事。何等為二。一者池水常盈不令干竭。二者節量其水不令花沒。如是摩那婆。如來亦爾。為諸菩薩摩訶薩等遠離怖處。于二事中應深加護。何等為二。所謂斷常。若諸菩薩于是二見無執著者。心智行處不假多功自然能滿。若能極滿心智行處。即得入彼三藏智門。摩那婆。今者如來已為汝等方便解說三言教藏。而汝尚未舍離重擔。更問如來此三言教業藏因緣。  
教證法品第四十一  
　　阿難。爾時上名意菩薩復白放光如來言。世尊。如來曾說菩薩求法不舍重擔。有所不知還問世尊。以是因緣。我今不舍精進重擔數請世尊。世尊雖欲舍置于我。然我仍愿咨問世尊。譬如婆羅門大眾會時。卒然有一異婆羅門。寡見少聞不被呼請。而輒自來求最上座。眾人咨問莫知所答。經于七日而不得食。世尊。然婆羅門法。寡于見聞問不能答。假令七日不得一食。而尚不免為他驅擯。其會眾中無哀憐者。世尊。我等如是數被如來諸所說中。不為盡解如被驅擯。今雖被棄不蒙盡言。然而我等誠愿殷勤猶自不舍。求法重擔咨問世尊。何以故。世尊。無智愚人現雖多惡。然其久后亦當作佛。若當作佛要須咨問。若不咨問則闇于法門。若闇于法門則不得佛慧。亦復不得力無畏等。乃至不得佛陀羅尼方便言說。乃至不得道成號佛。若不請問佛世尊者。云何得成當來佛事。世尊。我于今日雖被驅遣在法門外。然我要當請問世尊如是三種言教藏處。阿難。爾時放光如來聞是菩薩如是問已。作是思惟。此大菩薩精進勇猛。內具信心智慧深利。今我不欲為其解釋誠棄舍之。然是菩薩終無恐怖。亦不休息惟求咨問。我于今者應為說此阿等法門。譬喻解釋令漸學此三言教義。因是字門以入宮殿。亦此億數諸菩薩等。思惟分別此法門故。當自證知諸波羅蜜方便行處。是波羅蜜所有義理。從此方便言教門中當應自見。彼諸菩薩如是問時。思惟不亂心盛分別。不憚勤勞而得問辯。即于爾時生大歡喜。生歡喜已漸得入此三教藏門。阿難。放光如來正思惟時。諸菩薩眾承佛力故知如來心。  
　　阿難。爾時諸菩薩摩訶薩眾發如是心。我等今者誠可思惟此三句義。何者是此三教業藏。所謂即此阿迦那等諸字門耳。言阿字者云何。最初方便開導。言迦字者云何。中間我應入知。言那字者云何。復能最后普證。我于今者從阿字門思惟分別憶念受持。更不咨問如來是義。亦知如來方便教示。諸菩薩眾作是念已。各于眾中端然立住。于一時間思惟觀察阿字法門方便義處。于其中間不念余事。時諸菩薩如是思惟。滿足七日即得證知彼阿字門宮殿義處。云何證知。言證知者。如如來說。猶如取板方便執持。不破不壞善加刮削。平治令凈。量度長短。然后色涂曝曬令干。干已指摩。摩已持筆。書置板上方得成字。摩那婆。于意云何彼板如是善治理訖。當于爾時。板中已有色相可見名字可說耶。諸菩薩言。不也世尊。佛言。如是如是。摩那婆。是時無有色相可取名字可說。惟有言說如是我聞等修多羅文句次第。摩那婆。汝等聽我方便解說此譬喻門。還如是持。可不正以治理彼板令無塵垢。或以色涂。即于書時無復有物。于文字句能為障礙耶。如是如是。摩那婆。是故我說四大身中得入宮殿。猶如彼板。摩那婆。入宮殿者云何而入。摩那婆。然此諸界有二種事。方便教授。故言宮殿。何第名為二種事也。摩那婆。猶如彼板精好治理。即是如所聞已分別思惟。云是我身而得安住。又如彼板善治理故。不用多功而得書字。彼人見已心生歡喜。如是如是。摩那婆。一心正念除諸煩惱。思惟所聞普知所作。正住清凈亦復如是。摩那婆。又如彼板善治理已得好筆墨思惟方便點畫分明文字章句皆悉成滿。摩那婆。若令彼板不善治理筆墨不精。彼之所書文字章句。不甚分明不可辯了。如是如是。摩那婆。若人心不清凈煩惱穢濁意業不善。則于所說不能照明。如板筆不精文字不顯。摩那婆。汝等應當如是解說彼阿字門漸入宮殿。如彼板喻應當善持。若不解了。即應更往咨問如來。爾時諸菩薩言。世尊。以是因緣。我等皆應更善思惟此方便門。世尊。我等但知思惟一邊不知一邊。今當奉教更審精思精思。若得知者便為大善。如不知者還請世尊。爾時放光如來復告諸菩薩言。摩那婆。以是因緣。我今于此須彌山頂。不盡解釋如是義處。須后還下至大地時。然后可得盡說是義。憐愍一切諸世間故。諸菩薩言。世尊。假使如來住于億劫。我終不舍是精進心。要須咨問此三句義。佛復告彼諸菩薩言。摩那婆。汝等莫舍大慈悲心亦勿生念。今日如來遺棄我等。何以故。如來口言無有虛妄。如來口業終不虛發。所以者何。諸佛世尊口業所出。無不皆令一切安樂。摩那婆。諸佛如來具足慈悲。但為憐愍諸眾生故。凡有所作乃至一切舉動語言。無不皆為一切眾生甘露良藥。摩那婆。如來世尊知時為說。何以故。摩那婆。是諸凡夫于如來所無有定業。假使后時得少微緣還起亂心。是故汝等于是法中莫生疲懈。  
大法炬陀羅尼經卷第十七 說無住品第四十二  
　　阿難。時諸菩薩摩訶薩眾于放光如來前。陳白己心所念六事向如來說。爾時彼佛知諸菩薩心有所念。即復告言。摩那婆。汝等意念所入境界寬大無量。汝于是中莫生厭倦。摩那婆。如彼大地所依住者。求其邊際終不可得。諸菩薩言。世尊。如是等句說何義理而如來說。所有依彼大地住者無有邊際。世尊此說。謂何等法住于大地。又世尊先說一切諸法無有住處。我于是中欲問如來此微密義。如來今乃說彼諸法一切皆住。或言無住是義云何。  
　　阿難。時放光如來復告諸菩薩摩訶薩言。摩那婆。諸眾生等凡有如是八種住處。一切眾生住此八處轉諸行輪無有窮已。何等為八。一者斷常。所謂著我。不舍我等諸事業故。摩那婆。是為第一世間眾生之所住處。二者眷屬。所謂父母兄弟姊妹妻妾男女。如是乃至宗族親戚等。摩那婆。是為第二世間眾生之所住處。三者生處。所謂三界五道所生之處。直就人中自有三品。上者王公尊貴。中者豪族富勝。下者貧窮下賤。余亦如是生家因緣具足我想故。摩那婆。是為第三世間眾生之所住處。四者資財。所謂奴婢作使。象馬駝騾牛羊豬狗。倉庫谷米綾羅綿罽。金銀琉璃摩尼真珠。乃至世間種種眾寶。如是一切貪愛保著故。摩那婆。是為第四世間眾生之所住處。五者容貌。所謂身體端正色澤光花。氣力雄猛威儀具足。諸如是等為我財故。摩那婆。是為第五世間眾生之所住處。六者種類。所謂四族。即彼剎利婆羅門毗舍首陀等。咸有種習氣類風俗。各以為能我心成就故。摩那婆。是為第六世間眾生之所住處。七者作業所謂習禮修仁。力農勤圃工巧眾技商賈往來。諸如是等世間作業。久習精便增長我慢故。摩那婆。是為第七世間眾生之所住處。八者尊重。所謂守護。即是天龍夜叉阿修羅乾闥婆迦樓羅緊那羅摩睺羅伽羅剎毗舍阇鳩槃茶薜荔多。山神樹神地水火風乃至種種諸鬼神等。皆來承事禮拜防護。此亦世間凡夫事業摩那婆。是為第八世間眾生之所住處。摩那婆。當如是知。此八種事一切世間諸眾生等皆具足住。摩那婆。何因緣故名為住處。當知彼等皆依無明我慢結使而生住著。故言住也。復次摩那婆。彼諸眾生長夜熏修增長如是無明我慢諸結使故。彼既熏習增長是事已。終不舍離顛倒妄心。以心倒故。更于是中思惟分別作定實想。云何實想。于受想時即生實想。然復于此四大之中著如實相。而實不知真實之處。而復于中作大我想。作眾生想。亦作常想。生常想已即住此想。彼以癡故墮于無明極深闇處。而不自覺。我等今日常沒惡胎不能自出。摩那婆。若諸智人于生滅中無如是想。何以故。如是智人已滅我想故。是故智者常應勤作如是思惟。是中無有生滅及生滅者。但是世間愚癡人等。不舍如是顛倒事故。縛著迷惑終不覺知。一切諸法本性空寂。凡夫于中妄生我想。以我想故。彼因具足初顛倒法。而復于是受想聚中。不正觀察不善思惟。不知是身無常臭穢。更于其中生清凈想。以是因緣。彼復具足第二顛倒。以先成就常我想故。即生凈想。起凈想已。復于苦中而生樂想。以是因緣。復當具足第三顛倒。以于諸苦根本之中生樂想故。何謂苦本。云何生樂。摩那婆。所謂名色初生是苦根本。名色具故。即為父母兄弟姊妹宗親眷屬之所圍繞。復為妻妾男女恩愛之所纏縛。復為朋友儕類諸知識等之所牽連。復為良家大姓形容色貌等之所亂惑。復為奴婢仆使供侍左右等之所煩擾。復為象馬駝騾牛羊豬狗。谷米倉庫生熟廚宰。金銀摩尼種種財寶之所妨礙。或復后時果報離散。于如是等大苦聚中。愛著我心而生樂想。然彼終無暫時生念。我今住是大險難中。我常為彼生老病死之所摧辱。我今被壞被破被滅。而我現前所有眾具競來圍繞。盡是我賊能劫害我。彼諸癡人應作是念。此所圍繞甚于虎豹豺狼野干。鵂鹠鴟梟烏鵲異鳥。及諸怪類為我眷屬。我今住此大恐怖處。常溺如是眾苦輪中。以我愚癡反生樂想。摩那婆。譬如世間蜜涂利劍愚人貪味舌受其殃。如是摩那婆。凡夫亦爾。以愚癡故。于彼大苦無常法中獲得是身。生常樂想。是故住彼四顛倒中。住顛倒已。于不實中生于實想。而不能知昔施因緣今日得報為眾苦本。摩那婆。此是眾生世間住處。彼諸眾生皆悉住著此破壞中滅九種分。摩那婆。一切凡夫皆悉共有如是住處。然此住處非真住處。是諸凡夫但以不正思惟邪想相續顛倒住。此非真住處。摩那婆。汝若復問不住法者。云何解釋。摩那婆。不住法者即一切法。無住處故。  
　　復次摩那婆。于意云何。彼迦羅邏時。所有諸大有住處耶。不也。彼成就業有住處耶。不也。彼名色時有住處耶。不也。初入胎時有從來處耶。不也。彼迦羅邏諸大所有支節名色。如是一切有從來處而受胎耶。不也。彼那婆。世間所有一切四大有住處耶。不也。彼五受蔭成就諸根有住處耶。不也。摩那婆。如是乃至往昔所有一切布施。因彼受此和合業果皆有住耶。不也世尊。佛言。如是如是。摩那婆。彼一切住即是非住。但是思想移來次第相續。故有生耳。若有人問。當云何答此但名字成就。集聚諸物不是造作。于彼無常破壞事中。不能觀察正思惟故。何故不觀。以依顛倒。造諸業故。云何不得正思惟者。不說諸有皆因緣生不依住故。若正思惟一切皆是無住住也。如是觀者名為正觀。若能如是順正見時。于所生色身。即自能知來處去處。于所住二著法中得解脫時。次第舍離而心不亂。心不亂已更復得具大歡喜心。得喜心已如前次第分別文字得文字智。名入阿字宮殿法門。如是次第皆當覺知。摩那婆。彼于入時無有煩惱。能成就者觀本不生。然后得入是宮殿處。摩那婆。以能如是正思惟。故入彼宮殿。爾時方得明了證知其心本來迷沒之處。既得證知心亂處故。爾時便得真見純直。既得純直見心量故即得光明。得光明故于諸因緣無有住想。無住想故即得諸法無住真處。  
說聽功德品第四十三  
　　復次摩那婆。是諸法師不應住彼一切法也。應作不住一切法想。應如是入。如是入已。則當覺知無量名字所說諸法。彼名字法應當自然而得增長。如是法師住幾種法幾種名字。當能觀察諸法次第。乃至文句種種次第。然彼法師還應如是護持是法念常現前。住是法中不失不忘句義次第。以不亂心住句義中。雖住其中住無住處。摩那婆。譬如妙巧織師善用絲縷。于織作時或失其縷。是人但以善巧方便。次第尋求不用多功。眾縷百頭一時俱得。如是摩那婆。若諸法師當說法時。或失法門章句次第。法師爾時應當念是入宮殿門。何以故。摩那婆。若彼法師登即憶此宮殿法門。所忘句義不明了者。無有是處。摩那婆。又如善磨清凈明鏡隨所現像。若一若二若五若十乃至眾多。皆悉明了。摩那婆。此宮殿門亦復如是。法門章句不可但以一相二相三五十相。若百若千或復億數乃至無量。諸相名字而可得也。何以故。是中所可宣說。但為凡夫分別諸法。斯皆安住如實相中。欲令知此諸法生處滅處。既得觀知生滅處已。爾乃得知虛空少分。終無有人能遍知空。而諸凡夫以我想故。于法師所及法門中生少分想。然而此想不知是義。何以故。是阿字門宮殿處所能有如是無量光明。照曜開顯方便宣說。法師既得如是無量光明法門。其所說法或經一劫。或減一劫乃至盡其壽命。如是成就具足說是法門終不能盡。  
　　復次摩那婆。是中五字義次第說。應當受持。若于如是方便言說得證知者。彼三言教次第得說。摩那婆。云何持此五字法門。或說初一。五字法門或時盡說。阿難。爾時彼諸菩薩復白放光如來應供正遍覺言。世尊。云何說一。佛言。摩那婆。所言一者。即是先說初五字法。能令一一文句相續。其阿字者。初不亂心相續次第和合。啰字法門相會。其迦字門行行別觀相續不斷。遮字法門種種行中。應知摩那婆。猶如四方各有一人。是四種人欲觀須彌。并觀四海及以四洲。如是四洲繞須彌山。自須彌外無第五洲。應當知此邊際境界。作如是想。彼中多有眾生住處。摩那婆。當知是說通數須彌以為五洲。其間所有皆是大海。應如是觀。何以故。若攝住處。彼之五洲如是次第。當知如是五字法門。其事亦爾。月于其間增減往來。當知此即五字門義。其阿字者無所偏著。猶如山王四面周匝。有彼四洲四海圍繞。其間所有日月光輪及諸星宿等一切皆是無所依著。運繞須彌為眾生用。以是因緣諸眾生等作如是想。此晝此夜此是晝夜。摩那婆。今者世間有如是法。日月星宿繞須彌山輪回而行。以日月故。言是晝夜半月一月半年一年。以有如是次第故作如是覺知。覺已安置世間事相。亦即參會諸佛語言法行不合。若不能知。應請法師問其可不。以不問故毀謗正法無有信根。以不信故諸佛世尊徒出世耳。摩那婆。自從昔來無量百千諸眾生等在于眾中。不能信受如是經法。于是法中乃至不能請問一字一句一偈。心不清凈惟有疑惑。毀謗法師及如是法。以是因緣墮于惡道。我今為汝說彼癡人。以毀謗故墮于地獄畜生餓鬼。備受眾苦輪轉往來無有邊際。摩那婆。我今語汝。此大眾中。若有如是不信心者。速須放棄不得停留。何以故。摩那婆。于佛法中無如是事。諸如來法無量寬大不可思議。摩那婆。若如來住世經無量億那由他劫者。能為眾生說種種法義。何以故。摩那婆。諸佛如來見有受持是正法者。必欲令其不顛倒故。  
　　復次摩那婆。我今略說一切菩薩摩訶薩利益法者。于此法中一切世間無有諍事。何以故。摩那婆。諸眾生等長夜憶念富伽羅想。思惟分別漸當寬大而作常想常著有想。于三界中心生顛倒。住顛倒故不知觀此諸行無常。是中我心顛倒迷惑不能如實觀于無常。而作常想即成常見。住是見已。熏修種種煩惱眾結增長嫉妒。嫉妒盛時即生斷見。住著如是常斷見故。入諸見林熏習不已。墜墮空曠大黑闇中。惡見成故即此生中于諸如來應供正遍覺所無有信心。何由能有敬心聽法及知法師說法處所。乃至聞說起隨喜心。摩那婆。汝應當知是中平等無有二也。若諸法師講宣法時。有人聽受如是法門。彼說法師及聞受者。二人獲福等無差異。但當教彼如法住也。摩那婆。如來說法有無量種。而愚癡人等不知思惟如來所說法門句義隨諸眾生根宜而說。如是法義隨聞信受長獲大利。摩那婆。如來于法終無秘藏。如眾生界無有藏處。如來如是為諸眾生降注法雨無有斷絕。摩那婆。如來若知惟說一句眾生則解。終不重說。摩那婆。如來既知是諸眾生心無藏處。是故如來常注如是不藏法雨。摩那婆。如來若不為諸眾生常注法雨。爾時世間應大憂怖。何以故。諸眾生等喪失法故。摩那婆。如來若知億百千數諸大眾中有一眾生于功德門一法句義少證知者。如來為彼一眾生故。住世宣說過恒沙劫。何以故。摩那婆。能受如是法器眾生世間難值故。摩那婆。汝今不應起驚怪心。若諸如來說一法句而眾生等不能解者。假使聞說諸余法門亦不能解。何以故。摩那婆。以其久于煩惱生死流轉之中造作如是無量無邊諸不善行。當知悉由放逸根故。摩那婆。汝于是中莫生變退。若諸眾生聞說斯法能受行者。當知是等久集信根及大智業力。摩那婆。是故汝今應當學彼過去丈夫名曰善賢。  
　　復次摩那婆。汝等應觀阿迦那等三字法門。云何觀此三字門也。何因緣故。彼阿字門為十四句。中間分齊。摩那婆。是三言教方便生處。以阿字門方得入故。何因緣故。彼迦字門以二十一字為境。而得說三言教故。乃至彼那字門于七句中而為境界。通達業藏盡攝取故。摩那婆。彼章所有四十二字義句門者。此即名為世間心中出入息事。是中丈夫四十二息。從一一息依數取之。智者應當分別解釋。何故言阿。云何名息。摩那婆。若諸眾生息往來時彼眾生等壽命得住。往而不還是名息滅。當知爾時則為命盡。摩那婆。彼既滅盡復何應觀。以息滅故得知如是諸眾生命。摩那婆。息若滅時云何應觀。息若存時復何應觀。摩那婆。汝等當觀彼阿字句心為根本無有文字。初方便故應如是觀。汝應知彼心業和合及與氣息出入往來。始從阿字乃至叉字。摩那婆。云何叉字為盡句數。此虛空數勝出入息若有觀者當應善觀不得增減。于中若能知叉字相不斷不亂。至于第十出入息中亦當不斷。若如是數至第十息相續不斷次第不亂。當知爾時則得住也。既得住已。即觀諸法生滅破壞。爾時既滅出入息故即生安想。得安想故。復得無量身心歡喜。既住歡喜復得樂想。不離功德及以方便。即得入彼阿字宮殿。入宮殿已還得如是隨順之法任心所行。摩那婆。于是法中既無思想。云何名識。復于何時心住一處。即于爾時思惟彼心。非滅非非滅。何以故。摩那婆。彼人爾時心想若滅。誰復能入彼虛空者。但彼心想既住一處。所有法門自然現前。一切文義無隱藏者。意欲多說隨意則能。摩那婆。復于何時出入息住。云何眾生作如是想。此人存活此人退墮。此人始生此人終死摩那婆。出入息者即是風氣。于何時中知彼風住。復于何時知彼風滅。摩那婆。所言風者即是攝在出入息中。此但是我方便言說。云何名為方便說也。譬如一切出入息滅則名為死。如是摩那婆。說法息滅。當知即是正法滅也。法不轉故說言法滅。眾生惟見此諸法滅言正法滅。然是正法實無滅也。摩那婆。汝等不應憶想分別謂正法滅。汝等于此正法之中。莫生疑惑當如是知。  
　　復次摩那婆。于意云何。后身菩薩坐于道場將成阿耨多羅三藐三菩提時。如是菩薩假師教不。不也世尊。菩薩爾時無有人教。自然得成阿耨多羅三藐三菩提。摩那婆。應如是知。菩薩爾時無有師教自然證知。何以故。爾時將為一切世間作自然師。誰復當堪為彼師者。是故汝等當如是知。又復由證第三明已。爾乃得名阿耨多羅三藐三佛陀。于一切眾生大眾之中最勝最上。于說法時若有沙門婆羅門。若人若天若魔若梵。一切來問是般若波羅蜜無能勝者。于諸法門無有障礙。若說一句經恒沙劫終無窮盡。以是義故稱言如來。又復摩那婆。無有等故名為如來。一切世間難可得知。云何而言此是如來。夫如來者既不可以眼根知故。云何可見。摩那婆。當知此乃一切諸法虛空處也。  
諸菩薩證相品第四十四  
　　阿難。爾時放光如來為諸菩薩摩訶薩眾。說是虛空宮殿門。時有四那由他眾生。于諸漏法中心得解脫。時彼億數諸菩薩眾。皆得入是大宮殿三昧。阿難。彼諸菩薩摩訶薩眾。以皆入是三昧力故。令彼佛土一切無有山陵堆阜石沙瓦礫荊棘惡草及諸坑阱。地平如掌。阿難。爾時放光如來應供正遍覺告天帝釋言。憍尸迦。汝宜觀此億數菩薩摩訶薩眾。皆得入是大宮殿三昧生歡喜心。以是菩薩三昧力故。令此佛剎一切成就。猶如三十三天宮殿。阿難。彼放光佛住世久近。及佛剎莊嚴亦復如是。阿難。爾時天帝釋白放光如來應供正遍覺言。希有世尊為獨由此諸菩薩摩訶薩等大精進力及其三昧威神力故。令此佛土一切成就如是莊嚴。為由世尊道德威神加持力故。致得如是。阿難。爾時放光如來告天帝釋言。憍尸迦。汝意云何。此三十三天及其眷屬微妙莊嚴。各處己宮自在受樂。此時為但天王威力能令若是。為彼諸天往業因緣今受斯報。阿難。時天帝釋答彼佛言。世尊。我已知也。我已知也。阿難。爾時放光如來欲具宣此諸菩薩等往昔因緣故。復告天帝釋言。憍尸迦。我憶過去無量世時有一大劫名善行路。彼劫有佛號曰山上如來應供正遍覺。出于世間。其佛壽命于彼劫數四分之一。過是已后入般涅槃。佛滅度已。有一菩薩出生其剎。名曰明相。成就諸根身漸長大。聞山上如來入涅槃。后于此三千大千世界一切住處。皆悉興起舍利寶塔。為是事故躬自遍行閻浮提中。盡于海際。從閻浮提次欲往詣第二洲處。多諸海難無由得過。即復停住如是思惟。我今發趣求大利益。方將遍觀大千國土。甫此洲間少許留難尚不能度。況余天下無量洲渚及大鐵圍所有巨難云何可過。且亦無有世間眾生輕微身力。率爾即能從此至彼。亦無有能從彼來者。今日如是自余洲渚如來寶塔。云何可得往彼供養。復作是念。而我今者惟以神通。移此洲中懈惰眾生安置余洲。觀諸寶塔隨有何供。所在遍奉無令有乏。又此三千大千世界所有如來舍利寶塔。以我三昧神通力故。皆成琉璃眾寶莊嚴。令此世界皆悉平正。無諸瓦石荊棘毒刺。乃至無有如芥子許沙礫瓦石。亦無毛發溝坎坑塹。若諸眾生居此土者。一切所有功德果報莊嚴樂事。皆悉如彼忉利天宮。又復愿令諸寶塔中。咸有五種天妙音聲。娛樂供養無有斷絕。如是乃至三千大千世界所有舍利寶塔。彼諸供具亦令常有五種音樂無斷絕時。又愿此世界遍佛剎土眾寶所成亦常雨天曼陀羅花。憍尸迦。時彼菩薩如是念已。于彼洲間即便入于火住三昧。入三昧已。彼界所有悉如心愿一切成就。憍尸迦。彼佛剎中諸菩薩等。咸睹如是不可思議世間希有殊特之事。彼佛剎中乃至所有百億日月百億須彌山百億四大海百億四大洲。彼諸洲渚晝夜常見佛剎土中。是諸如來舍利寶塔亦皆得見。彼諸塔中所有舍利殊妙莊嚴。是諸眾生見此事已皆生歡喜。踴躍無量各作是念。今此境界誰所作也。憍尸迦。爾時閻浮提中有一比丘。是阿羅漢具六神通諸漏已盡。時諸眾生各作是念。我等今應問此比丘。如是境界誰之所作。憍尸迦。爾時閻浮提一切大眾皆共往詣彼比丘所。到已白言。尊者大德。今何因緣忽見如是未曾有瑞。此閻浮提嚴凈若是。惟愿為我解釋斯事。如此奇妙誰之所為。憍尸迦。時彼比丘告眾人言諸人當知。此閻浮提有一菩薩名曰明相。能發如是大精進力。云何當令一切眾生得受安樂。如是念已即于洲間入于三昧住大神通。神通因緣現如是事。憍尸迦。時諸眾生于比丘處聞是言已。皆即共詣彼菩薩所。到已恭敬禮菩薩足。右繞七匝生大尊重。更復頂禮住菩薩前。  
　　復次憍尸迦。時彼菩薩摩訶薩端身正念從三昧起。告大眾言。諸仁者。汝今可來與我游歷行此三千大千世界遍觀如來舍利寶塔。憍尸迦。時彼菩薩摩訶薩將諸大眾從洲至洲。觀如來塔禮敬供養。時彼諸洲所有眾生。以尊重心隨從菩薩。而彼菩薩所將大眾。隨諸所須皆令充足終無闕少。憍尸迦。如汝于三十三天中隨諸天眾。所須之具皆令充足亦復如是。彼諸眾生當爾之時。一切無有耕墾田疇商賈求利行諸惡事不凈活者。彼時眾生因菩薩故具足皆受如意快樂。憍尸迦。爾時明相菩薩摩訶薩周行遍歷三千世界觀如來塔。令諸眾生咸起殷重尊敬之心供養寶塔。自亦興造種種供養。因即教彼三千世界所有眾生。皆悉趣求無上菩提。乃至盡壽修菩薩行。憍尸迦。彼菩薩摩訶薩有如是等大愿威力。憍尸迦。明相菩薩摩訶薩去此佛土過千億世界。有佛世尊號娑羅王。處眾說法。如是菩薩今現在彼。然是菩薩亦于將來過四十阿僧祇劫得成正覺。名無量壽如來應供正遍覺。時彼菩薩得菩提已。諸有眾生得聞名者。皆悉隨意得般涅槃。皆各于彼所住世界成就本愿證阿耨多羅三藐三菩提。憍尸迦。以是因緣汝當知此諸菩薩等自有三昧力無畏等。非如來與威神德力。憍尸迦。若有菩薩欲學諸佛行。欲入佛境界。或時值遇如來現前。時彼菩薩即應咨問彼佛如來。而彼如來為彼菩薩為將為導如法而說教令修行。憍尸迦。諸菩薩等更作何事而于諸佛如來法中不欲學行。憍尸迦。諸菩薩等必當勤學。若欲求學心自在者。不于一切諸佛法中學幻化相。云何當得為于世間。是故應當善自學已然后為人。憍尸迦。一切世間外道神仙。彼等但以少持戒行。清苦攝心尚具五通。隨所應作如意得成。何況菩薩多劫具行六波羅蜜滿四神足。而更不能作如是等少分變化。憍尸迦。汝于是中何所驚怪。且即斯事無有神通。所以者何。一切諸法皆如幻化。憍尸迦。汝于是處勿復生疑。何以故。憍尸迦。如來弟子見諸世間。猶如幻化無有疑網。所以者何。彼信如來即自見法。是故自信不惟信他。何以故。若世間人既自見已。彼人終不更取他言。憍尸迦。如人裸露在道而行。設有一人語眾人言。此人希有錦衣覆身。憍尸迦。于意云何。彼雖有言。自余眾人信此言不。不也世尊。何以故。眼親見故。佛言。如是如是。憍尸迦。諸佛如來諸有弟子。自見法故不取他言。其義亦爾。  
大法炬陀羅尼經卷第十八 如化品第四十五  
　　阿難。爾時天帝釋復白放光如來言。世尊。我于是中都無疑惑。世尊。亦當先體我心。然我今日冀得如來久住于此忉利天宮哀受我等輕微供養。以是義故。我問如來。世尊。今者將諸大眾不見遺棄臨顧我宮。我心欣踴不自勝任。何以故。我從生來初未見聞。諸阿修羅及諸天眾歡樂共住。今蒙世尊加持威力。令我諸天共阿修羅歡娛受樂。  
　　阿難。爾時放光如來應供正遍覺告天帝釋言。憍尸迦。汝豈不知。我今為此十四菩薩摩訶薩等滿宿愿故。增長善根故。成其慈惠故。我今要欲攝此菩薩教示之故。又為此等得坐道場熏修因故。阿難。爾時十四菩薩隨從其父善臂阿修羅王在善法殿。于放光如來前。整理衣服偏袒右髆。右膝著地合十指掌。白言。世尊。我等自從有所聞說。盡力尋思未能開解。但于如來生敬重心。故敢咨問如是義處。世尊。已證三種言教方便業藏。我等今日全未受持。是故我今欲知此義。惟愿演說三法藏門。佛告諸菩薩言。善哉善哉。摩那婆。汝等欲聞如來法藏耶。諸菩薩言。唯然世尊。愿樂欲聞。阿難。爾時放光如來即自舒其金色右手置于空中。告諸菩薩摩訶薩言。摩那婆。汝今當觀如來世尊手在何處。諸菩薩言。世尊。我等惟見如來世尊手指虛空。佛復告言。摩那婆。于意云何。此虛空者可得作耶。不也世尊。可得見耶。不也世尊。可得聞耶。不也世尊。佛言。如是如是。摩那婆。若是虛空可作可見可聞可觸者。便可證知。如來藏義亦復如是。汝應善知。摩那婆。但是如來應供正遍覺。證阿耨多羅三藐三菩提已。見諸世間猶如幻化。假說諸法方便示現引導眾生。何以故。是中眾生有著法想。是故如來為其說法。其實如來亦無所說。摩那婆。若必有此三教藏者。彼不可動亦不可說。說于無說不可成就。摩那婆。若是虛空有增減相。無有是處。惟彼如來有是境界。所謂建立諸法。是中如來見諸世間猶如幻化。住大慈悲說如斯法。令諸菩薩摩訶薩等得如斯法無有損減。  
　　復次摩那婆。一切眾生有四十二出入息等。為四十二出入息句。令彼學知說字根本。是中若有菩薩摩訶薩。具得如是四如意足。而彼菩薩亦不能為諸眾生等說如是處。所謂初阿字門四十二句。如是次第數至八分。于八分中所有分段。即是為諸眾生說八思惟處。于世間中說此八法不令斷絕。是為第二教藏法門。汝應思惟修行此法。摩那婆。如阿字門不縛不解。當知一切諸法所有語言可說可見。彼等一切不縛不解。云何名為不縛不解。摩那婆。不縛不解者。謂一切法性本自空。誰能于中為縛為解。摩那婆。如彼板上文字章句。乃至言說亦無住所。若不方便有是言說。無一眾生知一句者。摩那婆。是為總解藏法門義。時諸菩薩復白佛言。云何總解。佛言。摩那婆。汝應受持。此入法義。汝于是中莫生疑惑。此解說中無有疑網。云何無疑。一切諸法皆如幻化。摩那婆。世間所有諸語言法。如來世尊悉知悉見。是中眾生有疑心者。如來所說如是等法。能令彼等斷疑惑心。云何斷疑。為作方便譬喻解釋故如說于此中住。是則還令住阿字門得相生法。摩那婆。汝等惟應六日正念成如來業。當思惟時更莫他念。汝若思量法相義時。但當如是正念現前。念如來故。爾時若有所說。若無所說。于是法中無有疑心。因是六日念如來已。即能覺悟阿字法門。于六月中不思飲食。以是念故于如來前更得無量無邊辯才。如是念已若得迦字法門名者。即亦能得成就思惟。此第九分。于一心中云何得生。惟有如來住處故能知此。亦即不離如是說處。一切諸法猶如幻化。汝摩那婆。勿生二想亦莫致疑。亦不須作宮殿想也。但于六月念迦字門。因此即復思念如來。若能成就三昧定者。假使如來不現在前。亦即得見莫生疑惑。如來未為汝等作究竟斷疑之語。是故汝疑未能斷絕。又復如來雖為汝說終不得盡。何以故。摩那婆。譬如有樹花時出花果時出果。摩那婆。于意云何。彼樹若其花時未至求花得乎。不也世尊。果時未至求果得乎。不也世尊。佛言。如是如是。摩那婆。如來亦爾。說時未至故不說耳。摩那婆。于意云何。又如彼樹可知來處。乃至花果知來處乎。不也世尊。佛言。如是如是。一切所有能說所說俱無來處。摩那婆。或時有人發掘彼樹。拔其根莖枝葉出已。復以刀斧芟剉令碎。乃至無有如棗栗許。摩那婆。于意云何。彼樹如是被分散已。求本花果有可得乎。不也世尊。何以故。既破散已乃至無有樹相可見焉得花果。佛言。如是如是。摩那婆。一切諸法無有相故。云何可說。  
　　復次摩那婆。若諸法師升法座已。爾時先當念阿字門。亦念如來三言教藏不得放舍。如是諸行于彼三門相續念處。念已復念。作是事時。乃至不起諍論言說。摩那婆。若諸法師欲說法時。應當念彼六日事業不得舍離亦無休息。一切諸法可得證知。摩那婆。彼迦字門語言解說相續不斷。當于彼中阿字為初與智相合。二十一句方得具足。摩那婆。夫言教者。即是其中二十一句次第不亂。摩那婆。以是事故。諸佛世尊希出現耳。何以故。彼時無有如是法行。雖有多人終亦無能如法行者。是時亦有無量眾生。初亦起心愛慕是法。及其臨事多生驚恐終無所獲。摩那婆。若復有人作是思念。我如是行即得成就諸佛法者。彼為執著。若此執著是佛法者。何故往昔劫初時人。于內外物無我我所。不著諸法不假造作。果報自然意須即至。其后漸漸起諍競心。喪失自然眾味果報。摩那婆。以是因緣汝等當知。諸佛世尊終不執著佛菩提也。汝于是中不應生著。若執著者不得受樂。何以故。夫執著者眾苦根本。  
　　摩那婆。汝等當觀郁單越人。雖與三方同受人身果報最上。彼于生中雖無施等。然壽終后皆得上生欲界天宮。摩那婆。汝應當知。無為之事乃至能得多時受樂。若彼有為著我我所。是人無有一不善法而不受者。摩那婆。不善法者。所謂一切諸行生死。是故如來常誡勿著有為諸法。摩那婆。不作不著有為法者。即是如來究竟宣說修行施等五波羅蜜。是故于一切處說諸波羅蜜共相熏修。云何熏修。修行施已則能聽法。至聽法所便能咨問。于咨問時見有勝法即便求學。彼等若知諸法。無勝無我無執無生無出。即于一切有為法中能如實知。爾時則于諸如來所得真信根。彼等復能發勤精進。云何能起勤精進心。以有如是大方便故。則能速發阿耨多羅三藐三菩提心。愿令我等于此法中常得修行終自證知。聞說如是般若波羅蜜時不生驚怖。摩那婆。是中云何能無驚怖。彼于一切皆有舍想。云何舍想。所謂于諸法中無有悕望亦無諍心。何以故。如幻化想故。摩那婆。是為顯示說義。于如是等諸波羅蜜即解脫。因如來說法因斷諍故。不起諍競故。雖斷于生而不斷故。  
緣生法品第四十六  
　　爾時諸菩薩復白放光佛言。世尊。云何名為令生不斷不全斷故。佛言。若如是者一切諸法如實說中無有疑處。無疑處故如是證知。當于爾時令生不斷亦非不斷。持是法行得度彼岸。我今如是說不斷時。諸眾生等猶不能知。何況能有受持法者。摩那婆。譬如大海常能容受一切大河。及以眾流憶百千數。悉歸大海。而彼大海無滿足時。如是一切諸眾生等。具足三種貪諂眾惡。諸佛世尊恒為宣說佛菩提等一切法門。初無斷絕尚不能受。何況有時斷而不說。摩那婆。以是因緣。諸佛世尊降大法雨未曾斷絕。何以故。不欲令彼當來愚惑盲冥無目諸眾生等墮陷非道。摩那婆。譬如因于日月光輪一切世間知有晝夜。一切法輪亦復如是。若諸法師為他說法。是人求法讀誦通利。復能遍說作世燈明。為彼昏睡盲冥眾生不能斷絕生死網輪。說令斷絕。又復為彼嫉妒不信常被三事覆纏羈系墮于惡趣障礙眾生然大法炬。因是明故眾生見法。若諸眾生墮在惡道即得速出。既得舍離險惡道已。彼各共求平坦正路。摩那婆。平正路者。若能遠離險惡道者。即平正路。摩那婆。汝等若于如是說中不信行者難得解脫。能信行者。是人當為一切世間開大利門。彼得法已轉相教授。眾生聞者盡作證明。而諸眾生各相謂言。如來為我說真實法。復示我等不顛倒說。摩那婆。汝應如是精勤不懈或就正業。正業成故遠離塵垢無有染著。無染著故得清凈見。見清凈故無復冷熱。一切世間所有眾事。皆得成就正善業故。諸余眾生更作異說種種邪法不善業行。于彼人所當起舍心。應自思惟修對治法。若得修學如是法已。即能于彼六十二種惡邪見中。得實知見成就真法。滅除一切如實障礙。  
　　復次摩那婆。若說法師常為如是億百千數信根眾生。具說法要。或復有人但為一二破戒邪見重惡眾生。一彈指頃少時說法。隨彼惡人受與不受。其說法師所得功德。勝前福聚無量無邊。因此善根于當來世所生常得精勤勇猛供養諸佛。彼時雖有多種眾生若人非人聞正法已心生恐怖。汝等但當為說正法。摩那婆。汝應觀察諸眾生等。常有如是無量惡欲諂誑我慢。無明黑闇覆蔽纏縛。以纏覆故于是法中生大恐怖。自恐怖故不能行法。假有所說。亦復不能令他受行。或時自知煩惱障礙。更相謂言。我等今有如是眾惡。雖聞正法不斷諸見。如是諸見我應除斷。云何應斷。我今自知須斷諸見。若受眾見而不斷者。即入黑闇邪見叢林。以邪見故常為生死系閉纏縛。我若能斷。根本眾見。自然解脫生死系縛。摩那婆。若佛世尊為他說時。若人聽受終不生怖。何以故。如來世尊以自無怖。于諸佛法無有缺減。為他說時令彼聞者增長善業故。摩那婆。當聞法時。汝等莫著于是法中。但當一心勿生余念。如來應供正遍覺。為斯事故出世間耳。摩那婆。諸佛世尊惟有是事。所謂為利一切世間凈世間眼。斷除遮障諸非道故。摩那婆。諸佛世尊但一音說。令彼眾生隨類各解。斯是如來神力加持。故得爾耳。如來一音演諸法義。能以一義得無量智。若以一智即能破除六十二種邪見根本。令諸眾生悉皆遠離一切塵垢。若有最惡極怖畏處。眾生受身所作諸業。如來于中說法教化拔濟眾生。無有休息教誡眾生。汝若不造如是惡業終不生此。如來世尊更無余致。惟教示彼斷除行業陰入界等皆是諸行。受生亦然。一切世間所有諸行及以受身。我皆教示不令行此。為是眾事我常宣說。無天無人乃至無有壽命資財。世間事業一切皆無。若有作者即有受生。云何作者。所作諸行即是受生。若受后生當知是中無有眾生不受生者。汝等當知造諸行者即是受生。復次摩那婆。如大龍王。普興大云遍覆一切。降注大雨潤洽大地。咸令一切樹木叢林郁茂滋長。百谷果實皆得成就。是諸眾生資此活命。乃至諸畜亦同增長。摩那婆。若諸牸牛食肥美草飲以清流。常令豐飽然后得乳。從乳出酪酪出生酥。從生酥出熟酥。從熟酥出醍醐。如是摩那婆。汝于一切緣生法中不應生怖。亦不應言云何得說有諸眾生無諸眾生。惟當善觀因緣諸行。摩那婆。如人睡時夢中所見或作不作。彼皆寤時曾所經事。又如種子無有定相。論其形質不可說壞亦非不壞。何以故。若言定壞牙則不生若定不壞牙亦不出。一切有為因緣生法亦復如是。妄念思惟分別故生。是中實無能成就者。亦無見者。如是摩那婆。如來不說定有眾生。亦復不說定無眾生。如來惟說一切諸法從因緣生從因緣滅。云何諸法因緣生滅。所謂因彼故有此。彼生已此生。彼無故此無。彼滅已此滅。若一切法從緣生者。云何定說有富伽羅。以是因緣。如來不說定有眾生。諸天及人自外諸趣亦不說滅。惟說不能放舍執著顛倒分別謂有眾生則墮無明極深闇處。惟令棄舍示以正路。勿復愛樂是富伽羅。摩那婆。彼真實法不可破壞。諸佛如來乃至小草尚不欲壞。況當令滅富伽羅也。若滅壞者。無有是處。以是因緣。諸佛世尊常如是說。無有一法可成就者。然復不無因緣生法。而亦不無執著顛倒。摩那婆。無有一法離因緣者。以有因緣。是故說有富伽羅相。及有事物顯示世間。善法惡法勸令知也。  
　　復次摩那婆。是中物想即是板想。以板想故知諸物想。何者是物。何者是板。所言物者。以妄分別住物想中。造作未來一切諸行。摩那婆。以何義故復名物也。以如是想作多種事。故名為物。彼前后際不可知故。猶如風輪。若復有人乘風輪想。彼等則為住板想中。應如是知。摩那婆。如彼風輪乃至無有一念時住。諸眾生等乘彼業風亦復如是。彼諸眾生造業行已。還作諸行如是成就。彼成就已未曾生彼一念覺心。我等昔來所作非善。以想分別空事輪回。流轉生死未曾暫住而我不覺不見其邊。不知闊狹不識小大。不見不覺常處如是業行風輪。往來旋轉莫能自出。猶如生盲未曾見色。若他來問當云何答。又如愚導不達前途。設有人來問道相貌。彼既不知復云何答。假彼有言定無理趣。摩那婆諸眾生等乘諸行輪。旋轉不住不覺不知亦復如是。而彼眾生乘是風輪來往之時。乃至無有初中后際。不得其邊全不覺知不見不念。  
　　復次摩那婆。彼時盲人作如是念。今我宜在此風輪住。我有思想此風輪中可得停住。如是念已。從始至終念念增長無有斷絕。彼盲后時或得暫住。即欲從是風輪中下。而復不下更作是念。我今若得見此道者便有下處我即得住。既得住已我應自得暫時自止。彼盲后時復作是念。我于今日若見不見但少時住。如是念已便得暫住。住已思惟今我得住。即生樂想勞弊亦除。然猶不見下時道路。云何從此風輪而下。我若見者即知風輪往來之處。摩那婆。彼盲當作如是念時。即于其所遇一良醫善能治目。彼雖有遇而眼不見。是時良醫愍彼盲人。為治目故即往其所。問盲者言。汝目如是能見色不。盲人答言。我眼若此云何見色。我若見者便知正路。良醫語言。且開汝眼吾試觀之。如可治者當為汝療。盲人聞已。即大開眼示彼良醫。爾時良醫具觀是人眼中病已。即知是疾根本所因。應其所須為設治法。或[鏍-糸+廾]或針或刮或藥。作如是等療眼方已。告盲者言。我今為汝說善方治。除汝目病令睹眾色。若得見者汝歡慶不。時彼盲人白良醫言。我此生盲恐非所救脫如醫教慶幸何言。良醫復曰。此事誠難我力能辦。汝于我所但生信心。是吾家業汝不須疑。汝欲見驗當問眾人。我治是患功效云何。盲者復言。大師是中欲作何事。醫告之言。汝無多憂。我于是中無過造作。但假少時吾當合藥。事須詳審不可匆懅。若忽迫者事或難成。時彼良醫如是教已。即與是盲和合眼藥。藥成就已置之眼中眼微清凈。既清凈已遂從醫所速疾而還。時彼盲人藥治未幾。眼中胎膜皆悉消除。胎膜除故眼即晴明。頓睹生來所不見事。亦見眾盲乘彼風輪。往來流轉不能自止。方嗟嘆曰。嗚呼哀哉。此等眾盲亦久居是風輪之內。循環往來未嘗停息。初無有人為說斯事。亦無有教療治盲者。即作是念。如此眾盲與我何異。我既遭遇得大醫王。除去生盲遂有今日。我今云何獨受斯福。我當從此還請醫王。令是眾盲盡蒙救療。彼人爾時復作是念。今我但且先告眾盲。說斯大事先令體解。然后導引往求大醫。如是念已即告彼盲。汝等諸人宜少停住。我今于汝欲有所宣。時眾盲等答彼人言。我不得住。彼人復問。汝今所住為何處乎。眾盲復言。而我今日不能得住。汝今豈能獨有住也。彼人復謂眾盲人曰。汝后見時自然應知。誰有住處誰無住所。眾盲復言。汝今獨知豈能出我眾人意計。彼人復言。我于往昔亦曾如汝。以無目故乘彼風輪。往來流轉無有窮極。世間之人多以此患。乘無住輪長夜勞苦。而我幸會遭遇醫王。大師哀憐除我目疾。以是因緣我如是見。我如是知我如是言。汝等今日沒此風輪。不見不知不覺不信。汝等若有一人共相領解。乃至須臾暫時停住。我當為汝求彼醫王。醫王降意汝自知信。奉行師言必蒙大利。爾時諸盲眾中有智人等。聞是語已即作是念。我等今應受是人教。少時停住亦何所損。若必如教吾慶特深。假不如言我亦無患。且我暫住所得亦多。既得交游善人又亦自除疑惑。以是因緣今我決住不復疑也。時有智盲如是念已。即與眾盲共詳進止。告彼眾言。我久勞弊忽辱善言。自當暫停今不去也。如是言已。遂便答彼先盲智曰。仁若知時。隨所應作為我等作。時先智盲本雖生盲。既蒙得眼已成光明。隨意而往無復障礙。即作是念。今已許彼無量盲眾出如是言。我當為汝開眼光明。今當先造大師足下。厚謝先德因白是事。先智始發。彼大醫王已在前路。智既遙見深生歡喜踴躍無量。即作是念。是大醫王先惠我眼。導我光明除我患苦。與我無量無邊快樂。令我歡喜解我疲乏。我今應當速至其所頂禮其足。苦身供養妙言稱美。起希有心尊重恭敬。隨諸所須皆應奉上。如彼念已。即往其所如其先念。荷德謝恩盡虔供養。復欲為彼諸盲啟請。更發希有清凈敬心。復起殷勤憐愍深念。白大醫王言。我先蒙恩見惠明眼。復令我得諸方便智。今日乃有無量無數生盲眾生。乘不住輪受無窮苦。惟愿大醫。為除生盲施其眼藥。令彼歡喜與我無異。爾時醫王愍諸盲故。即與是人躬至其所。到其所已即告之曰。汝等眾盲生便無眼。今者實愿見物以不。時眾盲人白醫王言。大師。我等昔來未曾見物。今日思睹何足復論。醫王復問。汝從昔來未見何事。今欲見者復是何等。彼復白言。大師。我從昔來于所行處。惟謂是道然實不見此路短長及與近遠。乃至不見初中后相。醫王復語彼眾盲曰。然此路也非是正路。汝等昔來所行非道。眾盲復言。然我于中已生路想。醫王復言。汝等不應生是想也。即便指彼盲智者曰。汝知是人昔亦同汝。后乃知非久已舍棄。復告眾盲。汝等今日若信此人昔似汝者我即治汝。我便次第造作治事。于是眾盲白醫王言。唯然大師。師自知時敢不從命。時彼醫王。還合如是先治眼藥。療諸盲人咸皆同得如是凈眼。彼眼開故皆大唱言。嗚呼我等今得大樂。而我昔來處大闇輪非路狂走。摩那婆。汝等當知是中治眼大醫王者。即是如來應供正遍覺也。如彼初盲醫先為治即蒙凈眼者。是彼諸善男子說法師也。自余眾盲得凈眼者。即是受持此經法門諸眾生等。摩那婆。以是因緣如來應供正遍覺。普為汝等譬喻開示如是義處。摩那婆。汝于是中應學如來應供正遍覺。若人欲學如來應供正遍覺者。當如是學。摩那婆。以是因緣。如來應供正遍覺。具為汝等引斯譬喻解釋義耳。摩那婆。汝等若學如來世尊。應當學是諸法相門。復應先作如是思惟。我今云何作諸方便。為彼黑闇生盲眾生。作大光明開其眼目。摩那婆。是為解釋第一大慈大悲行事。汝若見彼幽盲眾生。復應須作若斯治法。如是治已彼自見法。不從他行不行何處謂風輪也。摩那婆。是為凡夫諸眾生等未得正法無住處者。  
大法炬陀羅尼經卷第十九 信解品第四十七  
　　爾時彼諸菩薩白佛言。世尊。若諸菩薩摩訶薩將欲為他解說法時。應先請佛。若他來問無邊法門。我當云何為眾生說。又眾生等若問不問。復云何說復當為他多少說也。我今請問。惟愿如來為我解釋。世尊。若復有人升師子座欲說法時。是中應當以何方便決定得是如來業藏無量辯才。既未曾入此三言教。亦無有人為其解說。亦不讀誦修習受持。云何而得自然現前具足辯說。  
　　爾時放光佛告諸菩薩言。摩那婆。世間無有如是方便。惟還于此三教業藏陀羅尼門修多羅中讀誦受持乃可得耳。或時有人為佛世尊。加其威力及法力得者。摩那婆。若有如是陀羅尼法門者。還由說此修多羅故。而得成就非遠離也。若從他聞如聞速解而不忘失。所有語言及有余所說一經于耳。乃至盡壽終不忘失。若人由來未曾聞者。彼初聞說亦不能知。應為具釋。摩那婆。若人不持此三言教如來業藏如說受持而能具足一切辯者。無有是處。摩那婆。若諸眾生具足受持是法門者。自然當得無量辯才。汝今應當知是德藏。摩那婆。若復有人親聞佛說若加持力。若彼自有信根慧力。躬造法師求問法者。摩那婆。當知此等皆是厚集三乘善根。若有隨趣一一乘者。彼時法師應為是等施設佛法。何況于彼具三乘者。摩那婆。或時復有百千萬億異類眾生。一時云集是法師所。彼彼各問種種法門種種義句種種文字。法師爾時于彼無量異眾生所。無疑惑心亦無怖畏。以無礙辯隨問酬答。解釋法門無有障礙。復次摩那婆。譬如有人從生作賊。有大膽勇及賊智方便。雖復處在百千人中都無危懼。何以故。以久成就賊智慧故。摩那婆。彼說法師亦復如是。當說法時雖復處于無量百千億那由他大眾之中。解釋深義隨問能答。無有滯礙皆令歡喜。乃至不起一念怖心。何以故。以先成就無礙辯故。復次摩那婆。譬如阿那婆達多龍王能雨眾流滿四大海。如是摩那婆。彼說法師成就三藏充足一切亦復如是。摩那婆。又如阿耨達多龍王有大方便能出河水。隨順一切眾生意愿。如是摩那婆。彼說法師以先成就三言教藏。能為一切方便教示。令諸眾生斷除疑心。皆悉通達滿彼愿海亦復如是。  
　　爾時諸菩薩復白佛言。世尊。此三言教方便業藏。為當惟此陀羅尼門修多羅中具足有耶。為更于余修多羅諸法門中亦得有乎。我等今者咨請世尊。為欲了知此決定義。世尊。我等咸共作是思惟。如來世尊有大方便。今日將無更說他義而令我等疑惑不解。何以故。如來大智境界深遠。是故我等預生驚怖。世尊。譬如有人欲以兩臂浮渡大海登于彼岸。當知是人必喪軀命。何以故。世無有人但以手力能過大海故。世尊。我等亦爾。如彼愚人不能隨順仰信如來。欲以自心測量佛智。  
　　爾時放光如來告諸菩薩言。如是如是。摩那婆。但能勤求豈有不獲。汝向所問誠合時宜。汝于是中勿念疲怠莫生恐怖。當以無礙智慧辯才。分明義理辯正文字。善修三業出離世間。凈持禁戒一心思惟。積集真智勇猛精進。不舍重擔莫退本心求一切智。于諸法門斷除疑網。具足如是善巧方便。數咨如來亦自觀察。當以四種攝受正法。于諸佛所聽受未聞。若佛滅后護持正法。于末世中多惡眾生誹謗毀辱是經典者。汝等應當如法苦治。乃至命終常須求請。不得放舍懈怠懶惰。摩那婆。汝等于中學是大事。若如來所或弟子所。常當咨請如是正法。既自學已復成就他。因是展轉教化無量無邊眾生入此法門。  
　　復次摩那婆。若諸菩薩摩訶薩于求法時。世間無有一眾生所而不至者。何以故。欲令法界一切眾生一切皆入究竟涅槃。是故菩薩于求法時。常作是愿。我從今日凡所生處。但令我得聞所未聞乃至一偈一句一言。我于是中不惜身命頭目支節一切身分皆用奉上。何況身外所有財物。輒欲寶愛而不舍者。  
　　復次摩那婆。若諸菩薩摩訶薩為求法故。但有法處即皆造求。或時往詣旃陀羅家。或時至彼羅剎住處。乃至鳥獸所居之處。聞已皆往請問求法。或時彼等要菩薩言。能住我家足滿千歲。然后我當為汝說法。菩薩聞已。即住其所滿足千年。隨彼所須供承給使。要聞法已重報而還。復次摩那婆。若諸菩薩摩訶薩為求法故。如是精進尚能奉給諸旃陀羅乃至羅剎惡鬼畜生滿足千歲。而況不能于住正法善根眾生及以智慧大法師所。聽聞正法斷惑決疑。  
　　復次摩那婆。如是菩薩摩訶薩。既聞法已心大歡喜。念欲往報說法者恩。當知爾時非以貨財可用報答說法者恩。何以故。摩那婆。以恩重故。設于諸佛如來正遍覺所。亦無方便能報之者。所以者何。為其重故。云何為重。所謂法施。夫法施者。于諸施中最為第一最勝最妙。最為無上為無上上。無數無量無有邊際。不可以彼財施為比。何以故。無取著故。摩那婆。夫財施者。即是生死有漏有為執著取相煩惱施也。其法施者。一向出離無漏無為無礙無相智慧施也。又法施者。無人能毀亦無能贊。若有訶毀此法施者。當知是人即謗三寶。摩那婆。汝于是中應深思念。殷勤咨請聞已修學。既自學已為人普說。以具宣故法得久住。亦令世間善法增長。  
　　復次摩那婆。譬如商家以少貨財販賣求利。是人資產歲月漸增。庫藏充實拯濟多人。若不商販財則不增。后值饑荒喪失家累。摩那婆。彼說法師亦復如是。應常宣說不得休懈。何以故。若常宣說法住增長利益人天。成熟善根滅除眾惡。若不宣弘法則衰殄。熾盛惡道損減人天故。復次摩那婆。譬如商導多將徒侶莊嚴器仗。持諸貨財經涉險難。適于中路更遇余商。時彼導師分明約束強弱相保首尾相衛部分如法。于險難中雖逢寇賊。不損貲財安隱得過。摩那婆。彼說法師亦復如是。雖處無量百千大眾具宣如是正法門時。彼大眾中多有如來世尊弟子。聰明利智善解其義讀誦受持。誦持力故無有障礙。假設外道世智辯聰。百千邪論種種咒術。種種辭辯種種問難。無所申展自然喪滅。云何而能作諸妨礙。摩那婆。汝應當知。彼百千數大眾之中。雖有邪見世智辯人。然彼一切諸比丘等。勿受其言莫行其事。不得供養不應親近。何以故。以彼無有增長成就利益諸事惟有損減破壞善故。  
離惡友品第四十八  
　　復次摩那婆。如有人家施設種種上妙美膳人間所無等輪王食。如是妙食味中最上。然雜微毒如芥子許。摩那婆。于意云何。有人饑虛思求粗食。忽逢毒膳為取食不。諸菩薩言。不也世尊。佛言。摩那婆。如是如是。如汝所說。若人贊說世智辯聰所為事業。乃至讀誦一偈一句。斯人不可在僧眾中。何以故。以彼即非諸佛弟子故。  
　　復次摩那婆。譬如有人得惡癩病。是人不得入凈眾中。謂剎利眾婆羅門眾長者居士一切眾中。乃至不應暫時立住。況聽久坐清凈眾處。摩那婆。世辯邪人亦復如是。尚不應令清凈眾前須臾立住。況得久坐同其事業。  
　　復次摩那婆。譬如野干鄙賤腥臊身形疥瘦時食糞穢。豈容得在師子眾中。摩那婆。世辯邪人亦復如是。是人惡極無有善根。終無得在諸佛剎中。假令先有亦應驅擯。何以故。不令眾生學習惡見長夜增長無量惡業墮諸惡趣受大苦故。  
　　復次摩那婆。寧與怨家旃陀羅等屠膾之人共為親友。終不與是邪辯惡見暫時同住。摩那婆。寧以利刀劈破舌根。不與惡見論說佛法。摩那婆。寧忍饑苦千歲不食。莫因惡見受他信施。摩那婆。寧豎鐵鏘以為鋪榻臥經千歲。不與邪辯惡見謗毀之人暫同坐臥。摩那婆。寧以灰火覆地足蹈千年。不與邪辯惡見之人受經行處。何以故。摩那婆。千歲蹈火苦止少時。若學惡見永墜惡道。何以故。摩那婆。凡夫愚癡心力鮮少親近邪黨積習其惡。同惡相扶破毀佛法。既自作已。復令無量無邊眾生學習邪見。  
　　復次摩那婆。于意云何。若人毀佛及謗法僧。彼人長夜得安樂不。諸菩薩言。不也世尊。佛言。摩那婆。以是因緣。如來應供正遍覺殷勤顯揚如是法義。摩那婆。如來世尊有大慈悲。于一眾生未曾舍離。永斷惡心無有嫉妒。遠離妄語亦無錯言。摩那婆。如來應供正遍覺。是真語者。是實語者。凡是眾生欲受何法。皆即為其方便演說。令彼無量無邊眾生隨類得解。得智解故速入涅槃。摩那婆。汝等若見邪辯宣說。慎莫聽聞亦勿禮拜。不須隨喜。應如是知。摩那婆。汝等當知設對百千諸佛經典。不讀不誦不受不持。數百千歲默然而住。不與邪辯共住談論。讀誦所作或暫聽聞。摩那婆。汝等從今于一切處。慎莫與彼非法眾生共為朋友。勿與同居亦莫親近。何以故。若有親近非法惡人從其事業。是人長夜不得安隱。所以者何。是人知已還以惡法轉教他人。去來現在常行邪法。以行邪故輪回眾苦。摩那婆。汝等當知未曾見聞行世間法能知出世勝上人法。豈況行邪而得證者。  
　　復次摩那婆。彼惡眾生無能為物作凈福田獲果報者。如來世尊亦不開許。彼惡邪人受他供養。復不聽彼諸余眾生奉給惡人衣食眾具。何以故。以彼癡人不如法行終不住是如法中故。不求解脫終不住是解脫中故。彼等愚盲不行我法住邪法中。應如是知。摩那婆。諸佛世尊常作是說。若諸眾生未入正法。亦未入于聲聞法中。若供養者果報減少。  
辯田贊施品第四十九  
　　爾時彼佛告諸菩薩言。摩那婆。若人供養或須陀洹。乃至養飼畜生餓狗。隨其品類悉有功德。是故應當一切處施。隨施主心得報差別。摩那婆。施持戒人得果報異。施破戒人得報亦異。施者受者其事皆異。乃至餓狗得報亦異。摩那婆。是故一切皆應勤求住清凈戒忍辱精進禪定智慧。乃至所有力無畏等。一切功德咸應求之。  
　　復次摩那婆。以是因緣。如來世尊為諸菩薩摩訶薩等受衣食故。開許四事。何等為四。所謂若諸菩薩摩訶薩不自為己受畜財物乃至飲食及諸湯藥。凡是所須如法乞索。若得供養如來聽受。是為菩薩摩訶薩開許初事。若諸菩薩摩訶薩常行教化一切眾生。遠離惡法成熟善根。若有所須如法求乞。得供養時如來聽受。是為菩薩摩訶薩開第二事。若諸菩薩摩訶薩于一切時。常為供養諸佛如來及如來塔若有所須如法求乞。得供養時如來聽受。是為菩薩摩訶薩開第三事。若諸菩薩摩訶薩常樂讀誦贊說經典開示眾生。若有所須如法求乞。得他供養如來聽受。是為菩薩摩訶薩開第四事。摩那婆。若有菩薩摩訶薩能住如是四種法中。當知彼行長夜增長無有損減。亦為無量無邊眾生說菩提法生長善根。而彼菩薩如是行已。堪受誰供。所謂堪受長者居士若婆羅門若諸國王乃至轉輪圣王勝供養故。受何等供。所謂房舍臥具衣服飲食療病湯藥。乃至種種財寶眾具充給所須。如是菩薩住是威儀受供養時功德無減。  
　　復次摩那婆。若諸菩薩摩訶薩等隨順成就四種行已。以此善根獲四果報。何等為四。一者若彼菩薩念欲居于轉輪王位行十善法教化眾生。隨意即作轉輪圣王無量千世。二者若彼菩薩意欲念作忉利天王說法教化三十三天。隨意即得無量千世。三者若彼菩薩意欲舍家出家修道證沙門果。隨意即得沙門果證。四者若彼菩薩欲得當證阿耨多羅三藐三菩提。藉此善根斷除顛倒。次第住于諸善根中。必當得成阿耨多羅三藐三菩提。摩那婆。此四種法。為諸菩薩摩訶薩最上修行。能住此法堪受供養及能施者是二皆名著大鎧甲。應如是知。何以故。摩那婆。是中不可以懈怠之人。少精進者失正念者。無威儀者樂睡眠者。長夜不舍懈怠懶惰。遠離勇猛恥不問他者。受此供養。如是之人。乃至不堪受他六年棄置糞中一腐木片。何以故。摩那婆。若諸眾生不住正法。于三界中不消一物。以是因緣。如來世尊不為如是愚癡邪見諸眾生等不住威儀不依佛戒宣揚弘說如是法事。  
　　復次摩那婆。一切菩薩初求法行。有四種事退欲法心。何等為四。摩那婆。若有菩薩為眾經紀。或時往詣聚落城邑。若至王都入王宮殿。為物去來營理眾務。然彼眾中無一比丘凈持禁戒。亦無一人勇猛精勤。多是愚癡不知經典。時彼菩薩見諸徒眾多行非法。便即退舍求法意行。我今云何與是等人同止共居學習是法。摩那婆。汝等當觀惡世比丘假得僧名令他營護。知事人等無有尊敬欽仰之心。以是因緣。令彼菩薩見如是等無行眾生速舍善欲。摩那婆。是為初行菩薩摩訶薩退求法心第一事也。  
　　復次摩那婆。若有菩薩欲學菩薩諸功德行故往他所聽受正法。至他所已先即請問諸菩薩行。精進勇猛依所聞行。觀彼眾中無一比丘能說如是所咨問法。而彼菩薩于法有疑無人能決。即起誹謗退舍本心。摩那婆。是為初行菩薩摩訶薩退求法心第二事也。  
　　復次摩那婆。若諸菩薩念舍世間有為之事。所謂若衣若食乃至湯藥種種眾具。欲學如是菩薩所行。如是菩薩至僧眾中。見諸比丘坐高大床貪嗜飲食悉多受畜不凈財物常樂睡眠喜論世事無厭離想不善思惟順生死流增長魔業。時彼菩薩見是事已退舍本心。摩那婆。是為初行菩薩摩訶薩退求法心第三事也。  
　　復次摩那婆。若諸菩薩欲行最上樂。欲阿蘭若法。欲行空三昧行。彼自未有如是解慧。云何當行阿蘭若法。復云何念空三昧門。而彼菩薩作是思惟。我于今日應速往詣若出家人若在家人所。咨求請問如是行法。或時有人能解此事為我說者則得依行。如是思已即便往詣出家在家一切人所。咨問所疑無能決者。更復思念。我于今者應當往詣比丘眾中請問此義。如是思已。至大眾中見諸比丘請問此義。然彼大眾無有一人能教示者。亦無一人生隨喜者。菩薩見已壞其本心。然彼無行諸比丘等。方為菩薩說如是事。汝等從今常應受是高好床敷種種衣服種種美食。言佛不許者為待他請故。摩那婆。而彼諸人雖教菩薩如是等事。然復不知受法云何。受他衣食得不損己。受此物已得清凈不。彼皆不知如斯之事。摩那婆。彼諸癡人具足非法。破沙門行。懈怠懶惰不凈臭處。沙門枯草遠離戒肥。常懷貪欲嗔恚愚癡寧知如是空無相愿。既無慧解云何能行。既無解行云何能說。假雖有說云何斷疑。時彼菩薩見是事已起毀謗心。即便退轉善欲法心。摩那婆。是為菩薩摩訶薩退求法心第四事也。  
　　復次摩那婆。今此眾中得無如是諸惡人不。諸菩薩言。不也世尊。佛告諸菩薩言。摩那婆。如是眾生計不合受七日臭穢投棄惡食。何況更受凈妙食也。是人本無出家受具比丘體相。何緣得彼比丘僧名。  
　　復次摩那婆。此天妙食本不為彼行非法人破凈戒人墮諸見人不如法等而施設也。摩那婆。汝當正念。汝今住此須彌山頂。食是忉利天王妙食。此食最勝上妙第一。假使人中轉輪圣王尚不應得。況復如是假披袈裟臭穢不凈行非法者。而堪受此天須陀食。摩那婆。以是因緣。如來應供正遍覺先語汝等。如是妙食食斯食已當令施主獲大果報。摩那婆。我已處處開顯宣說破戒之人。尚不得受正信檀越如手許物。況能消此天妙食也。所以者何。食此食者無有眾惡。所謂無有大小便利宿食不消噦噎上氣。乃至無有悶亂眾病。摩那婆。假令受彼七日棄舍臭爛諸食猶須清凈善行之人能令施主得大果報。況受如是天須陀食。如此食者世間所無。是故不可以彼人中粗澀觸等相比類也。摩那婆。若彼破戒不正念人食此食者。斯人必獲大不善果。  
　　阿難。時諸菩薩摩訶薩眾聞是事已。即白放光如來應供正遍覺言　善哉世尊。今此眾中諸比丘僧。無有塵垢沙礫瓦石秕稗干枯枝葉摧折。乃至缺減煩惱眾病不假諸藥。此比丘眾惟有牢固清凈持戒。善入禪定離諸怖畏。世尊。今此眾中有須陀洹。有斯陀含。有阿那含。有阿羅漢。有辟支佛。有發摩訶衍心。有諸菩薩摩訶薩。亦有人中師子具足神通得度彼岸。此處復有常行空三昧者。無相三昧者。無愿三昧者。復有常行最勝上上檀波羅蜜。最勝尸波羅蜜。最勝羼提波羅蜜。最勝毗梨耶波羅蜜。最勝禪波羅蜜。最勝般若波羅蜜。乃至常行力無畏等。世尊。如是清凈諸比丘眾。受天帝釋如是妙食。我知此眾于一切處受諸供養無所不消。何以故。一切世間若食異食即生病苦。此等食之尚能無病。況是微妙清凈食中。乃至無有大小便利。食此食者云何當有更生病苦。若生病者無有是處。  
　　阿難。爾時放光如來應供正遍覺告諸菩薩言。善哉善哉。摩那婆。汝等今日乃能令是帝釋天王心生歡喜。摩那婆。今此眾中應有眾生生是疑心。以佛威力令此大眾升須彌頂。以是因緣今者如來應供正遍覺。為此忉利諸天大眾。決除疑網故。作如是演說正法。以諸譬喻皆令覺知。  
　　阿難。放光如來如是說時。彼天帝釋即白佛言。世尊。若人布施諸佛弟子。若復漏盡諸阿羅漢。若諸辟支佛。若諸菩薩摩訶薩眾。若諸佛如來應供正遍覺。如是布施能無差別耶。世尊。今者說一法相。顯示一切一解脫義。是中布施云何有異。如是之義惟愿具解。令此眾生得無疑念。佛言。憍尸迦。汝今于此諸佛世尊說法之處莫生疑惑。憍尸迦。然我為汝種種譬喻顯示此義。令諸智人決定得解。憍尸迦。若人欲行布施之時。應作是念。今我修行如是施故。當得無量功德智聚。亦令受者當得無量功德智聚。憍尸迦。汝今當知。如來曾說一布施已回向無量。如是愿者乃至布施畜生餓狗。尚皆獲得無量果報。何況布施是須陀洹。是斯陀含是阿那含。是阿羅漢。是辟支佛。是諸菩薩摩訶薩等。況復如來應供正遍覺。憍尸迦。以是因緣莫生疑惑。雖以少物布施如來獲無量福。以回向無量故。如是布施諸佛弟子。亦應還得無量福聚。汝莫為疑。憍尸迦。諸佛世尊弟子眾等。譬如大海難可測量。汝等今者。勿復如是問于如來。諸布施者得無量報。若諸聲聞。若諸辟支佛。若諸菩薩摩訶薩。若諸佛世尊也。憍尸迦。我于是中令汝斷疑。諦聽諦受善思念之。吾為汝說。時天帝釋即白佛言。善哉世尊。愿為解釋。時天帝釋一心聽受。彼時所有忉利諸天在斯會者。聞佛說已皆從座起合十指掌。在彼佛前恭敬而住。  
　　爾時放光如來應供正遍覺告天帝釋言。憍尸迦。汝今觀此三十三天。往昔造業受報處所。及彼所作善根因緣。皆悉知不。憍尸迦。今此三十三天子中。頗有自知所作善不。天帝釋白佛言。世尊。我今悉知此諸天等過去所造善業因緣。諸天子不能自知往昔所作。佛言。憍尸迦。汝今應觀此天眾中何者天子善根最少。時天帝釋蒙佛教已一心觀察。諸天眾中見一天子善根最少。而彼天子過去之世。生在人中。時佛如來有一弟子。是行須陀洹者。次第乞食遂入其家。適遇彼人端坐而食。彼人見已即從座起。指座授與行須陀洹人。洗手取食施以一揣。時乞比丘即從彼人受食。食已住經一日。然是天子往昔惟有如是善根。從坐恭起奉施一揣。以此善根壽終之后生此天中受今果報爾時天帝釋見彼天子如是善根已。即告彼天子言。善男子。汝今可來在世尊前。自陳往昔所修善業。時彼天子聞帝釋命。即從眾起。便往帝釋天王足下。阿難。時天帝釋復告彼天子言。善男子。汝于今者在如來前。自說往昔所作業緣。令余天子心生歡喜。于如來所起尊重意生愛敬心。阿難。時彼天子承帝釋教。即于佛前為諸天子。自論往昔所造善根。而諸天等聞彼天子自說往昔所作善根。各各相語生大歡喜。  
　　阿難。爾時放光如來應供正遍覺告天帝釋言。憍尸迦。于意云何。今此天子所有宮殿諸莊嚴具。及以食飲諸余衣服。凡所受用于諸分中。乃至取一革屣微末之物。假設大集此閻浮提一切眾生共聚一處。能得稱量最下革屣價數多少知貴賤不。不也世尊。佛言。憍尸迦。且置閻浮提所有眾生。假使復以四天下眾生。皆有智慧具大巧便。亦不能知最下革屣價直多少。何況能知自余諸物。何以故。若使閻浮檀金如芥子許有價量者。彼閻浮提一切人眾及諸財寶。二足四足乃至多足。所有價直不及少分。我且方便說斯價直實無價也。憍尸迦。汝今但觀一食布施。如是眾生尚得如是無量果報。況多施也。憍尸迦。汝當知彼如是布施。還得如是無量果報。帝釋復言。我知世尊。此諸天子所有一切果報莊嚴。假使于此三千世界滿中諸人亦不能知。況四天下。  
　　爾時放光如來應供正遍覺告天帝釋言。憍尸迦。于意云何。如此三十三天所有眾具。取夜摩天中最小天子。所有一切果報眾具。此彼升降事復云何。帝釋復言。世尊。若此三千大千世界一切人中身莊嚴具。及四天王身諸莊嚴具。乃至今此三十三天身莊嚴具。悉聚如是身莊嚴具。與須夜摩最下天子。而彼天子于前眾具本無欲心。豈云取受。又復世尊。譬如轉輪圣王周行四海。忽然有人奉上粗飯。王本不受何論啖食。世尊。彼須夜摩最下天子亦復如是望此忉利乃至人中一切果報諸莊嚴具本無欲心。何況貪取而復受用。何以故。由彼自有勝妙五欲果報精微。此非情愿故。佛復告天帝釋言。憍尸迦。于意云何。如兜率天所居宮殿莊嚴眾具。以夜摩天三十三天四天王天。自余一切諸天及人。所居宮殿受用眾具。復得同彼兜率天不。天帝釋言。不也世尊。佛言。憍尸迦。如是次第上上轉勝。梵居諸天過六欲天。乃至摩醯首羅勝余眾天。憍尸迦。以是因緣布施果報差別無量。我今為汝異解說已。  
大法炬陀羅尼經卷第二十 付菩薩品第五十  
　　阿難。爾時放光如來復告天帝釋言。憍尸迦。其有異施得無量報。如菩薩乘無量無邊。此乃諸佛如來莊嚴之事。所謂于如來前聽聞正法。得如是等無量善根。說此經時一切眾生所有疑心悉皆永斷。憍尸迦。以是因緣諸佛世尊出現于世。斯諸菩薩摩訶薩等。應當學習諸佛所行。從佛聞已如說修行。憍尸迦。汝于如是可證知處勿復生疑。當勤精進一心勇猛無有休懈。憍尸迦。汝等不可令一眾生于虛空中而生嫉妒。汝等亦應自舍嫉妒。此虛空者名為共法。非一眾生及以一法而能獨有。一切諸法猶如虛空。眾物莊嚴應如是持。有智慧人于是法中自當永斷一切疑惑。憍尸迦。終無有人知虛空已復迷虛空。憍尸迦。如是法門最為第一最上最勝最妙最深。若復有人于是法門能相續緣。乃至一念心生隨喜。汝于是中應深慶幸作如是念。當知此是不退菩薩。已曾供養無量諸佛故。能聞說如是法門不驚不怖不退不沒。法施清凈猶如虛空入虛空數。或說如是虛空譬喻方便法門。總說別說聞已不生恐怖疲倦。作隨順行則見如如。復次憍尸迦。如菩薩摩訶薩等。一切世間天人阿修羅。乃至一切諸龍神鬼。皆應愛敬。皆應尊重。皆應供養。皆應守護。何以故。憍尸迦。彼諸菩薩摩訶薩等在生死中。猶有無量余殘惡法。然能具行如是深忍。行是忍時。假使無量百千萬億那由他數天魔大眾。以種種形以種種說。或驚或怖或誑或誘。令是菩薩退沒本心。然是菩薩本心逾固。身相坦然一毛不動。憍尸迦。以是因緣。吾為汝等譬喻方便種種解說。應當一心善思念之。當如是知即如是學。汝當思惟令合正義。為滿一切諸佛法故。憍尸迦。如是菩薩摩訶薩等行此法時。假使其身自須彌頂墜于大地。還從大地投擲須彌。是菩薩心終無念著。亦不懈怠。復無一念舍眾生心。憍尸迦。如是菩薩心念法時。假使上從梵天宮殿投擲其身沈于大海。菩薩于中亦無暫時起住著念生懈怠心。何以故。遠離我想故。憍尸迦。菩薩如是心住法時。假使大梵天王若天帝釋。欲驗其心各執其手。一時投擲大叫地獄。然是菩薩方問于彼苦眾生言。汝等是中惟有若斯惡果報耶。如是問已。端坐正觀起大悲心。愿即住彼救苦眾生于行。若是誰能于中令生恐怖。憍尸迦。于意云何。若人于是甚深法中。具能成就如是忍者。行聲聞人。行辟支佛人。頗能發生如是忍不。天帝釋言。不也世尊。佛言。憍尸迦。以是因緣。如來應供正遍覺。說諸菩薩摩訶薩等能得具足如是忍門。出過一切聲聞辟支佛上。乃至一切初發大乘菩薩摩訶薩中此最為勝。憍尸迦。汝應當知是為智業及心業也。  
　　復次憍尸迦。如最后身菩薩摩訶薩。菩提樹下坐道場時。自然能辯如是方便解釋問難。證菩提已普為世間住大慈心。以佛眼觀見諸大惡邪毒眾生。墮于黑闇大地獄中輪回眾苦。以慳嫉故遠離施心。以恚害故破諸戒行。以愚癡故深入闇冥。被惡知識之所牽引。為諸不善之所纏縛。眾緣具故陷墮三涂。憍尸迦。于意云何。彼菩薩摩訶薩在道場時。猶于如是具足不善惡眾生中有怖畏不。天帝釋言。不也世尊。后身菩薩昔在如是具足煩惱生死中時尚無恐怖。何況今坐菩提樹下將成正覺而方恐怖。憍尸迦。菩薩爾時為一切眾生。勇猛精進。如自己身為他眾生作救護已。自然當得成就大樂。  
　　復次憍尸迦。汝應觀此三十三天但為一人施少樂故今得如是勝莊嚴處。汝當觀是一一果報。應生歡喜適悅心身。憍尸迦。汝今見住如是莊嚴。亦應思惟聲聞勝處辟支勝處菩薩勝處如來勝處。汝莫余觀但如教住。我今為此億數菩薩。說是三種方便業藏。汝等宜應善自思惟。復應深念。我今云何得巧便智斷眾生疑。  
　　復次憍尸迦。今此億數諸菩薩眾所有信愿。我今當說。憍尸迦。汝今觀此諸大菩薩摩訶薩眾。一心欲為一切眾生求斷疑處。于意云何。今此億數諸菩薩等。終能弘護是所說不。時天帝釋復白放光如來應供正遍覺言。世尊。如來自知此諸菩薩摩訶薩等勇猛精進威神德力。我等于中無有智慧。惟佛世尊自當知耳。時放光佛告天帝釋言。憍尸迦。若如是者。汝自問此億數菩薩。如是等事志意堪不。時天帝釋蒙圣教已即問諸菩薩言。大士。仁等應問如來教也。諸菩薩眾答天帝釋言。憍尸迦。汝今應知。此為第七方便教說。我等先已咨問如來。如來于時亦為我說如是智處。雖為我說尚未窮盡。惟愿如來垂慈惠。及為我說此三教業藏。利益安樂諸眾生故。憍尸迦。非我自為求如是法。我今乃為一切菩薩所任弘多。何以故。憍尸迦。有諸菩薩摩訶薩等。但為一人精進勇猛。發大誓愿常處生死。要當救拔是一眾生先成大覺。何況方為無量無邊諸眾生等。經于無量阿僧祇劫。煩惱所熏生死業報惡法住處皆欲斷除。憍尸迦。彼未來世諸菩薩等成就忍者。尚不可以少事少緣隨宜能成。何況志求諸佛如來大智慧聚隨宜得也。憍尸迦。若諸眾生已于無量阿僧祇劫。常為生死惡法所熏。妄心攀緣邪念分別造作諸事可斷除者。我要當破一切無知闇冥之處。憍尸迦。我等既得住一處已。如是無知所生之處。先未寬大未斷除者。及未說處未思惟處。次第難知。我復別為諸眾生等若信不信皆悉須知。何等眾生今信如來。知彼信已不作損減。而為說法攝受眾生。自成佛法故。  
付天帝釋品第五十一  
　　阿難。時天帝釋白放光如來應供正遍覺言。世尊。諸佛如來凡所教誨要觀其信耶。佛告天帝釋言。憍尸迦。汝謂是中何所教誨。如來當復云何教他憍尸迦。汝于是處應當善知言教誨者。但有文字名為教誨。無色可見因板方便則能知彼人言教處。憍尸迦。是迦字門為二十一文句之主。又迦字者。為二十一句之初也。汝等于中應分別知此義及語。當作是念。此二十一句云何當攝。汝等于后為他說時。內自堪忍莫生亂心。應常正持。憍尸迦。我已為汝方便解釋彼迦字門。與天言教相應不斷。汝當解說不應默然。云何迦字門。云何天言教。阿難。時天帝釋即白放光如來應供正遍覺言。世尊。今此迦字法門與天言教相應不斷。當須解知。此迦字門為二十一句之主。于二十一句和合相應無有斷絕。如那字門言教境界。最在于后。彼十四句一處相續。世尊。又迦字者。譬如四大天王所居宮殿。忉利天王所居宮殿。夜摩諸天所居宮殿。彼所居中帝釋為主。如是迦字門。為前二十一句后十四句。前后參合三十四句之所圍繞。世尊。是為譬喻方便解說知此境界。如是方便解釋之已。則得名入天言數中。世尊。我今自為諸余眾生作是開示。非如來也。世尊。是處皆是諸佛如來智慧境界。如來自知。世尊。所有迦字文句宮殿住處。我等當以觀板方便得知此事。世尊。譬如三十三天住于須彌山頂。是中忉利天王以億百千數天女圍繞。如是世尊。其阿字門盡于迦字。乃至盡于那字。是中無量聲音語言皆可論說。世尊。于迦字門眷屬圍繞。云何可說。世尊。譬如阿耨達池流出諸河。水注不絕滿彼四海。世尊。如是池海。有人常以百千億數毛頭。取水而望干竭大海及池。是事可不。何以故。世尊。假使更出無量大河。而彼池海尚無損減。況以毛渧能竭盡乎。世尊。不可過引一切譬喻。諸喻雖多終無可比。若可比者無有是處。如是世尊。我等諸天于世尊前。雖復多作譬喻解說。如毛取水當何所得。世尊。我今既蒙如來顧問。不敢欺諂亦無懈慢。我等但以愚心少智率爾解釋。世尊。如來問時。諸余世人或為欺諂。及余眾生或起懈慢。世尊。我終不敢。今者惟以少智所知隨分說耳。世尊。如來應供正遍覺。諸有口業音聲語言。宣明辯釋諸法義理。一切世間若梵若魔若天若人。若諸沙門若婆羅門。無能測量無能知者。世尊。如來所有善巧方便譬喻解釋。一切眾生不能得知義趣少分。世尊。我未聞見世間有人能于如來方便義門譬喻解釋得解知者。世尊。我等今者于如來前親聞此義。受持憶念不敢忘失。或有眾生于如來所。聞已能知佛菩提事。世尊。已曾數說此義。是中眾生或時聞已不復憶念亦不解知。徒聚一處欲問世尊。豈能得知此三教藏。如來雖為具足演說。彼諸比丘不能依行。有優婆塞若諸天人在阿蘭若處。為諸眾生種種方便譬喻解說令知此義。世尊。此大方便譬喻解釋。所謂三教方便業藏。世尊。于是藏中我等無有一念修行。況復能知為他解釋。惟愿世尊。獨為如是渴仰眾生。演說斯義令斷疑心。  
法師弘護品第五十二  
　　阿難。爾時放光如來應供正遍覺告天帝釋言。憍尸迦。我說如是方便譬喻。汝能知耶。憍尸迦。是故應先知此語言為是十四菩薩摩訶薩何以故。是等先生此諸天中。以何義故發如是愿。顯示此等無懈怠故。以是因緣舍身即生阿修羅宮。為斯義故于少分中尚不能知。況復于此三教業藏能聽受也。復次憍尸迦。今此無量無邊大眾。在是山頂忉利天宮汝為久居。頗能得知住此眾生其數幾何。復能得知住是眾生依人間數年歲幾何。復知是天衣服飲食諸事幾何。天帝釋言。世尊。我已盡知。佛言。憍尸迦。若人來問。今此大眾食調眾具須功幾何。彼問如是。汝云何答。天帝釋言。世尊。我無所報。何以故。世尊。今我此處三十三天凡是所須衣食眾具。隨念現前非造作故。佛言。憍尸迦。一切諸法亦復如是。皆住心中隨所念時即得成就。憍尸迦。猶如卵生諸眾生等。但以心念即便受生。一切諸法亦復如是。皆由心念法即現前憍尸迦。又如一切濕生之類所謂魚鱉黿虬坻彌宜羅。此等皆是卵生所攝。此等或惟行一由旬。或二由旬或至三四。或復過七。達彼地已安處己卵不令疲乏。故能成熟。憍尸迦。此三教藏亦復如是。隨憶念時彼業現前。次第不亂相續不斷。與彼句義和合相應。復應當知。我以何故為汝等說阿字門者。以板喻說故。迦字門者。以文字說故。那字門者。以平等文字章句說故。如是說時應共持此。更無有法而可缺減。然須知此四十二句在于板上。如是知已。彼諸法師處于大眾。在法座上將欲說時。法師于此三法門中。初念阿字現前相續當應和合。既和合已。即應宣說四十二句。如是分別得二百句。還得十句。如初五分眷屬和合得出五音。而彼法師以此五音。和合五句諸眷屬已。足一百句音聲圓滿。即能分別如是知故。所有文字念欲現前。即得現前相續持已。如彼即得具足音聲出生文句。如是能說是中更無異聲可作。而彼法師依法出生五音文句。法師分別阿字文時。以大辯說空業成就。為千數眾生斷除疑惑。若人問時亦無匆迫。安詳來問譬喻解釋。而其先說大宮殿中百數義門。如是解釋令一切眾皆生歡喜。如佛世尊所集大眾。彼亦復爾。令得諸根具巧便智。為諸眾生如是而說。復次憍尸迦。汝當一心信受是法。如來應供正遍覺音聲言說方便譬喻解釋之處。云何當念應須六年。作如是念。如所說法當入禪定思惟修行。既修行已不復放逸。一心正念分別思惟與此意合。六年方得具足圓滿。如那字門亦以六年修種種念真正滿足。如是念已即得證知一切言音差別之事。憍尸迦此三句門。若善持已無有人能知其邊際。憍尸迦。諸佛如來所有言說方便譬喻解釋義門。若虛妄者無有是處。憍尸迦譬如農人善營田作。先于異時聚集農眾。而告之曰。汝等諸人應作是言。我等從今既下種已愿莫生牙勿成子實。時彼農眾咸相謂言。嗚呼我今愿汝種子。莫生莫成亦無懶惰。憍尸迦。于意云何。彼諸種子善營事已得不生耶。不也世尊。得不成耶。不也世尊。憍尸迦。是三法門亦復如是。虛空所生無量義門。諸法次第名字具足。假使或于無量時節隱蔽不現。遂滅沒者無有是處。  
　　復次憍尸迦。一切眾生若于善男子所若如來所。聞此修多羅法門。或誦或說次第修行轉相教授者。是諸眾生于此智門他問難時。不可降伏亦不默然。何以故。此諸智業無量無邊。彼教授者。能為無量無邊眾生未曾聞者。咸令分別成就辯才。亦自成就故。若人來問是法義時。我能于彼所問義處闡揚分別。如是解說如是辯答。而彼復作如是思念。若有人來問我是義。我當相續為其解說。若有依如來教而發問者。我便于彼諸所疑處分別解釋。亦為當來一切眾生得安樂故。若有人能念此法門。或時學習。或復修行。當知彼人不久成就。憍尸迦。于是法中非但彼諸非器眾生于佛法中不生信心。或有眾生雖亦信心。而復不能依教行者。憍尸迦。非但世間無說法師法即消滅。若無聽法請問之人。當知是時法亦不久。何以故。世無問者以無習學。無習學故則不能知。既不能知云何奉行。不能行故世皆盲冥無導知者。如是無知誰當作法。若無法則世間無有孝養父母敬大愛小長幼尊卑使命慰勞褒譽美言。世事咸盡誰能作者。憍尸迦。若人不知世間之法。云何當能分別論說世間事義。既不言解亦不能行。世善尚無。云何能學諸佛智慧。是故一切世間之事不可休息。  
　　復次憍尸迦。若諸法師欲講說時。當須四種莊嚴說處。何等為四。憍尸迦。時說法師。當先選擇如是方所。其處寬博地形平正。無有高下瓦石沙礫荊棘惡刺。亦無穢草蚊虻蛇蝎諸惡毒蟲。其地和美柔軟凈妙。多有園池花果樹林。其處清凈遠離諠雜。夏無盛暑冬不祁寒。四眾雜居并皆安隱。法師聽者咸受悅樂。憍尸迦。是為第一為彼法師莊嚴說處。  
　　復次憍尸迦。若諸法師欲講說時。其地方所有護法者。若聽法人。為重法故應為法師施設莊嚴高闊法座。多取種種上妙蓐席柔軟敷具。講時所須皆置座上。眾人觀睹增重法心。法師處之安隱說法。憍尸迦。是為第二為彼法師莊嚴說處。  
　　復次憍尸迦。若諸法師將說法時。彼護法人及聽法者。為重法故應當至心精勤勇猛守護法師不得令彼諸惡眾生毀壞誹謗障礙正法。乃至勿令男子婦人童男童女往來諠雜妨亂法師。憍尸迦。是為第三為彼法師莊嚴說處。  
　　復次憍尸迦。若諸法師正宣說時。彼護法人及聽法眾為敬法故應選五人若十若多恭謹知法住法師后。觀察大眾勿令妨亂。一取法師意旨教令。如法施行匡正其眾。或時有人語言亂眾。即須問彼語言所。因如法禁止。若人戲笑動止乖違。即應窮詰訶責令斷。恒令大眾寂靜諸根清禁身口如教而住。然彼諸人觀察眾時。舉措審詳不可急卒。應行愛語勿出粗言。凡所發言但令前人共相解領。即須靜默。不應大語高聲動眾使人覺知。何以故。不欲令人因緣他事與多眾生為法障故。憍尸迦。是為第四為彼法師莊嚴說處。若能以是四事莊嚴說法方所令彼法師所說經典無有眾難畢竟流行。  
　　復次憍尸迦。若諸法師于欲說時。先觀彼眾。云何樂欲須何法義。如彼眾欲隨時充滿。令諸眾生成就善根。亦令增長言辭才辯。遍一切處無礙清凈。令諸智者易得解知。可觀可證無有垢污。遠離蓋纏身口諸根悉皆安靜。三昧思惟相續不絕。若人于法師所。聽知法已長夜熏修。未曾舍離三教業藏。文字言說無不通達。  
　　復次憍尸迦。若諸法師于說法時。應當誓愿成是義門。為諸眾生而作依止。法師既覺如是義已。復應當作如是思惟。今我既覺如是法門。云何令我得好口業。所出語言清辯無濁。不破壞聲無哀哭響。常得微妙不斷辯才。但為開發顯示此經法門義故。若彼法師如是說時。無不知者無不解者。  
　　復次憍尸迦。若諸法師欲說法時。眾既集已。法師先當以三種心觀彼大眾無量諸相。何等眾生聰明利智。以如是等三心觀故。或以神通知彼眾中具如是相。而彼法師應當先為彼諸大眾宣說布施功德等事。如是說時多有眾生。讀誦受持歡喜奉行。而彼法師于此義門相續顯發空無相愿不得斷絕。如諸如來應供正遍覺說是法時。能于無量百千門中。顯示如是清凈義相。法師爾時還說此義。終不得舍如來法藏。憶念住持阿字法門。最初言說相續不斷為他施設。迦字法門次相續說。那字法門最后究竟。如是念已。如如來辯當自現前。于此言說應更善巧方便牢固。既牢固已自然成就如是智聚。猶須彌山不可破壞。諸外道等不能動搖。一切論師莫能傾拔。  
　　復次憍尸迦。若諸法師于說法時。應當勇猛發大精進。諸根明了眾事具足。然后為彼世間四輩弘宣如是諸蔭等法。善方便知彼彼相故。既覺知已常念現前。無量辯才分別解釋。五蔭等聚云何得知。彼諸蔭聚以何義故名為蔭也。復以何相善通蔭聚。巧說如是諸蔭聚已。即應次第宣說諸法無相義門入于真實。憍尸迦。我已曾說此四大相總攝義處。  
　　復次憍尸迦。彼時法師應如是說。是中若有諸色聚者。于彼復有何忍可住。而言彼有如是忍住。先時已有如是經典當令現前。亦復有人恒常相續為他解說如是義門。云何相續說如斯法。如彼眾生心生歡喜愛樂欲聞。如彼眾生一心在法無復亂想。如彼眾生有受法器。如彼眾生堪可成熟者。如彼眾生得聞法已有慚愧處。如彼眾生既能聽受如是經典。如其次第如修多羅。如其威力如想分別。如是受持。而彼眾中無有一人生退轉心不聽法者。憍尸迦。彼諸法師當應如是成就法事。諸佛如來咸如是說。  
　　復次憍尸迦。彼諸法師于說法時。當須顯發奇特之事。假使有人從此聚落或復余村。或復城邑及他方至。至已便問如是法義。語法師言。我今所問云何能解。然彼法師于是義中。先當思惟須令純熟隨問悉能方便解釋。既無恐怖亦無留遲。如彼所問皆令滿足。如是法師說法之時。莫為他說散亂之事。以是因緣當得大利。其有眾生于彼聽者。皆生歡喜常來聽法。憍尸迦。以是因緣。時彼法師當應普說成就大利。  
　　復次憍尸迦。諸法師等有能通達如是法者。于說法時雖不能說諸佛菩提。但能令此法義分明。巧知方便通達寬大。亦時為他聽受者說。如是法師善通達已。若復有人非時來聽非言來問。即應開示。若比丘比丘尼優婆塞優婆夷四部眾等。或余眾生非時非言不即為說。彼等于是更不來聽。以不聽故不能為他弘宣法要開示眾生。憍尸迦。以是因緣。令是法門不得具顯。  
　　復次憍尸迦。若諸法師于此法中心不正住妄起思惟。妄思惟故遂成邪見。如是法師邪分別故不能會彼修多羅義。即住無知無明聚中。而彼法師住邪見故昔來所有諸天神等。一時棄舍不復守護。以諸天神不守護故。無有威德勢力光明。無威力故一切所行不依戒律。諸余善根悉皆減損。如是法師先常為他解說法義修多羅等。所有聽眾尚皆誹謗棄而不受。況于戒律不復依行。而能更來聽其說者。憍尸迦。若世間人無信行者。其家所有妻子眷屬尚皆不順。況彼大眾復來聽也。  
　　復次憍尸迦。如是法師無有信分。所謂如來常說不依戒律如教行者。憍尸迦。是諸法師無信分故。彼非善根而可說者。惟惡增長必受果報。如是果報若諸如來如實說者。彼人聞已便從口中多嘔熱血。因此患故即當命終。  
　　復次憍尸迦。如來應供正遍覺。為欲令彼一切世間諸眾生等覺了諸法。而彼癡人于是法中起嫉妒心。然終不能如是思念。我若慳法秘而不說。以慳惜故法漸艱難或能隱沒。我若不說聽法之人云何能得如說而聞如聞而受。既無聞受云何奉行。若如是者即便令他無量眾生不知是法。云何于法生希有心。以是因緣。我今不應于是法中與諸眾生作慳吝事。憍尸迦。如是之人于佛法中終必不可立為證人。憍尸迦。汝應當觀如是癡人。欲于無價真法寶中自作價量。憍尸迦。復應當知。如是癡人欲于如來三種業藏無相法中建立諸相。憍尸迦。是亦法師無信分處。如來如是方便解釋。  
　　復次憍尸迦。若有法師能于如是修多羅中。善巧取義住于正念。以諸方便開揚法門。為諸世間興大利益。汝于彼時應善觀察。當于何處有好園林。于彼林間多種樹木及諸花果相狀名字。皆應令彼諸眾生等修治莊嚴。乃至以彼一揣牛糞涂樹林地。既莊嚴已。然后應請法師演說。而彼法師當說法時。林間即有護林天神地神樹神。及以上界所有諸天。一切乾闥婆緊那羅迦樓羅摩睺羅伽諸龍夜叉。如是眾類迭相告知。歡喜嗟贊彼莊嚴人。能以牛糞涂飾林下。憶念守護未曾暫忘。敬繞彼林如奉塔廟。憍尸迦。若彼法師普為世間不斷法故。去離是處欲詣余方。爾時此地護林諸天及諸神等。猶常供養如是地林。  
　　復次憍尸迦。若有法師如是行者。斯人獲得無量福聚。凡所言說人皆傳受。何以故。以彼法師奉行佛教隨順法門無有違異終不斷絕法義門故。憍尸迦。以是因緣為法師者。于是法中當自精勤然后教人。若不自勵人誰信者。憍尸迦。以是義故。彼說法師應當善入如是法門。深智方便開顯法藏故。以不放逸能得大力故。方便巧知定不受報故。起慈悲攝成心業果故。為諸眾生知時節故。當至巧智不動真處故。時彼法師得如是已。須知眾生善根方便智行差別然后說法。法師若得住是方便說法藏時。便得無量無等大功德聚。復得如是無量無邊大智慧聚。當住大施正智聚中。而彼法師得到無量精進彼岸。為一切眾生亦令住于慈悲普攝方便智中。爾時世尊說是經已。時須波多天及尊者阿難。諸天世人阿修羅等。一切大眾聞佛所說。頂受奉行。   
 上一部：乾隆大藏經·大乘單譯經·大法炬陀羅尼經二十卷（第一卷～第十卷）  下一部：乾隆大藏經·大乘單譯經·大威德陀羅尼經二十卷（第一卷～第十卷） 
 
  
   
乾隆大藏經·大乘單譯經·大法炬陀羅尼經  
  