  第0418-01部～大法炬陀羅尼經二十卷（第一卷～第十卷）          
   
  
   大乘單譯經·第0418部    
大法炬陀羅尼經二十卷（第一卷～第十卷）    
隋北天竺三藏法師阇那崛多等譯     
  

大法炬陀羅尼經卷第一 緣起品第一  
　　如是我聞。一時婆伽婆。在王舍城耆阇崛山中。與大比丘眾千二百五十人俱。皆阿羅漢。諸漏已盡無復煩惱。咸得自在心善解脫慧善解脫。悉能調伏猶如大龍。所作已辦棄舍重擔。獲得己利盡諸有結。隨順正教具足解脫。能入一切自在之地。其名曰慧命須菩提。慧命大迦葉。慧命舍利弗。慧命大目干連。如是等大威德神通聲聞而為上首。  
　　爾時娑婆世界主大梵天王。與十億梵眾及無量梵居天等。各與眷屬皆悉來集。爾時復有光音諸天眾。及少光天眾。大光天眾。無量光天眾。端正天眾。乃至凈居諸天眾。如是等無量億諸天眾。各與眷屬亦皆來集。爾時復有商主天眾(此商主天是魔王五百菩薩子中最長他經名導師者)。兜率陀天眾。釋提桓因忉利天眾。乃至四天王天眾。如是等無量諸天眾。各與眷屬亦皆來集。爾時諸天眾咸作是念。愿得世尊隨為我等說一法門。令我得聞豈非善也。作是念已前詣佛所。頂禮佛足退住一面。  
　　爾時善威光天子。在于佛前整理衣服。偏袒右臂右膝著地。合十指掌頂禮佛足。白佛言。世尊。我為憐愍諸眾生故。今欲請問如來應供等正覺世尊。云何眾生得知法律。于佛功德隨順修學。依世尊教如法奉行。世尊。云何眾生得不懈惰。勤修經典總持文義。隨順義趣如法思惟。速疾讀誦因法獲力。世尊。云何眾生得入諸字根本智慧法門。住法門已能分別知。因此知故。入初思惟門得諸法義。乃至得入甚深十二因緣法。皆當覺知。世尊。云何眾生不生倦心。不起亂心。解于自心攀緣境界。善知勝法能隨順入。世尊。我于今者。欲令眾生覺如來藏得如來智故。敢請如來宣說如是陀羅尼門甚深經典。何以故。世尊。得人身難。雖得人身其壽復促。于短命中更有三惡。何等為三。一者心性佷弊不受善言。二者常懷慳嫉懼他勝己。三者設知勝己恥不咨問。是名三惡。以是義故。我今咨問如來世尊陀羅尼典。世尊。如來先說無量億經。或因問而說。或不問自說。世尊。我等今者。見有九那由他諸天大眾。皆已集于如來應供正遍覺前。是故我今于如來陀羅尼究竟法中請問經典。世尊。若有人能學此最上陀羅尼門者。諸余佛法自然增長不用多功。  
　　爾時世尊得彼善威光天子如是問已。即告慧命阿難言。阿難。汝見善威光天子以法義辯乃至咨問如來出世及得如來因緣。初問此陀羅尼法門經典不。阿難。此善威光天子。已于過去十四億諸如來所。問此陀羅尼經。阿難。我今為汝說善威光天子初所問佛及陀羅尼名。汝當諦聽。阿難。此善威光天子。于往昔時生一大婆羅門家。為彼婆羅門子。具足威德家內富饒。恒為諸天圍繞衛護。聰明多智博通外論。于四鞞陀具解文義。既自讀誦復能教人。初問彼佛此陀羅尼。善能通達初論法門伏諸外論。復能建立諸字根本。巧說種種字差別義。爾時阿難白佛言。世尊。我等愿聞彼佛名號。是善威光天子。于過去世從誰初聞陀羅尼經。及彼圣眾弟子功德出世利行。我皆愿聞。  
　　爾時世尊。即入大力莊嚴三昧。入三昧已。過去所有一切境界皆悉現前。爾時慧命阿難。即從坐起整理衣服。偏袒右臂右膝著地。合掌向佛作如是言。世尊。我從昔來初未曾見如來應供正遍覺入此三昧。佛告阿難。如是如是。我未曾入如此三昧。何以故。阿難。此三昧者。非余下地能入。亦不為彼諸余經典故入。所以者何。阿難。過去諸如來。莫不皆先入此三昧已然后說是陀羅尼經。亦此善威光天子初所問佛。是故阿難。汝當諦聽。彼佛及彼經名。我今為汝說此二種。阿難白佛言。善哉世尊。今正是時。惟愿世尊。為我等說善威光天子所問佛號及所說經。亦說此天辯才功德。令我等聞。世尊。今此一切天人大眾。悉皆歡喜樂欲聽聞。此諸梵眾及天子等。一心樂聞善聽若此。復告阿難諦聽諦受善思念之。我今解說。阿難復言。善哉世尊。惟愿為說。我當聽受。佛告阿難。我念過去無量無邊。時有一劫。名曰賢天。于彼劫中有轉輪王。號祭火光。統四天下。戒行具足如法正治。王大夫人。產生一息。名曰放光。阿難。時放光童子者。乃是后身菩薩。其生既經二千余歲。然后方始出家修行。漸至道場菩提樹下成等正覺。既成佛已仍號放光。彼佛眷屬弟子有九十億那由他聲聞眾等。一切皆是大阿羅漢。復有一億大菩薩眾。阿難。時彼放光如來處大眾中。為諸菩薩及聲聞等。說此陀羅尼甚深經典。然此陀羅尼門。則能總攝諸余經典。若有受持此陀羅尼者。一切佛菩提事。雖未聞見自然明了得名法師。  
　　阿難。時彼諸菩薩摩訶薩眾。白放光佛言。世尊。所言陀羅尼門者。義何謂也。何等是陀羅尼。以何義故復名為門。爾時彼放光佛告眾菩薩言。諸摩那婆。諦聽諦聽。吾為汝說。如此大地建立出生一切眾寶即能任持。又能出生一切藥草卉木樹林花果種類。悉皆任持。又出一切小山大山諸池河水乃至大海悉能任持。又亦能有四生之類二足四足人鹿鳥獸亦皆任持。此陀羅尼亦復如是。諸摩那婆。所言門者。即是如來。如來藏門出生一切諸法寶藏不可思議。如是摩那婆。此陀羅尼妙法門中出生一切諸修多羅。一切章句。一切分別義。一切諸波羅蜜。故名為門。摩那婆。又陀羅尼者。悉能任持一切法故。亦名為地。佛告阿難。時彼放光如來應供正遍覺。說此法時。聲震世界上徹梵宮。爾時閻魔境界及諸地獄餓鬼畜生諸苦惱處。聞此震聲皆大叫喚。亦聞梵宮。阿難。時彼大梵天王及諸梵眾聞叫聲已。悉皆往詣放光佛所。問其因緣。世尊。向者叫聲從何所出。阿難。時彼如來將欲說故。即便微笑。先以神力。令諸梵天悉見地獄諸惡道中受苦眾生已。然后語言。諸梵天輩。即是斯等地獄餓鬼畜生。饑渴所逼生大苦惱。以苦迫故發此叫聲。于是梵天復白佛言。善哉世尊。以佛力故。令此眾生暫除諸苦少時安樂。  
　　爾時彼放光佛。即從眉間白毫放一光明。遍照地獄餓鬼畜生閻魔等界諸惡眾生。滅除苦惱。所有地獄變成園池。是諸池中妙水盈滿。池有諸花。所謂優缽羅花。波頭摩花。拘物頭花。分陀利花。池水香美清冷輕便。乃至放光如來入涅槃后。法住半劫。園池亦爾。阿難爾時梵天問彼佛言。世尊。何因緣故。如來微笑而復放此白毫光明。佛告梵天。我以念此地獄餓鬼畜生及閻魔界諸眾生等過去業緣受是果報。及本愿故。我便微笑。又以知此諸眾生等過業因緣墮三惡道。亦知業因多少苦盡時節。故我放光為作方便。放此光時。彼等一切受苦眾生。蒙光照身心得安隱。各作是念。此是佛光。以念如來惡業得滅。亦蒙世尊慈悲力故舍諸苦惱。尋得命終生于人間。或生天上。以是因緣令大地獄變成園池。其水清冷妙花普遍爾時彼佛告梵天言。梵天。汝應善思如來方便不可思議。以神通力放希有光。能滅一切三惡道苦。梵天。如來世尊所言弘普。如來所出故。名如來應供正遍覺。佛告阿難。爾時彼諸菩薩摩訶薩眾。復白放光佛言。世尊。如來前言陀羅尼。陀羅尼門中有諸句義。如來未說。我今咨問。惟愿宣說令我等解。阿難。爾時彼佛告諸菩薩言。摩那婆。汝等欲聞陀羅尼門諸句義耶。諸菩薩言。如是世尊。我等欲聞。佛言。摩那婆。諦聽諦聽善思念之。吾為汝說。諸菩薩言。世尊。我今一心。惟愿善說。佛告諸菩薩言。摩那婆。此陀羅尼一法句中。總攝無量億數修多羅。是決定義。當知如來一力所說無有邊際。汝等亦得多種法門。若使汝今隨力堪受。我亦即能為汝多說。復次摩那婆。如來若當盡力說者。少智之人尚不能受。諸余眾生況能宣說。何以故。諸佛世尊有無量威德力。有無量精進行。摩那婆。如人善射心自思念。我今若發必穿梵宮。如是念已持弓執箭上射虛空。而彼射矢尚不能至地天風界。寧能遠及上界梵宮。何以故。是無智人心不節量故。摩那婆。一切眾生亦復如是。尚不能知如來智力乃至少分。豈能稱量如來境界。何以故。諸佛如來阿耨多羅三藐三菩提。無量力用難可測量故。是故汝等。但聽如來一力說也。摩那婆。如來有無量力。若使如來盡力說者。一切眾生則不能受。亦不能持。何以故。摩那婆。是諸眾生愚惑無智。諸如來力無量無數同如虛空。于是法中不能行故。復次摩那婆。我今為汝。更以譬喻顯示此義。如此大地東西南北不可稱量。如是摩那婆。如來諸力無量數劫。無量功德善根所熏。以是義故。不可得知。不可得量。汝應當知。此修多羅一句門中。則能總攝無量修多羅句義。  
　　爾時彼諸菩薩復白佛言。世尊。云何無量修多羅方更入斯一句義耶。佛言。摩那婆。一句義者。所謂般若波羅蜜句。若入般若波羅蜜現在前。是名一切入。是為諸佛世尊不空法具足無缺。若一心思惟無間念者。如一舉手時。即得無量無邊波羅蜜義。此智慧句。則是陀羅尼根本句。我今欲說陀羅尼邊際彼岸。令得入是陀羅尼門。是初入處不斷根本。汝當敬慎莫起亂心。一心謹聽正意思惟斷諸疑網。我為汝說。阿難。爾時彼佛如是說已。于彼眾中有一菩薩摩訶薩。名曰燈明。本是婆羅門種。亦常隨彼放光如來。而彼菩薩白佛言。世尊。先說陀羅尼根本一句中則能出生無量億數修多羅。其義粗顯。世尊。而我未知何等是一句門。惟愿為我分別解釋。時放光佛告燈明菩薩言。摩那婆。汝等當知。我今更以譬喻顯示陀羅尼義。何以故。此陀羅尼門邊際彼岸。唯是諸佛最上勝妙不思議智之所證知。非諸無明少智凡夫而能知也。若凡夫知者。無有是處。如凡夫人。唯知晝分是晝夜分是夜。何以故。以見日月光明故。見日光故即知是晝。見月光故便知是夜。摩那婆。于意云何。彼凡夫智得言實不。不也世尊。何以故。眼見非智故。佛言如是。摩那婆。外光照故。是諸凡夫說見為智。諸如來智則不然。要因觀察然后說智。摩那婆。是故諸如來以自證智。覺知實法如空中跡已。然后攝他教導令知。  
　　復次摩那婆。汝曾聞不。此根本義凡四十句。是中最初句者。其名曰阿。當知此句攝余三十九句皆入阿中。摩那婆。如是諸句攝入阿已。凡是一切世間語言及以義趣。藥草林木乃至所有口業教誨音名說相種種諸類。亦皆入中。又彼一切眾生種類。有足無足二足四足乃至多足。飛鳥走獸及胎卵等。水陸之屬。人與非人一切人中。彼攝入已。諸是口業方便語言音聲。及以文字粗妙寬略說等。一切皆從摩得勒伽藏字本中生。字本為首。即是摩得勒伽藏之所攝也。諸摩那婆。譬如阿那婆達多龍王能于一彈指間興云普覆七千由旬降微細雨遍閻浮提。又如彼龍所住大池出四種河。周流四方。入于四海。自余小河陂池溝瀆。隨須潤澤悉能充滿。如是摩那婆。是陀羅尼二法門中。有無量億數修多羅。彼一句義亦復如是。汝當聽受聞已奉持。普為他說莫生秘吝。汝等當知。于此義中惡阿二字。常須相續隨順不斷恒念如來。亦因語言教義具足。滿彼諸波羅蜜。復應當知。不斷教義方便隨順義得增明故。雖身有大闇散滅無余。如是方便不斷絕故增長佛法。得開陀羅尼門。心莫余念莫作余業。唯念斯義莫舍此信。獨坐思惟觀省分別。若是若非與多聞者。善共咨論如來法教從虛空生。應當隨順如來教誨。  
　　復次摩那婆。我之為汝引諸譬喻方便。顯示此陀羅尼一句法門。如然少草為明未設眾炬。如秉一炬未懸千燈。何以故。我恐汝等心生驚畏。是故今更為一句門作諸譬喻。摩那婆。譬如有人至大海中取一渧水。于意云何。此人少智。知彼海水所未減不。不也世尊。佛言。如是如是。摩那婆。汝等所聞如向一渧。我所不說如未取水。摩那婆。汝等應當隨力聽聞。吾為汝說。汝既聞已。嚴固其心如著大鎧。然后可得入一句門。了達無疑心不驚怖。是名心鎧安固不動。如彼諸根安于四大。汝于如來言教方便次第信入。亦應如是。  
　　阿難。時彼燈明菩薩摩訶薩復白放光如來言。世尊。阿迦者二字一義。義既是一不可為二。如來于此二字無差別處而說是義。以微妙難入故但方便說。由先證知然后可說。作諸譬喻。然如來于彼說少譬喻。是中信根必定牢固。阿難。彼菩薩如是問已。時彼放光如來告燈明菩薩言。善哉善哉。摩那婆。汝已善知譬喻深義。摩那婆。汝于往昔生婆羅門家。自解諸論鞞陀等典。復能教他無量百千種種句義。分別諸論。汝經論處最初言教攝入義者。根本所從梵天中來。汝婆羅門法有一句義。名婆毗帝利者。一切婆羅門咸作是念。此一句法秘密微妙。不欲傳他令外人知。若他知者我等便為失大利益。汝等于是五種句義次第而入。復須教人為他演說。如是摩那婆。此譬亦爾。皆從字本而生入陀羅尼。說一句等智聚法門。因此得知。自余諸法平等無二。于是字本應知十二因緣等法。入陀羅尼法門方便。如是當知。一切智因緣中得入。智慧法門為首。正信無疑。當令汝等知真實義。汝等莫謗阿迦二字。二字方便亦不得舍。汝取阿迦義時。阿迦于汝即入如來正教方便。應當受持。汝等若學此法。要須六月事師從學言教。得言教已。復為他說無有疑心。即能到于辯才言論文句彼岸。又摩那婆。或時有人。以諸譬喻更問勝教。或于阿阇梨及和上所。問已彼皆為說。聞已思惟。從此句義言教成就。成已即能問上勝法。然而彼人未速成就大勝光明。若于般若波羅蜜大句義中。思求大智勝光明者。是人于一彈指頃。能解無量億數諸句義門。決定了知無有疑惑。復次摩那婆。若有比丘比丘尼優婆塞優婆夷。或天龍夜叉乾闥婆阿修羅迦樓羅。緊那羅摩睺羅伽人非人等入此道分合十二因緣。專念一事陀羅尼門法句。阿迦二字相同虛空。能善持者。彼人如一彈指頃。即能受持二千句陀羅尼文義無有忘失。摩那婆。汝等今者勿疑是事。此諸句義非魔眷屬所能得聞。亦非魔黨堪行斯事。若不能修習懷疑心者。當知此是魔之所化。  
伏魔品第二  
　　佛告阿難。時彼諸菩薩摩訶薩眾。及彼九億諸聲聞眾等。皆以一心合十指掌。向放光佛接足頂禮。何以故。以魔事隱密欲咨問故。恐當來世有諸眾生。不能得免微細魔事多受苦惱。乃至不能讀誦受持一句一偈。以是因緣。諸菩薩等一心請問。善哉世尊。如此惡魔多作障礙。滅諸善法非沙門法。開未來世惡道因緣。為欲斷除諸魔事故。惟愿世尊。演說如是陀羅尼門及其句義。令彼未來諸比丘等。聞佛所說不生疑惑。解其義趣如法修行猶佛在世。如是說故。復令一切諸眾生等得興供養恭敬尊重贊誦護持。亦令一切沙門婆羅門若天若人及阿修羅等。即能尊重一心供養。于一切多聞中發勤方便。以多聞故。于佛法中便得成熟。既成熟已。便能速證阿耨多羅三藐三菩提。以是義故。如來應觀未來世中眾魔怖畏。為此佛法而作護持。令諸眾生悉得安樂。阿難。爾時彼放光佛聞是語已。告諸菩薩言。摩那婆。以是義故。汝等億數菩薩。九億聲聞。及彼無量天人大眾。乃至有諸眾生。于此法門或信不信。一切皆應專心諦受。聞已思惟。普為他說不應秘吝。何以故。若生秘心。是人即便斷滅佛法故。若欲行者應當普說。所以者何。為欲普現佛法光明勝妙圓滿故。摩那婆。佛法圓滿無諸過惡。譬如日月光輪。離諸云翳清澈圓滿。號為明凈。摩那婆。諸佛如來法門顯現宣揚微妙亦復如是。彼諸菩薩摩訶薩眾。聞是說已即白佛言。世尊。今正是時。惟愿如來。宣揚顯現如是法門。我當頂受。阿難。爾時放光如來。即為宣說法句咒曰。  
　　多(上)侄(遲地反)他(一)阿多隸(二)婆多隸(三)波迦多隸(四)波迦裒留篩(五)伽帝伽陀利(六)旃陀利(七)蘇陀利(八)何利(九)甝(虎甘反)婆利(十)訶帝波啰陀訶帝(十一)波啰迦啰摩帝(十二)伊低尼提(十三)多梯阿毗多梯(十四)阿迦隸(十五)波曷耶(十六)迦婆羅蘇曼(十七)阿波質利(十八)卑質利(十九)比遮拘致奶(二十)迦那迦(二十一)摩犁遮泥(二十二)那摩娑婆低(二十三)婆羅摩提多(二十四)阿那那啰(二十五)那訶禰耶帝(二十六)那跋地耶四(二十七)阿醯婆訶耶(二十八)毗沙婆耶(二十九)摩奴沙婆訶耶(三十)薩利娑婆訶夷毗喻呼沒遮低(三十一)阿迦舍(三十二)尼迦舍(三十三)那迦那舍(三十四)娑恒伽(三十五)婆訶跋妒四(三十六)佛多羅毗(三十七)娑婆訶(凡七唱)  
　　摩那婆。是為方便守護。我說汝等宜應一心諦聽。我今更開過去諸佛所說陀羅尼典。說此咒時。彼三千大千世界諸大魔王及其眷屬魔軍兵眾皆大叫呼。其聲亦滿三千世界。阿難。爾時放光如來應供正遍覺。念眉間白毫已。即從眉間放大光明遍照世界。世界所有一切諸魔及魔宮殿種種莊嚴。盡皆闇昧無復威光。諸魔見已心大怖懼。共相謂言。此為何相。將非我等壽命欲盡去離此耶。為當劫時將壞火災起乎。阿難。時諸魔眾。復共觀察。見彼光明。從放光佛眉間而出。心疑未了。皆各相率往詣阇致大魔王所。白言大王。今者光明誰之所有。威力若是蔽迫我宮。猶如金山對于墨聚。乃令大小諸鼓箜篌笳吹諸種妓樂無復音聲。又令諸天歌贊五欲歡欣娛適之事寂然不起。如重病者心無所為令我宮殿喪失威光。諸事虛曠亦復如是。阿難。彼大魔王聞是語已告諸魔言。汝等知不。今此世界有佛世尊。名曰放光如來應供正遍覺。出興于世。欲除魔業故放光明奄蔽我宮。奪我威力。椽梠離散四壁圮開。故令一切音樂歌舞五欲之事自然無聲。諸仁者。汝等今日非但不知彼放光如來應供正遍覺。神通威德放一光明。能令一切魔宮音樂喪滅不現耶。其亦不覺神通光明。令諸地獄皆悉空寂。苦惱眾具變成園池。其水涼冷清凈輕便又于池內諸花充布。所謂優缽羅花。波頭摩花拘物頭花。分陀利花。園池樹木叢林郁茂。遙觀遠睹若在目前。魔王復言。諸仁者。彼地獄處所有眾生。蒙佛威力悉生人天。受諸快樂無所乏少。  
　　阿難。時彼阇致魔王最為上首。引諸魔眾詣放光佛。至佛所已頭面禮足。右繞三匝在如來前。合掌端身猶如畫像。如是阿難。時放光佛問魔王言。阇致。汝今何故與無量百千諸魔軍眾來至我所。頂禮端默都無語言。阿難。阇致魔王。聞佛語已即白佛言。世尊。我等今者有大緣故。與諸軍眾而來至此。以見如來放眉間光。令我宮殿破壞分離。音聲五欲心不樂著。是故我等今皆至此。請問如來如是因緣。世尊。如來今者說陀羅尼咒。欲令諸魔不得安隱。伏諸魔故。亦為憐愍聲聞弟子沙門眾故。世尊。是故我等從今乃至盡形。歸依佛法大眾僧寶。世尊。我從昔來以愚癡故。于佛法僧造三業罪。所有眾惡今對如來誠心懺悔。惟愿如來及以大眾。悲愍我等受我懺悔。世尊。我從今日如佛所教聞悉。奉行住正思惟不敢放逸。  
大法炬陀羅尼經卷第二 授魔記品第三  
　　阿難。爾時放光如來告魔王言。阇致。汝今乃能發大勇猛具足精進。當固汝心勿違本志。如護戒者自誓莊嚴。心所愿求莫不成就。阿難。時放光佛知諸魔眾精進淳固一切不退菩提之心。以是因緣即便微笑。佛微笑已。時彼眾中有一菩薩摩訶薩。名為月上。此菩薩者。亦是放光如來為菩薩時。同行善友常相隨逐。時彼菩薩從座而起。偏袒右髆右膝著地。合十指掌白言。世尊。何因緣故而復微笑。諸佛世尊凡為微笑必有因緣。若無因緣終不笑也。惟愿世尊。為我解釋。阿難。時放光如來即告月上菩薩言。汝今見是諸魔眾不。月上答言。唯然已見。佛言。摩那婆。此諸魔眾見我眉間放大光明。雖居欲界發寬大心。以是因緣過恒沙劫當得成佛。皆同一號名無思光。其佛住世大作利益。若有眾生見彼佛者。一切不退菩提之心。作利益已入般涅槃。佛涅槃后世界諸魔大興供具。供養彼諸如來及聲聞大眾。是諸魔等在諸俗人所住之處。于其夢時。隨所應見現種種形。或現長者。或現居士。或現沙門。或現婆羅門。或現梵王。或現菩薩。現如是等種種形已。若彼眾生心懷迷惑。為說法要除其疑網。因而告曰。汝等舍家。汝等出家。如是世尊出于世間。應受供養。天人所尊。能拔諸苦等與快樂。我蒙佛故今亦獲安。彼魔如是現大神通。化諸居士優婆塞等。增信歡喜。然后說法教令發心。尊重供養如來大眾。發大誓愿具修精進。所作功德一切回向無上菩提。終不墮于二乘之地。凡所教化唯勸修行六波羅蜜。云何復有諸魔事也。當爾之時。一切眾生受大安樂如忉利天眾。諸眾生中佛弟子者。身心安樂如帝釋天王。爾時魔眾皆成佛已。一切眾生等受大樂。于彼剎土具諸香花。皆如天上波利耶多拘毗陀羅樹花。一切莊嚴無有缺減。彼諸眾生乃至無有魔事恐怖。何以故。是時眾生無復亂心。煩惱微薄不為煩惱之所侵迫。皆常一心念空無相無愿法門。于是法門發大精進修行無量。空三昧行。無愿三昧行。無相三昧行。滅覺觀除睡眠。斷掉悔離諠雜。常樂空閑阿蘭拏處。恒乞食但三衣。無違諍絕伴侶。畢竟如是行菩薩行。于諸佛法能決定知。菩薩為友無復恐怖。師子虎狼諸惡猛獸毒蟲之類。終不能害。爾時諸魔得菩提已。此諸世尊及聲聞眾具足功德。諸余眾生不加謗毀。無能降伏。一切外道不能破壞。一切眾魔不能違反。能令眾生滅除恐怖。遠離邪道心得自在。  
　　爾時月上菩薩摩訶薩。復白放光佛言。希有世尊。不可思議。如來具足無量功德。有大慈悲。有大神力。一眉間光能多利益。佛告月上菩薩言。善哉善哉。汝能善知如來世尊智慧功德。摩那婆。如來如是具足大悲。安樂利益諸眾生故。如來如是成就說法。欲令眾生如說行故。于是事中誰能信解。唯有諸佛及不退轉諸大菩薩摩訶薩等。自外一切聲聞辟支佛及四種人。尚非境界。況余凡夫邪見外道。生死惡魔。行無智道。入深黑暗無明[穀-禾+卵]藏。行于非義住顛倒道。迷失正路常樂非法。不孝父母不敬沙門及婆羅門。好游邪經破諸禁戒。恒住如是諸不善法。迷惑覆心習惡邪智一切外道。常為愚癡之所覆蔽。不能信受諸佛正法。又以嗔毒猛火熾然燒故。于佛法眾不能和敬。更相侵迫起諸諍事。以是因緣速墮地獄畜生餓鬼。具受無量百千大苦。經于無量百千萬世。設生人間。或生旃陀羅家。或生惡咒師家。或生屠宰家。或生竹作師家。或生網捕家。或生獵師家。若或得生有佛法世。好與聲聞諸弟子眾恒起斗諍。既忿諍已增長惡業。便能喪滅諸余善事。是故未來多受苦惱。  
三乘行品第四  
　　佛告阿難。爾時放光如來復語眾菩薩言。摩那婆。汝等當念。如來十力無有缺減。具足威儀不斷所作。善能分別彼四圣諦。方便教誨成就聲聞行。亦當善說六波羅蜜。勸進菩薩發行一切波羅蜜心。受持心信修心。行施精進牢固勇猛無諸虛偽。如是方便入于智門。汝等亦知三十七種助菩提法。方便證得沙門果印。又于十二因緣法。勤修觀行成辟支佛。或作聲聞。如是一切諸法相應不相舍離。若行辟支佛者。此是如來方便教誨顛倒說法示現此義。是人出于無佛法世。獨念思惟十二因緣得獨覺涅槃。如是獨覺。不同如來及與聲聞。何以故。是辟支佛思惟因緣得斷疑惑。不從他聞自然獨悟。又唯戒行清凈故專求智力。求智力故得不放逸到于智岸。無諸佛法。唯戒具足得入涅槃。名辟支佛。  
　　爾時月上菩薩復白放光佛言。世尊。以何義故。彼辟支佛具足智慧。然復不能說法度人。既不能說。云何而得于福田中勝聲聞也。阿難。時放光佛告月上菩薩言。摩那婆。此等過去初發心時。但取菩提之名而無勇猛。不能修行檀波羅蜜。尸波羅蜜。羼提波羅蜜。毗離耶波羅蜜。禪波羅蜜。般若波羅蜜。聞思修等悉不能行。是故不能獲得如是無上菩提。何以故。于此法中初聞菩薩行六波羅蜜而不能行。以不具行六波羅蜜故。于一切菩薩法中不能咨問。又復不得樂難持戒。非持無上大菩提戒。但持中戒亦非下戒。行中法故本愿成就。得中菩提名辟支佛。摩那婆。是故菩薩常應咨問諸佛如來所說法要。既聽聞已勇猛修行。何以故。菩薩不舍勇猛精進。疾證無上大菩提故。常修多聞發勤方便。亦常不舍求諸佛法。遠離外道勿受邪法。莫舍重擔如善馭者。諸佛世尊所說法門。微妙密語應當奉行。復次摩那婆。云何菩薩能入諸佛深密秘藏方便說門系念安住。心既住已。然后得入陀羅尼門。月上菩薩復白佛言。世尊。云何當入陀羅尼門。佛言。摩那婆。我已為汝說是句義。如從虛空生諸事業未曾斷絕。復應當知阿迦二字句義腳足。是初方便。隨順得入十二因緣。次第知已。彼人雖更識余法句。皆因初二。摩那婆。是陀羅尼方便法門普遍一切。汝等若欲入此法門。應當發心于無量法中。修習無邊善巧方便。摩那婆。諸佛如來智無有礙。于此法中云何障礙。所謂執著一切諸法。摩那婆。若諸菩薩摩訶薩。若欲入彼諸如來智。先當自舍一切執著。亦須遠離諸障礙處。善巧修行智慧方便。  
　　阿難。爾時放光如來復告月上菩薩言。摩那婆。所言著處及以著者。謂于諸有不能舍離。于無為處未有智慧。恒念受生及求生處。皆是無明作生有根本。是故我說雖阿那含于生猶著不能遠離。摩那婆。是中何等是大著處。所謂不能順教修行。于余事中顛倒贊述。斯由財事愛取因緣不得自在。違佛正教作不應作。于諸境界發起貪心。貪心生已誑惑他人。淫他妻妾。復起嗔恚。嗔恚發已。或時殺害斷他命根。亦因愚癡邪心覆蔽。顛倒取法。若常樂與極重惡人而作伴侶。以是因緣。造作種種諸不善業。或殺父母及以師長。或害羅漢及諸圣人。或毀諸佛。或謗正法。或行破僧。造作如是諸惡業已。生于極惡非人之處。墮破戒中。何等名為墮非人處。摩那婆。我已為汝略說斯事。如彼愚人專樂惡業。以是因緣生于惡趣。是則名為非人處也。摩那婆。智慧之人。應當善知諸佛如來微密妙語。  
問法性品第五  
　　佛告阿難。時彼眾中有一菩薩摩訶薩。名曰無畏。本是醫方救世家子。昔常與彼放光如來共相親友。時放光佛于大眾中。直視觀察無畏菩薩。無畏菩薩既蒙顧已。遂于佛前偏袒右髆。右膝著地一心合掌。以是世尊未成佛前同意親善復蒙瞻察。是故競競于世尊所。唯增敬重心無疑慮。但欲請問放光如來修多羅藏法性虛空陀羅尼門甚深義處。阿難。時放光佛知無畏菩薩欲問如是甚深句義。即告之言。無畏。汝今何故住在我前。心生惶懼不速問也。阿難。無畏菩薩聞佛告已。即白佛言。世尊。我誠欲問如來大義。是以我心豫生憂恐。何以故。于此大眾。有諸眾生聞是法已。于諸佛法不能悟解亦無敬信。或起誹謗退沒善根。世尊。我知眾生有如是事故不敢問。  
　　阿難。時放光佛復告無畏菩薩言。無畏。汝但咨問。如來應供正遍覺出現世間。隨汝心疑當為除斷。是為一切諸如來業。何以故。如來正覺慈悲憐愍利益一切諸眾生故。以是因緣。我于往昔行菩薩時。為此法句具受眾苦。況于今者所作已辦。一切諸法明了通達。得一切智證大菩提。唯為安樂諸眾生故。  
　　阿難。爾時無畏菩薩聞佛語已。白言。世尊。如來今說一切諸法同于虛空。應當證知。是故我今欲問斯義。世尊。言虛空者義何謂也。與修多羅一切法門異相云何。阿難。時放光佛告無畏言。善哉善哉。汝于今日為求法故。于佛法中問如是義。無畏。夫虛空者名為如來。亦名應供正遍覺也。無畏復問。以何義故名曰虛空。佛告無畏。虛空者即無所有。以無所有故名虛空。無畏復言。若言如來即虛空者。如來虛空云何二別。佛告無畏。是為大智所行境界。難知難證。若能解知則于法性三世平等無復疑惑。無畏。若欲窮盡陀羅尼門甚深源底者。如彼大池水性清凈。底有金沙與土泥合。時有智人取池底沙。隨其多少聚之一處。以水洗濯簡取精者。內于爐鍋置之火中用功陶煉。是人不久必除沙石。得凈妙金堪任為用。彼人爾時隨意造作余莊嚴具靡不充足。如是無畏。如來世尊應供正遍覺。離貪嗔癡。滅除塵垢一切煩惱及諸習氣。成就清凈無礙智慧。出過一切四生眾生。天人大眾最為第一。世稱上首。擊大法鼓口自唱言。仁等可來。汝諸眾生或起疑網。無有智慧暗于諸法。或于世間出世間事不能解了。或時一切天龍八部乃至無量億劫已來。所有疑心迷倒失正。造作諸業墮墜諸有不能自出。此等速來問佛世尊。如來皆能為汝說法。明了顯示斷除疑惑。  
　　復次無畏。譬如明鏡見諸色像。如是無畏。如來世尊無有惡行諂曲煩惱穢濁嫉妒諍競垢污淤泥染著。唯有無礙無邊智慧辯才。所可示現言教方便。皆為開發世間眾生。一切皆從虛空所出住于虛空。語言教詔講說談論。猶如虛空離諸染著。無有住處無有邊際。亦無有對及以語言。復次無畏。若有人來作如是問。如是虛空。云何可說何處有說。誰能為說對何而說。以虛空性本來清凈無垢無染離諸障礙。無畏。如來亦爾。無言無對無染無著離諸障礙。如此言說。即是入于虛空三昧。無畏。譬如涅槃本性寂靜。假以無量言辭演說。求其體相了不可得。如是無畏。汝所問我虛空義者。先已宣說。如此說者。當知即是如來方便微密法要。若知如來微密教者。是則名為得大利益。汝等當思。如來何見說何等法是如來性。復說何等是如來智同于虛空。今于如是如來教中方便略說。無畏。我今復以種種譬喻。喻如來智。或以涅槃。或以實際。然而彼智及與涅槃。俱無可說無有分別。無相無念無名無字。去來現在三世皆無。乃至世間一切諸法。亦同涅槃不可見說。當知是中實無凡夫能得知見。言凡夫知者。無有是處。但諸凡夫以愚癡故。自心所見言我證知。今我已說了義法句及無證處。如是所說不在彼此不在兩間。是平等中無證知者。既于三世去來現在。斯皆平等不可證說。云何而言是誰所說對何而說。何處有說。云何可說。復次無畏。如來世尊于彼已說。汝當觀察言教方便應善思惟。既思惟已。即得成就無量智聚。無畏。佛智無邊不可思議。凡所攝受亦不可思議。開示言教應善分別。亦當思惟。前所問者即此義也。復次無畏。我今問汝。隨汝意答。汝謂一切后身菩薩從何所來而處胎耶。無畏白言。世尊。我知菩薩從兜率陀天降入母胎。佛言。無畏。今重問汝。汝善答我。于意云何。是后身菩薩從天來者。有所取法而入胎乎。無畏答曰。不也世尊。非取法故入于母胎。佛告無畏。如是如是。一切諸法皆無所取。但從妄想分別故生。汝于如是分別法中。既以三事請問于我。何謂為三。一問虛空名義有無。二問虛空諸法同異。三問虛空平等無差。無畏。如汝所問。何者虛空。如是虛空有依止耶。無依止乎。無畏復問。實有虛空可依止耶。佛言。無畏。亦有虛空是依止法。若凡夫人見有依止。若離依止則不能知。亦不可說有無名字。無畏。若有虛空不依事現者。則無名字。以依事故得有名字。與事和合入于數相。無畏復言。世尊。何等虛空與事和合。則有名字入于數中。佛告無畏。汝寧不聞。而今此身依止地界。地依水界。水依火界。火依風界。如是四種及與識界悉依空也。無畏白言。唯然世尊。我皆已聞。佛言。無畏。是謂虛空依止入于數中。此即如來為諸凡夫。譬喻方便開示教授。因于名字令其得知。是故名為虛空依止。復次無畏。若智慧人思惟觀察而能知者。此平等法世間普證但有名字。如是知已。彼諸智人復欲教他令得實義。摩那婆。有智之人應當思惟。如來自證為眾生故說此法門。摩那婆。我已為汝隨順分別。應如是知如來方便。于我所說受持念誦。思惟義理如法修行。如是修已。過去所有功德愿行。皆得增長成就具足。所以者何。如來先已為汝等說一切諸法無有去來。是故如來所言真實無有虛妄。為欲利益諸眾生故。分別顯示是最勝法。隨其所應皆得具足。若言如來有所言說。不能顯示是大乘法。愿行不具者。無有是處。菩薩應思非我境界。  
　　復次摩那婆。如虛空界。名曰可行。眾生依止。如彼眾鳥飛行虛空。翱翔自在如履于地。雖以翅力及風因緣往來游處。而跡不可得。摩那婆。復有眾生依空界住。如須彌山頂三十三天已上諸天宮殿。皆依于空而得安住。乃至兜率他化自在欲界諸天。所有宮殿依空亦爾。摩那婆。如彼色界。從梵天住處。乃至色究竟天。依于空住亦復如是。摩那婆。如我略說。自此已上盡于有頂名無色界。從有頂外無有依止。虛空行者。唯有一種別風輪界。厚六十八千由旬。過是以往更有空界。即是二界中間亦無依處。摩那婆。從是已上復有風輪。名曰不動。厚六十四俱致百千由旬。住持水界。彼風輪界。無有眾生往來依處。何以故。彼空及風各不動搖故。而彼空界不可見知。無有名字不可得說摩那婆。汝今當知我所說法。如彼虛空無有異也。  
　　復次摩那婆。譬如有人夜中暗坐。執持弓箭漫射虛空。以暗發故不知方所。如是如是。摩那婆。一切凡夫愚無慧目。又不師受。雖修業行無諸方便。不得成就亦復如是。摩那婆。又如生不學射。雖擬埻(音準)的尚不能中。況前無垛。云何言著。摩那婆。是諸凡夫于甚深法自心分別。舍離師咨不能解悟。亦復如是。摩那婆。汝前問我三種義者。所謂虛空平等諸法。此三種法。雖難說聞我知是處。有所依止亦非依止。摩那婆。汝問諸法平等。今當解釋。汝應善思。前以譬喻顯示虛空諸有智者。知此譬喻言教方便示現平等。遠離依止。言說分別故。又如空界無邊。佛法亦爾。如是法界。皆依平等無有別異。如彼虛空無有依處。法與非法亦無依處。當知是中悉皆平等。彼虛空譬方便示現。此乃但為智者所知。非是一切凡夫境界。彼諸凡夫執取一相不善分別不能了達。妄想取故。智慧之人于此深法乃能了知。作利益故。而諸凡夫妄生執著。于深佛法不信不解不咨智人。于世間事妄起分別執著不舍。所謂此即是地是水是火是風等。如是乃至分別取著。諸天宮殿住處往來。及取地天諸龍夜叉緊那羅摩睺羅伽地居之類。又亦分別。諸佛如來初成道時大聲說法。彼等聞已。即于地中發大聲言。佛生說法天人增道。其聲上徹色究竟天。皆說如來轉法輪事。摩那婆。世間之人以愚癡故執著此事。著是事已。如乘空輪作大車想。凡夫取著其事若此。  
　　復次摩那婆。譬如有人悕求射術無師就學。雖苦身心終不成藝。如是摩那婆。三法亦爾。若不方便施功修集。難可證知。摩那婆。如是三法如來若說終無有盡。若一劫若十劫。若百劫若千劫。若無量劫亦無有盡。如來于此劫數時節多少增減。隨意欲說種種名字種種義味。即能解說。然于如來口業言教。亦無有減。此三句義為是億數。諸菩薩等得受持故。是句義處。如來或時于一句中能以無量種種名義差別解說。若此法句及所攝義。乃至字本所有出生。語言音聲是色法者。假令于是三千大千世界。盡除土地山石草木。東西南北上至有頂悉為虛空。不能容受。設此世界滿中芥子。有時取一盡諸芥子。以如來辯演說一句。亦不能盡乃至少分。摩那婆。汝等當知。此一句義陀羅尼門。其有必能善受持者。于一彈指頃盡能分別。摩那婆。此句義門。終亦不可以言說盡。假使無量眾生起種種問。然是菩薩盡分別答。喻如流水。以心不亂故。此陀羅尼名為大事。能為一切諸法根本。故言陀羅尼。此一法句出無量句。是大總持通說諸義。何以故。欲令一切眾生易受解故。又以一句難解知故。引多譬喻方便言辭。令人得悟如是諸法。悉不可見自體本空。遠離語言故。摩那婆。若諸菩薩初發大心欲行大事。大事者。謂大乘法。然此菩薩。空發其心不問不修。終無成辦。摩那婆。如行聲聞乘者。雖聞三十七助菩提法。無意念修。即自唱言。我得羅漢所作已辦。如是摩那婆。若有欲行佛法事者。應發是心。如須彌山安住不動。隨順修行。  
菩薩行品第六之一  
　　阿難爾時無畏菩薩。復白放光如來應供正遍覺言。快哉世尊。大慈愍我及余未學諸眾生等。如我無異。世尊。我等頻重咨問是義。如來悲愛教誨我等。猶如父母。然我今者。于佛所說更加尊重不敢毀謗。  
　　爾時放光如來告無畏言。如是如是。摩那婆。如汝所說。若有菩薩于如來所起尊敬心不斷絕者。一切世間天人眾等。于是菩薩亦深敬重。如是菩薩。于我法中大弘利益。何以故。如是菩薩。住諸佛法順于佛教。當來之世大作佛事。是故如來知此菩薩為佛法器。堪受一切諸佛記證方便。令彼速得成就。無畏菩薩復白佛言。世尊。所言極愛義何謂也。佛言。摩那婆。我言極愛即是顯示。哀愍世間無救眾生。教入佛法令不斷絕。以是義故。如來說言是為大事。是大重擔。無畏復問。菩薩久如當舍此擔。佛言。無畏。此菩薩作是念。我要當令一切眾生度生死海入無余涅槃。若眾生盡者此擔方息。無畏復問。所言重擔。若同世間頂戴背負則可見知。今不如是云何可信。佛言。摩那婆。如汝所言。在頂髆者。是謂世間愚夫力負。非菩薩擔。菩薩擔者。誓愿荷負一切眾生。出離世間非頂背也。無畏復問悲愿荷負既非項髆。以何義故名之為擔。佛言。摩那婆。如東方一切無邊世界所有眾生。菩薩發心荷負。悉當令入無余涅槃。南西北方四維上下盡虛空界所有眾生。菩薩安處亦復如是。摩那婆。十方所有諸眾生界若現不現。菩薩皆令住涅槃中。以是因緣名之為擔。無畏復問。以何義故復名荷負。佛言。摩那婆。譬如長者家內豐饒多諸珍寶。種種資財倉庫充溢具足童隸。唯有一子。然彼長者于是子所。心常愛念終不暫舍。見其所為亦無違逆。以愛念故財寶樂具。悉給與之無有疲倦。如是摩那婆。菩薩摩訶薩憐愍眾生亦復如是。一切樂具盡皆與之。乃至令入無余涅槃。是故名為荷負重擔。如是菩薩愍諸眾生行大精進。亦令眾生行菩薩事。速疾成熟諸波羅蜜。亦滿自身精進莊嚴。無畏復問。何謂成熟。佛言。摩那婆。所言成熟者。是謂菩薩于諸眾生起大慈悲與究竟樂離自憂惱。是名成熟。又于諸佛不生謗毀常加贊嘆。亦名成熟。無畏復曰。若如是者。諸佛如來于眾生中最為殊勝。皆由憐愍諸眾生故。佛告摩那婆。我言成熟者。謂于一切善法具足圓滿。乃名成熟。摩那婆。譬如陶師欲造諸器。先取好土雜以石沙。用水和治手柔足踐。令泥精熟堪任為器。置諸輪上執杖轉輪。極令迅急以手搏拍。隨作何器壞皆成就。何以故。以泥先調故。而彼陶師將諸器壞。或置日中。或在陰處。漸令干燥。然后更以雜色涂之。暴令牢實。或積窯中。若聚平地。兼取薪糞晝夜焚燒。于是陶師與其眷屬。周遍觀察迭共防守。不令惡人挾持青豆及以胡麻擲置窯中毀壞諸器。比達天明火勢亦盡器皆成熟。此時陶師方大歡喜。卻坐思念眾器得成我事已辦。如是摩那婆。如來常教諸菩薩等。次第修行六波羅蜜。欲令成熟亦復如是。  
大法炬陀羅尼經卷第三 菩薩行品第六之二  
　　復次摩那婆。我先已說教諸菩薩方便修行諸波羅蜜攝眾生法。凡教授菩薩令不退轉。有二種波羅蜜。何等為二。所謂精進波羅蜜。般若波羅蜜。諸佛世尊。復為世間說余四波羅蜜。更為諸余眾生說助菩提法。方便成熟故。摩那婆汝等當知。彼四波羅蜜中。檀波羅蜜。尸波羅蜜。此二波羅蜜。與彼聲聞辟支佛乃至外道五通神仙共同行故。摩那婆。若羼提波羅蜜者。此唯阿羅漢成就舍事故。其禪波羅蜜者。此中總說。能生六波羅蜜故。摩那婆。此諸波羅蜜。如來如是差別說之。汝等當知。一切諸法虛空所生相同虛空。摩那婆若此前上二波羅蜜地。彼聲聞辟支佛二乘圣人尚不能成就。何況外道神仙諸余凡夫也。摩那婆。若菩薩欲成就此二波羅蜜者。應當一心念勤精進。摩那婆。若人欲思如來譬喻巧說辯才。應先學觀此陀羅尼門。無畏復問。我等云何當能成就此陀羅尼觀耶。佛言。摩那婆。我今為汝更以譬喻顯示此義令易解知。摩那婆。譬如漁人生子。以貪利故早教其子水底潛行。于嬰孩時即取器水。日三沈之不令致困。如是漸沒從旦至暮。能訖一日在于水下。或經二日若三日。若十二十。若一月乃至一年。住于水中而能不死。然彼小兒漸漸長大即入大河。觀是河中所有水族眾生品類。了了分明。是兒后時身雄氣爽。水觀明利遂能入海。大海之中多諸異類。奇蟲怪獸巨魚妒龍。毒物雖多終莫能害。又見眾寶清澈分明。非余凡人所能瞻睹。是人于是在大海中。具取珍寶造作眾事。凡有所欲隨意即成。如是摩那婆。菩薩摩訶薩。若能入是陀羅尼甚深法門。則能成辦一切佛法。亦復如是。摩那婆。言大海者即陀羅尼門。若初入此陀羅尼門。應當修學速令成就。如漁人子漸漸長大習業成就。摩那婆。若是菩薩能入陀羅尼佛法海中。自在成辦一切佛事。如漁師子處大海中建種種事。摩那婆。汝應當知諸佛菩提。不可以少行少緣而能成就。要須入此陀羅尼法門。于此陀羅尼一句義中。有種種音聲種種語言種種辯才種種方便。無方便處悉皆能知。有諸眾生心行差別。亦皆能知。又復眾生或現不現。或可見或不可見。皆從陀羅尼句方便力中。明了證知。或天龍夜叉乾闥婆阿修羅迦樓羅緊那羅摩睺羅伽人及非人。乃至禽獸四生種類。或音聲或語言。或心慮事。或作業事。或誓愿事。或無愿事。或多事或少事。或惡事非惡事。或怖畏事。或無怖畏。如是等事皆悉了知。于此作處一切悉知。乃至授記事。或身業或口業。或眾生業。或為自身或欲教他。悉皆能知。若菩薩在阿蘭拏學方便行。即得成就所作善根所為事業。乃至欲成不退轉事。亦悉能知。云何得辟支佛果。亦悉了知。云何得聲聞果地亦悉能知。或在家諸人種種事業語言。或盜他財惱他求財。若粗若細亦皆能知。或地獄餓鬼畜生。心意倒錯。行惡不信故生畜生等中。亦悉能知。或以業行墮餓鬼中。亦以諂曲慳貪嫉妒我慢貢高因緣故。生阿修羅中。或因五戒十善業故。得生欲界人天之中。自過生悔不見他過。總說如是諸方便智。他作他受自作自受。一切四生眾生及五道處。所有造業方便及業。名字業相成熟及受報處。種種心行。種種言說。種種忍樂。種種諸見。無善法處。如是等事。盡皆拔除。是故名曰陀羅尼門。摩那婆。若必有能如是行者。是則名為方便成就。摩那婆。若以自智慧力。決定成就此事者。當獨坐思惟遠離諸欲。摩那婆。如是法中。有種種音聲種種語言種種辯才種種行行種種生處種種作業。汝當諦聽善思念之。受持奉行莫令忘失。天人作事方便和合。故有語言。畜生眾生種種口業音聲差別。乃至生處名字亦殊。彼等眾生皆悉隨其形類音聲。而置名字以名其身如烏雀等。而彼餓鬼眾生之中。無有決定差別名字。何以故。彼中不得聞名依止故。亦如地獄中。唯言地獄眾生等。摩那婆。汝等勿謂天定天也。人定人也。餓鬼定餓鬼也。摩那婆。我已為汝總略說訖。今當為汝具分別說名字義處。摩那婆。如一事有種種名。如一人有種種名。如一天乃至餓鬼畜生有種種名。亦復如是。亦有多餓鬼全無名字。于一彈指頃轉變身體作種種形。摩那婆。如是眾生于一時間。現無量色身。云何可得呼其名也。若餓鬼等。有生處名字受食名字及壽命名字。若地獄眾生無有名字生處者。則其形亦無定。彼中惡業因緣未盡故。于一念中種種變身。  
　　爾時無畏菩薩復言。世尊。如是人中語言相承近習我等已知。而彼四道眾生言音名字。云何可識。是故我今請問世尊。唯愿解說。阿難。彼無畏菩薩。如是問已。時放光佛告無畏言。此是諸佛菩薩神通智慧境界。非諸聲聞辟支佛及余菩薩智慧所能分別也。摩那婆。若菩薩不知眾生言音。則不愿生彼眾生中。若菩薩解知一切眾生言音及諸事業。便愿生彼。欲覺悟彼說法教化隨宜利益故。摩那婆。如是菩薩。以知眾生言音心業故。于處處諸有受生。欲令眾生發解修行斷諸業故。摩那婆。于彼三道有知故可化。二道眾生中無知解故。當知菩薩亦不愿生彼也。摩那婆。若菩薩摩訶薩必知地獄餓鬼眾生中有知解可化者。如是菩薩為一一眾生故。住大地獄中經恒沙等劫。要令眾生得彼法利。摩那婆。諸菩薩摩訶薩。成就如是大慈大悲。成就具足如是精進故。必定當得三十二相。摩那婆。是為如來略說菩薩慈悲因緣也。  
相好品第七之一  
　　阿難爾時無畏菩薩摩訶薩復白放光如來言。世尊。唯愿為我具說菩薩成就諸相無有缺減。又復如來應供正遍覺。先為我等說波羅蜜方便教菩薩行。我等未解。是故更問此波羅蜜。世尊。波羅蜜者義何謂也。如是問已。彼放光佛告無畏菩薩言。摩那婆。所言波羅蜜者。不可度量。不可數知。無有邊際。故名波羅蜜。又波羅蜜者最為尊勝。一切凡夫一切聲聞辟支佛等。非其境界。故名波羅蜜。如汝所問波羅蜜句有如是義。所謂無有數量故言波羅蜜。無畏復言。如世尊說。無有量故名波羅蜜。我今現見行檀波羅蜜。但依資財及以己身。是既有限云何無量。  
　　佛告無畏菩薩言。摩那婆。于意云何。汝今知彼凡夫人心取著何等而行布施耶。世尊。我知凡夫取著于事而行布施。佛復問言。何謂為事。無畏言。世尊。我知現在諸陰。是名為事。佛言。無畏。汝謂諸陰是事耶。汝應諦思如來所說。然后答我。莫如世間凡夫所見。摩那婆。汝今若取陰為事者。于五陰中何者是事。為色是事耶。受是事耶。乃至想行識等是事耶。摩那婆。是等諸陰不名為事。何以故。本性空故。汝今云何取為事也。復應當知。如來方便總相說此五陰諸法事非事耳。摩那婆。諸凡夫人于五陰中取和合相故。復執著十二入等。凡夫如是縛著世間。所謂取著眼是為縛。如取著眼。如是取著耳。乃至取著鼻舌身意等。斯為大縛。以能分別取著諸事無邊。執持密致牢固深入故。無畏復問。世尊所言縛者。是復云何。佛言。摩那婆。復有六縛處能縛眾生。故名為縛。何等為六。謂如眼色為縛。是諸凡夫著此處已難得解脫。諸欲因緣墮于惡道。生死相續。故名為縛。如是乃至意法為縛。以意思念故即愿求稱意之所。故名為縛。摩那婆。如是菩薩摩訶薩等。以諸善根清凈故。則得成就三十二種大人之相。而我今者。更為汝等說清凈善根成就相法。若諸菩薩摩訶薩唯修一善根。便能成就一大人相。若更具足清凈一善根。然后成就三十二相。無畏復問。諸菩薩等修一善根。云何當能成就三十二大人相。  
　　時放光佛告無畏菩薩言。摩那婆。汝今不應取彼諸相為如來也。何以故。汝寧不聞轉輪圣王成就眾相乎。無畏答曰。我聞世尊。佛言。摩那婆。而彼輪王實具眾相。而不能證無上菩提。亦不名佛是故汝等莫謂眾相為如來也。摩那婆。若菩薩摩訶薩取彼眾相著彼眾相者。當知是人未離我相及眾生相也。摩那婆。是故菩薩不以成就諸相成就色等為不著也。摩那婆。夫佛菩提者。無有著處。無有想處。無有說處。無有合處。非如世間諸凡夫人于相法中歡喜執著。摩那婆。以是義故。汝當諦聽。吾為汝說修諸相法。摩那婆。若有成就一善根已更立誓愿。必當具足三十二相。無畏復問。何謂一善根也。佛言。摩那婆。若有菩薩摩訶薩。舍家出家于修行處。忽見世尊舍利塔廟將欲破壞。即作是念。今此尊塔。我若不治便成毀壞。如是念已遂行乞食。既得食已。然后求人以己供施請令治塔。告彼人曰。此是如來舍利寶塔。福田尊重今誠毀壞。汝為丈夫氣力康健。我當與汝共營斯福。作是言已。隨辦所須即事治補。如是菩薩自忍饑餓以食惠人。尚輕己身。況重余食。更發勝愿口唱誓言。我今希有成就寶塔。此功深厚豈愛一食。以貪食故世間著我。既求遣我寧當念食。我今唯應如是精進。于諸飲食舍念著心。如是菩薩以食施故。莊嚴塔故。發誓愿故。便得滿足三十二相。摩那婆。若諸菩薩摩訶薩等。以斯次第具足當得三十二種大人之相。如彼菩薩修治如來舍利塔故。是菩薩身。即得成就三十二種大人妙相。莊嚴亦爾。摩那婆。若菩薩摩訶薩成就心業。則能具足滿菩薩道。何以故。摩那婆。一切諸相皆是心業。如彼造業當發愿者亦得如是。諸佛菩提而不可見。摩那婆。復有無量微妙善根可分別說。具足種種無量方便無量心聚。而諸善根應速成就。但諸如來亦為憐愍諸菩薩故。不具說之。所以者何。是中有諸菩薩。聞是事已心生恐怖。以恐怖故便有退心。以退心故。不能速證不退轉地。于不退轉菩薩功德不成就故。即便違背。是諸菩薩舍本愿已隨宜愿樂。住彼聲聞辟支佛地。如是人等漸次違背。以違背故。于此法門無有愛心。唯得成彼世間之業。而彼因復造作種種諸不善事。墮于地獄餓鬼畜生。輪轉往來備受生死。以是因緣。如來見此諸菩薩等及未來世恐怖過故。不具足說諸善根事。但隨順說彼所堪能應受行者。除彼見實及佛法中得決定者。若佛如來見諸菩薩于佛法中未得決定。終不為彼具說善根。  
　　復次摩那婆。汝當聽是三十二種大人相法。我當更說諸余善根。爾時無畏菩薩復白佛言。世尊。何等名為三十二種大人相法。如是眾相有現不現。然此會眾有鈍根者。尚未得聞三十二種大人相名。何況能解。唯愿如來憐愍眾生。具足演說三十二相。眾生聞已得了是義。于如來所生尊重心。因此速證大般涅槃。阿難。時無畏菩薩如是問已。放光如來應供正遍覺告無畏菩薩摩訶薩言。摩那婆。諸佛如來凡有三十二相。三十相現二相不現。摩那婆。今宜諦聽。吾當為汝辯明諸相現不現義。摩那婆。如來有十相。摩那婆。如來復有六相在手。摩那婆。復有四相在體。復有二輪相。復有二相在頭。摩那婆。復有四相遍諸身體。摩那婆。諸佛如來有如是等三十相現。余有二相不顯現者。所謂馬陰藏及舌闊長相。  
　　復次摩那婆。如來今當更為汝等分別如是諸相功德。摩那婆。如來有七處滿相。兩手兩足兩髆及頸等。摩那婆。如來有網縵相在手足指。摩那婆。如來有白毫相在眉間。猶如月光。有四十齒相。寬長舌相。及住大功德相。如是舌根。辨諸言音具足宣說。復有目不眴相。摩那婆。如來頂相。一切人天乃至有頂不能睹見。摩那婆。如來手足二十指爪。如赤銅色薄如蓮花。光澤分明勝于余色。摩那婆。如來傭足跟相赤如花葉。塵水泥垢不能沾污。摩那婆。如來髀腨端直牢固。猶如金剛。經途近遠終無疲極。摩那婆。如來身金色相。勝于一切無能動搖。摩那婆。諸天宮殿紫金所成。取是紫金如芥子許。勝諸七寶滿閻浮提。如是摩那婆。若以天紫金聚滿如來前。而佛常光。令天金色悉皆暗昧無有光澤。摩那婆。譬如日出諸螢火蟲光明悉滅無能見者。如是彼天金光非日能蔽。唯佛常光乃能蔽耳。如是摩那婆。汝等應知諸佛世尊。如是分別顯示諸相。復次摩那婆。如來今當分別諸相善根因緣。汝應一心正念無亂調伏諸根。攝耳靜住勿念他事。欲得勝智莫隨余緣。生殷重心發希有意。于如是處起至誠心。應善分別諸相功德。當于如來應供正遍覺前。諦聽諦受。其兩足下千輻輪相。一一相中放千光明。于彼兩足所蹈之處。此光明網直至下方所有世界。彼中眾生見是光已。生希有心起尊重意。于彼如來應供正遍覺前。辯論法相彼佛復告無畏菩薩言。摩那婆。是為如來足輪相光。功能力用遠至他方。教化眾生令發善根。汝當諦聽。我今分別彼諸善根成就之事摩那婆。若諸菩薩為佛世尊。于山林中造經行處。除諸瓦石掃灑治飾。以柔軟草敷置其上。既成就已奉獻如來。如是菩薩。若見如來在彼經行。或見往來。或見宴息隨意威儀。如是菩薩。若見如來足千輪相。澈過草下分炳地上。妙如蓮華眾光莊嚴。如是菩薩。見此相已。則于己身無慳吝想。所以者何。今此如來有如是等圓滿相法希有之事。尚不吝惜。況我此身穢惡充滿屎尿盈溢。皮裹血涂筋肉骨等更相纏縛。九孔常流癰膿臭處。是不凈聚諸蟲所居。云何我等不速厭離。如是菩薩發精進心。求菩提分成就輪相。心口稱贊入無相法。如是菩薩。晝夜思惟便生歡喜。以歡喜心即念如來。或在經行。或坐或立。或入禪定。如是菩薩。分別此已復作是念。我今不應取著諸相。若有菩薩不取相者。則離我想及眾生想。菩薩如是思惟此已。則能具發無緣精進。  
　　復次摩那婆。菩薩摩訶薩。云何得發無緣精進。摩那婆。如空中風無有方所。是風不住東方及于余方。如是不住即名無住。既無所住云何可名。無畏白言。如是世尊。實無可名。佛告無畏。若法無名云何可說。無畏復言。是無相中亦無可說。佛告無畏。若無相中無可說者。云何有念。若無念者。即無所有。若無所有云何有入。既無入處云何有陰及與諸大。若無陰大云何有有。若無有有云何有生。若無有生何有生處。若無生處云何而有名色諸相。摩那婆。若無諸相即是無相。無相為相者。是名無我。摩那婆。若人能作如是說者。當知即是不退菩薩。何以故。善說無相行于無相故。摩那婆。如來輪相成就如是次第分別諸善根義。復次摩那婆。于意云何。后身菩薩菩提樹下坐于道場獲三明時證何等法。復以何義名為證耶。無畏白言。世尊。彼時證者。見己法身故名身證。具足明力斷除無明。離無明故為眾生說。是諸眾生遠離大智。為彼無明愚暗所蔽。是故如來。以諸明慧及無畏力。知諸眾生為彼無明黑暗所覆。我慢貢高所渴。嗔恚斗諍所燒。顛倒失心盲冥無目被他所使。違背正道破壞正念。或復妄行迷惑亂心深入邪徑。是故如來為說八道告諸眾生。汝等皆可乘此正路安意而行。是道無畏安隱快樂。能相應者攝取大利。若有眾生行此道者。皆與無邊大利相應。及諸菩薩法行精進。世尊。菩薩摩訶薩發如是心斷除疑網。然后乃證阿耨多羅三藐三菩提。阿難。彼放光如來告無畏菩薩言。善哉善哉。摩那婆。汝今乃能隨順如來方便說也。  
　　復次摩那婆。如來二手掌中有千輻輪相。寬大分明成就二相善根因緣。汝等諦聽。我今當說。摩那婆。若諸菩薩現處居家。有教誨師實阿羅漢。諸漏已盡所作已辦。如是羅漢真為法師。能如實說諸佛正法。雖常法施而不求報。如諸漏盡無所著故。后時彼師遇二重病。一者上吐。二者下痢。篤疾既久身甚羸弊。如是菩薩于彼師所。常生希有尊重之心。睹師患苦專念求治。晝夜孜孜未曾遠離。右手承吐左手除糞。雖多臭穢無厭惡心。菩薩如是愛師命故。手持眾藥內師口中。以羸瘦故藥不能下。菩薩親用兩手摩捫扶抱將侍。終日虔虔乃至除愈。菩薩以是躬自摩洗師長功德善根因緣故。于手掌內輪相分明。若諸智人。見彼菩薩供養師長。生希有心。令彼比丘重病得滅。或有諸人發心聽法。于聞法時起尊重心。如法師說隨順奉行。復令多人皆得聞法具足歡喜。如彼菩薩盡命報恩。一心求治師病除愈。以如是等善根因緣。輪相具足無有缺少。摩那婆。此手輪相善根因緣。我已說竟。復次摩那婆。如來髆有三輪滿相善根因緣。汝等諦聽。我今當說。摩那婆。若有菩薩。于如來滅后。睹佛正法垂欲滅壞。時此菩薩起大悲心發勇猛志。斷除世務舍家出家。與諸外道而作怨敵。何以故。為欲建立住持正法。守護正法攝受正法。欲令正法得久住故。正法增長故。是故菩薩獨以一身。必欲摧伏一切在家出家諸人及外道等故。于國王大臣無量眾中。種種方便稱揚贊說諸如來名。亦說功德勝妙之事。又說空無相愿一切法門。復說正念諸余善根。降伏一切諸外道等。如是菩薩。建立荷負諸佛正法。善根因緣成就具足三輪滿相。是相微妙悉能照曜一切世間。見者歡喜。若有眾生聞諸如來眾相愿時。當生敬信復應慶喜。摩那婆。是為如來以一善根攝諸功德成三滿相。  
　　復次摩那婆。如來諸指網縵相者。猶如鵝王間無缺漏。薄如蓮華三畫分明。能令眾生見者歡喜。如是諸相善根因緣。我今當說。汝宜諦受。如我過去無量劫中修諸善根。為成就此一切智故。摩那婆。若有菩薩摩訶薩。處大王位國富民繁。凡諸庫藏莫不盈滿。事業宮殿盡皆充足。是菩薩王國化之內種類眾多。農商工估及諸仕類或境內眾。或他國來。皆懷嗔毒共相論說。或時忿諍各有怨心。詣菩薩所辯訟求勝。菩薩爾時見彼眾生嗔覺所惱。為救解故。以自在力而誨責曰。汝等眾生勿得斗諍。夫斗諍者豈為入法。是畜生事。而諸畜生癡恚亂心。故求斗諍共相抵觸。或相嚙蹋。更相伺便。互相殺害。即是地獄眾生惡法。汝諸眾生勿學地獄。勿習畜生造諸惡業。汝等皆應歸依如來歸依法僧。盡形不殺受持五戒。我攝受汝。以我攝故。令汝今身常受安樂。舍此身已則生天上。如是菩薩。知諸眾生舍諸惡事。各相慈愛無復惡心。在佛塔前。即便授與三歸五戒。教導皆令斷惡生善。如是菩薩。以能和合眾生善根業因緣故。成就如是網縵等相。摩那婆。是為如來手足網縵善根因緣。我已說竟。  
　　復次摩那婆。如來指爪直長纖密無有疏減。成就因緣我今當說。汝等一心莫念他事。摩那婆。若有菩薩摩訶薩所在諸方。或獨坐思惟。或與眾談論以無余念心常歡喜。如是菩薩。凡處世間隨何等類。即能同彼而行。教化于彼。彼眾若復賊盜。若旃陀羅。若獵師。若屠膾復有造作諸不善業。菩薩悉能隨類覺知。以悲愍故為說法要。先教眾生。遠離種種諸不善事及以惡心。然后教令合十指掌口唱是言。我今歸命世間所有尊重福田應受供者。為物出現。智人所贊。所謂諸佛如來應供正遍覺。及有正法僧寶之處。我皆等發無量敬心。如是菩薩化彼無量諸惡眾生。皆令回心修諸善業。以是因緣成就妙甲。猶如赤銅。指直纖長軟密光澤。摩那婆。是為如來指爪諸相功德因緣。我今說竟。摩那婆。汝于是中當深敬信。摩那婆。若諸菩薩。或時為彼善行眾生。經無量劫說法教化。或復有為不善眾生一時說法。乃至一彈指頃。所得功德非復前比。何以故。摩耶婆。如來常說。有人少時供養如來敬事尊重。即便為彼智者所嘆。  
　　復次摩那婆。如來應供正遍覺。成就身紫金色善業因緣。汝等諦聽。我今當說。摩那婆。如來在世。若諸菩薩為聽法故詣如來所。咨問如來大乘經名菩薩行法。時佛世尊默然不答。起而游行適至一所。遼廓艱崄唯多禽獸。無有人民。不見城隍聚落居室。乃至無有樹林眾草。設欲停憩無可敷施。時此菩薩常隨佛后。不憚危阻共入磧中。值天布云震雷大雨。時彼如來衣服盡濕。菩薩睹此增敬重心。遂自解衣奉覆佛上。乃至雨止取衣暴曬。還自服已從佛而行。世尊因此始為菩薩說大乘經。名曰身愿時彼眾中。有諂曲菩薩及以初學出家沙門。或未具戒。如是人等衣缽資須隨時趣足。無諸積聚清凈身心。即得正念喜悅充滿。菩薩爾時。得聞經已。于菩薩眾及比丘前。具為解釋大乘經典。教除諂曲及破戒心。緣此善根得是果報。獲金色身。何以故。以能滅除破戒諂曲垢。及不惜身解衣覆佛。是故后時身紫金色。映蔽世間而能久住。摩那婆。是為如來身真金色善根因緣。我今說竟。  
大法炬陀羅尼經卷第四 相好品第七之二  
　　復次摩那婆。如來有常光相成就因緣。我今當說。汝等諦聽無令心亂。摩那婆。若諸菩薩于如來所。凡有造業終不虛也。假使發心莊嚴。修行莊嚴。資財莊嚴。作如是等諸莊嚴事。發心備辦。于如來所種諸善根。即得具足一切世間無能勝者。諸煩惱垢不能染污。復次摩那婆。如來世尊如此常光。假使世間所有一切日月光明不能覆蔽。乃至諸天所有光明亦不能障蔽。復次摩那婆。假使大梵天王放大光明。普照三千大千世界。如是梵光悉能覆蔽世間所有日月光明。除如來光余無能比。復次摩那婆。置一梵光。假使東方恒沙世界。諸梵天王盡放光明。以眾梵光合為一光。可謂極大。以此大光置于佛前。如來常光皆能覆蔽無復遺余。復次摩那婆。置眾梵光。假使十方恒沙世界諸梵光明。如來常光盡皆覆沒亦無遺余。摩那婆。諸佛如來。于一切時唯有常光。自余奇光無緣不放。何以故佛若常放殊異光者。世間則無日月星辰。晝夜時節晦朔弦望。乃至無有春夏秋冬及以歲等。是故如來。要待因緣然后放光。彼常光恒在以住持故。摩那婆。如來光明寬大無量功德微妙。修行善根得是安樂。  
　　復次摩那婆。若有菩薩。發心修行舍家出家歸佛世尊。正值如來始坐道場將成等覺。即往佛所頂禮尊足。立住一面。瞻仰如來作如是念。世尊有教我乃敢坐。時彼如來結加趺坐。菩薩立住經于七日。欲為未來無上道故。過七日已。時佛世尊。從菩提樹道場處起。告菩薩言。汝真丈夫。欲學諸佛行耶。汝善丈夫。欲受佛語隨順佛教。汝今乃能于我座前。立住七日都無睡眠。汝舍無常不牢固法。欲求常住同虛空身。能求此者真為丈夫。汝今已入諸佛法中。若諸菩薩欲決疑網。當如是學亦如是行。摩那婆。此是如來常光初修善根因緣。若有菩薩。在菩薩地初見如來。為一切眾生請佛說法。欲修行清凈諸功德故。修行清凈戒行故。修行清凈禪定故。修行清凈布施故。此菩薩修諸功德。勝一切眾生修行善根。摩那婆。是為如來常光功德善根因緣。我今說已。摩那婆。譬如幻師手持幻寶。真珠瓔珞莊嚴化人。凡夫睹見莫不皆言此為實寶。唯有智者知其非真。如是摩那婆。如來常光善根因緣。唯諸如來及彼不退菩薩摩訶薩等。信能成就如是善根。諸余眾生非其境界。無能信者。若人于此懈怠懶惰。不能修行成就善根。云何能得無上菩提大智相好。如是眾相尚不能求。寧能證會微妙甚深無相法耶。若諸菩薩于最后身。畢竟通達甚深法時。即能令此三千大千世界大地六種震動。一切魔宮諸天世人。皆大恐怖。四散馳走。如來昔日坐道場時。以手按地大振出聲。一切魔軍悉皆破壞。及諸外道邪見毀謗于佛法僧。乃至一切非法違諍。語言心想盡皆磨滅。摩那婆。以是因緣菩薩摩訶薩在于道場。振地破魔滅諸違諍。然后方證生死智明。摩那婆。是為菩薩摩訶薩以無畏力振地出聲。未成佛時。已住持法及本愿力故。一切所有十方諸佛。皆亦護持道場菩薩。  
　　復次摩那婆。如來福德善業因緣故。身毛上靡其色紺青。如孔雀項。如是功德不可思議。汝等諦聽。我今當說。摩那婆一切眾生隨心清濁。若聞如來應供正遍覺成就諸相。及以隨好種種功德。兼諸愿行能至心聽。彼諸眾生。于念念間增長功德無有損減摩那婆。過去之世有辟支佛。既證果已在阿蘭拏。獨處空閑遠離聞見少欲知足。是辟支佛身患瘡苦。時有在家菩薩詣辟支佛所。頭面禮足退住一面。合掌白言。唯愿大德。受我明朝所設供養。時辟支佛報菩薩言。我今身瘡周遍。若是豈能赴汝明朝供養。在家菩薩聞此語已。復言。大德。唯愿去衣我暫觀視。辟支佛聞已。即便解衣告言。仁者。觀我此身。我以先世余業報故。令我今身瘡苦如是。仁者。于意云何。身瘡若是堪應供不。菩薩復言。大德。是瘡應須合藥涂治。今所須藥名旃陀羅那。此藥希有難可合和。而我今當躬往求辦。若得此者瘡必除愈。皮肉可生身早平復。時辟支佛報言。仁者。審能如此欲相存濟。愿為速求。時彼菩薩即便還家。以眾藥物和合令成。置寶器內。持至辟支佛所。頭面禮足白言。大德。是妙良藥我今奉獻。唯愿納受早用涂治。辟支佛報言。仁者。當知無明為眾苦本。菩薩爾時親自持藥涂辟支佛身。以殷重故。令辟支佛苦痛即除。于三日中三遍涂治。眾病斯愈平復如故。摩那婆。而彼菩薩以是因緣。今受果報身毛上靡紺色柔軟。摩那婆。是為如來身毛上靡善根因緣。我今說已。  
　　復次摩那婆。如來應供正遍覺。有眉間白毫相大功德聚善根因緣。我為汝說。摩那婆。譬如夜暗無有月光。于意云何。彼夜巨暗無月光明得為善不。無畏白言。不也世尊。佛復告言。摩那婆。如是如來眉間毫相。猶如月輪光明普照。是故名為大功德聚。功德聚者。饒益世間令滿足故。摩那婆。是名大擔。云何大擔。以大慈悲平等荷負。名為大擔。亦名非擔。復以何義名為非擔。雖能荷負。無荷負相故。何等名為無荷負相。實相無為。離有為相故。是故名為無荷負相。何謂荷負。彼有為故。摩那婆言。有為者。即是天人地獄畜生餓鬼及阿修羅諸輪轉者。無畏復言。世尊。以何因緣是等流轉佛言以渴愛故受諸有生。如是渴愛無明為本。是故我言。貪愛為母無明為父。往來輪轉生老病死。受種種苦憂悲共會。父母妻子眷屬宗親死別離時。眾惱纏縛莫能解脫。以如是等諸苦煎迫。為無明愛之所覆蔽。長夜輪轉不可覺知以是因緣。諸菩薩等。見彼眾生常受大苦。更以無明起諸邪見。增長無窮生死果報。菩薩知已起大悲心。欲度彼故。遂求如是大智方便。身心勇猛發大精進。為證阿耨多羅三藐三菩提無取著法。成熟一切諸眾生故。無畏復問。世尊。何等名為無取著法。佛言。摩那婆。無著法者。謂大涅槃。若有取著。則常輪轉往來生死受種種苦。若離取著能滅苦源。菩薩如是不取著故。具足成就三十二相。復能為人說無住法。摩那婆。我今問汝。汝當正答。于意云何。彼月輪光依何而住。無畏言。世尊。依大地住。佛復問言。地依何住。曰地依水住。復問。水依何住。曰水依火住。復問。火依何住。曰火依風住。復問。風依何住。曰風依空住。復問。彼空依何而住。曰虛空無相無有依住。佛言。摩那婆。以是義故。彼月光明亦無所住。無畏答言。誠如圣教。月輪光明實無依住。佛言如是如是。摩那婆。一切諸法皆無所住。而諸眾生橫于如是無住法中。妄生住想。彼如是見色有住想。乃至受想行識皆有住相。如是諸陰有住相故。乃至十二入十八界等皆有住相。如陰入界有住相故。乃至地水火風空識皆有住相。如地水等有住相故。及與彼身皆有住相。如是取色與身皆生住想。已于一切有身處。皆有住想如色身一切諸法皆有住想。摩那婆。若有菩薩。能學如是離住想者。當知是等增長實慧。慧光普照猶月盛明。則能成就眉間白毫莊嚴己身。亦能圓滿一切眾相。摩那婆。我今為汝說真實義。若能于此離著清凈。即得圓滿一切眾相。以得法故心無高下。由是業緣。得是眉間白毫相光不增不減。摩那婆。汝當正念。今為汝說斷無明智。汝等若知無明智者。即不造諸行。諸行不起則名色不生。名色不生則一切諸相皆不可得。摩那婆。如生盲者被他問言。汝頗曾見轉輪圣王千柱殿乎。設有是問盲何所答。彼若答言我曾見者。甚為虛妄。何以故。既曰生盲本無所見云何能睹千柱色也。彼若答言我不見者。當知彼問亦為虛妄。何以故。彼若有眼可問其見。彼既無眼問何用為。摩那婆。于意云何。彼生盲人是二種語何者為實。無畏答言。世尊。如我所解。彼生盲人言不見者。是真實說佛言摩那婆。汝已解知。本不見色名曰生盲。而有目者方問于盲。汝見殿不。豈非虛妄。假使無智之人實有是問。然彼盲人欲何所說。摩那婆。前已告汝。今復引喻。汝等當知如來方便微妙密語。  
　　復次摩那婆。諸佛如來二相不現。所謂陰藏及與舌根。是二相者為功德聚。我今當說二相功德善根因緣。如是摩那婆。若諸菩薩愍眾生故。發大誓愿欲生如是諸畜生中代彼眾生受種種苦。或生師子猛虎惡象之中。或生鴻雁孔雀諸鳥之內。既受雜類禽獸身已。即得最勝不思議力。得勝力已堪忍眾苦。所謂系縛鞭打楚毒殺害。是諸禽獸。或在人間。或居山野。或遇獵師諸放牧人。或值種種樂行殺者。而彼彼等行惡眾生。常求作業備造眾惡。更以種種苦具因緣。方便加害。或以刀槊弓箭。或以瓦石椎杖。或用網羅羈縶。或持繩索罥系。或以籠檻。或以坑阱。或以毒藥。或以幻術。乃至種種惡風暴雨。若恐若驚。于如是等諸苦惱中。愍彼眾生悉能堪忍。然此菩薩荷負如是大重擔已。發起增上精進熏修。以是因緣陰相不現。亦成舌根。復次摩那婆。有人發愿未必能行。如是菩薩愿行相隨。以本愿行皆具足故。雖受種種諸畜生身。而能堪忍眾苦。不舍精進。為諸同類種種說法。教化安處令住法行。是故獲得舌相不現。兼復成就陰藏相故。  
　　復次摩耶婆。如來頂相肉髻圓滿。一切天人所不能見。譬如眾蜂游處諸華。所謂優缽羅華。缽頭摩華。拘物頭華。分陀利華。愛玩耽著不能舍離。日沒華合諸蜂不現。摩那婆。如來如是。頂圓滿相秘密精微天人莫睹。善根因緣我今當說。若諸菩薩。供養父母奉事師長。深敬諸佛及與法僧。三乘圣眾尊像塔廟。五體投地至心頂禮。以此因緣。獲得如是不見頂相具足圓滿。  
　　復次摩那婆。如來頂上肉髻光明。我今當說令汝知解。摩那婆。譬如秋天十五夜月。光輪圓滿無諸云翳。眾生睹者莫不愛樂。如來如是。頂上光明晝夜常現蔽日月光。以是義故。如來頂發光螺右旋端嚴可愛。摩那婆。頂光明相功德善根。我今當說。菩薩往昔有三善業。何等為三。一遠離嫉妒隨喜教示。二為他作時不求果報。三不壞損他以成己善。菩薩昔日自行是業。亦常教人如是修行。以是因緣得如是報。所謂天人不見頂相。及坐道場證菩提果。摧破魔軍伏諸外道。摩那婆。菩薩往昔有余愿業。一者護法。二者善說。言護法者。所謂法欲滅時。菩薩于中方便護持令法久住。以此因緣復得頂相。言善說者。菩薩為彼比丘比丘尼優婆塞優婆夷。宣說法時。若彼四眾。乃至一念為諸煩惱覆障因緣。不得正聞不能正受。或雖聞受而復忘失。如是菩薩。于彼四眾。或時隨順重復演說。教令憶持。或時呵叱發如是言。何故散心忘我所說。菩薩如是方便引導。要令解知無復時節。凡所生處悉能如是。濟度眾生荷負重擔。復能勇猛不舍精進。緣此善根得四念處。得念處已得歡喜智。得此智已悉能覺察過去現在未來所修三世善根乃至一切生死因緣。總相別相。略說具說。略具等說。隨諸因緣各差別說。種種諸事無量作業。若等若勝。上中下品皆能演說。生死處所一切天人。地獄餓鬼畜生。如是一切上中下業。隨業所作斯有果報。如是業果。如來一念盡能覺知隨而演說。摩那婆。如來如是知眾生業。于中復有種種無量最細微業。于一時間發身口意。如十二因緣所生行業。種種眾生無量心數。依分別心所轉諸法。亦分別知隨能演說。  
　　阿難。彼放光佛如是說已。時無畏菩薩復白佛言。世尊。如來往昔更修何業。而于涅槃焚身之時。大火熾燃唯骨不燒。色亦不變。能現種種勝神通事。隨諸眾生心所樂見。神通大小悉為現之。唯愿如來說是牢固善根因緣。令我得聞。阿難。時放光如來應供正遍覺告無畏菩薩言。摩那婆。若有菩薩摩訶薩。于如來所正信不壞。如是菩薩信具足已。為彼無量貪欲眾生。演說法要令除欲心。彼諸眾生既聞法已。棄舍欲事修于梵行。精勤護持終不毀犯。以梵行故恒無病苦。摩那婆。汝等當知多欲之人。身體羸瘦顏色損減。眾人見之不生愛念。壽命短促。能令身心無有歡樂。以貪欲故遠離梵行。乃至不得生天人中。況生上界禪定妙處。多生地獄畜生餓鬼諸不善趣。隨流生死往來輪轉常與貪俱。摩那婆。若有眾生修持梵行。現身歡悅顏貌熙怡。體肉充實筯骨休強。菩薩如是為眾生說法。令修梵行斷除貪欲。以是因緣。如來全身大力牢固。阇毗之日唯骨不燒。本愿滿故。遺身余骨。猶能普現種種佛事。阿難。時彼無畏菩薩摩訶薩等。聞佛所說皆大歡喜。  
四念處品第八  
　　阿難。爾時放光如來應供正遍覺。說是法已。從師子座安詳而起。即以佛眼觀察十方。還復本座結加趺坐。入于師子奮迅三昧。放大光明遍照十方無量無邊一切世界。爾時十方無量無邊一切世界大梵天王。及諸梵身梵輔梵眾天等。皆作是念。希有世尊。今忽入此師子奮迅三昧。放大光明。我等天眾。咸可往詣放光如來應供正遍覺所問其因緣。爾時諸梵天王各與梵眾。上至凈居下及六欲。并諸魔天將諸魔眾。各從住處往詣阇致大魔王所。到已問言。阇致大王。今何變異而有此光。阇致答言。仁等當知。此是放光如來應供正遍覺。入大師子奮迅三昧之所為也。如是說時從地居天上至有頂皆悉聞聲。既聞聲已悉共往詣放光佛所。爾時復有轉輪圣王。名祭火光。前后導從大眾圍繞。有八萬首領八萬象乘。騰空而往放光佛所。到已頂禮退住一面。爾時三千大千世界。諸眾生等聞彼天聲。咸皆驚嘆發厭離心。各作是言。何因緣故有是音聲。必當如彼諸梵天言。放光如來入師子奮迅大三昧也。阿難。爾時放光如來知諸世界天人大眾皆悉集已。念欲說此陀羅尼經。即告無畏菩薩摩訶薩言。摩那婆。汝今知是一切世界大眾盡集咸共一心無余念不。無畏答言。世尊。我今悉知大眾盡集咸共一心不念余事。佛復告言。汝云何知大眾一心不念余事耶。無畏白言。我承世尊威神力故。見是三千大千世界所有眾生。若天若人若龍若阿修羅乾闥婆等大眾斯集。不念余事不作余業。唯以一心住此眾會。我皆見彼。彼亦見我。此彼相知心想不亂。世尊先入師子奮迅大三昧時。佛神力故。令一切眾悉見過去所作業緣。是諸眾生先世修福。愿生天上或生人間。或造惡業生于地獄畜生餓鬼。或能修集出世善根。所謂求聲聞果及辟支佛果。或時愿求無上菩提諸佛大果。造作種種無量善根。或復修行諸波羅蜜。所謂檀波羅蜜。乃至般若波羅蜜。如是種種無量善根。此諸大眾佛力故知。如是阿難。時彼阇致魔王于大眾中。從座而起一心合掌。復白放光佛言。世尊。如佛前說。此諸魔眾一切多是不退菩薩。如世尊說過去諸佛說過去事。我如實知。如世尊說往昔所修功德善根。我如實知。如世尊說過去所發大誓莊嚴。我亦念知皆無忘失。世尊。我于過去諸佛世尊一切智所。恭敬尊重奉事供養。起卑下心莊嚴大施。如是憶念。如是見知。猶如凈鏡明見面像。世尊。我今分明見過去事。亦復如是。  
　　阿難。爾時彼大眾中。有梵天王。名眉間白毫。住于佛前為聽法故。不復余念。聞此魔王說不思議希有之事。問魔王言。阇致。汝今頗知自身往昔所修行愿善根以不。若汝所修善根戒行必清凈者。云何今日更生魔宮而為魔業。阇致報言。梵天。汝不知我過去因緣今生魔界作魔王乎。梵天。然我自知于往昔日。修福不精。持戒不潔。以我所修不具足故。今居魔界作魔王耳。如我往昔所有因緣。蒙佛力故明了皆見。仁者諦聽。我今當說。梵天。乃往過去無量劫時。有佛出世。號曰名稱如來應供正遍覺。時彼世尊有四萬億大聲聞眾。皆阿羅漢。復有無量大眾皆是學人。復有十四億大菩薩眾。梵天。我于爾時為求法故。遂恒事一比丘法師。而彼法師實是菩薩。今在此眾明了見我。我亦見彼。梵天。我于爾時為彼徒眾隨逐不舍。而彼法師慈悲具足。心常憐愍剎利婆羅門毗舍首陀一切大眾故。游行國邑及諸聚落。普為頒宣種種法要。所在大眾既聞法音皆大歡喜。至心敬信諸佛法僧于彼法師復加尊重。以尊重故大興供養。所謂種種衣服食飲湯藥房舍臥具床蓐帷帳。乃至一切資生之具。凡是所須悉皆奉上。然是法師一切不受。唯納食飲及以衣服。量身趣足亦不過受。爾時大眾。復于我所生敬愛心。送往迎來禮拜承事盡虔供養。唯不施我資生之具。我于爾時心懷妒恨。于法師所發如是心。云何獨蒙種種利養反更不受。而我悕望都無所獲。又于大眾及四輩所復起是念。何故偏心以諸所須供養一人不施我也。我念往昔于法師所唯有此業。更無惡心毀謗諸佛。以是忿嫉業因緣故。今生魔界作魔王耳。梵天。我于往昔。若不值遇放光世尊發大誓愿求菩提者。當于地獄畜生餓鬼往來流轉無有窮已。梵天。是為我說往昔因緣。佛告阿難。爾時眉間白毫梵天白放光佛言。世尊。唯愿演說此修多羅一句法門本愿因緣。世尊。若得聞此一句法門者。則為已說無量億數修多羅義。世尊。我等今者皆愿樂聞佛口所宣一句法義。何以故。大眾咸集樂欲聽法故。亦是如來入彼師子奮迅三昧。威神力故。阿難。爾時放光如來即告白毫梵天言。梵天。汝欲聞是一句義耶。梵天且置斯事。汝應先問此第四門菩薩行法。梵天。汝頗曾聞三十七助菩提法不。梵天白言。聞也世尊。佛復問言。汝云何聞。梵天言。我會聞有四念處法。佛語梵天。且勿復言。我方欲說四念處法。而汝心中決定知是四念處者。汝云何知。復云何修。梵天言。世尊。四念處者。非身受心法耶。佛言。如是梵天。汝復云何觀察身行。梵天言。世尊。我見是身。從頭至足不凈充滿九孔常流臭穢可惡甚于糞屎。世尊。我觀是身唯見此事。佛言。如是。如汝所觀。即身念處。梵天復言。世尊。而我心中愚暗少知。無有光明不能遠察。是以今日于如來所。更求咨問。  
　　阿難。爾時放光如來即舒右臂真金色手。摩彼眾中一童子頂。此童子者幻家之子。年始八歲聰悟超常。既蒙摩頂即從座起。詣如來前合掌恭敬。而白佛言。世尊。今日如來親摩我頂非無因緣。將必導我深勝大利。是故如來手摩我頂。如是問已。阿難。時放光佛語童子言。汝知人乎。童子白言。我知世尊。佛言。童子。汝若知者為知生耶。為知死乎。曰生死俱知。童子。若如是者。夫彼男女壽命終已。或經一日乃至七日。如是死尸香臭云何。曰是氣極惡不可忍聞。童子。如是臭氣誰所持來。從何而至。曰是可惡氣無有持來。亦無來處。如是阿難。爾時放光如來告梵天言。梵天。汝見童子向所說不。如是問者當以何答如是答者為實為虛。梵天。汝先亦言是身不凈。唯有臭惡難可見聞。梵天。我于是中亦有斯念。如童子言。汝說亦爾。有何差異。梵天。是為略說第一念處。  
　　阿難。時彼白毫梵天復白放光佛言。世尊。一切諸法佛為根本。佛是法母。一切善法佛已得之。善哉世尊。今是句義我皆樂聞。唯愿解釋。如佛所說我如是持。今此大眾亦皆信受。佛告梵天有四念處。何等為四。所謂身受心法。云何名為身念處耶。身念處者。謂觀四大和合假名為身。何謂四大。夫四大者。即是地界水界火界風界。是等四大和合共成。梵天。于意云何。如是地大為香為臭。梵天白言。世尊。無香無臭。佛言。梵天。自余諸大為香為臭。天曰。如彼地大無香無臭。水火風大亦無香臭。佛言。梵天。汝今云何作如斯說。此身如是種種不凈。臭惡盈滿非倒說耶。梵天白言。世尊。比丘云何觀身念處。佛言。梵天。我亦不為諸比丘等作此說也。梵天復言。世尊。若我所說四念處法非隨順者。比丘何緣觀身不凈。佛告梵天。如是比丘見有身相。由取身故彼非正想。何以故。梵天。若四大聚合成一相者。即是假想。若有假想即非正想若非正想。是則名為福伽羅想。梵天。是故我此四念處義不如是說。今我說者。說苦無邊四大非有若見四大和合一處共成此身是亦身見。彼必不得如實想見。梵天。若有比丘。見身念身覺身是身。以見念故。彼不能得解脫世間及有頂處。是故若觀身念處者。見身非身也。梵天如來亦說。汝諸比丘觀察此身。即是隨順涅槃之道。是名觀身正念處者。梵天。夫念處者。有二種義。何等為二。一者念義。二住處義。云何念義。當知是念無有違諍。隨順如法趣向平等。遠離邪念無有移轉及諸別異。唯是一心入不動定。若能如是名為念義。言住處者。心所依法是內證義。隨身業事現前知故。壞無明網如觀身相。如是得見身念處法。云何觀身不著身相。如是觀身若不著者。如覺身證。覺身證者身相可知。如說身念。乃至一切諸入門中。亦復如是。若能如是。觀于身相不生身想。則入平等第一念處。如是念處應當依止。復次受心二念。當知一義。若念此心則知是受。若念是受亦不離心。云何為念。所言念者意行于事。如是受念即是心業。是故受念為心業事。是心作事。有無量種不可稱計。和合因緣隨順世間。同行于事所攝入者。一切皆生五種有處。彼五有生入和合已。名為粗澀。亦名牢強。亦名苦擔。如是種種觸受相依作有生事。應如是知。梵天。是名隨順世間心行。次第依止十二因緣。念念相續無有斷絕。復次梵天。如來所說正念處者。即是出世勝妙光明。亦是如來分別智義。無量無邊虛空所生。隨順趣向大涅槃路。為諸菩薩證三菩提。能生種種順義精進。能滿智慧所作業行。諸法平等猶如虛空。梵天。當知二念處義。我今說已。梵天。第四法念處者。開涅槃城。此是如來甘露法門。亦是諸佛如來法藏。亦名光明。破除黑暗。法相平等性同虛空。梵天白佛。云何證知同虛空性。梵天。隨于何法能起想處。彼中如是無有語言。梵天復白。是義云何。梵天。我先不說一切諸法同虛空耶。若有人能如是知者。是則名為觀法念處。梵天。若人于是內外諸法。如虛空住。當知彼人解脫諸有。  
大法炬陀羅尼經卷第五 四圣諦品第九  
　　佛告阿難。爾時放光如來復告眉間白毫梵天言。梵天。汝今將非自以具足辯才問斯義耶。汝豈不知此菩提門順諸圣諦乎。梵天言。世尊。云何名為順于圣諦。佛告梵天。可不用此諸助道法與彼圣諦和合相應耶。梵天復言。世尊。如來所說四圣諦者。即是諸佛隨順次第而說。無異一切菩提覺法。佛如是說已。佛復告梵天言。汝知佛說四圣諦不。梵天言。世尊。我亦少知四圣諦義。佛言。梵天。汝云何知四圣諦義。梵天言。世尊。我所知者。謂苦圣諦。苦集圣諦。苦滅圣諦。苦滅道圣諦。世尊。我如是知四圣諦義。佛言。梵天。汝言苦諦。其義云何。梵天言。世尊。我親從佛聞如是說。非此五陰名苦諦乎。圣人觀察除斷我見證彼無我。以證知故。見此五陰如賊如怨。即便舍離五有生處。世尊。我如是知苦圣諦義。世尊。若我不聞佛所說者。我終不能作如斯說。何以故。如是義者唯佛證知。非我境界。所有疑惑。唯佛能斷。所以者何。唯佛能知一切諸法無障礙故。如佛所說我如是知。世尊。我今欲聞四圣諦義。唯愿世尊為我解釋。何故名圣。云何名諦。佛告梵天。所言諦者名之為實。實名一體。圣名方便。方便證知故名圣諦。梵天復言。世尊。云何名實。佛言。梵天。所言實者名順隨義。汝當諦聽善思念之。吾今為汝分別解說。梵天。汝知諸阿羅漢得漏盡時所舍事不。梵天言。世尊。我不能知諸阿羅漢得漏盡時所舍之事。梵天。諦聽吾為汝說。于有漏法一心厭離不受生死。是名為舍。是名漏盡。亦名畢竟。畢竟舍故住彼實中。一切舍故名之為實。梵天。所言圣諦即是五陰當知五陰是苦因緣。是故五陰名為怨賊。一切圣人如實觀知。故能舍棄。以是義故名苦圣諦。是故世尊說此五陰為眾苦本。名為怨家。亦名欺誑。圣人觀察如實知故名為圣諦。復次梵天。言集諦者是無知滅。此集滅者。是佛世尊為諸賢圣方便而說。此若實者無有是處。何以故。梵天。所言集者即是虛妄。若是虛妄則不名滅。所言滅者則非虛妄。非虛妄者是為圣諦。言圣諦者謂阿利耶。阿利耶者名知五陰。圣人諦知諸陰非實。是故能舍名為圣諦。以舍著故名殺大怨。所有集者當知非實。若見集生是為常見。若見集滅是為斷見。諸佛如來作如是說。非集非滅是為圣諦。此即名道。道者所謂真實之道。即諸圣人深達五陰。應如是知。復次梵天。趣求義故名之為道。梵天當知。譬如有人作是思念。我于過去作何等身。我于過去作如是身。彼二種念則是虛妄。更復思惟。我于過去從何所來。我于過去曾如是來。亦為虛妄。梵天當知。一切諸法皆是分別。無有真實亦復如是。是則名為清凈道也。  
忍校量品第十  
　　阿難。爾時彼放光佛復告眉間白毫梵天言。梵天。此陀羅尼法門寬大無邊。今當為汝開顯初問菩薩行法少分之事。當知如來方便密教。梵天。譬如商主為求寶故欲入大海。于先積集種種資裝。所謂船棹帆桅生熟糇糧。凡是海中供用諸物。咸悉備之置于海岸。唱如是言。誰于今日欲入大海求諸所須以除貧乏。若有能者宜同此行。時眾多人為求利故。若十二十乃至百千俱愿入海。時大商主見眾已多。即自思念。是大眾中。其有身羸力少怯弱小心。不堪經險難與終事。我應遣還。如是思已遂宣告曰。諸人當知。今此大海深闊無邊。不可期以時月歲數而克回還。方復海中有八大難。何等為八。一者惡波。二者旋流。三者摩竭。四者錯魚。五者諸余大魚。六者夜叉羅剎。七者惡風。八者惡龍。如是八難難可過度。脫當逢遇船壞命終。誰能堪忍無怖畏者。宜于今日共處此船。若疑不堪荷負險阻。各隨意還。眾人聞已多即退散。如是梵天。今此眾中有無量人。聞此陀羅尼甚深法門寬大無邊。心生驚恐。作如是念。此陀羅尼但說一句。無量歲數尚不能盡。若具說者誰堪聽受。如是無量無邊眾生。或生退心。或起種種愚癡惡邪煩惱障礙。輪轉生死。如是梵天。如來世尊為欲增長彼等眾生諸根欲力。亦令成就不退轉心故。如彼商主見諸商人怯弱不堪慮其敗壞。明說海難乃至命終諸恐怖事遣還本所。梵天當知。彼大商主。能有如是密謀深智大方便力。如來亦爾。以大方便為此億數諸菩薩眾。欲開發彼無量無邊億那由他不可思議大智慧忍。而諸世尊所有不思議大智慧忍之所行處。但為阿毗跋致菩薩摩訶薩說。令得成就不退轉忍。如是甚深大功德忍。一切眾生無能知者。唯除深樂大乘法者。彼當能住如是忍中。  
　　爾時眉間白毫梵天復白放光佛言。世尊。彼忍何故名為無量無邊也。佛告梵天。是忍功德不可算數故言無量。不可窮盡故言無邊。諦聽梵天。譬如此閻浮提周遍充滿無價眾寶。于彼須彌山頂。復有一摩尼珠。名曰威花。以此滿閻浮提無價眾寶。與彼山頂一威花珠。本非稱量寧可為比。復次梵天。置無價寶。假使此威華寶滿四天下。彼須彌頂復有一寶。名釋迦毗楞伽。以四天下滿威華寶。亦不敵彼一毗楞伽也。復次梵天。置威華寶。假復聚積彼毗楞伽。上至有頂。猶亦不如補處菩薩。更有妙寶。名曰寶精。此寶能為補處菩薩諸莊嚴具。隨彼菩薩凡所受用。欲入胎時而于母腹先為宮宅。菩薩然后從天降入受最后身。如是菩薩福德力故。感得此寶生身常用。菩薩身大寶亦隨大。是寶能成無量福聚。從初發心乃至十地。諸功德聚是寶所生。梵天當知。如是勝寶過于一切世間出世間勝功德力所生之寶。復次梵天。彼出世無價功德大寶集大善根。開發教化勝出眾寶。云何名為大功德聚及大善根。如是梵天。彼最勝上功德善根者。我先為汝說此法門一句之義。無有價量無有算數。出世勝寶差別說已。復次梵天。又以無價最勝寶故。今更引喻。梵天。譬如此閻浮提除去諸山及眾瓦石。其地平正無有丘墟。自閻浮提地上至三十三天。滿中諸人皆獲初禪成就一心。名上凡夫。梵天。于意云何。彼得初禪勝上凡夫。心所念智所知之處。名為何等。梵天白言。世尊名為世間智慧境界。佛告梵天。于意云何。一須陀洹人心所念智所知之處。復名何等。梵言。世尊。名為出世智慧境界。佛言。梵天。假使滿閻浮提勝上凡夫。盡其心力。能知一須陀洹人心智境不。梵言。不也世尊。何以故。凡夫不知出世事故。如是梵天。一切凡夫尚不得知。云何能得稱量言說。是故雖滿此閻浮提已得初禪勝上凡夫。終不可比一須陀洹。梵天白佛。實爾世尊。何以故。彼諸凡夫唯得初禪。猶尚未得二禪已上乃至四空世間勝法。云何能知須陀洹等所知出世法也。梵天當知。是為第一無價眾寶譬喻差別。復次梵天。置一天下勝上凡夫。假使滿四天下皆是須陀洹。盡其智力。亦不能知一斯陀含心之所行智之所證。乃至不能思惟稱量少分邊際。梵天。是為第二勝寶譬喻差別。復次梵天。置四天下滿須陀洹。假使滿四天下皆斯陀含。終不能知一阿那含心之所緣智之所證。乃至滿四天下諸阿羅漢。亦不能知一辟支佛心智境行。梵天。是為第三第四第五寶喻差別。復次梵天。置阿羅漢。假使滿四天下皆辟支佛。共盡智力。若欲思量一生菩薩入母胎時心智境界證入次第大愿深忍問答演說及諸威儀。終不能知。不能思量。不能分別。不能聽說。乃至不得彼法少分。唯除如來應供正遍覺乃能知耳。梵天。是為菩薩第六勝寶譬喻差別。復次梵天。此閻浮提滿中天寶如上喻說。乃至須彌頂寶。名曰威花。我今為說此寶威光及以德用。更引諸喻顯其少分。此言難信。唯除證者。梵天。若取威花勝寶。置于須彌山頂。是大海水深八萬四千由旬。其下乃有諸龍宮殿住所及阿修羅迦樓羅等宮殿住處。所有眾寶及大海中種種寶珠。彼大德龍神通力故。珍寶瓔珞皆有光明。諸阿修羅雖多諂詐。神通瓔珞亦有勝光。如是一切光明。若遇威花。眾寶光明皆滅不現。梵天猶如日輪現時。悉能映蔽諸螢火光喪沒不現。其事若此。梵天當知此日輪光繞須彌山。余方現時。彼山頂寶。于閻浮提作大照明。  
　　爾時梵天白佛言。世尊。是威花寶從何而來。誰德所感。佛告梵天。大海最下有金剛際。于彼際下有一火聚。名為多日。光明熾盛。此即大鐵圍山根本出處。彼有金地名曰解脫。是威花寶從此而生。梵天復言。世尊。彼威花寶云何無價。佛告梵天。此四天下一切所有小大諸山樹木叢林及諸藥草皆悉熾然。遍燒欲界猶如劫盡。彼火盛時。若于梵宮取一威華寶。投置火內。如一念頃大火即滅。猶如大雨能滅小火。此寶威神亦復如是。梵天。此寶現時誰福所致。梵天復言。世尊。我以不知先問此義。是威華寶威力住處。唯愿善說令我得解。佛告梵天。如劫盡時。三千世界百億天下。各隨本所一切烔然。當于是時聚威花寶。置于梵宮。是寶威光。能令欲界諸天宮殿下及地獄凡所至處猛火即滅。皆得清涼如秋九月夜后分時。劫火皆滅能作清涼。亦復如是。梵天。是時眾生以福盡故。諸摩尼寶隱沒不現。眾生無計能得是寶。彼威華寶不可得見。如辟支佛出世甚稀。  
　　復次梵天。從海下至第四風界。彼有風輪名曰極駃彼風輪上有火輪界。名曰不壞。恒常熾然猛焰不絕。彼火輪上有一威花。安住在一摩尼寶上。以彼二寶威光德力。能持火輪熾然不絕。亦復能制令彼火輪不得燒壞大地諸方大鐵圍山須彌山王及大海水。如是一切皆以依彼威華寶珠及勝摩尼光明德力。乃得安住。  
　　復次梵天。所言毗楞伽寶者。純真金色善根所生。自然雕瑩。乃能出過須彌山頂。忉利天處。夜摩天處。兜率天處。住于梵宮。菩薩從閻浮提生兜率已。善根力故。此寶自然生于篋中作降魔事。何以故。梵天。若有諸魔及魔眷屬。發大惡心趣兜率天。作諸障礙壞亂菩薩。雖共盡力而不能動。所以者何。由此摩尼寶莊嚴具在菩薩頸。珠威力故所有魔事自然壞滅。魔王波旬深生憂惱。又是菩薩初從天降入母胎時。彼莊嚴具亦常隨逐。乃至初生出家坐于道場菩提樹下。彼寶恒在。是時魔王與其軍眾無量億數。現百千種大恐怖事。奮其威猛諸斗戰具。菩薩端坐寂然不動。破魔軍已成等正覺。梵天當知。彼釋迦毗楞伽勝摩尼寶。有如是力。何況菩薩處兜率時。魔王獨能為障礙也。假使余天及兜率天。亦不能損。以寶常隨菩薩身故。  
　　時彼梵天復白佛言。世尊。彼釋迦毗楞伽摩尼寶。唯有是德更有余力也。佛告梵天。彼寶威力乃有無量。非唯此也。梵天。此閻浮提縱闊七千由旬。其地形相北闊南狹。如婆羅門車。時彼天下有四王治處。何等為四。一者人王。二者蛇王。三者惡馬王。四者惡龍王。梵天。此閻浮提毒蛇遍滿。咸有嗔心盡吐毒火。更相[口*歔]螫己及他身皆為灰燼。當于彼時鳥獸及人。觸此毒火即便喪滅。如是嗔毒諸惡龍等自相燒滅。況復余類。梵天。此閻浮提蛇毒充滿。于意云何。如是蛇眾可謂多不。梵天言世尊。甚多甚多。佛告梵天。于此三千大千世界。所有惡龍及諸龍王。有大神通。于虛空中起大重云。奮大電光。震大惡雷。放大霹靂。雨大雹雨。出種種聲現種種威梵天。于意云何。如是龍眾可謂大不。梵言。世尊。甚大甚大。佛告梵天。于此三千大千世界。所有惡人惡馬諸惡毒等。住于邪道。然后遣令觸彼惡蛇惡龍惡馬。乃至惡人皆起嗔心惡心惡力惡行惡事。乃至惡道具足。如是諸恐怖時。如是菩薩于兜率天。開發顯示彼摩尼寶。令彼惡毒眾生等見。眾生睹已惡事消滅。世界清凈惡心自息。柔軟和順慈愛歡欣。皆以見彼摩尼寶故。梵天當知。此釋迦毗楞伽寶。乃有如是無量無邊大威德力。若具說者終不可盡。  
　　時彼梵天復白放光佛言。世尊。如佛先說。菩薩身寶名寶精者有何功德。唯愿開示令我等聞佛告梵天。汝今不應問斯大事。何以故。一生菩薩善根深重。凡諸果報。非彼世間所堪知見。所以者何。如是菩薩欲入胎時。是寶先導隨菩薩身而作佛事。出時亦爾。是故此寶寶中最勝。乃有如是無量勢力。汝等梵天。若知寶處。則往供養恭敬禮拜。不應問我有何功德。梵天白言。世尊。我于此義無復疑心。為諸眾生故發斯問。欲令聞者生歡喜心。以是義故我咨世尊。如此問者。欲于將來具行佛事增長菩提世尊。是菩薩寶下閻浮提時。威德力故日月光明尚皆喪滅。而況星宿諸火光等能不滅乎。是故此寶最為殊特。常依菩薩摩訶薩所。一切梵天。應將是寶安置梵宮。尊重恭敬禮拜供養作希有事。世尊此寶光明能蔽日月星宿火光。令不復現。而彼日月星火等光無滅沒者。皆是如來神力所為。不使世間常處暗冥。所以者何。如來世尊有大慈者。加被一切諸眾生故。若無如來威神加者。乃至一切梵天光明亦皆失滅。佛告梵天言。加護者義何謂也。梵言。世尊。加護義者。以上被下劣依勝故。諸佛世尊一切諸事。勝出世間諸人天等。譬如日光出時諸螢火光悉皆失滅。如來威力若不加者。一切人天光明喪滅亦復如是。世尊。我于如來威神德力。無復疑心。何以故。我觀如來心無厭足。是故我今為未來世諸眾生等。敢問斯事。  
　　佛告梵天。汝今頗知有諸外道五通神仙所得四禪四空三摩跋提入出心行不。梵天言。世尊。我今少知外道諸仙所得禪定三摩跋提。然此眾中有未解者。來世眾生復不能知。是故我今問如是義。欲令眾生不知者知。亦令將來未解者解。  
　　梵天。世間無有語言及義文句名字而能離此陀羅尼門修多羅者。梵天所有諸修多羅。或祇夜。或授記。一切他所問者。或有此三十七助菩提法所攝。乃至顯說行者。皆悉入此妙陀羅尼深法門中。是以今此陀羅尼門。即為三世諸佛已說當說。我今現在亦復演說。若有人能如我所說。憶念受持是陀羅尼者。此人未來還得如我說如斯法。我于往昔亦曾供養恭敬尊重無量諸佛。彼諸佛等亦以此陀羅尼修多羅法門。教化成就無量億數諸大菩薩摩訶薩眾。  
　　佛告梵天。我念過去無量億劫。有佛世尊。名勝三昧如來應供正遍覺。出現于世。彼最后身所生之處。其父輪王名大精進。七寶具足統四天下。菩薩即是寶后所生第一太子。常處深宮。與八萬四千眾美女俱。如是諸女皆以種種名寶瓔珞摩尼天珠。而為莊飾。前后圍繞游觀園林。無量妙音以娛菩薩。猶如帝釋歡喜之園。然是菩薩有大人相。一切世間無能及者。梵天。菩薩后時問眾女言。汝等誰有赤檀箜篌。如其有者今宜前進。時有一女以檀箜篌奉授菩薩。菩薩彈已作是思惟。如此聲者。從何所來。為從弦生。為從柱出。為棍有耶。為檀作乎。如是思已知聲無定。復作是念。我若不觸即不出聲。如是聲者應從手出。作是念已。即便以手觸于虛空。聲亦不出。因此方知手無定聲。知無定已即復思念。今此聲者虛妄不實。假眾因緣和合而有。彼諸眾生甚大愚癡。常為無明迷惑所覆。不知見覺。耽著此聲因為放逸。具造眾惡墮三惡道。菩薩如是深厭離時。即入三昧。入三昧已。悉舍世間五欲眾具。凡是所重如棄洟唾身升虛空。住虛空已復作是念。我今此身必定成佛。如是念時。即便獲得大勝三昧三昧力故足步虛空詣菩提樹。至樹下已。結加端坐身不動搖。梵天。菩薩如是結加坐時。有一魔王名拘知舍住菩薩前以偈贊曰。  
　　丈夫速成佛　　為世安樂故 
　　無憂甘露句　　滅盡諸煩惱  
　　佛告梵天。我于爾時作婆羅門。名速疾身。睹彼菩薩坐道樹下將成正覺。內自思念。我今要當在菩薩前一心合掌恭敬而立。彼成佛時乃可休息。于是七日七夜住立。諦觀更無余念。不念饑渴。不覺疲勞。亦無睡眠。過七日已。菩薩方證無上菩提轉大法輪。梵天。我于爾時彼佛法中起增上信舍家出家。愿我當來亦成正覺。如今莫異。梵天。彼佛世尊知我發心精進勇猛堪能荷負無上菩提。便授我記。告言。仁者。汝于未來過無量劫。當得作佛。號曰放光如來應供正遍覺。汝最后身其所生父。轉輪圣王名祭火光。即于生世舍家出家。修行未幾成正遍覺。梵天。我于爾時與菩薩眾十四人俱。我等并于十四年中。專精讀誦此陀羅尼。彼勝三昧。如來于十四年中。有所宣說唯一法句。我等聞是法句義已。即時獲得不退轉忍。以此忍故。無復一切煩惱怖畏。梵天。時彼如來為十四菩薩。于十四年中教化成熟。令住不退轉地。不壞不動猶如金剛。其心牢固眾善熏心。于諸法中得不退轉。時彼梵天。復白佛言。世尊。我今已知彼諸菩薩不退轉行。猶未審知此陀羅尼修多羅說一句門。其義云何。佛告梵天。此修多羅一句門者。即如來藏。此一句門若具說者。假使三千大千世界所有諸聲及眾音樂。所謂四天王聲。忉利天聲。夜摩天聲。兜率天聲。化樂天聲。他化自在天聲。乃至魔王宮殿一切諸聲。皆為法音演茲一句猶不能盡。何以故。由一句門顯示佛藏深寬大故。梵天。此如來藏寬大無量無際無邊不可窮盡。若宣說者。令諸眾生身心清凈安隱快樂。昔所未得今悉得之。斯皆由波如來藏故。  
三乘教品第十一  
　　佛告阿難。時放光如來于大眾中。命一婆羅門子毗舍佉言。汝毗舍佉。若聲聞人凡欲教化。云何能令他人歡喜。先當自凈身口意業。發誓精進善學法義。常多思惟成就智慧。然后教他。令生歡喜增長善法。若不如是。不能令他于彼義中分別解說。應如是住如是念如是學。何以故。若無智慧即非善學。尚不自知況能教他。毗舍佉。譬如世間剪角特牛無有斗事。既不自護亦不護他。何以故。無斗具故。如是毗舍佉。若沙門婆羅門諸眾生等不勤學者。不能思義。不如說行。不能為他談說議論。何以故。無智慧故。但有憍慢增我所心。自他善法皆悉損減。是故有智慧者不起憍慢。無我所心我想不生。亦無執著不貪己身。何以故。見圣諦故不生煩惱。惡毒滅故無有諍論。離怨敵故無我所心。不自贊故除欲煩惱。不念余事唯觀因緣。亦教他觀十二因緣一切生滅。毗舍佉。是則名為聲聞行人。善自防護身口意業。亦能教他遠離三過。  
　　復次毗舍佉。辟支佛人則不如是。無有說想。但自覺悟不能教他。所以者何。是人斷絕大愿深行。唯樂寂靜不愿化生。一向不能宣說諸法。亦不能說善惡業報。乃至生死過患涅槃安樂一切不說。唯觀他心知有樂欲。即便普現神通變化。自在無礙令他信解。為物福田生大功德。隨其所愿即能成滿。勝聲聞人。以得自在神通力故。毗舍佉。彼亦丈夫以于過去久遠修習少欲知足。今如是行。如是業如是愿。以本愿故于佛法中但取少分唯現神通隨宜利益。而實不能說法度人令他歡喜。毗舍佉。是人但以自覺彼法。是故不能說法教化。而彼亦有如是方便憐愍眾生示現神通出生善根。世若無佛則住世間。若佛興世便取滅度。是人出時無有師教。唯以自力出家修行。內心思惟而自證覺。是故勝彼聲聞福田。毗舍佉。是為辟支佛所行事業。  
　　復次毗舍佉。化眾生耶。我今略說菩薩學處若諸菩薩自所學處。先觀世間所有漏法。即見有為皆從緣起無暫時住念念自滅本性空寂。如是知已欲令一切生歡喜故。應先自行六波羅蜜。亦化眾生令行六波羅蜜。令舍離慳著。彼若無物菩薩給與。教勸行施令心歡喜。又以持戒慰喻開示。如是忍辱精進禪定智慧諸波羅蜜等。菩薩摩訶薩。常應勤行。亦令眾生如是修學菩薩行已。身心歡喜。亦令眾生身心歡喜。而彼菩薩乃至命盡。不舍如是勤精進心。又彼菩薩。以多慈悲精進力故。無量眾生愿從其學。皆自思念。我等何時得如是行。毗舍佉。上至諸天猶皆樂彼丈夫所行。何況人也。是故汝等。應當勤學大丈夫行。  
大法炬陀羅尼經卷第六 三法藏品第十二  
　　爾時放光如來復告毗舍佉言。毗舍佉。如我所說三種業藏。若善思義。則能得入一切法門。毗舍佉。若人愿樂成就此法。當勤精進。何以故。懈怠之人終不能到。所以者何。是人不能具足愛樂如是正法。是故應當依善知識深心勤學。毗舍佉。譬如妙寶。或頗梨珠或琉璃珠。并余凈寶置池水邊。能令其水同于寶色。何以故。以此寶珠清凈力故。遙相映發能令彼水隨逐寶色。如是如是。毗舍佉。一切眾生近善知識其事亦爾。又彼水中隨投余物亦作寶色。此寶威光能變余色。異此寶外不能變也。毗舍佉。今此三種方便業藏亦復如是。若人自學若教他學。一切人天無能壞者。毗舍佉。此三種藏乃是諸佛如來言教。一切所有吐發語言音聲詞辯論難解義。及諸譬喻皆悉從此三教藏生。毗舍佉。若人受持三藏義者。終不為彼外道邪論之所破壞。假使滿閻浮提無量眾人。一切皆是聰明外道諸大論師。一切悉來種種問難。終不能屈。毗舍佉。置閻浮提滿中論師。假使此四天下滿中眾生。乃至皆能論議問難。亦不能屈。復次毗舍佉。置四天下。假使遍滿三千大千世界眾生。一切皆是大論議師。若佛經典及外道書籍盡能受持。彼等咸來一時問難。悉皆能答無有滯礙。何以故。由佛法中先經學此三方便故。是故毗舍佉。有諸法師。若在家若出家。但能受持此三法藏。一切問難隨意能答。何以故。此法即是無量無邊智根本故。毗舍佉。此法希有不可思議。名一切世間難壞經典。我今略說汝尚不解。何況多說。毗舍佉。其有久習智慧方便。乃能分別此三業藏。何以故。佛智深大眾生心小不能容受。如此大智若能解知。則得斷除一切眾生無量疑網。又毗舍佉。若人雖能持此三種業藏言教。若不知方便。則不能知入之方便。云何而能解釋此也。  
　　佛告阿難。彼放光如來應供正遍覺。如是說已。時毗舍佉復問放光如來言。世尊。如此三種業藏根本。云何得生從何所來去至何所。佛言。毗舍佉。我還問汝。隨汝意答。毗舍佉。于意云何。如此風界從何而生。為大為小為狹為寬。為長為短為粗為細。從何而來去至何所。何姓何家何村何落何城何國。乃至如是生處分齊形量大小。去來依止皆可知不。毗舍佉言。不也世尊。如此風者不可得知無處所故。不可得見無相貌故。乃至家姓生處皆不可知。世尊。如此風者從虛空生。無所依住無有方所。遍一切處。如是毗舍佉。風從空出無有方所。家姓生處實不可知。如是如是。三種業藏言教方便亦復如是。無有方處無所從來。亦無所去無生無滅。何以故。佛法無量唯佛智知。摩那婆。此三業藏實不可知。終無有能得其邊際及以數量。若一劫若減一劫。若百劫若百千劫。若百千億那由他劫。乃至無量無邊不可數劫。亦不可知。唯佛世尊乃能知此三種業藏。隨其根性而為說耳。摩那婆。是故汝等應當知。此三種言教無有住處無有邊際。何以故。諸佛菩提無有住處亦無依止。乃至行業因緣體性。無所從來亦無至處。若能知此。即知業藏無有住所無量無邊。爾時毗舍佉婆羅門復白放光佛言。世尊。云何業緣。佛告毗舍佉。于意云何。初入胎時名為何等。毗舍佉言。世尊。是謂水界名迦羅。邏。佛言。此迦羅邏過初七日復名何等。名頞浮陀。佛復問言。是頞浮陀過七日已復名何等。名蜱羅尸。佛復問言。是蜱羅尸過七日已復名何等。名曰伽那。佛復問言。此伽那者過七日已復名何等。世尊。是迦羅邏。頞浮陀蜱羅尸及伽那等。過是已后。名之為受。佛言。毗舍佉。當知此受本來無實唯有虛妄。虛妄因緣和合而生。因由此故。一切身分支節得生。所謂五皰生故皮肉生。皮肉生故筋骨生。筋骨生故髓腦生。髓腦生故發毛生。發毛生故甲齒生。甲齒生故一切身分支節等生。如是一切身分支節。皆無所從來無有住所。悉從因緣和合而有。如是五陰十二入十八界。相貌形色大小長短。皆亦無所從來無有住處。彼若實有應有去來。如是一切無有住處悉不可知。既無有名。云何可說。毗舍佉。若以父母因緣和合。當于是時。識支托胎。成迦羅邏大。名為藏者。如是毗舍佉。若彼父母不和合時。是則無有迦羅邏大。乃至無有皮肉筋骨及諸髓腦發毛爪齒一切身分。云何得有色形長短五陰十二入十八界十二因緣住處往來也。又若此識不與一滴精水和合處胎中者。形色等物皆不得成。又若不與十二因緣相和合者。乃至老死亦不得生。若無生成。云何而得有名有說。如是毗舍佉。但以十二因緣相續力故。色受想行識等和合而生。如是毗舍佉。此三種言教方便業藏。無有方所無有邊際。亦無去來。當知此法無生無滅。無有根本不可窮極。復次毗舍佉。應當知是三種言教方便業藏。何等名為三種藏也。一者人言教藏。二者天言教藏。三者非人非天言教之藏。婆羅門。所言人言教者。彼等皆以語言相。應當知是名人言教也。毗舍佉。所謂天言教者。事相異故得有見聞。如實不異生如是心。如是思惟方便知已。能得禪定天眼天耳及天心智。皆由一心攝念力故。則得如是清凈智生。是名最上清凈天言教也。毗舍佉。所言非人非天言教藏者。大慈悲生攝三言教。出三乘道及一切法。是故名藏。此教方便依大悲果。遍一切處觀于惡道。諸眾生等唯有眾苦。一心拔濟無異思惟。故名大悲。利益彼故。故言言教。毗舍佉。此三業藏所生住處。諸佛菩薩常一心念作彼護持。  
法師相品第十三  
　　復次婆羅門。更有加持力因常精進生。云何名為加持力因精進生也。若有沙門婆羅門。欲得具足如來辯者。皆由勤心精進所致。而能于一時間說百千萬億修多羅章句無有窮盡。何以故。以彼善能成就口業。因加持力得無礙辯。以是辯故于一切問答。不可窮盡無有斷絕。譬如高岸峻流下注。雖欲遮止終無斷絕。彼流下時乃至小水尚難斷塞。豈況大河。如是毗舍佉。若有法師。于此三種言教業藏。修習辯才乃至一日。若聞若誦。或復思惟。彼精進故隨宜演說。猶無斷時。諸余問難寧能沮壞。毗舍佉。譬如泉流但入于河不至海者。無有是處。若人久修精進。于此陀羅尼中休廢者。無有是事。我今少說。如大海中取一微滴。豈能損減。我今說此大陀羅尼精進辯才法門。少分亦無損減。如是毗舍佉。汝應當知得彼三種業藏辯才。能照一切諸法根底。于諸問難不可窮盡。何以故。以此法門無邊際故。復次毗舍佉。其有得是精進加持辯才藏者。當問難時或他毀辱。應生歡喜起大慈心。不見罵辱不觀自他。無有我所亦無怖懼。何以故。一切內外諸有畏惡悉滅無故。毗舍佉。是為法師口業成就。  
　　復次毗舍佉。若諸法師處座說法。或有比丘比丘尼優婆塞優婆夷。四眾圍繞。如是眾等。或經久學或有始聞。或有信心或不信者。其中眾生若睹女人形貌端正。生染著心忘失法念。爾時法師應善觀察。以巧方便調伏彼人。明示罪相令其覺悟。內生慚愧勿令彼嗔。何以故。若彼嗔恨起不善心。是人或時毀辱法師。誹謗經典障礙佛法。過患轉增。是故毗舍佉。若諸法師欲行呵責調伏事者。應先自除欲嗔癡慢。然后教訶令他除斷。若自不斷令他除者。無有是處。是故法師要先自行然后正人。不應先取他人之過自虧己德。何以故。毗舍佉。一切眾生欲縛深厚。貪境現時不顧自身。若舍方便先行呵責。唯增嗔垢如火燒薪。嗔恚盛時癡更增長。三毒煩惱一時俱作。而諸眾生三毒盛發。不聞外言不憶己事善法惡法一切不知。假或暫聞不能納受。毗舍佉。彼諸眾生三毒發時。猶如肓人不識道路平夷艱險。亦如聾人不聞音聲粗鄙精妙。又如醉人不醒方所東西南北。如鬼著者不安其處猖狂妄言。一切眾生毒火燒心不覺善惡亦復如是。毗舍佉。如是眾生煩惱盛時。法師應為說對治法不凈觀等。令彼速疾得無漏智。燒彼眾生三毒諸結。如是毗舍佉。是為大智辯才法師。能于比丘比丘尼優婆塞優婆夷等四部眾中。方便開導令皆歡喜。滅彼眾生諸煩惱病。復次毗舍佉若諸法師欲說法時。應先觀察眾生根宜。然后隨須而為演說。若知眾生聞于布施獲利益者。法師即應先說布施令彼歡喜。當知此時不應更說諸余法門。或復有人樂欲持戒。法師則應為說持戒。亦不得說余深法也。如是眾生。或時樂行忍辱精進禪定智慧。乃至樂聞種種法門。即皆為說令速開解。毗舍佉。如是法師應勤精進方便說法。何以故。若欲成佛要于無量無邊劫中。勇猛精進勤修苦行乃至舍身手足頭目髓腦。如余經說。又諸法師不應諍論。夫諍論者。即是無明煩惱根本。是故法師應勤精進。速滅無明亦勸他離。毗舍佉。是諸法師要先具備如上功德。然后為眾方便說也。毗舍佉。法師常當如是思惟。我今所處。即是如來師子之座。宜應忍默何忽起嗔。隨彼眾生一切問難。我當解釋皆令歡喜。作是念已。諸有諍論彼我之心自然消滅。復次毗舍佉。夫法師者。常應慈愍愛語謙下將護眾心。何以故。若懷嗔妒心存勝負獲大重罪。慈心說法成大功德。能令佛法久住于世。凡所生處。常得值遇諸佛菩薩及眾圣賢。能消世間種種供養。假以高大師子寶座。又以億數無價名衣奉上法師。豈能報彼法師恩德。而彼法師雖受是事應深慚愧勿起貪心。應生慈愍不得我慢。無令消滅施主善根。當令眾生咸得歡喜。  
　　復次毗舍佉。若諸法師凡欲說法調伏眾時。必須聰慧利根多聞博識。形貌端雅正見家生。三業清白眾德具備。著凈潔衣威儀齊整。如是法師。眾應勸請然后說法。何以故。諸佛如來具足修集三十二相功德圓滿。然后方始轉大法輪。眾生聞已勤修大人丈夫相行。是故法師凡說法時。應當次第說三十二相果報如是。善根如是。亦次第說三業清凈業清凈已然后為說布施行等諸清凈法。乃至種種差別義門。云何復名次第說也。毗舍佉。譬如童幼初受教時。彼師先授摩帝迦字。次授頞字。后授阿字。如是次第教十四音已復次第教三十四字。具教如是五十二字已。然后分別一切音聲字體名言諸教藏事。乃至顯說不思議力。若人成就彼無礙辯。便能隨意次第差別。說諸教義成就不忘。能知諸佛三十二相及余功德具足圓滿。為眾普宣一切諸法名句味身。心善思惟必定不虛。而彼法師當說法時。諸聽法眾。乃至得聞一句法相隨順而解。一切顛倒異想不行。何以故。能知諸法如實說故。是名清凈次第說相。  
　　復次毗舍佉。譬如射師教諸童子。初射法術。先于平地置七步垛。然后量力授弓與箭。告童子言。我當教汝。汝今宜可學射彼垛。爾時童子雖受師教。以初學故其所放箭。若至不至終不能中。師教無倦稍得近垛。是兒后時年漸長大。為學不已。隨放便著無落垛者。如是毗舍佉。彼說法師教徒眾時亦應如是。宜察眾生上中下根。漸次教授。不可一時頓說深法。何以故。若不知根妄說法者。令他失利增長顛倒。是故應當先為說彼六波羅蜜。次第修已然后為說空解脫門。若為眾生說此空法。或有得聞或有思惟或能證者。是亦不應但有言說。何以故。如是空法。不可唯以心想知放。若彼空法。但以心想能證知者。一切眾生未修道時。亦應即是阿羅漢也毗舍佉。彼空法者。亦不可說相貌形體。若可說者則是作相。若有作相則有愿求。若有愿求則是三世。何以故。毗舍佉。無相法中一切三世皆不可得。所以者何。過去未來現在等事。皆寂滅故。云何起愿。復次應觀是色作無相想。云何觀色作無相想。當知此色生滅輪轉念念不停。毗舍佉。如是色相不可眼見。當知彼是心識境界唯意所知。是故不可以眼得見。毗舍佉。一切眾生所有心意不可言說。唯佛智知。雖可慮知而不可見。念念不住猶如幻化。云何可取而可得見。如是毗舍佉。不可以彼眾生心識取心。真相既不可取云何可說。何以故。以愛憎事違平等故。毗舍佉。若欲滅除愛憎想者。當勤精進觀一切法。悉皆空寂無有取著。復次婆羅門。若能如是除滅愛憎不取法相。當知即是無相解脫門。知無相已。如是次第不起愿求。無愿求處。當知即是無愿解脫門。如是復觀一切諸法。皆悉平等無有取著。所謂不見眼及色。乃至不見意及法。若能如是不取不著。斷滅憂喜得平等心。當知此是空解脫門。以能得此三解脫門三世平等。為方便已然后得入無生觀中。復觀彼色從何而生。因于邪念不凈而生。知從邪念起男女想。男女想故起愛著心。愛著增已和合欲事。名破梵行。彼和合時即成胎藏。是名迦羅邏大。此迦羅邏時。不可說有男女形相。毗舍佉。當知如此迦羅邏相。唯佛如來圣智所知。是故如來于彼時中教諸弟子。汝等今應正觀色相。云何觀色。謂如實知是無常等。彼既聞已。即時所有欲想色貪皆得除滅。色欲滅已。如是喜樂憂悲苦惱一切皆滅。毗舍佉。初未有人于迦羅邏始受胎時能證知彼若男若女。出母胎時。無有一法從余處來。亦無一法去至余處。唯有精水赤白和合成迦羅邏藏。如來于彼建立為因。而實諸法無有住處何以故。一切諸法無生滅故。如修多羅中次第說也。如是毗舍佉。汝等于此當勤修學。是則名為宣說過去諸言教事。既自知已亦為他說。如是次第說未來事此現在事。如迦羅邏中說。如水泡。如沫聚。如陽焰。如芭蕉。如幻化。都無真實。如是十二因緣次第相續。生至老死亦復如是。譬如虛空有時云翳有時清明。豈有教者。如是界大和合無有作者。是中唯有如實正法無增無減。然有無量業行差別法界義門。當如是說。  
　　爾時毗舍佉婆羅門白佛言。世尊。彼諸法師若他來問。若自欲說去來現在三世之事。忽然疲倦迷惑不解。如此法障當云何除。佛言。婆羅門。若諸法師他問疑惑。若生疲倦不能說者。如是法師。以未通達三種言教方便藏故。設知少分。但得名字不閑義理。如是毗舍佉。此三世事無量無邊難可窮盡。是故初中后際生滅旋轉。喻如風輪無有邊際。毗舍佉。而彼風輪終無有人知其限齊形量大小。去來現在亦復如是。如彼時節。始自一日二日乃至十日。半月一月乃至一時。半年一年乃至無量。其實不知從何所來去至何所。又如光影無有形礙。時節晝夜往來可知。去來現在不可數知亦復如是。如是三世既不可知。亦不可見。既不可見則無所有。既無所有則無名字。若無名字云何可說毗舍佉。是中以因緣故有此三種言教方便。汝當善思如是法句。于聽說時莫生疑惑。唯念法師諸根寂靜。專求智辯勿起諍論。何以故。知法之人無諍論故。若諸法師當說法時。眾中有人起諍論者。法師應教念彼智力陀羅尼句滅彼魔事。  
謗法果報品第十四  
　　爾時毗舍佉婆羅門復白佛言。世尊。若人于此三種法中生疑謗者。當云何滅。佛告婆羅門。若有于此三種法門生疑謗者。在家出家。一切法師悉不能除。何以故。毗舍佉。于佛智中深起疑謗。破滅一切善法根本。是故無人能為除斷。毗舍佉復白佛言。世尊。若人于是諸佛如來大慧門中生不信者。有何果報。佛言。婆羅門。是人造業世間極重。是以一切尤重惡報皆在斯人。斯人永失佛法深利。三世諸佛同共放舍。于甚深法無有信樂。自既不信一切佛法。復教他人多生誹謗。恒樂隨逐極惡朋友。學習愚癡增長邪見。常為己身貪嗜衣食。是人未來雖聞諸佛說諸妙法亦不生信。以其現無信分善根故。如是之人自于佛法起深障礙。復更令他無量眾生于正法中作深障礙。以是因緣。具受種種無量大苦。何以故。以具惡業斷善根故。所以者何。是人皆由自習愚癡無智邪見。復教多人無智邪見。聞說深法不能信受而生輕慢。以輕慢故。不能咨問智人勝法。毗舍佉。若有智者常應咨問。不當親近愚癡邪見無智眾生。若人聞此三教藏時不信行者。汝知是人乃至一切天人世間不能令其歡喜信解。若聞說此三種業藏不生信解。假使更聞諸余法相能生信者。無有是處。當知是人去佛法遠。如是愚冥無智眾生。凡所行作不可隨順。乃至有說亦勿聽受。我實不能分別具說是謗法人所生惡趣。我亦不欲說是謗人所受生處身量分齊形體容貌可異丑惡。何以故。若我具說。眾生聞之或當怖死。故我不說。如是毗舍佉。若人于法乃至一句欲作障礙生謗毀者。彼所得報不可具說。我今為彼未謗之人明識斯過。故少說耳。毗舍佉。假使于此三千大千世界。所有諸大地獄及小地獄。彼謗法人悉生其中具受諸苦。何以故。以其斷滅一切善根。復令無量無邊眾生起謗法心增長邪見諸惡行業。是故備經惡道受殃。如是眾生出地獄已更生余趣。經無量世癡騃無知。若生人間不得正念。諸根暗濁狂亂失心。喜習邪法不識義理。毗舍佉。是人所受果報形量時節分齊我今略說。如是三千大千世界所有一切草木樹林盡以為籌。計其罪報不可為比。身形粗丑難可具論。凡所至處皆成苦緣。斯由謗法獲如是報。  
勸受持品第十五  
　　阿難。時放光如來告毗舍佉婆羅門言。毗舍佉。是故汝等從佛所聞如是三種言教藏義。應至心聽專念受持勿興余想。毗舍佉。如來所說三藏法門。無法可說無可聞見。亦無一法可得開示。若知如來如是說已。于余法門生疑惑者。無有是處。何以故。諸佛世尊不空說故。如是說時若有人聞不信不受復障礙他。是人自起無明邪見。更令無量無邊眾生起謗法心我慢貢高。不知咨受不往聽聞。喪失深法不知義理。隨逐邪友遠離智人。以是因緣多受惡報。毗舍佉。譬如虎子從生隨母日見其殺及身長大殺業自成。毗舍佉。眾生亦爾。親近惡友具造邪業。墮于地獄畜生餓鬼受大苦惱。毗舍佉。以是因緣汝等應先自正身心然后說法。勿忘自正損己陷人。毗舍佉。以是義故。如來應供正遍覺。建立宣說三種言教方便業藏。汝等應知。一切眾生心所思念口所欲問身所欲行。如是知已慈心教示。眾生聞已歡喜受行。是故汝等。當為攝受諸眾生故修學大慈。  
　　爾時毗舍佉婆羅門復白放光佛言。世尊。我聞略說尚未能解。唯愿如來更為具說三種業藏令我等知。佛言。毗舍佉。我今問汝。汝應正答。于意云何。譬如世間有異良馬。生駒未幾身體柔弱氣力未成。人欲乘之帶甲持仗負諸斗具入陣決勝。是人所作可稱心不。毗舍佉言。不也世尊。是愚癡人云何能濟。佛言。毗舍佉。如是如是。如汝所說。其有新發意菩薩及二乘人。少智少行未得神通。聞我所說悉不能受。反更迷惑生四顛倒。如彼馬駒年齒未滿氣力未成猶故不堪負重入陣。毗舍佉。若使是駒毛骨漸成齒歲具足。身雄氣猛耳目明利。令人騎乘負重致遠。輕行掩襲臨敵決戰。不慮驚敗直入無前。乃至震鼓吹蠡揮刀奮槊亦無驚恐。何以故。年齒滿故。身力成故。數調習故。種性良故。如是毗舍佉。汝等若得四無礙辯諸力無畏。然后堪受三種教藏。聞眾粗語不起恨心。復能受持一切佛法。如彼良馬身健力成。然后方能負重入陣。毗舍佉。是為第一戰斗事也。所謂開示佛法教化他時。若必多有斗具器仗。是時外道雖有種種異端諍論。皆能忍之不生怖畏。汝等當知。蠡貝鼓者是謂說佛法時多諸留難。亦能堪受不生怖畏。若有精勤修習受持而行佛法則無障礙。若有出家破戒愚癡不能依行則有障礙。設能學者。或墮聲聞辟支佛地。毗舍佉。若有長夜具足精勤修行佛法。彼于此法猶尚難知或得少分。況復不修更受惡法。彼人于此大乘藏中無有信心。云何能知。云何能解。毗舍佉。汝于如是諸眾生等。常起慈心不應放舍。若有眾生起正念心。但學一偈或唯句字。乃至七日。汝等亦應勤教授之。隨彼眾生若成不成。汝等皆獲無量功德。毗舍佉。諸佛世尊凡所演說。皆為利益一切眾生。或信不信。或行不行。諸佛世尊口業成就。但有所說聞必蒙益。無空過者其間或有。雖不現獲皆亦已作當得因緣。毗舍佉。汝等欲得修證如是如來藏者。應于如來及如來法中起平等想行平等行。  
大法炬陀羅尼經卷第七 智成就品第十六  
　　佛告阿難。時彼眾中有一菩薩摩訶薩。名栴檀那。白放光如來應供正遍覺言。世尊。如佛所說三法藏門。攝諸言教。我等已聞。世尊。我雖聞是三種言教未達義理。今更咨問唯愿為我具釋其義。世尊。我于如來三藏義門。重請問者不為戲論亦無是非。不起執著又無疑惑。我但為彼非佛法人外道諸師。或時復說三藏義門。我等云何當能聽受。阿難時彼放光如來應供正遍覺告栴檀那菩薩摩訶薩言。善哉善哉。栴檀那。如是如是。栴檀那。非但汝于此法不生疑惑。然此法中亦無可疑。汝栴檀那。汝應當知。于此法中無彼外法。彼外法中亦無此法。我今解說。汝至心聽。若諸法師得此三種業藏義者。則能解知一切眾生諸心差別。亦能解知眾生業行善惡不同。然彼法師欲說法時。要先觀察眾生心根及以業行。然后為說。栴檀那。當知有諸菩薩摩訶薩。具神通力無智慧力。有智慧力無神通力。有得神通亦智慧力。彼得神通無智慧力。及有智慧無神通力者。皆于生死不速出離。若得神通及智力者。彼于后時能荷重擔。摩那婆。其能荷負大重擔者。唯有智力則無退失。所以者何。摩那婆。有諸外道及以仙人五通具足。能作種種自在變化。能分一身以為多身。而是神通有時退失。以退失故還自害身。何以故。皆由無彼智慧力故。是故若有智慧力者。終不害身亦無染污。常生天上不入惡道。復次栴檀那。今此會中現有無量百千萬億人眾來集。皆為聽法。如是乃至十方各有無量百千萬億人眾。亦悉來集。復有無量諸天大眾。所謂四天王天乃至他化自在天。是一一天。各有百千萬億眾。亦皆來集。復有無量色界諸天眾。謂大梵天眾乃至凈居天眾。亦來聽法。旃檀那。若有如是大眾集時。彼菩薩摩訶薩。于此三種業藏門中。應當了知種種因緣種種眾生種種心行種種作業種種身口意。若彼法師解此三種方便藏門。即知眾生心行所趣。知彼眾生有種種疑。有種種問能種種答。若不問者。法師即應知。彼心意有信不信。從其初心乃至多心。法師悉應次第了知。知已為決勿令諍論。法師如是應為眾生若略若具隨宜宣說。法師先須自成智力及精進力。于自學時。應當念離睡眠懈怠。如是學已。令彼無量億百千數諸天人眾。伏其聰明及與威德。然后為說。  
　　復次摩那婆。汝等若能成就智力精進力已。應復更學大精進心。何以故。若不能令人心伏者。云何能化欲色諸天。摩那婆。汝等但自思惟。莫謂如來于諸法中而生慳吝。亦勿謂我于眾生處起輕蔑心。諸佛世尊于畜生所尚不欺慢。何況菩薩摩訶薩也。為眾生故如來出世。若住一劫若減一劫。若無量劫。為化菩薩故在中生。摩那婆。若使現有菩薩摩訶薩樂聽正法如來秘吝不為說者。無有是處。汝善諦聽。我當說喻。摩那婆。譬如長者唯有一子。家饒財寶及諸仆使。而彼父母嚴敕家人。侍衛守護不令傷損。無諸疾苦寒暑饑渴。水火眾難不適之事。皆令遠離。亦令具足種種醫藥飲食衣服房舍床敷。凡是資須無所乏少。為是兒故供養乳母。上饌美味亦常豐足。如是摩那婆。如來應供正遍覺為菩薩父。常教菩薩行六波羅蜜。將養衛護菩提之心。不令退沒。何以故。為欲增長菩提心故。令心不慳不嗔不懈怠。乃至令心不復退壞。所以者何。以不退故。速得成就阿耨多羅三藐三菩提。是故如來常教菩薩。為菩薩父。亦名導師。以能不退菩提道故。名為導師。又不斷絕菩提道故。復名導師。  
　　佛告阿難。爾時栴檀那菩薩摩訶薩。聞佛說已即復問彼放光佛言。世尊。今此無量億數眾中。頗有菩薩得此法不。佛言。栴檀那。汝今何緣過深憂慮。以菩薩眾重問如來。斯諸菩薩皆于如來深密法中。信心牢固猶若金剛。何事方言此菩薩眾有得如是深法不耶。栴檀那復言。世尊。此億數菩薩眾中有如是法如佛說不。佛言。摩那婆。豈汝自心有斯疑慮如是問我此菩薩眾有是法不。摩那婆。汝于如來有誠實心。何故復發如是咨問。此大眾中有是法不。以汝疑故今更引喻。譬如祭火光王有一大臣。在大眾中發如是言。我今信知此火光王。能行布施乃至能舍所重身命。是人于后在大眾中。復發是言。是火光王貪惜積聚乃至少分亦不能施。摩那婆。汝亦如是初作是言。我信如來應供正遍覺。今不能信我所說法隨喜奉行。便與先言自不相副。唯數問我三種教藏。然不知我智力精進一切諸事。摩那婆。有人聞說如來十力四無所畏無礙辯才。即能信解。諸余眾生寡聞少智不能咨問。如是眾生難思難入。此等若能信解思量分別如來諸力無畏辯才等者。無有是處。何以故。摩那婆。此業難入。要于無量百千億劫修行諸波羅蜜等。然后乃能信解如是力無畏等。摩那婆。或有眾生聞上所說諸功德事不生信者。我于是人亦常教攝終不放舍。是故汝等常應修學。  
忍成就品第十七  
　　爾時栴檀那菩薩復白放光佛言。世尊。云何菩薩摩訶薩成就忍力。學佛如來為諸眾生作利益事。住自忍中而能于彼外道邪師一切大眾百千問難無有傾動。佛言。摩那婆。汝問忍力。忍力多種。汝問我何等忍力。所謂有諸如來忍。有諸菩薩忍。有諸阿羅漢忍。有阿那含忍。有斯陀含忍。有須陀洹忍。有八人地忍。有信行人忍。亦有諸外道五通神仙忍。摩那婆。今有如是種種忍門。汝于是中問何等忍。時栴檀那菩薩摩訶薩言。世尊。我于是中問菩薩忍。世尊。菩薩摩訶薩得何等忍。便能具足一切佛法。豈非菩薩忍力。依止如來大忍力已。乃得具足一切佛法耶。佛言。摩那婆。實亦依止如來忍力成就佛法。然非成就一切佛法。摩那婆。彼忍所作汝宜諦聽。我今當說。摩那婆。當知一切菩薩摩訶薩具足忍力。凡有四種平等之心。何等為四。所謂菩薩摩訶薩。若起嗔心隨起即覺。覺已即能對治除斷。摩那婆。當知是為菩薩摩訶薩具足成就第一忍力。  
　　復次摩那婆。菩薩摩訶薩若被他人惡口罵詈誹謗毀辱。或以身手若打若擊。種種苦惱不可耐事。悉皆能受無報答意。亦無恨心。摩那婆。當知是為菩薩摩訶薩具足成就第二忍力。復次摩那婆。菩薩摩訶薩若見無量諸惡眾生。常行惡業不知恩德。不孝父母不愛親戚。不順師長不敬沙門婆羅門。遠離善友無有信心。菩薩雖見如是等類諸惡眾生。心無嫌恨不求其短。而常誨誘安住善法。摩那婆。當知是為菩薩摩訶薩具足成就第三忍力。  
　　復次摩那婆。菩薩摩訶薩若見眾生不信因果貪染現樂。性多嗔恚忿恨斗諍。好求他過。邪見愚癡乖背正法。當起慈悲導令歡喜。然后安置于正法中。摩那婆。當知是為菩薩摩訶薩具足成就第四忍力。汝等應知。若諸菩薩住此忍中如法行者。更復能起增上忍力。又忍與法恒自相應。若不學法則不能忍。欲住忍者應當勤學。  
　　復次摩那婆。若諸菩薩摩訶薩成就忍者。必得具足多種功能。或時復有種種苦事逼迫其身。所謂惡罵毀辱系縛撾打。楚毒酸切不可堪忍。菩薩于中不生怨心終無恐怖。亦不逃避甘心忍受。具足忍時。自然即得八種增上勝功德事。何等為八。所謂菩薩摩訶薩成就忍已。凡所生處身所經歷。有大名聞眾人愛敬。贊美流布遇善知識。朋友親屬皆是世間尊豪勝上。乃至一切天龍神鬼。見此菩薩生希有心歡喜愛樂。摩那婆。是為住忍菩薩摩訶薩第一增上勝功德事。  
　　復次摩那婆。菩薩摩訶薩于諸眾生常行恩德。或時有人被菩薩德。不識恩故反為怨仇。不喜聞見菩薩所作。威力勝恩諸功德事。起嫉惡心陷害菩薩。所謂一切咒術蠱魅毒藥刀杖。種種惡事圖欲中傷。菩薩以有此忍力故終無損壞。摩那婆。是為具忍菩薩摩訶薩第二增上勝功德事。  
　　復次摩那婆。菩薩摩訶薩具此忍已。便得無量智慧辯才。善能宣說種種法門。何以故。如是菩薩得住忍已。世間所有善行眾生。學佛世尊。若學羅漢及余聲聞。若學菩薩摩訶薩者。如是菩薩為欲攝取大菩提故皆詣彼所。求問如是修多羅義。更復于此陀羅尼中第十八分天宮殿事次第不斷。于彼修多羅中次第能入。此第六種分別修行。如上所說具足決了。如是菩薩復能為他。分明說此陀羅尼門三種業藏。復能作彼七十二種句門差別說也。摩那婆。是為具忍菩薩摩訶薩第三增上勝功德事。  
　　復次摩那婆。菩薩摩訶薩具是忍已。處大眾會誦說經時。若心散亂。或念他事。于所誦持無量言教文句方便。有時忘失。當爾之時凈居諸天為菩薩下授所忘失。令是菩薩于彼大眾。無有恐怖增益辯才。先所忘謬明了無遺。摩那婆。是為具忍菩薩摩訶薩第四增上功德勝事。  
　　復次摩那婆。菩薩摩訶薩安住忍已。而心悲愍諸眾生故。其身常受無量諸苦。所謂受彼地獄畜生餓鬼三惡重苦。乃至更受人間種種諸苦及憂悲等。而彼菩薩以忍力故。于生死中無有恐怖變退休息。凡所愿求隨意而得。摩那婆。是為具忍菩薩摩訶薩第五增上勝功德事。  
　　復次摩那婆。菩薩摩訶薩具是忍已。以忍力故雖處地獄畜生餓鬼三惡道苦。不生驚怖。于八難中亦不驚怖。生死長苦亦無憂怖。而彼菩薩以忍力故。雖大火聚充滿虛空身處其中亦無驚怖。而亦終無退沒之事。何以故。以是菩薩安住忍時不見己身亦無住處。是故無有可恐怖事。摩那婆。是為具忍菩薩摩訶薩第六增上勝功德事。  
　　復次摩那婆。菩薩摩訶薩成就忍已。好樂功德而常行施。于布施時先舍床座。是以未來凡所生處。常生最上大姓大家尊高之所。生已即得四種功德。何等為四。一者飲食財物。所謂谷米食具乃至衣服珍寶。無所乏少故。二者親友眷屬。所謂父母乃至奴婢仆使。無所乏少故。三者安無礙辯。所謂凡是生處身心快樂。終無違迫不適之事。于所生中常得辯才相續不斷。諸所至處多以辯才妙語導利眾生。四者所生為他愛敬。所謂凡所生處形體端嚴。人天見聞莫不歡喜。雖未出家必與眾生大利益事故。常為眾生之所尊重。摩那婆。是為具忍菩薩摩訶薩第七增上勝功德事。  
　　菩薩具是七功德已。所修行處無有障礙。所謂若人若天若梵若魔。乃至神鬼不能留難。  
　　復次摩那婆。菩薩摩訶薩具足忍已。若出家時。悉能棄舍一切所有。妻子家屬資財珍寶。以忍力故無復染著。諸余煩惱不能障礙。如是菩薩于一切處無障礙已。若欲成就聲聞乘者。即能證獲阿羅漢果。禪定解脫無礙辯才。若欲成就緣覺乘者。或于佛世或無佛世正法滅后。觀察因緣得辟支佛。若欲成就最勝上乘諸佛所行一切智智具足圓滿者。便能成就無上菩提。摩那婆。是為具忍菩薩摩訶薩第八增上勝功德事。  
證涅槃品第十八之一  
　　佛告阿難。爾時栴檀那菩薩摩訶薩。復白放光如來言。世尊。如來于此陀羅尼經。已說第七思量法義。然尚未說此法門中一句別義故令我等不得了知。世尊。先說有一法門名億數入。以此法門我今欲問。若佛如來默然許者。何不說此三種言教方便業藏妙法門也。世尊。是故我等欲咨問此第七法句入億數門。若佛說者。令此億數諸菩薩眾則能分別入于甚深無畏之處。世尊。亦當方便為斯億數諸菩薩眾將來利益故。說此第七句門百千億數。令次第入思惟義處也。世尊。若蒙演說。我等亦當隨分受持此法門義。阿難。爾時放光如來贊彼栴檀那菩薩摩訶薩言。善哉善哉。摩那婆。汝今于此甚深法門。巧作名字。亦善受持言教業藏義亦如是。摩那婆。汝今為此億數菩薩眾因緣故。問我此義。如是摩那婆。汝今欲聞入億數法門耶。栴檀那菩薩言。如是世尊。佛言摩那婆。若佛如來說是第七思惟句義者。便已攝此億數法門。摩那婆。如來世尊于此三種方便言教。開示宣說令眾歡喜。然后知此億數法門次第得入。  
　　爾時栴檀那復問世尊。云何入此億數法門。何故復名億數法門。然我須知所入之處。世尊。我今問此億數法門所入之處。亦欲證知。若覺知者必當受持。復欲增長此億數門所入之處。世尊。如我所知是入法門。為成就忍眷屬義故。世尊。我實不見是大集中有一菩薩而不成就此深忍門者。世尊。我見是事故問如來應供正遍覺如是義處。世尊。如是義處實亦非彼懈怠懶墮貪著利養無有正念樂多睡眠心常散亂耽味世事者能問如是深大法門。彼亦不能聽聞讀誦受持思惟。乃至不能如說修證。  
　　阿難。時栴檀那如是請已。放光如來應供正遍覺告栴檀那言。摩那婆。是故汝等今當入此億數法門。念自受持相與一心莫緣余事。心不散亂身無動搖。汝等復當持此法律除滅諍根。摩那婆。如來應供正遍覺。昔在長夜行菩薩時。為眾生故備經種種艱難勤苦。受彼苦時。當知久已住于忍地。是故勇猛精進不怠。摩那婆。若人入此盡際法門。乃至于此語義未盡。當于是中常應勤學。成就忍力具足精進。終莫放舍此法門者。要須靜心然后證知。栴檀那復言。世尊。是中何等名為如來一句法門。我等受持。持已欲于修多羅億數法中分別其義。世尊。我等從佛欲聞是義。云何方便教最勝法。我等當入。或能分別一切法也。佛言。摩那婆。此二種義汝當證知。又亦次第入億數法。及盡際門句義住處。若能如是具分別已。其有成就如斯功德及凈持戒者。方能得入彼一切門。須知入處。乃至亦如一一毛孔之處。皆無障礙。作如是心。當竭辯才如法宣說也。云何作心。謂自生尊重建威德心。勝出一切天人大眾。如師子王具大自在。悉能降伏一切諸獸。所謂虎豹豺狼乃至野干狐貍之屬。法師亦爾。當說法時應生是心。我于眾生常為將導。乃至一切天魔外道諸異論師。我皆調攝。如彼師子威制野干。起是心已然后為說。  
　　復次摩那婆。菩薩摩訶薩菩提樹下坐道場時。愿智力故右掌按地。出無億數大光明網。遍照下方諸佛世界。彼世界中所有眾生堪受法者。遇斯光已自然即能覺法證法。又是光明凡所及處一切世界。其間多有無量異眾。所謂若沙門眾。若婆羅門眾。若外道眾。若天魔眾。若魔所化。或問或答。或勸或請。皆以菩薩往昔本愿大誓莊嚴精進力故。手按地時。彼諸眾等一切所作無不散滅。設有存者無復威光。不能復言猶如聾啞。摩那婆。如彼菩薩。所有地方手按之處出光明網。即現無量億數法門。是為初入盡際法門具足無缺。我今說已。  
　　復次摩那婆。汝等欲入此最清凈盡際門者。亦名千萬入亦名億入。當須最先清凈深心。思惟觀察斷諸疑網。出妙音聲成就辯才。然后得入。摩那婆。是名欲入盡際法門。汝宜諦聽。爾時諸菩薩眾咸言。如是世尊。佛言。摩那婆。汝今當知盡際法門。彼入亦爾。摩那婆。何等名為盡際法門。所謂名字從虛空生。汝等當知。此言教法猶如虛空無有邊際。終不可說虛空邊量。摩那婆。如是入義從虛空生還依虛空。如彼風界依止于空。如是二法。無有邊量亦無住處。不可得見亦不可說。以二因緣故。有言說乃至一切動搖去來。摩那婆。如彼虛空畢竟無有可作之相。如是此入法門次第之處。唯彼心相精勤方便求諸法義。一心善思如法觀察。既觀察已。即為億數入盡際門。得自在處。因起修行布施事業。然后宣說具足成就諸波羅蜜。斷除他疑開顯法義。摩那婆。是為第八盡際法門。諸佛十力四無所畏。以無量辯才說法論義。以久修故。于大眾中都無怖畏。摩那婆。是中八種盡際法門。及以菩薩右手按地。此二種中說何義也。謂說此地直下過百億世界。彼世界中唯以光明建立佛事。若諸眾生堪受化時。見觸彼光即獲利益。諸菩薩等。乃至不說一句法門及以業行。然彼眾生已解正法。摩那婆。彼諸菩薩猶亦未證阿耨多羅三藐三菩提。而彼眾生已證佛慧。諸法師等亦已受持如是正法。摩那婆。此事希有不可思議。彼諸菩薩乃至不說一句一字。唯手按地能令無量無邊世界諸眾生等。普得證法具足歡喜。摩那婆。彼諸菩薩。復有一字不名為空。以彼往昔精進愿智力因緣故。手掌按地。能與眾生大事利益。摩那婆。我于今日成阿耨多羅三藐三菩提。為諸眾生種種方便譬喻解說。而此眾生不樂聽聞。不解我法不能奉行。亦莫證知。乃至不發精進之心。我今說此如虛空處。所生法中猶不能知。況我更說深密勝法。云何能生真實定慧也。摩那婆。所有法數次第名字。彼四大和合。亦此五陰依止及六入處。此亦皆從虛空所生。但由妄想分別故。有名色四大等分和合。宣說此義汝等當知。摩那婆。是中但為攝受愚癡諸眾生故。說陰入等。譬如小兒初教學時。而彼父母將付其師。先通章本然后教余。摩那婆。如是如來應供正遍覺。為彼愚癡諸眾生等故。先分別此四大義。為最初處。次第說彼眾生諸陰。先說名字后說陰事。摩那婆。當知是中我但宣說色等五法合聚為陰。不說實有色等聚也。眾生不解妄分別故。取色等聚以為定實。摩那婆。如彼世間二種足跡。一陷塵成二踐泥出。然是二跡于分別中皆得跡名。是謂世間分別說故。又如博士為教授彼童蒙小兒。書字于板以成章句。是亦世間分別說。為假名字句。其實于彼真法界中。本無其跡。云何為句。如是實中求其跡句終不可得。以分別故見有跡句。畢竟無有跡句差別。如是摩那婆。如來說陰其義亦爾。所言色者。一切五陰于分別中初說此義。故立為陰。雖言色陰但色自陰。不得心等。是故第二更立受陰。色受雖定猶不得想。故次第三更立想陰。色受想三雖次第說。猶須第四更說行陰。雖說行已。彼行一切不可得見。如是行陰既不可見知。云何得入五陰數也。是以于中更立識陰為第五也。摩那婆。如來如是種種方便。譬喻言辭開示假名。但為一切愚癡眾生得證真法。故為世間置立名字假言說耳。為彼智人亦假名說故。摩那婆。汝謂彼色住何處耶。當知彼色無有住所。何以故。彼色既無云何住處。摩那婆。多有如是方便譬喻。次第說已不能證知。彼法既無云何可證。摩那婆。當知是中但滅盡義。是滅盡義誰有證者。此滅盡義亦是如來。為諸圣智如是說也。摩那婆。于意云何。如來豈于一眾生所有吝惜耶。摩那婆。汝應如是思惟。如來曾于何等諸眾生所吝法不說。摩那婆。諸佛如來宣說法時。終無嫉妒秘藏之心。但觀眾生受以不受。若堪受者。即還為說如斯等法。摩那婆。于意云何。此陀羅尼法門名字。及三言教方便業藏。亦入億數及盡際門。誓愿智力。豈可無因妄為他說耶。不也世尊。又摩那婆。于意云何。有人忽以輪王妙食。置瓦器中是為理不。不也世尊。佛言。如是如是。摩那婆。我昔長夜行菩薩時。無量劫中受大苦惱。其所愿求。云何令彼諸眾生等解如斯法。云何復令諸眾生等自證法已受安隱樂。我于今日既成菩提。為諸眾生轉大法輪。豈于汝等更有愛惜而不宣說。若使眾生有欲樂者。我當隨宜而為演說。復次摩那婆。我念往昔于佛世尊。名曰寶觀如來應供正遍覺明行足善逝世間解無上士調御丈夫天人師佛世尊。十號具足出現世間。彼佛世尊。初從兜率降母胎時。放大光明遍照十方一切世界。乃至涅槃恒不斷絕。菩薩生時。三千大千世界大地諸山樹林及眾藥草石沙瓦礫。如是一切咸悉能言變成眾寶。摩那婆。如是菩薩初為童兒。便修梵行。年滿三十方始出家。時有十八億諸眾生等。隨從菩薩咸同出家。詣于道場觀菩提樹。亦觀花草盡成眾寶。菩薩思惟要須草座。今此無草我將何施。時天帝釋知菩薩心。即持九億天上妙衣。詣菩提樹為敷座已。敬繞菩薩因啟請言。人師子王宜升此座。菩薩報曰。吾已領座。汝于今者且還天宮。聽我證獲無上菩提。然可來此奉見如來應供正遍覺也。帝釋聞已禮拜還宮。如是摩那婆。時彼菩薩日晚方詣菩提樹下結加趺坐。安固不動猶如金剛。是夜初分獲宿命明。于夜中分獲天眼明。于夜后分證漏盡明。  
大法炬陀羅尼經卷第八 證涅槃品第十八之二  
　　爾時魔王及其眷屬。不覺不知菩薩已證阿耨多羅三藐三菩提。亦既成道。彼十八億諸眾生等及魔王眾咸來佛所頂禮佛足右繞三匝。一心合掌住如來前。時放光佛告栴檀那言。于是寶觀如來思惟十八億諸眾生等。信根增微煩惱厚薄。如是知已次第為說。彼佛說法經三百年。于此三種言教業藏中。說一法句門。所謂一百。何者一百。彼佛告言。汝等今當思惟觀察此百門義。何故名百。何者是百。為是現在。為是未來。為是過去。為長為短。為白為黑。栴檀那。爾時彼十八億諸眾生等。聞此法已。于山林間思惟此義。云何言百。說百者誰。如是百義從何處來。彼諸眾生經四十歲。思惟此義。然后證知。云何名百及百來處。從何生滅。證得法已名曰八分圓滿解義辯才。于此三種言教業藏方便門中。得證知已。還來至彼寶觀佛前。如所證知向佛宣說。栴檀那。爾時彼佛復告十八億諸眾生言。摩那婆。汝等初時于此三教業藏門中。得此法句名曰分門。既得知已。即能受持六十億言教方便法門。猶是前言一百義者。譬如小兒初學受章。始解初板。如是次第乃至大解。更能教人從一字句至多字句。乃至義味如是具演。從十四音乃至無量字門悉皆通達。摩那婆。汝等于中應當正思百法門義。栴檀那。汝當如彼十八億數諸眾生等。正念百義。不久當得果報住處。于此最初阿字相中。名字音聲是百義方便。于十四音法為眷屬。汝等于后復當得知。此迦字相及二十一字。亦為眷屬復當證知于后那字及彼七句。亦為眷屬。更取前二十一句。以后七句。成二十八句。知此二十八句已。得入百億門。次第即能明了證知此方便學。于百億數中集諸法句。能問能答終無恐怖。又于百億眾中最為尊勝。世間疑惑皆能斷除。摩那婆。是為菩薩摩訶薩所當荷負大重擔也。何者是擔。所謂一切世間出世間智。汝等學已。當為世間諸眾生等作大論師。凡是疑諍皆乘此智而為除斷。如是菩薩于阿字門世無過者。摩那婆。若諸菩薩欲求是智。應勤修習莫生疲倦。遠離怖畏勿舍重擔。摩那婆。當知如來欲為汝等作大利益。摩那婆。汝等亦應為諸眾生而作利益。云何利益。汝于是中當為一切眾生。斷一切惡一切諸苦一切貪愛一切生死。復應精勤為一切眾生斷除一切無明黑闇。汝等復應作如是念。云何當令一切眾生滅無明闇。云何當令一切眾生成就種智。云何當令一切眾生得安隱樂。云何當令一切眾生至無畏地。云何當令一切眾生得畢竟心。安置如是諸眾生已。求佛正道如聞奉行。以是因緣能破百千億數魔軍。及諸外道一切論師所有語義。雖為勝事而終不起憍慢之心。我能破魔我摧外道。我能論義。又亦不生分別之想。佛法魔法世間出世間。是正是邪無相雜亂。于聽說時無勝負心。乃至一切都無障礙。摩那婆。汝等應當荷此重擔。如是擔者。要須勇猛精進莊嚴。眾行具備方能荷負。非懈怠者之所堪任以是因緣汝等常應攝心不亂。先須為物起憐愍意住于大慈。亦常哀愴諸苦眾生。發救拔心住于大悲。若于眾中有行貪等三毒惡眾生者。汝當成熟除滅彼等愚癡心故。若有我慢疑惑心者教發善心。決定令其讀誦受持成就行業。汝當一心精勤修學。摩那婆如上所說汝等應當不辭勞倦。為諸眾生荷是重擔歡喜奉行。摩那婆。若有菩薩但欲舍身速入涅槃。假為眾生分受諸苦。雖有修業不能普為無量眾生。非是希有不思議也。摩那婆。菩薩摩訶薩常懷悲愍。但為利益一切眾生故。躬自荷負鎧甲重擔。是為希有大不思議。摩那婆。汝當知此大鎧重甲。爾時栴檀那菩薩復白放光佛言。世尊。我當云何而著鎧甲佛言。摩那婆。汝今應著如是鎧甲。著此鎧已假使三千大千世界一切所有。若人若非人若天若龍若夜叉若乾闥婆阿修羅迦樓羅緊那羅摩睺羅伽如是等眾。及諸外道世智辯才。乃至一切眾生。如是等眾皆懷惡心。欲相降伏欲相折挫。而來論義。乃至世間出世間。一切陣敵斗戰諍奪。皆不能勝。是諸菩薩著是鎧已。設積器仗過須彌山。若弓若箭若戈若矛。若刀若劍若椎若棓。或斫或刺或擊或射。凡所加擬莫能中傷。何以故。如是鎧者。非余物造非身所著。實是心鎧莊嚴于心。是故此鎧牢固精密。非諸刀呋所能破壞。摩那婆。諸菩薩等被鎧甲已。然后乃能入如是等。億數眾生煩惱陣中斗戰決勝。云何為入。所謂入此二際法門入此門已心無怖畏。東西往來自在無礙。于一切處無能勝者。如是菩薩入二際門得超過已。即見大宮殿法門名曰高明。而此菩薩。于二際門已得解脫。摩那婆。是宮殿中眾事具有。不假人功常有光明。無黑闇處遠離煩惱。清凈微妙猶如虛空。除滅一切諸患相已。入彼宮殿獲得寂靜住無難處。摩那婆。是為初入阿字門。時有如是相。如前所說功用之事。由是方便得入此門。摩那婆。于中菩薩依前際行雖得阿字門。然尚未得入那字門。以是更須著大鎧甲。得天言教所作自在具大威德。乃能入是大宮殿門。摩那婆。于意云何。汝著如是大鎧甲已。于二際中可超過不。時彼如來如是問已。諸菩薩眾同白佛言。如是世尊。何故名鎧。而我著已當能荷負如是重擔。叉復云何名為二際際有何相。著是大鎧。而于其間得超過也。前言宮殿。復以何義名為宮殿。世尊。所言鎧甲與彼二際及宮殿等相貌云何。世尊。至彼宮殿當作何事。著甲入際復作何事。世尊如是等義我等樂聞。唯愿如來哀愍具說。亦令當來諸眾生等聞已獲益。  
　　佛告阿難。彼菩薩眾如是問已。時放光佛告諸菩薩言。摩那婆。所問鎧者。持戒為甲具正念為竿幢。精進為器仗。禪定為椎棓。智慧為刀劍。摩那婆。所言二際今當具說。令汝明了此二際門名字何等摩那婆。第一際者名曰斷見。當知即是無明為本第二際者名曰常見。與六十二見為纏縛源。如是二際前后難知。于中修行斷一切見。著如是鎧然后得過。過彼際已能入天宮。何者天宮。所謂空門。如是空門無有掛礙。他不能障。如手摸空無可執處。一切功行亦復如是。同于虛空故彼天宮相貌如是。摩那婆。入此宮殿無異念求。以是因緣故名宮殿。汝復當知。所言宮殿即大涅槃。涅槃義者本來自有。非人所為故名涅槃。諸菩薩言。世尊。是涅槃中有何相貌。佛言。摩那婆。夫涅槃者。所謂一切世間及出世間。乃至若有若無。如是一切悉名涅槃。若取相分別則非涅槃。摩那婆。無所有者名為證知。云何證知。如無所有。如是證知。摩那婆。謂證知者亦無證知。摩那婆。于無所有亦不應取。無所有相。若人取彼無所有相。當知是人則不離相。若人起作無所有相。則更生相。相若更生。當知彼則不能滅相相若不滅。是則更成生死相也。有生死相則于無生而有生相。若無生法有生相者。云何得有無生忍也。摩那婆。無生相者。于陰入界三處不生名為無生。既無生處。何處得有諸行和合。諸行既無。畢竟亦無聚集處也。是故陰入界畢竟不可見。但是妄想顛倒因緣。于如是等陰入法中思惟分別故。執言有諸行生滅。是中皆因分別所作。往來育養。一切事業皆無真實。所有一切語言談說亦歸空寂。摩那婆。一切諸法無有生滅。若法無生則亦無滅。既無滅事則盡處亦無。盡處既無乃至不見有盡滅處。既已不見生滅盡處。則見諸法皆是真實。汝等當知非以受故能得知見。若以受事得有知者。當知是受即無明使及以貪使憍慢使等。是三種使和合因緣故。能造作彼諸行業。  
勸證品第十九之一  
　　復次摩那婆。于意云何。我今問汝。隨汝意答。此陀羅尼修多羅。及陀羅尼法門。及三言教方便業藏。及億數入。及著鎧甲者。及思惟智所作業。及流轉無明作事。及八盡際入法門。及前后二際中間。及常見斷見。及六十二見。及三十七助菩提分。如是等法于如實處。其義云何。阿難。時彼放光如來如斯問已。諸菩薩眾咸即白言。世尊。此皆如來口業言教法也。佛言。摩那婆。汝等觀此一切語言音聲教法。即第一義也。阿難。爾時諸菩薩眾。聞佛說已皆悉默然。即從座起敬禮彼佛。右繞三匝詣一林間。各端坐已共相謂言。諸仁者。如來今日為我等說。一切諸法無所從來。令我觀察。我等今應思惟是義。若會法門真為大善。如不相應更請世尊。諸菩薩眾如是論已。于彼林中經一日夜。觀察此義。思惟諸法從何所生。如是聲音誰之所作。從何而來去至何處。如是之事我應思惟稱量此義。若不能解宜還問佛。諸仁者。如來前已于大眾中告我等言。摩那婆。汝等長夜修行此法。云何在此法中而不覺知。是故我應與諸仁者。專心思惟求證此義。云何我等終日所行而不自覺。深可嗟嘆亦可慚鄙。如先所說。我若思得一十八億諸眾生等所有聲業。彼已證知。我亦如是深成快哉。其或不能如法悟解。唯當一心精勤觀察。豈可使失如來意旨。亦不違逆大圣誠言。又佛世尊。常為我等次第開發三解脫門空無相愿甚深義處。而諸眾生猶尚不能正念思量。精勤觀察種種咨問。或時有聞種種法行。或聞無常又時聞苦。或聞無我寂滅涅槃。如來常為汝等說是法門。汝等應當安住是中。猶如得忍諸菩薩等心安義理耳不取聲。有諸菩薩樂行惠施。彼亦耳聞三解脫聲。若樂持戒問諸戒事。乃至樂修智慧咨請波若。如是法門如來常說我既聞已。不當取聲不應異解。應正思惟何等勝行。如如來說我當依持。而諸菩薩在彼林間。一日一夜結加端坐遠離睡眠。無諸亂想一心專精。思此義已復相謂言。諸仁者。此陀羅尼修多羅典。如來世尊為我等說。無有邊際亦無數量。如大地喻門其義已顯。又此陀羅尼深妙典中。更說余陀羅尼方便法門。亦已說三種言教方便業藏法門。已說入盡際法門。已說著鎧甲法門。乃至說彼大莊嚴事。諸如是等一言教句。于是三種方便業藏深法門中。皆已總攝三字法門。云何三字。所謂如彼阿迦那字。及余種種方便言教因緣譬喻。以其略故。我等未解不得受持。而不能知如來所說。云何名阿。阿在何處阿從何生。云何名迦。迦在何處迦從何生。云何名那。那在何處那從何生。云何名聲。聲在何所聲從何生。云何名音。音在何所音從何生。  
　　阿難。時彼諸菩薩眾。皆各一心正念思惟如是法門。于阿迦那字本生處所。及入宮殿法門。次第思惟觀察。如彼小兒學初章時。是中應依第一板起。因初板成初章文字。乃至后時。依因余板及紙葉等。究竟通達一切文字。如是諸菩薩等初觀法時。無不皆從因緣和合而諸法生。如從無明因緣故諸行生。乃至因生老死故憂悲苦惱生。如依初板因緣故阿字生。如是乃至如依余板紙葉因緣故余章文字成。又如從不善思惟因緣故無明生。如是依無明行等因緣故。乃至老死十二有支和合具足成。又如始學書板創書阿字。乃至余板及手。相續和合備書一切文字。如是諸因緣分次第相續。生死流轉具足增長。云何增長。猶如四大地水火風。次第漸生如是增長。如彼板等眾事具足故。彼五字門等亦具足。如是從無明行等生五陰聚。其義亦爾。以是義故。此生已彼生。此滅已彼滅。是為十二因緣次第生。非十二因緣顛倒生也。諸仁當知。如是十二因緣分皆悉入此阿字門中。如無明分從彼不善思惟生。乃至余因緣分從無明生。諸仁者。是中何者是阿字。何者是聲能生字。何者是聲生來處。摩那婆。當知是中聲實不可得。聲生處不可得。乃至聲諸因緣畢竟不可得。是處但有名字。名之為聲實不可得。聲既不可得。何法為可得。若有得聲者即得一切法。摩那婆。是中若聲若聲處。及聲因緣既不可得。當知一切世間因緣所生法畢竟不可得。雖不可得而有得者。何以故。皆由剎那間妄想分別顛倒生故。如是一切法皆悉不可得。是故諸法所有自性皆非顛倒。我等今者。不可以顛倒分別問于如來。所以者何。如來應正遍覺不用顛倒法。又諸佛世尊所有言教不取顛倒。摩那婆。是故彼聲聲者俱不可得。聲來處不可得。阿字不可得。阿字來處不可得。迦字不可得。迦字來處不可得。那字不可得。那字來處不可得。如是一切無明因緣所生成法皆不可得。何以故。彼本無生誰執著者。復次摩那婆。是中若有于此三種方便言教業藏法門一切事處起執著者。是亦不可得。何以故。一切執著本性無故。何等名為一切事中無執著也。所謂若于過去諸事見可得者。是名執著。以執著故則名為縛。于過去事無見得者。是名無著。以無著故則名解脫。如過去事未來亦爾。如未來現在亦然。如是不取三世諸事故。于三世中得名解脫。若能于三處得解脫者。是人得名入初阿字宮殿法門。如此阿字宮殿境界。彼三種方便言教業藏亦如是。如此三種方便教藏。彼三世諸法事相亦如是。如此三世事相。彼滅度相亦如是。如是一切三世乃至三種方便言教。及一切法一如不二。以入阿字門宮殿故。但為攝受彼諸凡夫愚癡人故。于三世中示有事物言說可得。其實三世不可得說。有諸眾生執著過去世事。但為除彼凡愚癡故。示現言說過去世事。而實過事不可得說。復有眾生執著未來世事。但為除彼凡愚癡故。示現言說未來世事。而實未來事不可宣說。如彼去來現在亦爾不可得說。若謂是處可得說者。何者是言教。何者是聲音。何者阿迦那字。如是等事云何可說。是故但于因緣分中假以言說。此有故彼有。彼生故此生。當知一切皆從虛妄顛倒生故。摩那婆。是中無有如斯等事。何以故。于此音聲語言辭句。一切求覓終不可得。但是諸事因緣故有。若離因緣聲無生處。是故我等當應觀。此三種語言方便業藏皆從緣生。如是當知入億數門亦從緣生。又前所說著鎧甲者亦從因緣。如是因緣我于是中應當依止。依止此已。于彼去來現在等事。乃至三種言教藏中。當應演說無有盡法。譬如虛空無有障礙。不可觸對亦無增減。此三言教方便業藏無有增減亦復如是。應當說已如法攝持。摩那婆。又如虛空無有邊際。三言教藏無有邊際亦復如是。摩那婆。是故我當著是鎧已。如如來說超過二邊。如彼宮殿出過二邊。涅槃亦爾無有邊際。如是等法遠離二邊。即是一相應當證知。何者一相。所謂即是無相相也。  
　　佛告阿難。彼諸菩薩于彼林間。一日一夜端坐不起。皆共一心談論此義。如是論已復作是言。我等今者于是法中唯知是義。余未知者應離此座至世尊所。白言世尊。如來前已為我宣說如是等法汝當善持。于所教中何等語言是應可持。何等義理如我應持。雖然我觀是法亦無可持。摩那婆。是中所有一切諸法皆可證知。有善方便于一切法當自證知。摩那婆。云何方便是何句義。而一切法應善證知。摩那婆。一切法者是最勝義。若能安心一切法處。名為勝義。如是勝義難可證知。難證知者即是涅槃。是涅槃中無有一法而可得者。不可得故無有言說。以何義故無有言說。無名字故。云何無名。若有名字則生執著。是故無名。摩那婆。是無著處汝等應修。若無著者亦不可取。以無取故則無障礙。無障礙故無能系縛。以無縛故畢竟不可以彼音聲名字句義而說。以無說故。亦無譬喻令他得解斷除疑惑。摩那婆。唯有一法所謂方便。汝當憶持。亦應教誨一切眾生令知方便。摩那婆。何等方便令他證知。所謂建立一切法相。但是如來于假名中方便宣說引導眾生令入實義。非實義中有是言說。是名方便。摩那婆。我等今宜還如來所請問是法。若我所問三種業藏。諸法門中有少許法當圣心者我遂受持如不蒙許我當殷勤鄭重咨問。唯應盡力勿辭勞倦。摩那婆。如來應供等正覺。甚為希有。如來在昔行菩薩時。勇猛精進大誓莊嚴。皆為眾生成就菩提。大悲親教眾生不受。而如來心未曾休息。仍自殷勤教誨我等。摩那婆。我等今日各共一心。宜于如來大智海中為諸眾生荷茲重擔。請問如來勿辭疲倦。摩那婆。如來世尊亦常為我受斯重任。是故汝等勿生懈慢。唯當果決被是大鎧。諸仁者。是故我等應建大心荷負重任。無量言教皆須總持。今宜速詣如來足下。莫放諸根無散正念。住大慈悲憐愍眾生。為世間故請問如來。應忍疲勞莫生厭倦。摩那婆。我等今者若請如來能多利益。今不速請后致憂悔。  
　　阿難。爾時彼諸菩薩摩訶薩眾。自彼林間安詳而出。威容閑雅諸根靜默。直詣放光如來應供正遍覺佛世尊所。頭面禮足退住一方而諸菩薩以彼林中所論大義心所思惟意所觀察或時證知證已歡喜如是等事。皆悉向彼放光如來具足陳說。  
　　阿難。爾時放光如來聞諸菩薩以微妙辯論說種種諸法門已。即告栴檀那菩薩言。栴檀那于意云何。汝今乃能具足如是微妙智辯。頗復有人能思量不。恐亦無有能生信人。唯有如來乃能知耳。或時有人能多總持諸佛法藏。如是之人少能信受。若復有人能普流布是諸如來大乘妙典。乃能信解。摩那婆。汝等既知三言教藏應如實持。摩那婆。汝當觀察如是方便。是方便者于此法中為上方便。上方便者是謂無方便也。此無方便自有八種。言八種者。所謂得是諸波羅蜜。不放逸故。汝等應知。摩那婆。是故入彼波羅蜜時。無有一法可覺了者。無覺了故無可言說。無言說故誰能言智證斯法者。摩那婆。汝等當知如是一切三種言教方便藏中說真實已。摩那婆。諸法平等猶如虛空。煩惱于中本無生處。誰于是處能有破除。誰于是中言我證覺。誰于是中能有言說。誰于是中敢決疑惑。誰于是中能發問請唯諸凡夫愚癡所覆。于諸佛法皆有疑心。摩那婆。以是因緣。我于愚癡諸凡夫等妄想顛倒煩惱亂時。然始建立三言教藏。法門名字皆方便耳。摩那婆。若人于是無名字法妄作名字。無言說中強立言說。如是次第愛憎之中無行之處。乃至三世方便欲出之處及盡理處。皆悉不能決定畢竟求波羅蜜。唯于世間共作違諍造諸戲論。以戲論故邪妄分別隱覆真實。為彼等故引諸譬喻種種說時。諸眾生等各有重惑不知實義。還詣佛所請問決疑。摩那婆。汝應諦觀如是法相正念思惟。思惟是已。即應具服如是大鎧如是弓箭如是刀杖種種莊嚴。既莊嚴已如上所說假使世間積諸斗具如須彌山。或斫或擊終無傷損。若入邊中及宮殿所。汝于其間莫生執著。若不執著則滅愛憎。摩那婆。所言邊者即是斷常。如是斷常無有終始。汝應覺知彼過去事。知前際已即滅常邊。若見未來知后際已則除斷邊。汝等既得通達三世遠離二邊已。更當為人具宣中道。于是中義應善思惟。何者是中。云何為中。誰處于中。汝等若能入于中道則有方便。若不入者亦有方便。諸菩薩眾復言。世尊。入于中道言有方便。其義則可。不入中道亦有方便。是義云何。唯愿具說。我當奉持。佛告摩那婆。一切諸法皆如來說。今言無方便法者。是佛實義。彼實義中無言無說。是故眾生不能知我無言說法。若能知者無有是處。摩那婆。是中何法無言無說。無言說者所謂涅槃。是涅槃中無有言說。亦無造作。是處寂靜無有語言。但諸如來為彼世間方便說耳。汝當證知。云何證知。既無所說亦無覺知。如是次第入方便門。于一切法則無住處。若有能知是方便說。是為真說。  
大法炬陀羅尼經卷第九 勸證品第十九之二  
　　摩那婆。若有人能入是門者。則于一切法門皆得明了。摩那婆。汝等應證如是法相。既自證已為人演說。汝等當得無量無邊樂說辯才。諸佛世尊無有二言。摩那婆。諸佛世尊凡有所說。于一切處無有障礙。所以者何。若他來問種種法門。應時為說斷除疑網。無有滯礙故。摩那婆。汝等于此無礙法門。若能證知若能聽受。我更為汝分別解說云何證知云何聽受。摩那婆。于意云何。一切諸法若有若無。不可見知無有處所。從何而生自何所至。誰于其中為立名字。諸菩薩等本于何處而得斯法。復于誰所持是法來。誰復與此阿耨多羅三藐三菩提法也。摩那婆。如是等法是如來法普明之門。于一切處于一切邊。求其生處了不可得。不可得故乃至亦無住處可知。所以者何。汝于其中愚惑深故。摩那婆。如是佛法我今說已。汝當次第入教藏中于一切法自然明了。譬如有人得真金藏漸漸而取。入諸法門求真實義。次第證知亦復如是。摩那婆。汝于是中當如是知。云何知也。如一切處無所有。應如是知。摩那婆。一切諸法猶如虛空。于一切處無有障礙亦無邊際。及以境界法門亦爾。普遍一切無有境界。然不與彼諸外道共。摩那婆。汝等今日欲于一切諸法相中作境界耶。摩那婆。亦無有人能知虛空境界邊際而為他說。今此虛空如是名字。如是姓族如是色相。如是形狀長短若干。摩那婆。譬如有人發如是言。我今善能量度虛空。如是多少如是寬狹。乃至如是大小長短形質等類。而彼虛空終亦不能語。彼人言。仁者。汝于何處得如是智。而欲量我長短大小縱闊若干也。仁者汝今不應憶想。分別我量虛空。然我空性本無邊際。實不可量。當知皆是憶想而言。本無斯事。摩那婆。以是因緣。汝今欲于三法藏門量度淺深。亦復如是。摩那婆。以是義故我從初來數為汝說。一切諸法猶如虛空。汝于是中莫生疑惑。如世人言我疑虛空。而虛空性本無可疑。誰能于中生疑惑者。摩那婆。是諸法門及虛空性。本無名字語言生處。及諸染濁亦不可得。天宮殿處亦不可得。阿迦那字亦不可得。乃至住處亦不可得。唯除虛妄分別法中有是言說。摩那婆。汝于是中不應驚怖及執著想離平等也。若說虛空平等法時。亦勿令他生執著心及恐怖想。若生怖心及執著想。因是平等起斯事者。當知是人甚大愚癡。自為障礙自取殃咎。如是愚人終不能入三教業藏。亦不能得無礙辯才。不能宣揚諸法要義。摩那婆。彼愚癡人于一切法真實法義。本非境界。是法相中既不能解。云何能說及能證知。如是癡人。因此愚癡增長邪慢。以癡慢故雖復讀誦分別語言先從他聞或曾承事和上諸師。亦蒙教授甚深法句。不能受持。尋即忘失。乃至世間文字語言尚皆錯謬不能記錄。于佛深法寧能了知。摩那婆。假使一切眾生同時盡得阿羅漢果及辟支佛。于甚深法亦非境界。況凡愚也。摩那婆。以是義故如來應供正遍覺所得法門。于眾生中最勝最上。非世間也。何以故。摩那婆。諸佛如來應供正遍覺。獨得如是勝妙法身。是故于彼一切眾生最尊最上。非世間也。摩那婆。又諸如來所得法身。要因修行然后可得。是故諸如來法。非余眾生所能覺悟。唯是如來之所得耳。摩那婆。是中所有諸佛法門。汝當善聽聞已深思。依法修行終當自證。是智決定無有疑也。汝等應當具足深信。一心奉持到于彼岸。摩那婆。有諸菩薩未成佛時。欲取佛道應當勤修如是諸法。菩提樹下坐于道場爾乃證知。或有菩薩以利智故。不假他說自能明了。摩那婆。而彼菩薩菩提樹下坐道場時。于一切法自然覺了心無掛礙。何以故。以于往昔觀諸法性寂無取著故。供養無量無邊諸佛故。清凈梵行具足圓滿故。積集無量波若智門故。修大慈悲憐愍眾生故。以是因緣。后身菩薩坐道場時。昔所聞受諸法明門。自然現前不由他悟。摩那婆。汝應于此第五教中精勤修學住持依止。復次摩那婆。有一法門名曰發生。汝當善持是初法門。云何發生。譬如蓮華從淤泥生泥所不染。若離淤泥終無生處。如是摩那婆。汝等于此言教法中。以不亂心及清凈心。遠離言說入無我門。既證知已應為他人普宣是義。能多利益無量眾生。遠離惡處舍不善念。若有疑惑當為除斷。是則名為真實利物。恒不遠離三種言教方便業藏章句法門。復當為人具說如是去來現在三世如實清凈法句斷諸疑惑令證菩提。汝等應當如法受持。摩那婆。汝于第六法義門處。初入宮殿法門。阿字相應亦當觀察。云何觀察。依板方便次第而入盡際教門。若離語言義不可得。如彼入陣必須著甲然后破敵超過二邊。如是知已汝等當證心喜明門。即得入彼涅槃宮殿。汝云何知心喜光明法門。是處無相而亦不可以相觀知。彼既無相云何可知。如如實法無前后際。如是而知。復云何知。證如實時不壞一切三世事業。彼前后際亦不可知。云何名為三世邊際。應當證知。摩那婆。所謂去來現在無邊如是證知。摩那婆。我前所說宮殿門者。汝當覺知。彼非宮殿言宮殿故。涅槃亦爾。汝于是中莫生取著。無取著者乃名涅槃。摩那婆。復有第七義門。汝當應知我于往昔在生死中行菩薩時。凡所作業猶如幻師造作宮觀誑惑他人我亦如是。為諸眾生方便說法令彼證知。汝等思惟如來世尊為我等說真實法門。如彼幻師等無有異。摩那婆。是為第三善修功業方便證門。是中如來教說往昔所行之事。普為憐愍一切眾生。非獨為汝一身益也。汝等應當精勤奉行。摩那婆。汝應求證如是宮殿寶藏法門。摩那婆。世間藏中凡所有者。多是一切錢銅金銀真珠琉璃虎珀車磲馬瑙珂貝璧玉。乃至雖有種種妙寶摩尼諸珍。猶為世藏。如來寶藏則不如是。一切眾生不能得見。以不見故多起疑惑。更相謂言。我等今者云何乃于不可見知法中而求名字。而如來藏無色可見。我今云何能得知解。何等眾生發起此疑。唯彼愚癡無智慧者。摩那婆。有智之人于佛法中。不應分別若是若非。摩那婆。如來世尊智慧弟子。聞說深法不生疑惑。彼復不應如是分別此等諸法從何所來。然是諸法遍一切處。既無方所可以從來。況有住處。摩那婆。如來弟子善知法相。于甚深處不生疑惑。若有若無。亦無是念疑惑者誰。云何疑惑。何處疑惑。是故汝等于諸法相勿復生疑。摩那婆。譬如虛空本無疑惑。若彼虛空有疑惑者。是則不得名為無礙。汝等不可疑惑虛空。若言虛空生疑惑者。彼三業藏方便法門。一切無有譬喻可說。摩那婆。既以虛空喻此法門。是故疑惑無有住處。汝等今當如實覺察。摩那婆。一切凡夫諸眾生等。遠離如是諸法實義。不能如教隨順修行。當知彼等依憑顛倒。如是眾生于此三種言教業藏次第法門甚深義中。無有住所亦無入處。何以故。以彼多有垢濁亂心遍行穢惡無諸善法。是故彼等于此法中無有住處。摩那婆。彼諸眾生從本已來。為貪恚癡不凈垢穢。煩惱亂心信根羸劣。雖聞法音不能聽受。因是增長種種煩惱隨逐熏心。成就惡業苦報熾然。  
法師行相品第二十  
　　爾時彼諸菩薩摩訶薩眾復白放光如來應供正遍覺言。希有世尊。希有世尊。善能護持諸佛法藏。世尊我等于此甚深法中無復疑惑。但為當來無量眾生故。欲宣揚如來世尊甚深妙典破其疑惑咸令證知。世尊。復有何等眾生。未來世中于此法門無諸疑網。復有何等眾生。不背如是甚深法藏。能深信解能得受行能斷疑惑。復有何等眾生。于當來世樂為諍論互相是非。于是法門沉沒疑悔不能自拔。阿難。諸菩薩眾如是請已。時放光如來告諸菩薩言。摩那婆。如是法門。未來世中無有眾生能信受者。何以故。彼未來世諸眾生等。但為諍論聽受斯法。非實尊重信受奉行。或時處眾聞此法音。心不愛樂棄舍而去。種種方便。轉教諸余敬信之人。令其毀謗如是經典。爾時多有無量百千諸眾生等欲求菩提。為諸惡人破壞毀呰。遂不修習如是經典。彼諸惡人見多眾生墜墮疑網。心大歡喜。復有無量純善眾生。蒙佛力故愛樂受持。時彼無福諸眾生等應作是念。諸佛如來遺棄我等不見哀愍。我于往昔亦應聞彼諸佛世尊說是法相。摩那婆。諸佛世尊以大慈悲憐愍眾生。長夜宣說甚深法門。令諸眾生隨順修行。摩那婆。若諸眾生聞是深法。能生信解正念思惟。如是之人諸佛菩薩常來開導。若諸眾生于甚深法誹謗毀呰放舍棄去者。當知是等永沒疑趣大黑闇中。終不能睹純善境界。如是眾生于此法門無有入相。摩那婆。如來豈許不說是法耶。諸佛世尊乃至無有于一眾生處起厭惡心遠離之想。是故汝等應善思惟一心觀察專精簡選不可輒說。若知眾生堪聞是法。汝等即應隨聞而說。若能持者亦隨持說。若堪修行亦隨修說。若心歡喜應隨喜說。若與彼等興大利益。文句分明義味具足。當于如是說法分中應起正念。既正念已方可宣說。若是法師升高座時。不應自損及損于他。當作是念。諸佛世尊常為無量諸世界中所有一切眾生界故。住大慈悲起憐愍心。憶念正法。為諸眾生宣揚解說。此是苦相。亦是眾生所住之處。應當舍離盡此苦源。若彼法師說法之時。勿生染著莫取法相。于眾生處勿生彼此。若聞善言不得過喜。若聞粗語不得憎嫌。若他來問莫起嗔惱怖恚之心。若彼法師無嗔恨心。于一切處亦無過患。無過患故亦無疑惑。無疑惑故所應說法悉皆現前。法師爾時應當念此三種業藏甚深法門。如是次第得諸法相。亦當憶念如是法義。云何憶念。如我于先所說法門無量無邊深法句中。不生恐怖無有障礙。應當依心莫取名字及以音聲。亦當善知名字音聲本性清凈。言教義旨無有闕失。若彼法師說是法時。善于文義能令大眾聞者歡喜。多人受行無有違逆。多人聞已心生尊重。多人供養善名流布。同聲稱美贊揚法師。若彼法師說法之時。諸眾生等聞是法師音聲語言。皆生歡喜遍滿身心。摩那婆。是故法師當欲為他說法之時。心不錯亂意無穢濁不念余事。端正身儀威容具備。喉舌開通言辭微妙。音調和雅世無能及。聲不破散亦無斷絕。吐發語言舌不外露。不以鼻口一時出聲。齒白齊密言論分明。名字章句無有缺減。時眾聽者莫不樂聞。聞已歡喜增長功德。如是法師自利利人。若彼法師無如上說。爾所功德唯有惡相諸過失事。所謂形貌不端舉措輕躁。齒黃參差口唇粗鄙。咽喉嘶散舌根不清。風痰唾淚冷熱寒苦。身體羸瘠藥盛肥傷。以如是等種種因緣。令彼法師不得具足。聲不清徹言不辯了。名字不正法義不明。諸聽法人聞見是已咸起嫌心。既不敬人則不重法。以輕法故雖復耳聞心不信受。以不信故更生誹謗。便與無量無邊眾生。作如是等邪見因緣。彼愚癡人無智慧故。終不能作如是思惟。唯有智人乃能作耳。云何思惟。猶無價寶墮于糞中。智人見已便作是念。是寶無價我應取之。既取得已洗令光凈。增加守護尊重異常。世人見者無不愛樂。嘆寶殊勝問直幾何。當爾之時唯見寶美。終不念彼在糞穢時。是謂智人所為。非彼癡人見是真寶在糞穢中棄而不取。  
　　復次摩那婆。假使三千大千世界充滿財寶。有人持用奉上法師未足稱多。何以故。法師所說無量法門。功德深重難可值遇。滿世界寶不如法師少分功德故。摩那婆。其有眾生信樂是法尊重愛敬。彼常應作如是思惟。今是法師凡所宣吐。即是世尊金言教誨無有異也。所言異者。唯佛世尊三十二相及金色身。梵音宣發辯才具足為天人師。斯為異耳。雖曰諸相猶為共法。何以故。轉輪圣王亦有眾相。而不能證阿耨多羅三藐三菩提。所以者何。以是有漏于生死中非出法故。摩那婆。是故汝等應離我慢。于諸眾生起大悲心。發調攝意復應思惟。我當云何教彼眾生遠離貪欲嗔恚愚癡三毒煩惱斷除我慢。來集我所聽受正法。既聽受已普為他說。令多人眾通達法門。轉復開示諸余眾生。依教修行增長功德。摩那婆。若諸眾生不知往詣法師所者。法師爾時為利益故。應當自往城邑聚落。而諸眾生先有信心。又見法師躬自臨教。更發尊重希有之心。即以一切金銀珍寶資生所須種種樂具奉養法師。令多眾生各殖善根。摩那婆。以是義故。如來應供正遍覺。于余經中作如是說。若人常說法。若人常來聽。如是二種人咸得無量福。如來世尊復如是說。供養法師即為供養諸佛如來應供正遍覺。獲無量福。何以故。若無法師則無人說。若無師說誰能解知深法藏者。是故摩那婆。汝于法師應起佛想莫作余念。摩那婆。汝等復當于法師所生如是心。今此法師則為已于過去無量無邊億數諸如來所修行供養種善根故能說斯法。彼說法者。若出家若在家。于是二所修行供養。其福德聚等無有異。汝等勿生分別之心。此是出家彼為在家。應于是人起希有心。隨有說處能長善根。但應慶幸不得障礙。摩那婆。有諸眾生若道若俗。為聽法故詣法師所。汝等爾時于是人所。應生希有大慈悲心。不應輕毀不為說法。當隨順說令彼聞已發善思惟得如實智。摩那婆。以是因緣如來世尊為汝等說甚深法門微妙章句。欲令汝等憶念受持。亦當憐愍世間眾生普為宣揚微密言教開示分別令其易解。復次摩那婆。菩薩摩訶薩發大慈悲。為眾生故護說法者。猶如如來。摩那婆。諸菩薩等為眾生故。經于無量億百千劫。常處生死煩惱海中。受種種苦作利他事。大悲無減智慧亦然。以是因緣速證菩提。乃至無余涅槃究竟無盡。如是摩那婆。是故汝等自心思惟。但觀于義勿著文字及以音聲。于我所說其或不知勿生誹謗。何以故。摩那婆。我先已為汝等引諸譬喻說此三種言教藏門攝一切法。我亦為汝已說入行方便隨順次第。是應行是不應行。及來去處等。我亦已說得諸方便及真實義等。我亦已說去來現在三世事中方便修行。我亦已說應觀凈不凈。乃至歌羅邏大等入之次第。如彼滴水水沫水泡。我亦已說歌羅邏大等來去處事本無今有等。我亦已說諸是受胎身命名色方便不凈等。我亦已說諸陰入界所作事業。摩那婆。如是等法我皆說已。汝于是中應勤思念。令三言教常現在前。汝等不久復當成就勝妙法門。名曰牢勝。建立中道不舍二邊。及阿字等宮殿法門。于聽說時攝心勿亂。摩那婆。如來今日更無余意。唯欲令汝住是法中。摩那婆。如來世尊若知但以一種名字一種言教一種法門教授汝等。則能證者如來終不具說如斯教化重擔。摩那婆。如來真欲舍斯重擔。如來不愿荷茲重擔。摩那婆。汝等住此阿法門中。如是種種諸法門義。應當體知。凡所疑處皆可發問。摩那婆。汝于一切諸法門處。應當決斷勿生疑心。復次摩那婆。如往昔時有一女人名旃檀那。力見佛如來生尊重心。生愛敬心生希有心。歡喜踴躍。時此三千大千世界。其中一切諸眾生等雖見如來。無有一人發是心者。時佛如來即為是女具宣妙法。又復授其不退轉記。摩那婆。汝等今者應學彼女。發如是心恭敬歡喜。順如來法不得違背。若背法者當知是人去佛智遠。汝當次第證是佛智。要須用功莫生懈慢。應于一切波羅蜜中次第修習皆令成就滿足無缺。于是法中當速證知。摩那婆。汝等今應如是思惟如來法藏。諸佛如來尚不窮盡。況復余人。  
　　復次摩那婆。若人能盡虛空邊際。法門亦爾可得知邊。摩那婆。如彼虛空無初后際。一切諸法亦復如是。眾生之數不可得知。亦不可量無有邊際。不可得說亦不可見。非是有為。亦無有色無有光明不可證知。是如來藏諸佛世尊尚不能盡。況余眾生。何以故。彼如來藏不可得故。摩那婆。諸佛如來方便業藏。清凈非有。既非有故。其數量等皆不可得。但是凡夫眾生愚癡因緣。于諸法中妄生迷惑。既言無法。云何如來為諸眾生分別演說。摩那婆。即是如來為諸眾生隨順世間方便說耳。摩那婆。諸佛如來隨順世間故。分別世諦悉不可得。摩那婆。以諸眾生沒在三界。為欲發動令出離故。隨順說法令其受行。彼雖凡夫。能于一切世諦有為厭離不樂。既知厭已。即自堪受智慧行處。云何堪受智慧法門。知一切法猶如虛空。知如空已精勤思惟。彼虛空性本來清凈。諸煩惱垢不能染污。亦無有人能執持者。彼既精勤如是思已。不久當證諸佛圣道。摩那婆。若以世諦有為得圣道者。一切凡夫即應是佛。摩那婆。而彼凡夫不得為佛。何以故。以有為法體是變動。是可壞法非究竟法。其性羸劣無有住處。以是義故世諦有為非歸依處。假使歸依得少安樂尚不應受。況彼有為無常破壞。念念不住非究竟也。是故汝等應當覺知莫生取著。摩那婆。汝等若著有為行者。則同在家諸俗人輩。永不能得增上勝法。誰復有人以彼衣服飲食臥具湯藥眾事供養奉給恭敬汝者。摩那婆。是故如來應供正遍覺。不說一切有為法也。不樂一切有為行也。亦不贊嘆亦不令住亦無染著。以不著故。則不著欲界亦不生欲界。如欲界色無色界亦爾。于彼一切有為行中。本自不取終亦不生。彼若能入不攝不生。如是即得超越三界滅彼憍慢。除斷渴愛盡諸苦源。離欲清凈殄滅眾相。頓舍一切無復遺余。速證無為寂靜涅槃。既得證已能為他說。復次摩那婆。是中誰當入涅槃者。所謂唯彼諸佛如來。觀察六界名字和合。既觀察已為他具說。然后滅度。是故諸佛得彼涅槃。摩那婆。如我于先所說法中多引虛空以為譬喻。汝意云何。豈彼虛空名涅槃耶。摩那婆。汝于是中應善思惟。豈獨慈悲憐愍世間取眾生相名涅槃耶。摩那婆。我今教汝。如我所說是決定義。汝更思惟稱量分別。既思量已真得法味。亦能了達語義句門。了義明故不起諍論。不取著法得如實想。如實想故則不復求一切諸法。以不復求一切法故。則亦不得一切諸法。不得法故。則不得涅槃。不得涅槃故。爾時即名得涅槃也。摩那婆。汝等當知。若人不舍分段相者。則取涅槃常現在前。如是次第則永沒世間有為法中。終不舍離一切諸行。彼若不能舍離諸行。是則不名得涅槃也。摩那婆。是故汝當干枯諸行。汝若能使諸行不生。爾時方名得涅槃也。夫求涅槃者無有言說。汝若求于有為行法。當自觀察先舍攀緣。攀緣滅已則名實相當如是持亦如斯證。  
大法炬陀羅尼經卷第十 遮謗品第二十一  
　　爾時彼諸菩薩摩訶薩復白放光佛言。世尊。若人聞是陀羅尼經。生疑惑心起顛倒想。生惑倒已更起增上重誹謗心。世尊。彼等何因能謗此法。如是眾生云何受持是法門也。爾時佛告諸菩薩言。摩那婆。彼諸眾生不能信受此法門故。即便違背起誹謗心。諸菩薩眾復白佛言。世尊。如是遠離功德眾生。當生何處受何等報。佛言。摩那婆。汝今何緣問我是事。菩薩眾言。世尊。有因緣故我敢咨問如來應供正遍覺如是之事。世尊。是中多有眾生。以自心力以信行心。聽受佛法而不依行。更復于是說法師所起輕慢心。于甚深法增誹謗事。是故我今請問斯事。為令眾生斷除愚癡。未來世中不受殃累。  
　　爾時放光如來告諸菩薩言。摩那婆。若有眾生于佛世尊甚深密智最上勝智最微妙智乃至一句生毀謗者。是人當受無量惡報。若復有人發如是言。此非佛語非如來教轉增誹謗。復于如是諸佛法中。既無信心自誹謗已。更令無量無邊眾生。于佛如是大慧門中。乃至一句誹謗不信多作障礙。乃至不聽他人讀誦聽受。因口業故造種種惡。必定當受無量惡報。摩那婆。寧令是人一切不聞。不令彼聞起粗重謗。摩那婆。寧使是人以諸瓦石填塞其口滿一百年。不令得造如是謗業言此法門非如來說。摩那婆。如是癡人住邪慢心誹謗經典。與余眾生為大障礙。摩那婆。彼諸惡人非但愚癡作如是說。復住慳嫉謗毀是經。我今云何令諸眾生于是法中莫能成就。摩那婆。寧使是人啖食牛糞。過于無量百千億歲。不令是人為飲食故誹謗是法。摩那婆。寧使是人臥于菅針棘刺之上過千億歲。不令是人為床敷故謗毀是法。摩那婆。寧使是人裸露形體過千億歲。不令是人為衣服故謗毀是法。摩那婆。彼諸惡人誹謗佛法。現在惡業我已說之。汝先問我諸謗法人未來世中得何果報者。摩那婆。是謗法人所受果報我不應說。所以者何。我若說是果報過者。或能更令無量無邊諸眾生等。聞是事已復增誹謗。  
　　爾時彼諸菩薩摩訶薩等復白佛言。世尊。今此眾中雖有眾生不堪聞是謗法果報。唯愿世尊。具分別說令多眾生咸得聞知。何以故。世尊。有諸眾生不聞是事。以不聞故不能知解。以不解故喜生毀謗。為救彼故今應演說。爾時放光佛告諸菩薩言。摩那婆。誠如汝說。諸佛如來深為愛念一切眾生。以是義故我為汝等說一句門顯諸智義。摩那婆。若有眾生具足成就無量無邊諸功德聚。乃能受持如是法門。摩那婆。汝當知彼謗法之人。具足一切諸不善聚。遠離一切諸善根本。摩那婆。如是惡眾生等謗斯法故。具受一切大苦惱聚。遠離一切大安樂也。摩那婆。彼不善人謗佛深法。我已為汝略說其事。于未來世受極惡報。所謂地獄餓鬼畜生種種苦惱。如前略說無有異也。摩那婆。如是癡人謗佛法故。受苦果報。無有惡趣而不受者。經無量劫然后乃出。雖得為人常生難處邪見之家。或作天魔徒黨眷屬。其心殘害猶如羅剎及閻摩王。以習惡心誹謗佛法故。導諸眾生行邪業故。不樂安隱受苦果故。摩那婆。而彼謗人造極重惡得善果者。終無是處。摩那婆。是故汝等欲說法時。若出家人若在家人。躬至汝所。或時汝身欲往他處。是聽法人及余施主。若供養汝若稱嘆汝。汝于是時應當一心端身靜息如法為說。莫懷諂曲遠離嗔心。舍諸過非滅除諍論。如是時間應說深法。令彼眾生讀誦受持。彼諸眾生既聞深法。乃至一句或但一字得生信心。最為希有。即得無量無邊福聚。慎勿令彼起不信心不信因緣。當受無量無邊惡果。  
功德品第二十二  
　　爾時彼諸菩薩摩訶薩。復白佛言。世尊。若諸眾生自能讀誦受持是法。起憐愍心為人演說。乃至一句令他受持。如是之人獲幾功德住何善根。能說是法不起疑心。是人往昔修何等行發何誓愿。親近供養幾許如來。于幾佛所聽甚深法。世尊。如是法師為誰宣說如是深法。而彼聽法諸眾生等。亦于往昔幾如來所種何善根。于今后世聞說深法。愛樂聽受心不退沒。如是等義我皆樂聞。唯愿世尊。具分別說。  
　　爾時放光如來告諸菩薩言。摩那婆。若出家人及在家人。聞是諸佛甚深法門乃至一句。于中即能讀誦受持。起憐愍心攝受眾生。為人宣說如是法門乃至一句。令諸眾生讀誦受持或為他說。我今欲說此人所得功德果報。無有眾生能信受者。唯有持此陀羅尼經如是人等乃能信耳。或于過去諸如來所。聞是法門亦能生信。摩那婆。汝等諦聽。我當為汝略說如是深經功德。摩那婆。若有人能讀誦受持為他解說此陀羅尼門乃至一句。所得功德無有邊際。不可稱量不可算數。吾當以喻少分說耳。摩那婆。假使百億轉輪圣王。于諸生中所作功德。與前受持一句善根。百千萬分不及其一。摩那婆。假使復有千億天帝釋所修功德。望前善根百千萬分亦不及一。摩那婆。假令復過百千億倍大梵天王所為功德。與前善根百千萬分亦不及一。摩那婆。且置前事。假使更得須陀洹等三果功德。猶亦非比。如是乃至阿羅漢辟支佛所有功德。終亦非比。摩那婆。如我向說持經功德。比于世間一切善根。盡思稱量無可比喻。唯有證得阿耨多羅三藐三菩提時一切功德。與前法師所獲善根等無異也。何以故。是二功德無不由此大陀羅尼法門生故。是故一切諸余法門皆不得比。摩那婆。汝等何須聞余法門。唯應持此大陀羅尼。何以故。無有一法此陀羅尼所不攝者。亦無一疑此陀羅尼所不決者。唯為憐愍彼彼眾生。方便更說諸余經典。而皆不離此法門也。復有眾生曾于往昔諸世尊前聞是法門。以此因緣復于今世聞是經典信心受持。或復往昔不聞是經。故于今說生別異想。摩那婆。如來所說諸余經典種種法相。終無離此陀羅尼門三教藏也。摩那婆。如先喻說地大之性。普遍無邊不可度量。亦無有人知其際畔。唯可得言無量無邊際。不有人能作無邊無數想者得為數量。摩那婆。是陀羅尼法門。無有邊際不可稱量。亦復如是。唯善男子等大智慧者乃量之耳。摩那婆。彼善男子。或于往昔諸如來所。曾聞如是陀羅尼門。以本聞故今于我前復得聞是甚深佛法。  
　　爾時諸菩薩眾復白佛言。世尊。如來所說陀羅尼法門三教業。藏我等已知。讀誦受持如說奉行。世尊。我等得聞如是法已。無量歡喜無量踴悅。無量快樂無量利益。唯佛世尊。亦自證知一切眾生智所不及。世尊。頗亦有人能知如是三藏法門境界邊際不。佛告諸菩薩言。不也摩那婆。是三言教業藏法門。無人能得知其邊際。假使一切眾生皆如上說大名稱者利根聰慧。若經一劫若百劫。若百千劫乃至無量劫。終不能知不能稱量。不能宣說三教藏門少分邊際。摩那婆。唯除如來智慧辯才能譬喻證能入是處決斷疑網。  
為他悔過品第二十三  
　　爾時栴檀那菩薩摩訶薩從座而起。整持威儀偏袒右髆右膝著地。合掌恭敬白放光如來言。世尊。我于今者在世尊前。為如是等諸惡眾生誠心悔過。以彼謗法諸惡眾生。于此陀羅尼門乃至一句。生誹謗心。若已誹謗及欲誹謗破壞訶毀。乃至與一眾生于一句中而作障礙故。世尊。我今為彼諸惡眾生乃至無量無邊諸世界中亦多如是諸惡眾生。受行顛倒誹謗正法。我為彼故今于佛前誠心懺悔。世尊。為彼眾生。無救護故無眼目故。無智慧故具惡口故。我今為彼至誠悔過。世尊。若復有人在世尊前如是悔者。彼于是中得何善根獲何功德。爾時放光如來告栴檀那菩薩言。善哉善哉。摩那婆。汝能如是方便薰心請問如來。若善男子為彼破法諸惡眾生誠心悔過。當得無量大功德聚。摩那婆。是功德聚難可稱量。今以譬喻少分開演。令是眾生發歡喜心。摩那婆。如此東方所有世界。其中眾生一切盡為摩訶施主。如是南西北方四維上下。周遍十方所有眾生。一切悉為摩訶施主。經于無量無邊不可說不可稱諸大劫數常行布施。所謂金銀眾寶衣服飲食湯藥房舍種種眾具。還以無量無邊眾生皆集一處為受施者。摩那婆。于意云何。是福德聚可謂大不。栴檀那言。世尊。是福德聚真實寬大。何以故。世尊。若有一人于無量劫行施功德尚不得邊。何況無量眾生經無數劫行檀福聚。而可測量其分限也。佛言。如是如是。摩那婆。彼等無量眾生。無量劫數無量行施。無量福聚雖不可知。然猶不如善男子善女人于前一切謗法眾中。但為一人誠心懺悔所生善根所獲功德。無量無邊不可稱比。況為無量眾生誠心懺悔也。復次摩那婆。置此世界所有謗法惡眾生等。假使十方無量無邊諸世界中所有誹謗正法眾生。摩那婆。如是十方世界謗法眾中。但為一人至心悔過。所得福聚及所生善根尚不可限。何況普為十方眾生誠心悔也。如是福聚善根住持攝受增長諸功德聚。不可計算不可稱量不可思議。如是功德誰能信者。唯有不退菩薩摩訶薩少能信耳。時栴檀那復白佛言。彼善男子等如是行時欲求何等。佛言。栴檀那。彼善男子為菩提故荷是重擔。愍彼眾生至心懺悔。緣此善根。復能莊嚴諸佛國土。終得如是自在受用。  
　　佛告阿難。爾時眾中有優婆塞。名為月上。彼優婆塞家豐財寶。以真珠瓔珞價直百千億金莊嚴身頸。有一妙寶亦直百千億金。時優婆塞從座而起。即解真珠瓔珞。奉上放光如來。復以妙寶用施栴檀那菩薩。時彼月上既奉獻已。更增深敬大歡喜心。發如是念。我家所有倉庫寶藏。及余資生皆悉具足。可以此時凈施如來及栴檀那。復作是念。今圣者栴檀那。若知我發如是心已。向世尊說。世尊聞已。即遣栴檀那菩薩親教示我。我時承稟乃至盡壽。自當學彼諸菩薩行。長者月上發是心時。栴檀那菩薩以他心智觀察知已。即白放光如來言。世尊。我今明見此會眾中。月上優婆塞。復發深心作如是念。我今及時盡家所有。悉以凈心奉上世尊。世尊此優婆塞。能發大心及有如是智慧辯才布施辯才舍棄辯才。欲請如來說發心事。然以如來道德巍巍威神高遠。心懷慚懼不敢干請。善哉世尊。我今實為此優婆塞請白世尊如斯之事。爾時放光如來即告栴檀那言。善哉善哉。栴檀那。汝今成就是他心智。以于無量無數劫中久修習彼諸善根故。摩那婆。我亦知此優婆塞心。但為此會諸菩薩等舍置是心。且默然住。亦令一切諸菩薩眾于是法中學汝栴檀那之所行耳。時栴檀那菩薩摩訶薩告彼長者言。長者汝今實有如是念不。長者報言。尊者。我今實有如是心念。然我唯以恭敬心故尊重心故希有心故。不敢咨白如來世尊。今見圣者栴檀那菩薩。以憐愍心乃能如是。為于世間一切眾生無救護者無正念者無將導者。在世尊前至誠懺悔為依為導。我見是已即于圣者栴檀那菩薩生大希有心深敬重心。以圣者栴檀那初未曾見謗法眾生。而能為其誠心懺悔。可謂善哉。而復于我有憐愍心。如我所念咨請如來。若不取我如是誠心。則我愿不滿。若持我心問如來者。我即依愿隨教修行。然而圣者栴檀那菩薩為無量無邊世界中眾生荷是重擔誠心懺悔。復能如是為我問此重擔大事。  
　　爾時栴檀那菩薩復白放光如來應供正遍覺言。世尊。如來亦應聞是月上優婆塞之所請問。佛言。摩那婆。我今已聞月上所請。摩那婆。于意云何。諸佛如來有所利欲耶。栴檀那言。不也世尊。如來無所乏少亦無所欲。何以故。我昔曾聞諸佛世尊用一衣一食住。過恒河沙劫一加趺坐。亦過恒河沙劫。而身無羸損力無疲倦。唯為憐愍諸眾生故。所以者何。欲令眾生咸皆安住如實法中。復令眾生悉得真法。是故如來方便示現譬喻言說耳。世尊。如來如是種種方便。眾生親見尚不信受。何況后時不見如來。時放光如來告栴檀那菩薩言。若復有人施眾寶物。置于如來加趺膝上。而諸如來終無所受。聲聞弟子亦不得受此真寶物。摩那婆。汝于是中應當善教此優婆塞長夜利益身心安樂。其所獻上真珠瓔珞及妙寶等。宜還付之。但當教示令其行法。如是生寶。雖佛如來及聲聞弟子。既不得取亦不得用。唯有布施增長功德。何以故。令諸眾生得利益故。亦應如是教諸眾生。爾時月上優婆塞于如來前聞圣教已。即以右手執栴檀那菩薩臂。頂禮佛足。與栴檀那菩薩從彼眾出共歸其家。敷座坐已。此優婆塞即命家人令開庫藏。親誡之曰。我庫藏中諸是珍寶今宜盡出置吾目前。欲視精粗并知大數。如是知已我當奉獻供養如來應供正遍覺。及諸聲聞弟子大眾。時長者妻白長者曰。能發是心真成大善。我雖無知素念斯事。未有方便不暇先白。忽聞嘉命深慰本心。然此寶聚非可長保。長者。如我愚見。今此寶藏難用依恃。唯當寄托諸佛福田。此功希有終不虧失。長者。我等應作如是思惟。自我先人七世珍賢。藏埋地下終是虛棄。自余財物尋還灰壤。設有少存誰當用之。長者。斯為大事宜速及時。今日雖獲奉獻如來應供正遍覺。破彼積聚秘吝之心。而我竊思實謂稍晚。長者。彼如是人難可值遇。我等應須至心供養。若于彼所得聞法者。法心生時非余世利也。于是長者報其妻曰。我見圣者栴檀那菩薩。又聞其言。故生恭敬大希有心。亦以此菩薩獨能為彼無量無邊諸世界中謗法眾生誠心懺悔。我見此故復于其所益生恭敬希有之心。又諸菩薩摩訶薩等。為諸眾生發大誓愿荷負重擔。常行種種艱難苦行故。其妻復誡長者言。仁者。莫興異念。宜應速隨此大菩薩詣如來所。當發如是大殷重心供養如來。自從先來未曾有人能起如是大供養者。爾時長者躬自觀察家內所有一切庫藏及七世來地中諸藏。盡出現前校計稱量不可周遍。即尋白彼栴檀那菩薩言。圣者栴檀那。我今不能為此財物。墮于地獄受諸苦惱。如彼眾蜂能造甜蜜。蜜始成就。若食未食即自害身。于是栴檀那菩薩告長者言。長者。如是如是。如汝所說。長者。汝之先人聚此財寶。經歷年世非無勤苦。然竟不能發慈愛心念一眾生而行惠施。唐為慳心守護是物。及其命終生于惡道。既生彼已無有善念。假令彼時欲發善念。大苦侵迫寧能遂心。長者。汝之戚屬不能救免。諸余眾生何所復論。  
　　阿難。時彼長者于栴檀那菩薩摩訶薩所聞是教已。即于放光如來及諸大眾。多設供養。既供養已于如來所剃除出家。盡形修行供養世尊。彼諸財寶無有窮盡。于是月上復白栴檀那菩薩言。圣者。從今更有何方供養如來。我若知者皆當修作。栴檀那言。長者。是財寶聚我實不知昔從何生今從何滅。何以故。以無來處及去處故。長者。譬如蜜蜂同共出生。無量億數。瓶瓨等蜜。次第食用。是蜂不知是蜜所出從何所來去至何處。如是之事誰能信者。如是長者此財寶藏。無常不住埋藏地下。漸到水聚終歸大海。長者。汝于是中當更善思。我之先世乃祖乃考。但為慳毒誑惑己心。聚積貨財增長惡業。哀哉祖考今生何處。辛勤營理竟何所成。徒事虛名求勝他耳。妒嫉連綿貪婪味著。是業因緣永淪惡道。  
六度品第二十四之一  
　　佛告阿難。爾時放光如來告彼善覺菩薩摩訶薩言。摩那婆。汝宜諦聽善思念之。今當為汝說菩薩法。若諸菩薩持戒清凈無有缺減。決定成就義利莊嚴。如諸菩薩住正戒中最上持戒。畢竟清凈入如實門。隨順法智非彼非此。戒功德聚寬大無邊。無有人能知其齊限。假使世間一切凡夫乃至聲聞及辟支佛。皆不能知。  
　　爾時善覺菩薩白放光佛言。世尊。今正是時。唯愿世尊。為此億數諸菩薩等。具足說是如來戒行成就真相。佛告善覺菩薩言。摩那婆。所言戒者名不思議處。戒行功德成就如是。不可動搖。無有垢濁清凈圓滿。永盡眾惡無有住處。寬如虛空不可執持。  
　　復次摩那婆。如是諸波羅蜜。所謂檀那波羅蜜。尸羅波羅蜜。羼提波羅蜜。毗梨耶波羅蜜。禪那波羅蜜。般若波羅蜜。是中檀波羅蜜。最為初上而無減少。或于諸有及后生中。至天王處者。或有減少。于后生處貧窮下賤。衣食乏少以乞自資。常在生死流轉往來。以貧窮故不能清凈檀波羅蜜。是于檀波羅蜜自然損減。摩那婆。無有菩薩一向在禪。唯有如來一入不出。非諸菩薩常在定也。若常在定則避護生死。然諸菩薩若欲緣彼有生處故留少染惑。當知爾時暫舍智根。彼精進根全無所舍。是故不名舍菩薩道。處彼無量生死中時。此貪染心亦舍不舍。彼時雖有精進而不得菩提。何以故。以般若波羅蜜未滿足故。是故若緣有生處時不舍精進。如是摩那婆。彼亦無二心和合并作也。  
　　摩那婆。我憶往昔過于無量阿僧祇劫。爾時有佛。號曰寶火如來應供正遍覺明行足善逝世間解無上士調御丈夫天人師佛世尊。出現于世。摩那婆。彼佛眷屬。唯有聲聞二十四人。復有六大菩薩摩訶薩。摩那婆。彼諸菩薩摩訶薩等所讀誦經。名閻浮上波羅蜜。彼六菩薩。皆各住于一波羅蜜行中。第一菩薩贊嘆檀波羅蜜。即以檀波羅蜜而為勝上。第二菩薩贊嘆尸羅波羅蜜。即以尸波羅蜜而為勝上。第三菩薩贊嘆羼提波羅蜜。即以羼提波羅蜜而為勝上。第四菩薩贊嘆毗梨耶波羅蜜。即以毗梨耶波羅蜜而為勝上。第五菩薩贊嘆禪那波羅蜜。即以禪那波羅蜜而為勝上。第六菩薩贊嘆般若波羅蜜。亦以般若而為勝上。一心修行般若德聚。更無余念。摩那婆。爾時寶火佛為欲知彼諸菩薩等心志所趣故。問本修行。彼諸菩薩既蒙圣問。各隨本心所行以答。時寶火世尊作如是念。斯諸菩薩皆為初入發意修行。我今亦須隨順其意不得違逆。何以故。若違其心或能退沒。于是告諸菩薩言。汝等知是六波羅蜜不耶。諸菩薩言。世尊。六波羅蜜我等已知佛復問言。汝等云何修持六波羅蜜。諸菩薩等各各稱說己之所行諸波羅蜜。  
　　復次摩那婆。云何名為第一菩薩樂行檀波羅蜜。謂彼菩薩行檀波羅蜜時。凡諸所有乃至居家。有人來求一切皆與。所施婇女其數九千。諸女微妙難可具說。我今略辯彼女之價。如此閻浮提所有一切財寶眾物。所謂若生真寶金銀琉璃珂貝美玉珊瑚真珠如是等物。又閻浮提所有一切象馬牛羊駝騾驢等。及余所有四足畜生。如是眾類。又閻浮提所有人民及余眾生。有業無業有財無財。如是眾物。比前所施九千女中。尚不能敵一女之價。而彼菩薩深心愛樂檀波羅蜜故。見人來乞乃至以此九千美女。盡用與之。而彼菩薩在家復有九千白象及以九千無價寶馬。如是良馬鬃尾毛色皆如石黛。又復亦如雞翅馬王。又復亦如輪王寶馬。舉策一馳便度大海。如是等馬悉以施他。菩薩復有無價上寶。亦滿九千盡用布施。摩那婆。自余諸物不可具言。若見求者皆持惠施。摩那婆。時彼菩薩如是施已。即于寶火如來法中厭世出家。精勤修滿檀波羅蜜。摩那婆。是為第一菩薩摩訶薩樂行檀波羅蜜中。  
　　復次摩那婆。云何名為第二菩薩樂行尸羅波羅蜜者。謂彼菩薩行尸波羅蜜時。常贊持戒。為欲勝彼外道五通諸仙人故具修五通。得五通已于彼寶火如來法中。出家持戒唯畜三衣。如來教發無邊量心。心得自在成如來智。發生戒聚得如是身。乃至成滿三十二種大人妙相。以是因緣時彼菩薩贊嘆尸波羅蜜。具足持戒而行平等。摩那婆。是為第二菩薩摩訶薩樂行住于尸羅波羅蜜中。  
　　復次摩那婆。云何名為第三菩薩樂行羼提波羅蜜者。謂彼菩薩行忍辱時。或生王宮為王太子具足威力。劫濁世時有諸眾生多行非法。不孝父母。不敬沙門及婆羅門無有正信。污毀居家破散他室常行賊盜壞人印記。好諍佷戾不用善言。見他為惡或贊或默。不護口過妄說是非。殺生偷盜兩舌妄語。具行十惡遠離十善。是惡人輩漸用增多。日別常有一千二千乃至數千官司捕采。王子前過。其間復有種種惡人。或穿墻違禁。或踰城越關。或棄擯逃叛。或侵凌他妻或欺詐他物。或妄證是非。諸如是等多過罪人官司執獲。悉以枷鎖桎梏桁械。次第將引王子前過。如是經歷二十年間。然彼王子以慈忍故。初無苛暴恚恨之心。卒亦不行刑戮之事。唯出私藏財寶而施與之。然后隨罪輕重訶嘖便放。因教誡曰。汝等當知我信佛故不為眾惡。復舍放汝不至苦治。欲汝念恩斷惡修善。摩那婆。時彼王子作是思惟。我今居此于諸眾生。何異惡王閻摩使者治斷罪人。今我能行如法忍者。當應導引諸眾生等詣世尊所。我雖久習如此忍法。而亦不可于一切時欲行刑害加彼眾生禁閉獄中乃至縛打。后時但行訶責放之。亦復不可重見聞是背恩無義諸眾生等惡言惡事。是故當應請佛救彼皆令安住于究竟中。  
　　摩那婆。時彼王子思是事已。即便往詣寶火佛所。到已而前頂禮佛足。敬繞退住具陳斯事。摩那婆。爾時寶火世尊聞王子言。羼提波羅蜜隨順印可。因而贊曰。善哉善哉。汝善丈夫。而今乃能于是惡世非義眾中修行如是羼提波羅蜜。彼佛世尊更為王子宣說羼提波羅蜜。既聞說已乃至盡壽不還本宮。于此忍中轉更牢固。摩那婆。是為第三菩薩摩訶薩樂行住彼羼提波羅蜜中。   
 上一部：乾隆大藏經·大乘單譯經·大方等陀羅尼經四卷  下一部：乾隆大藏經·大乘單譯經·大法炬陀羅尼經二十卷（第十一卷～第二十卷） 
 
  
   
乾隆大藏經·大乘單譯經·大法炬陀羅尼經  
  