  第0421-02部～佛說華手經十卷（第六卷～第十卷）          
   
  
   大乘單譯經·第0421部    
佛說華手經十卷（第六卷～第十卷）    
姚秦三藏法師鳩摩羅什譯     
  

佛說華手經卷第六 三昧品第十九  
　　爾時世尊。見諸大眾普皆集會。即于坐上入佛首楞嚴三昧。從首楞嚴三昧起。入佛妙金剛三昧。從妙金剛三昧起。入佛知十方言音差別三昧。從知十方言音差別三昧起。入佛無量莊嚴三昧。從無量莊嚴三昧起。入佛師子月三昧。從師子月三昧起。入佛師子奮迅三昧。從師子奮迅三昧起。入佛無邊緣三昧。從無邊緣三昧起。入佛光王三昧。從光王三昧起。入佛妙陀羅尼三昧。從妙陀羅尼三昧起。入佛無相生三昧。從無相生三昧起。入佛師子自在力三昧。從師子自在力三昧起。入佛凈月三昧。從凈月三昧起。入佛一相嚴三昧。從一相嚴三昧起。入佛眾相嚴三昧。從眾相嚴三昧起。入佛無邊光三昧。從無邊光三昧起。入佛大海三昧。從大海三昧起。入佛起一切法海法性定三昧。從起一切法海法性定三昧起。入佛示無邊愿緣三昧。從示無邊愿緣三昧起。入佛生一切無邊自在法三昧。從生一切無邊自在法三昧起。入佛一切法無住處三昧。從一切法無住處三昧起。入佛無邊光高華三昧。從無邊光高華三昧起。入佛一切法思量凈印三昧。從一切法思量凈印三昧起。入佛一切法無垢印三昧。從一切法無垢印三昧起。入佛示無邊佛自在力三昧。從示無邊佛自在力三昧起。入佛一切眾生滅相三昧。從一切眾生滅相三昧起。入佛一切法如來所行三昧。從一切法如來所行三昧起。入佛示無邊自在神通莊嚴三昧。從示無邊自在神通莊嚴三昧起。入佛三世無礙一切法性定三昧。從三世無礙一切法性定三昧起。入佛一切法中得自在力三昧。從一切法中得自在力三昧起。入佛攝一切法海自在印三昧。從攝一切法海自在印三昧起。入佛堅固三昧。從堅固三昧起。入佛善通達三昧。從善通達三昧起。入佛無動三昧。從無動三昧起。入佛觀見一切法三昧。從觀見一切法三昧起。入佛普明三昧。從普明三昧起。入佛普觀印三昧。從普觀印三昧起。入佛無明闇三昧。從無明闇三昧起。入佛無見三昧。從無見三昧起。入佛一切法無礙無取三昧。從一切法無礙無取三昧起。入佛無盡相三昧。從無盡相三昧起。入佛無盡定三昧。從無盡定三昧起。入佛無盡緣三昧。從無盡緣三昧起。入佛一寶相三昧。從一寶相三昧起。入佛大莊嚴三昧。從大莊嚴三昧起。入佛無邊莊嚴三昧。從無邊莊嚴三昧起。入佛無嗔恨三昧。從無嗔恨三昧起。入佛示一切眾生善根三昧。從示一切眾生善根三昧起。入佛一切眾生種善根因緣三昧。從一切眾生種善根因緣三昧起。入佛一切入三昧。從一切入三昧起。入佛一切法凈行三昧。從一切法凈行三昧起。入佛不現一切法三昧。從不現一切法三昧起。入佛照明莊嚴一切菩薩三昧。從照明莊嚴一切菩薩三昧起。入佛凈一切聲聞眼三昧。從凈一切聲聞眼三昧起。入佛一切眾生種無礙凈善根三昧。從一切眾生種無礙凈善根三昧起。入佛息三惡趣苦惱三昧從息三惡趣苦惱三昧起。入佛一切佛土中眾生種善根三昧。從一切佛土中眾生種善根三昧起。入佛不動變三昧。佛在是不動變三昧中。時凈居諸天以偈贊曰。  
　　佛住不動變　　威德如須彌 
　　壞諸外道論　　特映大千界 
　　其心不能見　　入無依止定 
　　入定而無依　　是佛不思議 
　　為壞眾疑網　　哀愍故說法 
　　無疑常處定　　三明出三界 
　　大智德菩薩　　今皆集此會 
　　佛無疑在定　　唯愿決眾疑 
　　佛定不依眼　　亦復非不依 
　　非二無眼相　　是定圣所贊 
　　在定若依眼　　佛則為虛誑 
　　知眼無所有　　故佛定無依 
　　佛不依六根　　亦復非不依 
　　外道迷此議　　世間所不解  
求法品第二十  
　　爾時世尊。從不動變三昧安祥而起。告舍利弗。諸菩薩摩訶薩有四法行。得不退智。獲大慈悲諸三昧慧。亦能無礙逮佛十力。又于諸法得分別慧。得無礙辯無斷辯捷疾辯樂說辯深辯利辯無礙辯。得諸總持常見諸佛。以信出家奉修正法。世世所生財利無匱。眷屬無減色像無乏。身無殘漏眼耳鼻舌身根無毀。言辭無短心智無闇。不行邪道志無散亂念無錯謬。憶本昔事得上慚愧。常善思量離一切惡。世世轉身不忘正念不失本愿。謂諸佛所殖無量果眾善根。本無我我所。但為一切眾生共之。無眾生相。雖分別法無所依止。以無依故。魔若魔民及諸邪道不能沮壞必至道場。坐道場已住一切法思量凈印三昧。以一念相應慧。諸所有法可知可識可得可斷可證可修。若有漏若無漏。若世間若出世間。若近若遠若粗若細若長若短。若于過去未來現在。若心所行若智所行。若心所量若智所量。若心所緣若智所緣。若心所相若智所相。若在心數若在法數若眾生數。若假名有若實法有。總相別相及諸說者。所因說法若所說事。以何故說。若以語言若以事相。若垢若凈。一切世間種種言辭。所謂眼諸名字。耳鼻舌身意諸名字。首足發毛種種支體此諸名字。亦外法中所有一切地水火風種種生處差別名字。日月名字。梵釋諸天夜叉名字。隨其相有隨其相說。隨所分別及所貪著。若因若緣。若道若行。若縛若解。若方便若轉進。若智若慧若智方便及諸世間種種技術。若好若丑。如是等事。住一切法思量凈印三昧。以一念相應慧通達究竟。斷煩惱習一切無余。何等為四。舍利弗。有菩薩摩訶薩。建大乘心。為深利益多眾生故發大莊嚴。作如是念。一切眾生貪欲嗔恚愚癡熾盛。空無善行死墮大坑少可救者。我今當為此等眾生集大智藥。以救療之令出三界。當為眾生作不請師。治之令得不壞相法。謂不壞色受想行識。亦得不壞至涅槃道。諸菩薩等發是心時。為求法故起大莊嚴。何謂為法。諸有能助無上菩提集諸佛法。謂斷眾疑令眾歡喜菩薩藏經。讀誦受持如說修行。隨諸眾生根有利鈍。而為演說。菩薩如是專求法時。乃至能得一四句偈。甚深方便有要義趣。佛之所說。若受若持讀誦書寫乃至能為一人演說。先作是愿。欲令此人隨順是義。一切眾生亦皆得解。菩薩以是說法因緣。當得最上。佛所聽許智者所贊。如是四法何謂為四。一于佛法得不斷念及決定念。二身能作堪受法器。三為諸佛對揚法化。四能逮得諸陀羅尼。世世轉身能生佛法。所生不墮邪見之門。于佛法中常樂出家厭離五欲。是為四法。菩薩以是四法善根因緣。當得十法。何謂為十。于諸法中能斷疑悔。知諸眾生心之所樂。能得諸佛無礙解脫。以是解脫故。佛身毛孔一一皆出百千萬億無數光明。一一光照百千萬億阿僧祇界。光光皆有百千萬億阿僧祇數妙寶蓮華。一一華上皆有坐佛。一一諸佛以一說法。悉能度脫百千萬億無數眾生。得不壞法。如來以是解脫力故。一一毛孔所現光明。皆出百千萬億火焰如須彌山。亦出恒沙諸大流水。以是無礙解脫力故。能以三千大千世界。內一毛孔棄著他方。過乎無量恒沙國土。而諸眾生無所嬈害。亦復不覺有往來想。舍利弗。以是無礙解脫力故。能解十方一切眾生言辭差別。亦悉了知十方世界一切眾生百千萬億阿僧祇劫心念相續。亦斷無量阿僧祇界無佛法處眾生所礙。又以無疑解脫力故。能知眾生調伏熾然及次第心。知一切法差別之相。亦決定知畢竟皆空。而于是中無我我所。舍離一切諸有為相。所以者何。如來推求有為法中。多諸過患離諸功德無一可取。以如是知故得此法。舍利弗。如來以是解脫力故。復有四法。何謂為四。一者悉斷煩惱及習。二者佛行時若生眾生觸其足者七日受樂。三者如來右回身時地深八萬四千由旬如輪旋轉。四者常定初無退失。舍利弗。取要言之。菩薩求法。盡能攝取一切佛法。爾時世尊欲明此義。而說偈曰。  
　　若人求佛智　　及欲大慈悲 
　　到智慧彼岸　　當深恭敬法 
　　欲得大神通　　能動三千界 
　　及知眾生心　　當深恭敬法 
　　若欲以一念　　遍知一切心 
　　是心無形色　　如幻不堅固 
　　以恭敬法故　　常得上果報 
　　亦能證諸佛　　無量無邊法 
　　以恭敬法故　　常得不失念 
　　在在所生處　　正念常增長 
　　以恭敬法故　　常不失妙色 
　　所生常端正　　身分皆具足 
　　能得值諸佛　　值佛心信樂 
　　以心清凈故　　能深供養佛 
　　世世所生處　　信力常增長 
　　離穢惡五欲　　常樂行出家 
　　以是信力故　　安住持戒中 
　　但為求禪定　　不以戒自高 
　　常樂得諸禪　　而不以為法 
　　以求真智慧　　能斷滅諸漏 
　　常樂行智慧　　而不取慧相 
　　但以無相慧　　深求諸佛法 
　　得諸法慧明　　佛所贊總持 
　　堪任為法器　　佛神通所護 
　　是人以佛護　　得四無礙智 
　　辯才無有量　　利眾故說法 
　　三時守護法　　初中及最后 
　　常為佛所贊　　能大利眾生 
　　為諸天所護　　龍神等恭敬 
　　諸佛所護念　　名聞振十方 
　　名稱常不減　　好行諸善行 
　　終不樂非法　　常修行佛道 
　　常照然法明　　蠲除眾狐疑 
　　能凈智慧性　　滅眾生憂惱 
　　安住于正路　　終不說邪徑 
　　修行最勝法　　所謂無上道 
　　是人不依心　　亦復非不依 
　　知心法如幻　　故無所依止 
　　以此無依心　　常修行佛道 
　　游行大眾聚　　而心無所著 
　　樂游化諸方　　適無所系處 
　　不貪名利養　　離親及諸情 
　　無有諸瑕穢　　心凈如虛空 
　　誰見是菩薩　　而不恭敬者 
　　是故聞此法　　應當一心學 
　　得是佛法故　　能大利眾生 
　　于是妙法中　　無有所限礙 
　　我說是正道　　唯智者所學  
　　復次舍利弗。若菩薩摩訶薩為求法故。當學多聞多聞方便。何謂多聞多聞方便。舍利弗。其多聞者從他所聞。多聞方便者。能自思量專心正念。從他聞者。諸佛所說順道之言。所謂修多羅。祇夜。阇伽羅那。伽陀。憂陀那。尼陀那。阿波陀那。伊帝渭多伽。阇多伽。廣經。未曾有經。優波提舍。是則名曰從他所聞順道之言。何謂思量專心正念。于法方便。善知五陰十二入十八界十二因緣從緣生法。是白是黑是好是丑。分別簡擇皆入法性法相法位。如是通達名為正念。所以者何。舍利弗。如來方便演說五陰而非五陰。說十二入及十八界而非界入。說十二因緣而非因緣。說法從緣生而無定相。為度眾生作如是說。是故汝等。當依于義莫依于語。凡夫無智隨逐言說。智者隨義。舍利弗。何謂言說。所有言音文字差別。取相推求可知可識可見可斷可證可修有相無相隨心心數可疑悔處有此有彼。分別宣示如是等法皆名言說。舍利弗。何謂為義。言說所示是名為義。若分別義即名言說。是故舍利弗。當知義者不可言說。以斯義故我經中說。如來不與世間共諍世間與我諍。舍利弗。唯有如來。能方便說陰界諸入十二因緣從緣生法。余無能者。舍利弗。佛所說法及選擇法無有諍訟。何謂為法。云何選擇。舍利弗。眼即是法。耳鼻舌身意即是法。所以者何。是眼過去未來尚空。何況現在。所以者何。眼性自爾是故名法。耳鼻舌身意去來尚空。何況現在。所以者何。意性自爾故名為法。云何選擇選擇眼者。眼從緣生空無定相。若有定相應眼得眼。若眼得眼則有二眼。如是亦應內有見者。有如此咎。耳鼻舌身意亦如是。如是選擇名為法眼。于此義中正見大士。應當觀察眼假名字。眼及眼法是三事中何者為實。作如是知三事皆空但有言說無一真實。所以者何。諸有言說皆是識處。識所知法皆是世間。若世間法非出世間。不出世間是外道義。若外道義則非佛說。所以者何。佛所言說有出世間。出世間法則無言說。言語道斷心行處滅。是故如來。雖復言說而無所著。亦不決定分別眼相。從善不善業因緣生。所以者何。眼是有分。何謂有分。從十二緣出生三有。舍利弗。何故名有分。自念我當得如是眼。種種分別好樂眼果以受諸塵。著眼是我眼是我所。故名有分。復次衰滅而復熾然。一切苦惱謂我我所。墮在二邊故名有分。舍利弗。譬如銅器擊之有聲。汝謂此聲為從外來為在內有。答言。世尊。是聲但從眾因緣有。非內非外。佛告舍利弗。汝已達此眾緣法耶。答言不也。佛言。此聲本無所有。但假眾緣誑惑耳根。如是凡夫于空眼中而生貪著。眼中眼相終不可得。如是推求無所貪著。是名選擇。所謂無眼亦無眼相。耳鼻舌身意亦如是。爾時世尊欲明此義。而說偈言。  
　　雖說眼無常　　眼即無所有 
　　若眼無所有　　誰為無常者 
　　雖說耳無常　　耳即無所有 
　　若耳無所有　　誰為無常者 
　　雖說鼻無常　　鼻即無所有 
　　若鼻無所有　　誰為無常者 
　　雖說舌無常　　舌即無所有 
　　若舌無所有　　誰為無常者 
　　雖說身無常　　身即無所有 
　　若身無所有　　誰為無常者 
　　雖說意無常　　意即無所有 
　　若意無所有　　誰為無常者 
　　隨是十二入　　故有十二名 
　　若隨十二名　　應有十二入 
　　因地水火風　　和合故名人 
　　凡夫隨名字　　如狗逐瓦石 
　　若人不隨名　　亦不分別我 
　　知我但假名　　是人得寂滅 
　　寂滅中無法　　可名寂滅者 
　　如是說無說　　無說即寂滅 
　　是法中無去　　亦無有去者 
　　若人通達此　　則知寂滅相 
　　若滅心行處　　斷諸語言道 
　　無我無眾生　　是名為寂滅 
　　不分別有無　　是分別亦空 
　　若心想泥洹　　是心亦非有 
　　于法不見遠　　亦復不見近 
　　得是慧眼者　　自知寂滅義 
　　若人聞是法　　能正觀察者 
　　當斷諸疑悔　　癡冥盡無余 
　　無疑亦無悔　　善寂無所畏 
　　決定住實相　　于法無所礙 
　　菩薩摩訶薩　　能自除惑網 
　　哀愍眾生故　　為斷法中疑 
　　以是上妙論　　顯示法實相 
　　為滅諸戲論　　汝等勿生疑 
　　言說皆諍訟　　因之墮惡趣 
　　若人貪著此　　不任演正法 
　　如是名隨義　　則無有憂患 
　　亦近無上道　　能行是義故  
　　復次舍利弗。菩薩摩訶薩于四事中應勤精進。何謂為四。為出家故勤行精進。于遠離處勤行精進。于佛教中勤行精進。見苦眾生勤行精進。為疾逮得無上菩提。作是念言。我當何時得大智慧滅眾生苦而為說法。舍利弗。我當為汝說諸菩薩勤行精進能疾得成無上菩提。汝當諦聽。舍利弗。乃往過去無量無邊不可思議阿僧祇劫。爾時有佛號曰安王。壽七萬歲。為聲聞眾三會說法。其初會者。二十億人得阿羅漢。第二大會四十億人得阿羅漢。第三大會六十億人亦得阿羅漢。時閻浮提極大廣博九萬由旬。中有八萬四千大城。一一皆長十二由旬廣七由旬。金銀琉璃頗梨真珠車磲瑪瑙七寶合成。其城第一清凈莊嚴。人民熾盛豐樂安隱。其城七重有七重塹。俱亦七寶。一一塹中皆有流水周回圍繞。青黃赤白雜色蓮華羅列水上。鳧雁鴛鴦鴻鵠孔雀猩猩異類游戲其中。諸塹岸上皆有七寶七重行樹。金樹銀枝碼瑙為條。琉璃為葉頗梨為華。車磲為果赤真珠根。銀樹金枝頗梨為條。琉璃為葉車磲為華。瑪瑙為果赤真珠根。琉璃樹者珊瑚為枝。車磲為條瑪瑙為葉。銀華金果頗梨為根。車磲樹者。瑪瑙為枝。珊瑚為條銀葉金華。頗梨為果琉瑙為根。瑪瑙樹者珊瑚為枝銀條金葉頗梨為華。琉璃為果車磲為根。珊瑚樹者金枝銀條。頗梨為葉琉璃為華。車磲為果瑪瑙為根。諸城各有八萬園林。縱廣正等二十由旬。七寶墻壁七重圍繞。其諸園中皆有七寶七重樓閣七寶欄楯七寶羅網彌覆其上。寶塹七重莊嚴如城。是園林中有種種樹。謂栴檀樹。諸沉水樹。迦羅那等種種香樹。諸音樂樹。亦有種種華樹果樹器物諸樹眾飲食樹。其中亦有金樹銀樹琉璃頗梨車磲瑪瑙珊瑚諸樹。有種種華。所謂阿提目多華。薝卜華。婆梨師華。陀[少/兔]伽梨華。文陀羅華。和利華。多羅利華。劬多羅利華。曼陀羅華。五色華。月上華。有如是等種種諸華。園中各有七百大池縱廣五里。八功德水充滿其中。其池皆以七寶莊嚴底布金沙。有四寶梯寶網羅覆。青黃赤白雜色蓮華遍布水上。時閻浮提王名曰健德。于此八萬四千大城皆置宮殿。一一宮殿皆有八萬四千婇女以為眷屬。于諸城中有一大城。其城廣大四十由旬長八十由旬。是健德王止住其中。此城皆以殊勝七寶莊嚴如上。豐樂安隱人民充滿。此大城中有王宮宅。方十由旬妙七寶成。是宮宅中有諸殿堂種種樓館。中有大殿名曰法殿。端嚴殊妙如釋勝殿。此宮宅中有好園林名為善法。是園林中有種種樹。華樹香樹諸音樂樹。及瓔珞樹衣服飲食種種諸樹。其中亦有七寶諸樹莊嚴其園。是王宮宅。方整嚴事廣博高顯。有大高臺七寶嚴飾。七寶幃帳張設其中。舍利弗。是健德王第一夫人生一太子。昔曾供養無量諸佛。端正殊妙眾所愛敬。有大威相福德具足。王與大城令住其中。太子生日。此城中有四十億女一時俱生。王即告敕令給太子以為眷屬。王及夫人集諸大臣。與子立字名曰妙德。太子生時諸天歡喜。鼓眾伎樂雨曼陀羅華。俱發聲言。妙德太子今出于世。今出于世故名妙德。是時太子漸以長大。與眾婇女眷屬圍繞入園游觀。乘栴檀船五欲自娛。時于水中。見佛身相端正第一。凈踰火金明過日月。如真金聚如金山焰如嚴寶柱。三十二相八十種好。身出百千萬億光明。處弟子眾圍繞說法。太子見已作如此念。是人端正儀相挺特。我今何為不得是身。當發心時佛相不現。以不見故心生憂惱。便不復與婇女娛樂。不近女色。從船而下上七寶樓。結加趺坐心自念言。何時當得如佛身相。時諸婇女欲來娛樂。太子遙見心生厭離。閉門不前作如此念。是諸眾生貪欲熾盛多諸惱患。我愿欲得此大智慧最勝之身。若我與此貪欲惱病眾生同者有何差別。我是行人彼非行者。是諸眾生嗔恚熾盛多諸惱患。我愿欲得是大智慧最妙之身。我若與此嗔恚惱病眾生同者有何差別。我是行人彼非行者。當自調伏于眾生中不生嗔惱。是諸眾生愚癡充滿多諸惱患。我愿欲得此大智慧最上妙身。我若與此愚癡惱病眾生同者有何差別。我是行人彼非行者。是諸眾生慳嫉所纏多諸惱患。我若同此慳嫉眾生有何差別。我當滅諸貪欲恚癡。于眾生中起大慈悲為求正道。以是正道舍離一切貪欲嗔恚愚癡慳嫉諸不善心。既生如是厭離心故。便深樂法不貪嬉戲。獨坐思惟離諸憒鬧。時健德王及大夫人。俱聞太子不樂嬉戲厭離五欲。見諸婇女制不令入。便生念言。誰為不可嬈亂太子。令不復喜五欲娛樂厭見女色。我等便可自往問之。作是念已。王及夫人往太子所。說偈問言。  
　　汝法殿清凈　　婇女亦充滿 
　　諸樹莊嚴園　　汝何故不樂 
　　如是大城中　　法殿甚高廣 
　　遍見四天下　　汝何故不樂 
　　何人為不可　　嬈亂汝心者 
　　汝今愁獨處　　如商人失寶 
　　我為汝父母　　當具以實答 
　　何人今可治　　我得自在故  
　　爾時太子。以偈答言。  
　　無人為不可　　如何當妄言 
　　勿以惡加人　　但當自治心 
　　我游戲水上　　見佛身相好 
　　如閻浮金聚　　光明照十方 
　　珠光及日月　　火燈星宿光 
　　佛光映不現　　我見如是相 
　　即時愿欲得　　如是智慧身 
　　當度老病死　　癡惱苦眾生 
　　得身相智慧　　勢力不思議 
　　當廣利眾生　　令得出生死 
　　我息諸欲樂　　婇女及眷屬 
　　今出家行道　　隨學當作佛 
　　出家披法服　　勤修習善法 
　　父母可出家　　俱共修是道 
　　當修行正法　　在五欲不安 
　　愛欲害善法　　欲縛最堅牢 
　　余無能斷者　　唯我獨遠離 
　　行是遠離故　　當得佛智慧 
　　佛法中出家　　若作障礙者 
　　是人則無利　　我哀彼故說 
　　國財子何益　　富貴皆無常 
　　若今不放舍　　不久亦分散 
　　以因出家故　　能生眾善法 
　　往來生死中　　世世受眾苦 
　　如是展轉生　　空無決定子 
　　于法無正觀　　但著假名字 
　　莫以子起罪　　共于法出家 
　　我久離諸難　　俱是無難時 
　　得具足人身　　久乃信善法 
　　得值安王佛　　今可共出家  
　　妙德太子說是偈已。即便行詣安王佛所。頭面禮足合掌向佛。而說偈言。  
　　我生魔網中　　增長諸邪行 
　　今欲壞裂之　　愿佛聽出家 
　　我父縛堅固　　自亦處畏縛 
　　斯無堅實樂　　但是眾苦本 
　　今欲解眾縛　　壞裂眾魔網 
　　于佛法出家　　成佛兩足尊 
　　我深畏諸欲　　受欲終無安 
　　欲為癡畏法　　當舍行佛道  
　　舍利弗。時安王佛。即聽妙德出家受戒。有諸人眾八萬四千并余眷屬及婇女等皆隨出家。復有百億諸善知識亦隨出家。王聞太子出家學道。即嚴四兵從諸大臣。詣安王佛頭面禮足。于一面立合掌向佛。而說偈言。  
　　出家無惱熱　　寂滅安不動 
　　是眾樂之本　　愿依佛出家 
　　舍國財妻子　　及所珍眷屬 
　　受諸欲無厭　　是法常弊穢 
　　若受妙五欲　　凡小智所行 
　　修佛所贊法　　滅一切眾苦 
　　舍國城所有　　施佛及眾僧 
　　愿佛聽出家　　成佛普見尊 
　　為大利眾生　　度一切苦惱 
　　欲令離諸難　　離難得寂滅 
　　時佛歡喜贊　　善哉發大心 
　　能敬佛深智　　善來聽出家 
　　王既聞聽許　　心生大歡喜 
　　必成兩足尊　　蒙佛安慰故 
　　時王即出家　　及諸四種兵 
　　皆發菩提心　　當成無上道 
　　是眾出家已　　皆逮無生忍 
　　于此處命終　　悉得生天上 
　　得值大名聞　　二十億諸佛 
　　皆于諸佛所　　出家行正法 
　　是等常精進　　得智無所畏 
　　能大利眾生　　令脫無量苦 
　　所值遇諸佛　　皆受持正法 
　　但為廣流布　　而不惜身命 
　　得如是大果　　最上妙智慧 
　　證不思議法　　誰不求佛道  
　　佛告舍利弗。汝謂彼時健德王者。為異人乎即我身是。妙德太子。堅意菩薩摩訶薩是。如是舍利弗。菩薩摩訶薩以樂法故。見諸眾生煩惱苦逼。起大慈悲教化令住善法因緣漸得解脫。復次舍利弗。諸菩薩摩訶薩。樂深法故而求深法。亦為眾生說是深法。何謂深法。諸精進者之所能行。其精進者即諸菩薩摩訶薩眾。求無上道不退者是。斯等皆能深達諸法。云何深達。若求眼相即是假名。非為深達法相。名為非內非外非我我所非垢非凈不生不滅。所以者何。性常自爾。如是法性無作非作。是名通達眼甚深法。求耳鼻舌身意相者即是假名。非為深達法相。名為非內非外非我我所非垢非凈不生不滅。所以者何。性常自爾。如是法性無作非作。是名通達意甚深法。舍利弗。甚深達者即法實相。若取法空即是妄取。若取無相是則為相。若取無愿是亦為愿。舍利弗。法性本來不增不減。是則名為深達諸法。故說菩薩摩訶薩等為精進者。舍利弗。以何義故說名菩薩。能諦了知無眾生法。故名菩薩。復次是人所行智慧為首。故名菩薩。又令眾生知所行法皆無所有。故名菩薩。又舍利弗。無所有義是菩薩義。無所顯示是菩薩義。故菩薩義無二無等。又舍利弗。不過不沒是名菩薩。又舍利弗。空是菩提。何謂為空。無一切法故名為空。舍利弗。若于法中乃至決定有毫末相。即是著相著我著人著眾生相著諸法相。是空法中無此諸相。故名為空。空即菩提。以是義故一切諸法皆名菩提。舍利弗。汝當隨順如來教行勿違逆也。所以者何。諸佛菩提第一甚深。一切凡夫所不能及。舍利弗。且置凡夫。一切聲聞辟支佛人不見不觀。亦不能達。諸佛菩提。雖盡知見無生智觀。以何法盡名為盡智。無法可盡諸法離盡入畢竟盡。故名盡智。而不能知于念念中爾所滅盡爾所未盡故。說聲聞辟支佛人不能通達諸佛菩提。舍利弗。無生智者。于諸法中尚無少生。能如是知名無生智。而不能知于念念中爾所無生及未無生。一切聲聞辟支佛人無如是智。是故佛智名為無等。余無及故。復次是智等無邪正故名平等。舍利弗。如來慧者。正覺究盡無有錯謬。故名佛慧。是佛智慧無邊無量阿僧祇劫求之乃得。故名為覺。舍利弗。何故如來名為覺者。一切眾生長寢生死。若過若沒不能通達。唯有菩薩獨能覺悟。故名覺者。又舍利弗。正覺諸法故名覺者。云何正覺。知一切法非法非非法。非垢非凈亦非過去未來現在。隨順是相故名覺者。亦覺無法若生若滅若來若去。故名覺者。舍利弗。是覺義者。無量無邊不可思議難得崖底。譬如大海。其水一味不增不減。悉受眾流而不盈溢。漸次轉深甚深第一。舍利弗。如來大海亦復如是。空無生滅一解脫味。次第說法名漸轉深。得一切智名深第一。究盡通達無上菩提。一切法中無錯謬故。名無增減。一切問難無能窮盡。故名難減。能集一切諸善功德。名受眾流。舍利弗。若我盡說如來義者誰能堪受。如娑伽羅龍王欲降大雨。但注大海余無能受。如來亦爾。若盡開演佛智慧者。一切眾生乃至聲聞及辟支佛無能堪受。但諸菩薩發大乘心。佛伽神力則能受持。舍利弗。世有四事為最難得。何謂為四。得人身難。生中國難。信佛法難。既信解已能問所應是為甚難。此四難事汝等皆得。今當問佛諸法中疑。我今聽汝。一切世間諸天人等恣意所問。如來不久當入涅槃。無從后悔。時舍利弗即從座起。偏袒右肩右膝著地。合掌向佛白佛言。世尊。欲有所問唯愿聽許。佛言。已聽今隨意問。當為汝等隨所問答。舍利弗言。唯然世尊。我今當為上行菩薩咨問如來。即說偈言。  
　　安住上功德　　修凈道高尊 
　　樂行柔和忍　　當問如是行 
　　菩薩云何施　　施已心歡喜 
　　云何發善心　　當大利眾生 
　　云何持凈戒　　忍辱柔和心 
　　云何行精進　　不退不休息 
　　見苦惱眾生　　云何加矜愍 
　　深心樂菩提　　唯愿世尊說 
　　云何無量劫　　莊嚴菩提道 
　　心終不退沒　　而生大歡喜 
　　云何行禪定　　及修習智慧 
　　云何應求法　　以成多聞者 
　　何等法應聽　　何等法應教 
　　發菩提心行　　我今問是事 
　　云何求正法　　于中深欲樂 
　　云何離諸欲　　離已能出家 
　　云何出家時　　能生歡喜心 
　　云何出家已　　功德巍巍尊 
　　云何心回向　　能起方便力 
　　云何能世世　　常不失正念 
　　云何處胎中　　常習菩提心 
　　亦能見諸佛　　而無所障礙 
　　云何薄貪欲　　慈心薄嗔恚 
　　云何薄愚癡　　心常無錯謬 
　　云何生王家　　亦修治國事 
　　而能離諸難　　常得生善處 
　　云何治世事　　而心常歡喜 
　　亦感諸如來　　常能見諸佛 
　　云何具身色　　端嚴常第一 
　　亦具足眷屬　　皆發菩提心 
　　云何所生處　　常厭離家屬 
　　常樂行出家　　無有貪著心 
　　云何出家已　　能受持菩提 
　　于佛滅度后　　能守護正法 
　　云何處亂世　　而得無亂心 
　　見惱亂眾生　　悉能安慰之 
　　云何聞能持　　入陀羅尼門 
　　以無礙辯才　　能說無上法 
　　云何知眾生　　種種差別心 
　　云何于善法　　而能自調伏 
　　為諸菩薩故　　我問二足尊 
　　是諸菩薩行　　唯愿分別說 
　　若人為佛法　　而發菩提心 
　　是人聞佛說　　則生大歡喜 
　　佛于一切法　　智慧無障礙 
　　我以有限智　　而問于世尊 
　　我雖有所問　　不能盡通達 
　　所不能問者　　愿佛具演說  
嘆德品第二十一  
　　爾時佛告舍利弗言。善哉善哉。汝能問佛菩薩摩訶薩深行佛道住凈功德樂柔和忍如是等事。汝之功德不可限量。所以者何。諸菩薩摩訶薩能為難事。譬如有人欲以三千大千世界所有眾生移置一處。是事難不。舍利弗言。甚難世尊。佛言。欲比菩薩所為難事。于百分中尚不及一。百分千分百千萬分。乃至譬喻所不能及。舍利弗。置是三千大千世界所有眾生。如劫燒時三千世界為一火聚。若人能以一吹令滅一吹還成。若大鐵圍須彌諸山及大海水一切國土宮館園林聚落城邑還成如故。汝意云何。是人所作寧為難不。舍利弗言。甚難世尊。佛言。欲比菩薩所為難事。于百分中尚不及一。百分千分百千萬分。乃至譬喻所不能及。又舍利弗。譬如有人欲以足爪破散三千大千世界。是人名為現大力不。答言。世尊。其力甚大。佛言。欲比菩薩所見大力。于百分中尚不及一。百分千分百千萬分。乃至譬喻所不能及。又舍利弗。譬如三千大千世界所有地種止于水上水止于風。若有一人乃從風際舉此世界。欲置頭上若肩荷負。蚊胵為梯循之而上乃至梵天而不墜落。汝意云何。是人巧便為難事不。舍利弗言。是人巧便。持此三千大千世界。循蚊胵梯上至梵天而不墜落。是為甚難。舍利弗。如來今當告汝誠言。欲比菩薩方便大力。于百分中尚不及一。百分千分百千萬分。乃至譬喻所不能及。所以者何。諸菩薩摩訶薩。成就無量身心精進。深發大愿行大方便。起大智慧成大勢力。求大無畏大覺明眼。求大慈悲及不虛行。象王回觀師子奮迅無見頂相。求如是等諸佛大法。亦求無比最勝威儀第一之行。無比功德無比柔和。行無比施持戒忍辱精進禪定智慧方便。通達法相。如來無比自在神力三輪示現。善解一切眾生深心及心所行。愿解一切眾生假名。愿解一切眾生解脫解脫知見。愿解一切眾生止觀。愿解眾生所修行道及所得果。愿知眾生所解諸諦。愿解十方一切眾生音聲語言種種差別。愿解眾生貪著深淺及離貪著。愿諸法中得無受慧。愿解諸法空業報慧。舍利弗。取要言之。諸菩薩摩訶薩。所求所愿智慧功德。及隨愿行隨行得果。是諸事中無可為喻無說因緣。如是大愿莊嚴功德。唯佛能知。若近佛者乃能得解。舍利弗。汝諸聲聞隨信能入。諸菩薩等以信解知。汝能為此大功德者。問佛是事。今當為汝說少分耳。所以者何。汝之所問菩薩事者。非可一日一月一歲百歲千歲百千萬歲乃至一劫百劫千劫百千萬劫所能說盡。舍利弗。當知是事無量無邊不可思議阿僧祇劫乃可說之。舍利弗。如來了知諸菩薩等最初發心劣下一念功德果報。百千萬劫說不能盡。況復一日一月一歲乃至百歲所集諸心功德果報豈可說盡。所以者何。菩薩摩訶薩求大智時。能起無量功德因緣。舍利弗。諸菩薩等所行無盡。欲令一切眾生皆住無生法故。舍利弗。諸菩薩等所行難知。求深法故。諸菩薩等所行甚深。于一切法不依止故。菩薩所行無邊無等。以佛智慧無邊等故。諸菩薩等所行無盡無有齊限。行爾所施爾所便止。是物可施是不可施。是人可與是不可與。菩薩施者舍一切物等與眾生。菩薩持戒亦不齊限。日月歲數乃至盡壽。但于無量阿僧祇劫。常為十方一切眾生及佛道故。修行凈戒。是菩薩業。舍利弗。菩薩摩訶薩所為事業一時止息。謂坐道場住一切法思量凈印三昧。以一念相應慧。究盡通達一切諸法。  
驗行品第二十二  
　　佛告舍利弗。應以三事驗菩薩心。何謂為三。一者能舍一切所有而不望報。當知是為真菩薩心。二者求法無所貪惜。寧失身命而不舍法。是則名為真菩薩心。三者不逆甚深之法。以信解力于佛菩提不生疑惑。是亦名為真菩薩心。以是三心驗諸菩薩。又舍利弗。復有三事驗菩薩心。何謂為三。常勤精進求法不倦。謂是大乘菩薩藏經。以是經故自增善根。亦能增長眾生善根。常隨法師恭敬供養。若過千歲乃能得聞善根相應一四句偈。聞已隨順不違不逆不沒不退。追隨法師益加恭敬恒自咎責。我以宿世障法罪故。不得聞法非法師咎。今當親近隨從法師。令我一切障法罪業皆悉消滅。是亦名為真菩薩心。是故當知。菩薩摩訶薩。深心求法隨逐法師。則能成就一切佛法。舍利弗。乃往過去過無量無邊不可思議阿僧祇劫。劫名妙智。爾時有佛號普德增上云音燈佛。壽命半(丹千)劫。聲聞眾會數如恒沙。一一會中。恒河沙人皆具三明。得共解脫大阿羅漢。菩薩眾會數如聲聞。一一會中。恒沙菩薩得無生忍住不退地。初發意者不可稱數。普德增上云音燈佛將入泥洹。時于百億閻浮提中。一一各置一大法師皆加神力。彼佛滅后。法住八百千萬億那由他歲。爾時于此閻浮提中。所置法師名曰聲明。為彼如來加其神力。隨法住世守護法城。修菩薩行得無生忍住不退地。彼佛滅后八萬億歲。聲明法師游歷諸國從邑至邑。處處演說普德增上云音燈佛無量無邊阿僧祇劫所集佛法。舍利弗。時閻浮提邊境有城名曰堅牢。于此城中有一居士名曰堅眾。其年少壯王治諸城。生如是心。我當云何能集智慧。以是智慧能令眾生修行法事舍離俗業。作是念已。即時有天而告之曰。居士當知。有佛出世號普德增上云音燈。今已滅度。爾時居士聞佛名字心生歡喜。又聞滅度即大悲泣。天問之曰。汝以何故。先生嘆喜而后悲泣。居士答言。我從汝聞有佛出世心生歡喜。又聞滅度失大利故所以悲泣。天又告言。汝勿愁憂。普德增上云音燈佛臨滅度時。以神通力加一法師名曰聲明。佛之法藏皆悉受持。即是彼佛知法藏人。居士問曰。聲明法師今在何所。答言居士。法師今在加毗羅城。于此東方過于三百六十由旬。堅眾居士聞是語已。明旦即持八十億金千寶瓔珞。與多眷屬俱詣彼城。到已推求法師住處。見法師已稽首禮足于一面立。聲明法師為說甚深清凈妙法。謂斷眾疑令眾歡喜。能集一切菩薩善根。是大乘經。爾時居士聞經歡喜。持金瓔珞為敬法故奉上法師。亦以自身供養給事。舍利弗。堅眾居士為求法故勤心恭敬。供養法師常隨親近。欲得是經書寫受持讀誦修行。從初聞已六十億歲常隨法師。于其中間更不得聞。何況書寫受持讀誦。居士供養聲明法師。于爾所歲心不舍離。不生欲覺嗔覺惱覺。常立法師所住門外。晝夜侍衛初不睡臥。時有惡魔名常求便。為求堅眾居士短故。變為聲明法師之身。與一女人共為欲事。作是變已示居士言。汝觀汝師。常謂如佛智慧第一多聞如海。汝今且觀行非法事。云何教他修行凈戒而自毀禁。汝師自謂修梵行者而壞梵行。常為人說行深凈法。而今云何自為非法。居士可止舍離是人勿以為師。汝持凈戒少欲知足樂離精進堅念智慧。汝自成就如是功德。云何乃以此人為師。堅眾居士時作是念。我在本舍有天來言。有佛出世號普德增上云音燈。今已滅度。臨滅度時皆與百億閻浮提中一一法師。加其神力。此閻浮提有一法師名曰聲明。彼佛所說皆能受持。是彼如來守法藏人。汝往親近。我聞是說以為大利。即便行詣此法師所。爾時法師。即為我說斷眾生疑令眾歡喜菩薩藏經。引導我心。我時歡喜以大供具奉上法師。亦以自身供養給侍。我以此事謂為真實。今是人來示我法師如是過咎所不應行。當知魔事。所以者何。佛所護念加神力者。若作斯事無有是處。此或是魔或是魔民或魔所使。所以者何。聲明法師所說法中無有是事。我當觀察求女人相及女人法。推求男相及以男法。我若隨此虛誑相者無惡不作。所以者何。一切罪業皆從憶想分別故生。若我隨所見相輕恚法師。亦能謗佛毀逆佛法。是法師者。為普德增上云音燈佛神力所加。今當立誓。若是法師為彼如來所加神力。我亦復是深求法者。以是因緣此不凈相便應消滅。即時合掌一心念佛。說是誠言。時此女相滅不復現。堅眾居士滅魔事已。而作是念。我以一心如是求法。聲明法師不為我說。即是魔事。亦復是我宿世障法罪業因緣。非法師咎。我當自勉勤行精進。滅諸魔事思惟是已。而猶恭敬隨逐法師。不生嗔慢。舍利弗。汝觀居士其心清凈堅固難沮。從初聞已六十億歲。于其中間更不得聞。猶故深心恭敬隨逐。常求便魔如是誑惑。而心不異轉加宗敬心信清凈。堅眾居士過六十億歲。于此命終生于上方第千(丹十)世界。界名無諍。彼國有佛。號曰大肩。一會說法諸聲聞眾九十六億。堅眾菩薩時生王家。生時有天來語之言。汝以一心求法因緣得是果報。堅眾聞已作是念言。若如是者我從今已當更求之。生千歲已。于大肩佛法中出家。佛為說法。以本行愿及佛神力。得識宿命。大肩如來所說法藏皆能受持。于半劫中修行梵行。教化無量無數眾生。皆令得住阿耨多羅三藐三菩提。命終之后次復值佛號須彌肩。生七歲已。于佛法中出家求道。是人堅念本愿因緣佛神力故。須彌肩佛所說法藏盡能受持。從大肩佛所問之法亦憶不忘。如是展轉得值六十百千萬億那由他佛。諸佛所說皆能受持讀誦解說修行。從是以后。堅眾菩薩多聞智慧如大海水。無濁無盡等如虛空。清凈深妙難測崖底。舍利弗。汝意或謂。堅眾居士聞天言已。持金瓔珞到法師所。聞法歡喜以奉法師。亦以自身恭敬給事。為求法故常隨法師。六十億歲更不聞法常求便魔如是誑惑。見聞師過而不嗔礙。一心隨逐至命終者。是異人乎勿造斯觀。即[火*定]光佛是。舍利弗。汝觀菩薩深心精進。如是求法得大果報。是故當知。諸菩薩摩訶薩深心求法。疾得阿耨多羅三藐三菩提。舍利弗。聲明法師猶為諸佛三時護法今在此會。舍利弗。復有三事驗菩薩心。一者菩薩專心求法。則能遍行一切眾行。是為初心。又舍利弗。菩薩若求無量佛法。聞甚深法而無驚畏信受不逆。隨聞深法心凈不動。是名第二菩薩真心。又舍利弗。若有人來到菩薩所。作如是言。若有人發無上道心。應與一切眾生之樂。今我則是第一苦人。當先見與然后乃及一切眾生。若是菩薩。力能濟之而不肯與心生退沒。作如是念。我尚不能與此人樂。何況能濟一切眾生。當知是非真菩薩心。若見求者心不退沒。而起慈悲以為快樂。當知是為真菩薩心。舍利弗。若與求者諸樂具時。反被惡口罵詈毀辱。心無恚礙。但生慈悲給其所求。既能如是調伏其心。即時得除無量生死罪業因緣。疾近佛道。一一念中能攝無量無邊佛法。是名菩薩深心方便志不可壞。若是乞人惡口罵詈。爾時菩薩又作是念。此人則為與我佛法。以于是中不生嗔心。即近佛道。是名方便菩薩真心。又舍利弗。若有人來至菩薩所。作如是言。阿耨多羅三藐三菩提其法甚難。汝何能集一切佛法。菩薩聞之心生退沒則非真心。若聞是說心生易想。是則名為真菩薩心。又舍利弗。若有人來語菩薩言。若發阿耨多羅三藐三菩提心者。于己身命不得自在況復財物。善男子。汝今應當舍離是心。勿于身命不得自在。菩薩聞是便貪身命而生退沒。當知此非真菩薩心。若聞斯事作如是念。一切眾生戀惜身命。老病死來必強侵奪。又以吝惜自身命故起諸罪業。因罪業故當墮惡道。乃更不能守護后身。我若貪惜守護身命。起罪因緣墮諸惡道。往來生死與彼愚人有何差別。我今不應護惜身命。但當貪惜如來智慧守護佛法。為度眾生勤行精進。舍離貪愛諸煩惱等。我今當為無縛無脫而與眾生演說諸法。思惟是已答彼人曰。汝言身命不得自在。法自應爾。惜與不惜俱不自在。咄哉仁者。一切諸法皆空無主。無所依止但從緣有。若能如是正觀法者。當知是為得善方便真菩薩心。又舍利弗。若有人來語菩薩言。汝發阿耨多羅三藐三菩提心。今應為我而作仆使。菩薩答言。我不獨為汝作仆使。我應給事一切眾生。所以者何。我為一切眾生重擔。受安隱擔不疲惓擔。生善處擔。能值佛擔聞佛法擔。隨法行擔得解脫擔。是擔不令身心疲怠。不自惱熱亦不惱他。既不自苦又不苦彼。如汝所言為我仆使。汝須何等。是人若言須汝身命。菩薩應言。我今亦不吝護身命。但愍惜汝。勿于一切空無有主無所依止如是法中生自在心而起罪業。以是因緣墮諸惡道。咄哉仁者。不欲令汝起是罪緣墜諸惡趣。我心如是。若不信者當隨汝意。若能如是不惜身命。當知是為真菩薩心。即遠生死。近無上道一切智慧。教化眾生凈佛國土。亦能增長自他善根。舍利弗。如治無價寶摩尼珠。以火煉之色隨發明。治寶珠師大得財利。是珠能出種種技能。若有見者無不玩好而愛惜之。舍利弗。菩薩摩訶薩亦復如是。能行一切諸法平等。能示眾生真菩薩心。隨其所行善根明凈。常為諸佛之所護念。無量眾生所可樂見。一切世間諸天及人之所歸趣。舍利弗。譬如有人種殖藥樹。隨時溉灌障蔽風日。令此藥樹漸增滋茂。既生長已能滅眾生無量諸病。為老病者之所樂見。菩薩摩訶薩亦復如是。發阿耨多羅三藐三菩提心。種諸善根。為佛智故一心求法。障蔽魔事及諸煩惱。于佛法中隨所造業漸得增長。既增長已能壞無量無數眾生諸煩惱病。能為無量阿僧祇眾集智慧藥。若作佛時。有垢無垢一切眾生皆悉樂見。一切世間諸天及人阿修羅中最為尊貴。又舍利弗。若有人來語菩薩言。若發阿耨多羅三藐三菩提心。是人當生大地獄中。所以者何。隨所度脫爾所眾生。當應無量阿僧祇劫大地獄中代受諸苦。然后當得佛無上智度脫眾生。汝若能作如是事者。當求阿耨多羅三藐三菩提。菩薩聞已心即退沒生難得想。當知此非真菩薩心。若聞是事生須臾想不久遠想能堪受想不退沒想。作如是念。若我以入地獄因緣。令諸眾生得離諸苦。成佛道者。我則能為一一眾生。過于爾所阿僧祇劫。大地獄中受諸苦惱。所以者何。因是當得無比智慧無比佛力佛無所畏。亦得無比阿耨多羅三藐三菩提。能為眾生設大法會施法寶分。若人聞是法寶分者。得斷無量無數眾苦。亦斷未來阿僧祇劫無量苦惱。亦得無比離欲之樂。是故我當堪任為無量無數眾生一一代受地獄眾苦心不退沒。而于是中生須臾想不久遠想能堪受想。當知是為真菩薩心。  
佛說華手經卷第七 得念品第二十三  
　　佛告舍利弗。汝復欲聞菩薩心不。唯然世尊。今正是時。應當更說菩薩真心。以是真心則能修集無上菩提。佛告舍利弗。乃往過去無量無邊不可思議阿僧祇劫。爾時有佛。號德王明如來應供正遍知明行足善逝世間解無上士調御丈夫天人師佛世尊。出現于世。舍利弗。是德王明佛。聲聞大會八萬四千。菩薩眾會數亦如是。時彼聲聞一一會中八萬四千人皆得阿羅漢。其諸菩薩一一會中八萬四千人得阿惟越致。德王明佛。爾所漏盡心得自在。大阿羅漢諸須陀洹及斯陀含阿那含眾復倍是數。時有王子名曰得念。往詣佛所頭面禮足卻住一面。王子見佛有大威德。作如是思惟。佛為希有。成就如是甚深功德。我當何緣得集如是佛之智慧及相好身。即隨所念以偈問佛。  
　　我今見世尊　　愿當得是智 
　　行何業因緣　　逮此無上慧 
　　佛身色第一　　猶如星中月 
　　神通力無比　　能隨眾說法 
　　智慧無與等　　如釋天中尊 
　　于法得自在　　我今問是事 
　　佛智凈無礙　　三世皆達通 
　　一切眾所尊　　為我說此事 
　　世尊昔曾見　　無央數諸佛 
　　咨問菩提因　　愿今為我說 
　　今問無礙智　　云何證佛道 
　　一切眾所歸　　得度生死苦  
　　舍利弗。時德王明佛。以偈答曰。  
　　童子汝所說　　其事實如是 
　　我曾見諸佛　　數如恒河沙 
　　見佛過恒沙　　名數不可盡 
　　亦于恒沙劫　　問佛如是事 
　　汝發菩提心　　當成兩足尊 
　　今聽我所說　　聞已如說行 
　　常行施不怠　　持戒不休息 
　　多聞無厭足　　修習真智慧 
　　佛略說此偈　　見童子無厭 
　　欲令成佛道　　更為廣分別 
　　汝布施不懈　　持戒凈無倦 
　　問智者無厭　　是真智因緣 
　　真智無方所　　亦無常住處 
　　因緣問諸佛　　故生真智慧 
　　佛智不依眼　　眼性自空故 
　　是以不應著　　當求佛智慧 
　　耳鼻舌身根　　及意亦如是 
　　此諸入皆空　　無可貪著相 
　　四大合成身　　心所依止處 
　　是從憶想生　　憶想亦非有 
　　若不依止身　　亦不依壽命 
　　又不依財利　　則能得佛道 
　　常應求出家　　常勤精進行 
　　常厭穢諸欲　　為離惡道故 
　　汝所行布施　　為一切眾生 
　　于眾不分別　　亦不戲論施  
　　時得念王子。信心歡喜即于佛前。而說偈言。  
　　世尊能斷疑　　拔出生死道 
　　說是深凈法　　為我作大利 
　　我謂便成佛　　已坐于道場 
　　壞一切魔縛　　從佛聞法故 
　　我便為眾導　　能動大千界 
　　現種種神通　　從佛聞法故 
　　謂便舍大壽　　已入于涅槃 
　　一切法皆空　　生是真智故 
　　知法滅盡相　　滅法無處所 
　　有為皆盡滅　　盡滅即為空 
　　我今詣父母　　報謝并奉辭 
　　于佛法出家　　為修菩提故 
　　即時禮佛足　　繞三匝已去 
　　行趣父母所　　中道值惡魔 
　　惡魔生是念　　王子欲出家 
　　我當作障礙　　嬈亂壞其心 
　　即立于中路　　借問王子言 
　　疾行將何趣　　小住欲相問 
　　王子時答曰　　吾從佛所來 
　　得聞無上法　　今欲修習之 
　　魔言汝善哉　　精進求佛道 
　　但應先受欲　　然后當出家 
　　汝生尊貴處　　民財富無量 
　　當先受世樂　　勿于后生悔 
　　如是尊貴處　　妙五欲難得 
　　若今舍出家　　后必生悔心 
　　即時王子曰　　受欲終無安 
　　汝以顛倒心　　贊是虛穢法 
　　汝說富貴難　　離八難甚難 
　　我今遇是時　　出家修佛道 
　　我了知欲界　　色無色界過 
　　三界苦無常　　斷愛得寂滅 
　　當證無為法　　大利益眾生 
　　度脫生病死　　往來眾勤苦  
　　時失念魔。語王子曰。仁者自言志求佛法。我今亦當相化利益。時得念言。且為吾說聞已當知。魔言。立誓乃為汝說。王子答曰。咄哉仁者。吾先相語聞已當知。魔謂得念。汝不應說聞已當知。應如是言。但見教化當隨教行。得念對曰。吾今不應如弟子法隨教便行。所以者何。汝若于法生非法想。于非法中而生法想。以是教吾吾當思惟。善者隨行不善則棄。故智者法聞已當知。汝欲令吾先定立誓如教便行。是凡夫事非智者業。是魔所為非佛法也。故不隨汝先定立誓。懼有智者譏呵我言。云何立誓而后自違。時魔念曰。今是王子聰明黠慧。不肯立誓難可誑惑。作是念已語得念言。善哉王子。智者之法不應先誓。雖然我今教汝汝當信受。于何事中。見多過咎應當舍離。見有少過當親近之。王子聞已即謂魔曰。咄哉丈夫。汝今不應作如是說。所以者何。多過少過皆不應近。譬如多毒能傷害人少亦能害。如轉輪王飯中有毒能害于人。若下賤者飯中有毒亦能害人。是故當知。多過少過深智之人皆應舍離。智所近法無諸過失。無熱無惱不動寂滅究竟安樂。時魔生念。今教是人不肯信受而逆酬答。悉能通達反令我疑。雖然更有一理。是王子心少過多過俱不欲受。而菩薩行多諸過咎。久處生死往來眾趣。貪欲嗔恚愚癡等過。非時求者強來從索所愛重物。頭目髓腦及諸身分。菩薩行中有如是咎。是王子心少過尚舍何況多失。今若聞此菩薩行中有如斯咎。或當退轉入小乘法。入泥洹者如是猶差。此則便為大壞其心。思惟是已語王子曰。善哉善哉誠如所言。多過少過皆不應近。是智者法。我所說謬不達汝心。王子當知。唯有泥洹無諸過咎。是故汝當一心勤求。止勿往來經歷生死數受眾苦。王子當知。受胎甚苦。處胎時苦。出時亦苦。愛別離苦。怨憎會苦。是身無常空不堅固。養育勤勞壽命危脆。是無常事甚可怖畏。無邊生死何可窮盡。智者聞是足生厭離。汝向自言。諸佛難值八難離難。人身難得經法難聞信之亦難。汝今皆已具得斯事。不應空舍當生厭離。即于此身便入泥洹。我本意者正欲說此。故先令汝立決定誓。乃謂我言聞已當知。王子答曰。若仁者。言生老病死數數受苦可如所說。若言此身當入泥洹。是則不可。我聞此已。乃于眾生轉增慈悲。眾生可愍于老病死數數受苦。我得阿耨多羅三藐三菩提時。為轉無量老病死苦。而為說法令得永離。仁者希有大見利益。我聞汝說生死苦時。便于眾生而起大悲救護之心。若我此身即入泥洹誰當救者。又今于汝聞是事已。轉堅固我大愿莊嚴。爾時弊魔語王子言。汝說少過尚不應近。今以何故欲入生死。答言仁者。阿耨多羅三藐三菩提中。無一過咎故應習近。魔言王子。無上道中雖無過咎誰當相與。我求佛道尚不能得。而況汝耶。我本生念當得佛道。發是邪心。即時便有無數乞人。來從我索頭目髓腦及諸身分。又言王子。我舍頭目及手足等與諸乞人。血流成河。汝欲見不。答言欲見以為利益。魔即生念。此王子心于無上道如似可轉。作如是言。我欲見此以為利益。魔即化作四大血池。其血充滿。于此池邊流四血河。積諸人頭如須彌山。有始壞者。有已青瘀黃赤白等。亦復變作諸死人尸積若眾山。或截手足或復出眼。或割耳鼻斷諸身分。又作夜叉諸啖人鬼。四邊充滿甚可怖畏。或執刀杖弓矢鉾戟。擔山吐火雷電霹靂。或復變作諸惡蟲獸師子熊羆虎豹之頭。牛馬駝象豬犬之頭。蛇頭魚頭摩伽魚頭。此諸鬼等或執毒蛇或口吐火。或有二頭五頭十頭百千萬頭。或有一舌二舌十舌百千萬舌。一眼二眼五眼十眼百千萬眼。各出大聲甚可怖畏。各共嗔語嗔目看視。嚙唇吐舌四面圍繞。變作如是可畏事已。語王子言。汝今見是四大血池出四大河流血滿不。王子言見。魔言此皆是我本發無上道心時有諸乞人。來從我索頭目髓腦種種身分。所有流血成此大河。汝又見此須彌山等人頭聚不。王子言見。魔言此皆是我往昔施諸乞人所斷之頭。汝復見是如四大山死人尸聚或截手足及耳鼻等諸身分不。王子言見。魔言此亦是我本為菩薩行佛道時。施諸乞人所舍之身。汝復見是四邊夜叉諸惡鬼等可怖畏不。王子言見。魔言若人發阿耨多羅三藐三菩提心。即便為是諸鬼所惱。從乞頭目耳鼻手足種種身分。我從往昔發心已來。斷爾所頭及諸身分。魔復化作大羅剎眾。語王子言。汝又見是羅剎眾不。王子言見。魔言若發無上菩提心者。是諸惡鬼殘食五藏。飲心七渧斷其命根。汝今當知。若不舍離是菩提心。不脫此苦。我本思惟是事甚難終不可得。不能堪受此眾苦惱。是故退轉于無上道。當退轉時即脫此苦安隱快樂。是故我今為利益汝。說如斯事。勿復發是無上道心。汝若發者受此苦分不得解脫。得念王子作是思惟。我于佛所發阿耨多羅三藐三菩提心欲趣父母。是人中路而見沮壞。此或是魔化為人身。若魔所使。或于佛道而起退轉懈怠之心。故來壞我。此人先世必有重罪。是故今有爾所乞人。來索頭目種種身分斷其命根受此衰惱。復次是諸乞人。能助菩薩成無上道。所以者何。此等乞人從處處來。皆以貪欲嗔恚愚癡嫉妒憍慢。故從菩薩非時乞求。若我不能滿此眾生世間愿者。云何能與出世間利。是人懈怠不能深樂無上道故。便生退轉。我今見此轉加精進求無上道。假使我于一息之頃。舍爾所身乃至究竟最后邊身。常于一念舍爾所身。心終不退。我今當發大愿莊嚴。此諸眾生以煩惱力起是罪業。我要當得無上菩提斷煩惱故。而為說法。思惟是已便語魔言。咄哉仁者。甚為希有。大見利益。安隱求者。開菩提者。能示現我如是等事。我見此已發大莊嚴。轉增堅固深樂菩提。時魔生念。今此王子見是變化。倍復精進深樂菩提。作是念已語王子言。仁者若不信受我語。今小相離自當知之。時諸魔民即語魔曰。今是王子不受汝教。可小遠去。我甚饑渴。當壞其身殘食五藏飲其心血。或復有言。汝小遠去。我當碎滅此王子身。或有言曰。汝小避去我索其頭。或有鬼言。我從索眼耳鼻舌等種種身分。有羅剎言汝小離之。今是王子命盡時到。汝欲利益而不肯受。我今殺害食其血肉。世世受胎處胎出胎。我常隨逐而殘食之。有夜叉鬼更相謂言。是人無力不隨主教。今當收捕系縛殺害壞裂其身。時失念魔語羅剎言。汝等小住。我當令此得念王子轉是邪見。為之長夜作善知識。汝等小住當識汝恩。我今欲令生正見心。若復不舍惡邪見者便相隨意。若能轉者當報汝恩。此王子后亦當報我。時失念魔第二第三語王子曰。當受此言。我是深心求益利者。為汝盡形作善知識。今可舍是顛倒邪見。王子當知。是無上道難得難證。汝復欲見諸大菩薩命終之后所生處不。答言欲見。時失念魔即于其處化大地獄。語王子言。汝今見是地獄眾生種種考掠受諸苦不。王子言見。魔言是人皆坐先世初發無上菩提心時。非時求者強來從索所愛重物。以慳惜故起嗔恨心受此罪報。但為外物尚生此中。況復來索頭目髓腦而無嗔心。以嗔心故便受此罪。汝若慳惜不肯與者則生是中。設復與之而生嗔恨亦墮是中。二邊不免俱受此苦。王子當知。若施求者不生嗔心。此諸夜叉亦于胎中。生時生已殺害割截。分裂支體各自持去。王子當知。是菩薩道二邊有過。若與不與俱亦不善。汝不信我。當問是人何故生此。王子問言。咄諸仁者。汝以何故皆生是處。諸人答言。我等往昔修佛道時。于諸求者生慳貪心故生此中。又言我等本求佛道。諸乞人來割截我身。我于爾時生嗔恨心故墮斯處。是故王子。汝當隨順此人所說。莫入是中后生悔恨。爾時王子。即謂魔曰。咄哉仁者。深見利益。示我地獄及此菩薩。吾從今日于所重物。無有慳吝不施之心。若施乞人終不嗔恨。所以者何。生地獄者是慳貪報非布施果。咄哉仁者。今可共詣德王明佛當問此事。隨佛所說俱共行之。失念魔言。我今何用詣佛所為。汝欲往者自可隨意。所以者何。我恐彼佛還教我發無上道心。得念王子。復語魔言。汝自云是深求利者。求安隱者。必共我詣德王明佛。隨佛所說當共修行。如是至三魔亦不肯。王子且置。我本曾已隨佛語故備受眾苦。今不能往。王子即時執手牽引俱詣佛所。頭面禮足于一面坐。以先所論具向佛說。佛言得念。善哉善哉。汝能不隨此人所說。是失念魔。誑惑欲障汝菩薩道。即時王子告失念曰。汝今應當歸佛歸法歸比丘僧。魔言且止。我不歸命佛法及僧。語已便默。爾時王子諦視魔已一心立誓。若我至心求佛道者。當令是魔為比丘形。即時失念剃頭法服。執持應器立于眾中。自見其身出家法服持缽執錫為沙門像。而白佛言世尊。若本無心歸命三寶。強變其形為沙門像。法應爾耶。佛告失念。誰強與汝剃頭法服應法器耶。應即生念。無人與我剃頭法服為沙門者。我今何不棄舍而去。即欲自釋法服應器而不能離。便作是念。我住此眾隨幾所時常為人笑。可于此沒還本宮殿。作是念已忽然不現。上升天宮語諸眷屬。汝等勿謂我為比丘。猶故是本失念魔王。吾欲往詣德王明佛有所嬈壞。而反使我變為此像。甚可笑也。時諸眷屬罵言。禿人勿為狂言。汝則非復是魔天王。今更有王在此宮殿。失念聞已深生惱悔。悲號啼哭還到佛所。德王明佛以神通力。即時化現阿鼻地獄。中有獄卒。持熱鐵丸大如須彌。東西推求失念魔王。為何者是。有人問言。何用之為。獄卒答言。我欲以此大熱鐵丸著其口中。更有人言。此失念魔已作沙門得脫地獄。或有獄卒。持大火山置兩肩上。東西推覓失念魔王。為何者是。有人問言。何用之為。獄卒答言。欲以火山焚碎其身。有人謂言。是失念魔已得出家脫地獄苦。或有獄卒。以鐵刀山猛火炎起置其肩上。東西推求失念魔王。為何者是。有人問言。何用之為。獄卒答言。欲以刀山斬截其身。有人謂言。失念魔王已于德王明佛法中出家脫地獄苦。或有獄卒。肩負大鑊盛滿融銅。東西推覓失念魔者。今何所在。有人問言。汝用之為。獄卒答言。欲以融銅灌其口中。燒其唇舌咽喉五藏燋爛下過。有人謂言。是失念魔于德王明佛法中出家脫地獄苦。或有獄卒。手執鐵叉弓矢牟戟種種器杖。東西推求作如是言。失念魔者今在何所。有人問言。何用之為。獄卒答言。我欲以種種器杖斫刺割截殘害其身。有人謂言。是失念魔王已得出家脫地獄苦。時失念魔。于地獄中。聞諸獄卒可畏音聲。收捕系縛打斫刺割。壞裂其身勿縱令活。聞是事已甚大怖畏。作是念言。今自眼見無所復疑。我定衰退失本天宮入大地獄。諸獄卒等四邊唱喚欲收捕我。今當何怙。唯出家法可以依恃。若佛信我至誠心者。當于佛法出家為道。冀得脫此大地獄苦。可以此意向王子說。作是念已。即向得念。具陳斯事言我欲于佛法出家。得念答言。汝若能以信樂清凈。而發無上菩提心者。然后乃可于法出家。所以者何。諸佛法中不但正以剃頭染服名為出家。隨其出家所應行法。汝當行已乃得出家。失念當知。于佛法中。若有貪著我我所者及分別者。不名出家。失念。汝當先發無上菩提之心。然后正觀。以何法故名為地獄。地獄體性如是推求。必當不得地獄定性。亦復不見入地獄法及不入法。時失念魔即發無上菩提之心。常樂正觀如是法相。不久便得無生法忍。舍利弗。得念王子一心開導是失念魔。令離諸惡至不退地。德王明佛便為之授無上道記。舍利弗。是則名為真菩薩心。諸菩薩等以是心故。能集無量無邊佛法。舍利弗。汝謂失念是異人乎勿造斯觀。即是過去拘珊提佛。于此賢劫度脫眾生已入涅槃。時得念者豈異人乎。今此眾中堅意菩薩摩訶薩是。舍利弗。爾時得念到父母所。于一面立白父母言。我今欲于德王明佛法中出家。于父母前而說偈言。  
　　我于法出家　　父母勿障礙 
　　出家佛所贊　　是眾樂之本 
　　欲得帝王樂　　生天及財富 
　　欲求功德慧　　當于法出家 
　　父母今尊貴　　本行施戒故 
　　更造功德本　　當得為法王 
　　本行施戒忍　　今得為人王 
　　若欲增長善　　今可行出家 
　　人受福報盡　　后墮諸惡道 
　　起重罪業故　　不能值諸佛 
　　若人舍余福　　出家行善法 
　　則能離八難　　常得值諸佛 
　　見佛速得信　　以信生恭敬 
　　敬心順行道　　疾得成菩提 
　　若欲離諸難　　當遠惡知識 
　　隨我學出家　　是眾樂之本 
　　諸天龍鬼神　　及乾闥婆等 
　　無能作障礙　　令我不出家 
　　若欲作障礙　　徒自起罪業 
　　如大力象王　　壞瑣能隨意 
　　我今亦如是　　斷棄貪愛縛 
　　斷已當出家　　無人能轉者 
　　父母敬其德　　默然聽出家 
　　即右繞已去　　逕往詣佛所 
　　詣佛出家已　　無量眾生聞 
　　心皆生信樂　　隨王子出家 
　　王子善知識　　無量長者子 
　　信佛法微妙　　皆共行出家 
　　王聞子出家　　亦舍國尊位 
　　即與八十億　　七十那由他 
　　如是等眷屬　　悉共行出家 
　　爾時王夫人　　聞王出家已 
　　與八萬婇女　　亦共行出家 
　　皆隨此王子　　而發大乘心 
　　如是贊出家　　誰不隨學者  
　　舍利弗。汝謂是得念父種善根王為異人乎。勿造斯觀。即我身是。爾時世尊。而說偈言。  
　　時王及大臣　　婇女諸眷屬 
　　二萬一千歲　　俱凈修梵行 
　　命終時彼佛　　處眾而微笑 
　　與彼王授記　　說其本行愿 
　　是王修梵行　　深發大乘愿 
　　終不墮諸難　　常生無難處 
　　是王無量劫　　供養無數佛 
　　賢劫成世雄　　號曰釋迦文 
　　是王諸眷屬　　得念等比丘 
　　釋迦文佛所　　出家為弟子 
　　皆凈修梵行　　終還得人身 
　　于佛滅度后　　廣分布舍利 
　　斯等于末世　　佛法將滅時 
　　還得共聽聞　　我今所說經 
　　佛慧凈無礙　　演智光所說 
　　諸有所言論　　終歸皆真實 
　　若人聞是法　　深信衣毛豎 
　　則不生狐疑　　我未得受記 
　　若人在末世　　于深法得忍 
　　便應作是念　　我聞法王說 
　　比丘比丘尼　　諸清信士女 
　　能樂是深法　　我皆與授記 
　　佛說此法時　　于大眾會中 
　　具滿八十億　　七十那由他 
　　皆得柔順忍　　為小法王子  
正見品第二十四  
　　爾時世尊告舍利弗。所言正見為何謂也。舍利弗。其正見者。無高無下等觀諸法。又是見者等不異故。故名正見。何謂為等。眼即涅槃不離眼有涅槃。眼及涅槃是二同等。以何故等。非眼眼等。非涅槃涅槃等。何以故。眼中無眼。涅槃中無涅槃。眼中無涅槃。涅槃中無眼。眼及涅槃無二無別。無二別故故名為等。耳鼻舌身意等即涅槃。不離意有涅槃意及涅槃是二同等。以何故等。非意意等。非涅槃涅槃等。何以故。意中無意。涅槃中無涅槃。意中無涅槃。涅槃中無意。意及涅槃無二無別。若無分別是法即空。空即同等。是名正見。又舍利弗。是正見故名為正見。于是正中無有邪相。故名正見。復次是見無稱無量故名正見。云何名為壞正見相。舍利弗。如是諸經違逆不信。不受不贊不如說行。名壞正見。又舍利弗。分別諸法此則名為深壞正見。何以故。無分別者即得正見。如經中說。若圣弟子不念地相。亦復不念此地彼地。我在地中地在我中。不念余大水火風等。不念梵世光音遍凈。不念廣果無誑無熱空處識處無所有處非有想非無想處。不念涅槃。亦復不念此彼涅槃涅槃中我我中涅槃。舍利弗。又正見者無一切見。何以故。諸有所見皆是邪見。無一切見即是正見。舍利弗。又正見者不可言見。何以故。一切言說但空音聲。或人于此而生貪著。舍利弗。又如如來所知正見。于是見中無有邪見。何以故。一切言說皆住如中。如不可說言說亦然。舍利弗。一切身業亦復如是安住如中。無正無邪無有分別。舍利弗。一切諸業皆住如中。非正非邪無有分別。一切業報亦住如中。如業相說。是故如來真實說者。作如是言。若有作業必有業報。業報隨業。如是舍利弗。是智名為分別五道。五道智者皆是非智。一切五道從非智生。舍利弗。菩薩聞是不應驚畏起退沒也。舍利弗。有四種法。若習近者。增長愚癡不生智慧。何謂為四。讀諷修習外道經典。是增愚癡不生智慧。親近修習諸邪見法。是增愚癡不生智慧。樂決斷事。是增愚癡不生智慧。斯諸深法與空相應。不受不讀亦不正觀。是增愚癡不生智慧。是名為四。舍利弗。違此四法能生智慧應當修習。何謂為四。修習正見能斷邪見。是第一法。能破愚癡得生智慧。若有讀誦外經典處。修凈行者當遠舍離不應止住。是第二法。能破愚癡得生智慧。舍利弗。若諸住處有斷事人。修凈行者不應同止。若欲住者但說正道莫雜非法。以滅是事安隱同行。亦為折伏非法者故。亦和合僧不令壞故。是第三法。能破愚癡得生智慧。舍利弗。斯諸深經一心聽受。如說修行為人敷演令法久住。是第四法。能破愚癡得生智慧。是名為四。舍利弗。菩薩法者。深行慚愧持戒律凈。不起業故。菩薩應生無所畏心。莊嚴愿故。菩薩常應修大人行起大進行不懈息故。  
嘆教品第二十五  
　　佛告舍利弗。菩薩若為擁護正法了達真論。問我弟子。如來爾時甚為慶慰。何以故。繼佛種故。是故汝等聲聞弟子。應為菩薩演說正法示教利喜。當得無量無邊福德。舍利弗。若我弟子比丘比丘尼優婆塞優婆夷。念佛念法亦念如來。為求法故無量無邊阿僧祇劫受諸勤苦。以如是念為菩薩說乃至一偈。又作是念。此諸菩薩或聞是法示教利喜。當種善根修習佛法。得阿耨多羅三藐三菩提。為斷無量無邊眾生無始生死諸苦惱故。而為說法。所得福德。假令有形若四天下。所有眾生皆得人身。于此福德各持一分。搏若須彌山。而此福德猶不滅盡。又舍利弗。置四天下若小千中千大千世界所有眾生。有色無色有想無想非有想非無想。假令一時皆得人身。各以一器大如須彌。于此福德盛滿而去。猶不滅盡。舍利弗。我諸弟子比丘比丘尼優婆塞優婆夷。為菩薩說一四句偈示教利喜。得是無量無邊福德。舍利弗。是諸菩薩若知此人為其說法。得大利益故能得成爾所佛法。又能增長佛之智慧。若以頂戴及肩荷負。一切樂具而供給之。乃至得成無上菩提。先為說法令見四諦。舍利弗。是諸菩薩雖作如是供給利益未報其恩。何以故。由此人故能見無量無邊佛法。是故當知為諸菩薩講說法者其恩難報。舍利弗。乃往過去無量無邊阿僧祇劫。爾時有佛。號曰普守如來應供正遍知明行足善逝世間解無上士調御丈夫天人師佛世尊。壽七萬歲。其聲聞眾有三大會。初會說法八十那由他人皆得成道。中會說法六十那由他人。后會說法四十那由他人亦皆得道。舍利弗。彼佛滅后正法住世滿四千歲法欲滅時。有一比丘名曰妙智。利根聰達多聞智慧。時閻浮提王名曰歡喜。王所住城亦名歡喜。其城縱長十二由旬廣七由旬。豐樂安靜人民充滿。時此城中有一長者名曰柔軟。長者有子名曰利意(丹喜)。詣妙智所于一面坐。妙智比丘即時為說菩薩之法。是長者子聞法歡喜。即持寶衣價直億金以為供養。作如是言。善哉法師。所說微妙愿顧我舍說如斯法。當令我等獲大利益。法師法施亦復大果。我從今日當盡形壽。供養衣服飲食湯藥資生所須。并及法師同意徒友。我亦盡形供養供給。妙智比丘可言善哉。時長者子頭面禮足右繞已去。于后妙智往詣其舍。教化利意(丹喜下同)父母眷屬。皆令志求無上菩提。是長者子以此福德。經歷無量阿僧祇劫未曾離佛。常得聞法。遇善知識。舍利弗。汝謂利意是異人乎。勿造斯觀即我身是。時利意父柔軟長者迦葉佛是。舍利弗。汝意謂是利意父母家內眷屬。于無上道有退轉乎。勿造斯觀。何以故。是諸人等皆已必定無上菩提。今于我所凈修梵行。吾即為授無上道記。舍利弗。妙智比丘即于彼身而般涅槃。若此比丘不以小乘入涅槃者。但為利意一人說法福德因緣應成佛道。況乃復為柔軟長者及諸眷屬說法福德。舍利弗。若是比丘不入涅槃。不見世界所有一切供養之具能報其恩。何以故。我從妙智得聞法故。逮大凈妙甚深佛法。是故當知。若人能為菩薩說法示教利喜。必獲無量無邊福德。何以故。菩薩發心為起無量利益事故。舍利弗。譬如大海初漸起時。當知皆為有價無價摩尼寶珠作所住處。此寶皆從大海生故。菩薩發心亦復如是。初漸起時。當知便是諸智慧寶之所生處。若有世界及出世界有漏無漏有為無為若垢若凈一切法器。舍利弗。譬如大海初漸起時。當知便為大身眾生作所住處。從中生長滋育繁茂。菩薩發心亦復如是。初漸生時。當知便為無量無數大智慧身大善根身諸眾生身作所住處。皆依是心漸得增長。舍利弗。譬如大海初漸起時。當知便為諸大龍王作所住處。其大龍王不為金翅之所吞食。雙翼扇風亦不能惱。是諸龍王從大海出。能起大云覆八萬洲。普注洪澤無不沾洽。舍利弗。菩薩發心亦復如是。初漸生時。當知便為成佛道時大菩薩龍作所住處。是大龍王不為金翅之所吞食。如是菩薩住深佛法。魔若魔民不能得出。是大龍王不為金翅翼風所惱。若欲惱者即時消滅。菩薩如是。魔若魔民不能惱壞。欲生惱心即皆消滅。能壞魔縛魔業魔事。舍利弗。是大龍王從大海出。于四天下及八萬洲。普降慧澤皆令沾洽。卉木叢林百谷藥樹皆得生長。亦令二足四足眾生無饑渴想。降此雨已還處本宮。大菩薩龍亦復如是。從佛法出。能于三千大千世界城邑聚落雨大法雨。能斷無量無數眾生三種渴愛欲愛色愛及無色愛。舍利弗。譬如大海初欲成時。于四天下八萬諸洲。所有流水及大小雨江河泉源流入其中。皆悉能受不增不減海法應爾。種種水入皆舍本名俱名海水。皆失本味同為一堿。菩薩發心亦復如是。從初欲成至得阿耨多羅三藐三菩提時具足佛法。能以智慧斷眾生疑。諸大論師福德智慧善根已成若未成者佛為斷疑。皆失本稱但同一號名佛弟子。如大海水等一堿味。我諸弟子同得離欲一解脫味。舍利弗。譬如大海漸次轉深。若大海水初便頓深。諸求寶者無能得入。以漸漸深乃至無等故成大海。諸菩薩心亦復如是。初發意時漸漸轉深乃成無等。舍利弗。是菩薩心漸漸深者。是檀波羅蜜。尸波羅蜜。羼提波羅蜜。毗梨耶波羅蜜。禪波羅蜜。其甚深者。所謂波若波羅蜜是。無等深者諸佛法也。舍利弗。若菩薩道初便頊深證于實際。無量眾生求法寶者則不能入。舍利弗。譬如大海所以成者。皆為利益一切世界。菩薩發心亦復如是。從初已來皆為利益一切世界。舍利弗。譬如大海初漸起時有寶洲性。菩薩發心亦復如是。初便漸有念處正勤四如意足根力覺道及諸禪定背舍三昧法寶洲性。舍利弗白佛言。希有世尊。能樂說是大海諸喻。以明菩薩發心福德無量無邊。佛告舍利弗。菩薩心者。非大海喻所能知也。何以故。是心深發大愿莊嚴。如來若說此心福德。若滿一劫若過一劫猶不能盡。何以故。諸菩薩等發如是心能成大事。難勝難壞最上最妙。能與眾生一切樂具。轉三界苦生大智慧。難測崖底無所障閡大智光明。舍利弗。以要言之。諸菩薩心所成大事說不可盡。舍利弗。譬如三千大千世界初漸起時。當知便為其中所有一切眾生作依止處。菩薩如是初發阿耨多羅三藐三菩提心。當知便為無量眾生得智慧故。舍利弗。譬如須彌山王初漸起時。當知便為無量諸天作所住處。因是山王。忉利諸天便能破壞阿修羅眾。菩薩如是初發阿耨多羅三藐三菩提心。修道成佛能為無量無數弟子作依止處。如忉利天因須彌山則能破壞阿修羅眾。如是眾生因如來故能壞魔眾。舍利弗。譬如鐵圍山王初漸起時。當知便為其中眾生。障蔽八哆呵婆羅風便不能壞。菩薩如是初發無上菩提之心。漸次轉高堅固難沮。當知能為親近菩薩所有眾生。障諸魔風使不惱壞。舍利弗。如雪山王初漸起時。當知便為諸藥草木依止生處。菩薩如是。初生之時。便為無量無數眾生。習諸法藥壞煩惱疾。舍利弗。譬如寶性初始生時。當知便為無量百千萬億眾生作利益分。菩薩如是。從初始起大智寶性。當知便為無量無邊阿僧祇眾生作利益分。舍利弗。譬如日天子宮初欲成時。當知便為照四天下八萬諸洲能照能熱。菩薩如是從初始起漸漸增長成佛住處。當知便為三千大千世界眾生作大法明。亦能干竭諸貪愛恚煩惱淤泥。舍利弗。譬如阿耨達池初漸起時。當知便為阿耨達龍作所住處。從此池邊流四大池。皆為二足四足眾生而作利益。斷除渴乏生諸金寶漸入大海。是大乘法初漸起時。亦復如是。一切菩薩因是乘故。能習佛法。得阿耨多羅三藐三菩提已。則能流演四大法河。謂義無礙。法無礙。言辭無礙。樂說無礙。空無相無作八背舍味根力覺道。如是諸音。無量無數眾生聞已。斷煩惱渴。能令得證永離實際。如是舍利弗。諸菩薩心初漸起時。能成大事難勝難壞無等等事。亦大利益無量眾生。令發無上菩提之心。舍利弗。如來雖作是說不能窮盡。是故當知。有人能為菩薩說法示教利喜。所得功德無量無邊不可稱數。舍利弗。我以佛眼觀此福報不見邊際。隨向何乘皆能得到。如人施佛所種善根。乃至涅槃終不中盡。舍利弗。乃往過世。有一菩薩名曰樂法。生長王家。所聞善言皆寫讀誦。時此王子。為求法故游諸國邑。時有一人住深坑側。語樂法言。王子汝來。我當相與佛所說偈。時此菩薩上坑岸上。呼其人言。咄善男子。汝當與我佛所說偈。是人答言。不空相與。樂法菩薩。身著寶衣。此衣價直二十億金。摩尼瓔珞以為咽飾。其珠價直四十億金。是人見已心生貪著。作如是念。若此王子。與我寶衣摩尼瓔珞。然后當與佛所說偈。爾時王子語是人言。為須何物當以相與。汝當與我佛所說偈。是人貪心增長熾盛。語菩薩言。若能與我所著寶衣及珠瓔珞。聞佛偈已投此深坑。能如是者當先立誓。然后為汝說佛一偈。王子答言。咄哉仁者。汝欲令我投此深坑為得何利。是人答言。我無所得。但恐汝今舍此寶衣及珠瓔珞。既聞偈已便生悔心。恃豪勢力而還奪我。王子答言。汝但說之。我終不悔。是人即言。若不肯誓。當知汝心則為已悔。菩薩復言。汝但說之。當相隨意與汝寶衣及珠瓔珞。亦投深坑。是人聞誓便為菩薩說佛一偈。爾時菩薩即與寶衣摩尼瓔珞。又立誓言。若我誠心。舍此寶衣及摩尼珠歡喜無悔。以是實語。當令我今從高墜下安隱平住無所傷損。作是誓已便自投身。未到地頃。四天王來徐接置地。安立而曰。咄人希有。佛所說偈甚深微妙有大利益。是人即便從高而下。到菩薩所作如是言。王子希有能為難事欲求何法。菩薩答言。我以是法。當得阿耨多羅三藐三菩提。成佛道已。未度者度未解者解。未滅者滅未安者令得安。舍利弗。是人聞已便生信心。語菩薩言。還取寶衣及諸瓔珞。何以故。汝服寶衣佩此珠瓔正是所宜。菩薩答言。是不可也。猶如人吐豈可還食。是人白言。若不還取愿受我悔。后作佛時當見救濟。舍利弗。汝謂爾時樂法王子為一偈故。脫身寶衣及摩尼珠與彼人已。又以自身投深坑者。豈異人乎。勿造斯觀即我身是。爾時是人為我說偈。后于我所得信心已。作如是言。汝成佛時當度我者。豈異人乎。勿造斯觀今和伽利比丘是。舍利弗。我曾一時與諸比丘。處在深澗游空經行。時和伽利在高岸上。我呼之言自投身來。信佛語故便自投身。無所傷損得六神通。舍利弗。汝且觀是善根之力。是人為我但說一偈。信我語故自身歸依今得解脫。舍利弗。是人以貪心為本。種諸善根尚得漏盡。況復有人信受我語。了達佛慧。說菩薩法一四句偈示教利喜。我不見此福德有盡除入涅槃。  
佛說華手經卷第八 毀壞品第二十六  
　　舍利弗。白佛言世尊。若人為菩薩說一四句偈示教利喜。助成佛道得爾所福。若復有人為欲破壞菩薩心故而作障礙。當說是人得幾所罪。何以故。若已壞亂當壞亂者。聞是罪已便自改悔。佛告舍利弗。若人作礙壞菩薩心得無邊罪。如人欲壞無價寶珠。是人則失無量財利。如是舍利弗。若人壞亂菩薩心者。則為毀滅無量法寶。舍利弗。如種藥樹。有人剪伐不令增長。是人則壞無量眾生療治病法。令多眾生為病所困。如是舍利弗。若人欲壞是菩薩心大安樂心。滅除無量眾生苦患大智藥心。當知是人則令無量無數眾生為諸貪恚癡慢慳妒諂曲無慚無愧諸煩惱病之所侵害。亦令無量阿僧祇眾生失于涅槃安穩住處。舍利弗。若人毀壞阿耨達池殺大龍王。當知是人則為壞失二足四足渴乏眾生八德之水。如是舍利弗。若人壞亂菩薩心者。則為破壞能除無量眾生渴愛八圣道水。舍利弗。譬如有人壞日宮殿。是人則為滅四天下眾生光明。如是舍利弗。若人壞亂菩薩心者。當知是人則為毀滅十方世界一切眾生大法光明。舍利弗。如人破壞一切寶性。當知是人則壞無量眾生珍寶。如是舍利弗。若人壞亂菩薩心者。當知是人則壞無量阿僧祇眾法寶之分。亦為毀滅如是諸經令不聞見。舍利弗。如從寶性出無量寶給足眾生。如是舍利弗。諸菩薩心是法寶性。從此法寶生諸佛法不可思議神通智力。是故舍利弗。當知破壞菩薩心者。則得無量無邊深罪。舍利弗。如人惡心出佛身血。若復有人破戒不信。毀壞舍離是菩薩心者其罪正等。舍利弗。置是惡心出佛身血。我說具足五無間罪。若人毀壞菩薩心者其罪過此。何以故。起五無間罪尚不能壞一佛之法。若人毀壞菩薩心者。則為斷滅一切佛法。舍利弗。譬如殺牛則為已壞乳酪及酥。如是舍利弗。若人破壞菩薩心者。則為斷滅一切佛慧。是故舍利弗。若人破戒不信。呵罵呰毀壞菩薩心。當知此罪過五無間。舍利弗。置是無間之罪。令四天下滿中阿羅漢。若有一人皆奪其命。汝意云何。是人得罪寧為多不。舍利弗言。甚多世尊。佛言。我今告汝。若人呰毀壞亂菩薩。令其信受舍離是心失佛智慧。比前罪者。百分千分百千萬分尚不及一。乃至譬喻亦不能及。何以故。雖奪爾所阿羅漢命。而不能障諸佛十力四無所畏四無礙智十八不共法大慈大悲佛不虛行。不障如來象王回觀師子奮迅無見頂相。不障如來吹百千種具足法貝。亦不妨轉無上法輪。不障圣主自在神力。亦復不障能知眾生諸根利鈍種種欲樂差別智慧。舍利弗。若菩薩發阿耨多羅三藐三菩提心。得成大乘堅誓莊嚴。若有人來壞亂此心令其退舍。是人則障佛十種力乃至眾生種種欲知。舍利弗。置四天下。若滿三千大千世界諸阿羅漢。譬如竹葦稻麻叢林。若有一人皆奪其命。汝意云何。是人得罪寧為多不。甚多世尊。舍利弗。若復有人懷恚輕慢破戒不信。毀壞散亂是菩薩心。此人得罪唯佛能知。何以故。此人壞亂菩薩深心。則為毀滅一切佛法斷諸佛種。何以故。若無菩薩最初心者。云何當有如是佛慧佛自在力出于世界。是故舍利弗。比無上心大心深心諸菩薩心。若在比丘比丘尼優婆塞優婆夷天龍夜叉乾闥婆阿修羅迦留羅緊那羅摩睺羅伽人非人所。一切世界皆應禮敬。何以故。有此心者當知即是未來世尊。舍利弗。汝意云何。如來稱贊是菩薩心。頗于是中分別齊限眾生名字。若剎利家婆羅門家居士大家轉輪王四天王天釋提桓因。若忉利天若炎摩天兜率陀天化樂天他化自在天。若梵天若大梵王諸名字不。不也世尊。何以故。世尊但說如是凈心大心深心。汝意云何。若我如是稱贊此心。是中頗說若大力士如那羅延等。若少若老富貴貧賤上下人不。不也世尊。舍利弗。汝見是心所在之處。若少若老富貴貧賤有力無力。汝等皆應敬念防護助成此人。是為聲聞無上報恩。能以法施化菩薩故。舍利弗。若聲聞人能如是者。則為具足供養如來。謂能示教令諸菩薩于無上菩提心不退轉。舍利弗白佛言。世尊。菩薩有三種心。一初發心。二者轉心。三曰成心。是三心中。世尊稱贊攝護何心。佛言。如是如是。如汝所言。菩薩有三種心。初心轉心及已成心。舍利弗。是中如來稱贊攝護初心轉心。令其得成。何以故。若或有人發阿耨多羅三藐三菩提心。令不退轉墮于聲聞辟支佛地。以不墮故漸當得成無上菩提。是故菩薩發菩提心。應當觀察是心空相。舍利弗。何等是心云何空相。舍利弗。心名意識即是識陰。意入意界心。空相者。心無心相亦無作者。何以故。若有作者則有彼作。而此人受若心自作則自作自受。  
　　舍利弗。是心相空無有作者無使作者。若無作者則無作相。若人戲論是心相者。則與無礙空無相諍。若與無礙空無相諍。是人則與如來共諍。與如來諍。當知是人則墜深坑。其深坑者。則謂地獄餓鬼畜生。及諸得見陰界入見我見人見眾生之見。舍利弗。取要言之。佛法僧見及涅槃見。如是皆名有所得見。如是諸見為惡趣原。眾生貪著是諸見故因墜深坑。亦陷他人令墮深坑。其深坑者。則謂五道生死是也。爾時會中有一乞人名曰撰擇。從坐而起恭敬合掌。白世尊曰。我今不欲墮是深坑。亦不欲與如來共諍。我從昔來生如是心。欲得阿耨多羅三藐三菩提。還自生念。我是貧人多諸苦惱資生艱難。此諸剎利及婆羅門居士大家。尚不能習無上菩提。況我乞人第一貧賤。今從佛聞稱贊如是菩薩初心。此中不說剎利大姓婆羅門家居士大家及四天王釋提桓因忉利天炎摩天兜率陀天化樂天他化自在天。不說梵世及梵天王。亦復不說貧富貴賤。我從今日定發阿耨多羅三藐三菩提心。不自輕身。佛言。善哉撰擇。汝今乃能隨學如來。決定發此無上道心。爾時撰擇即于佛前。而說偈言。  
　　我不求稱贊　　稱贊非上妙 
　　欲求最勝意　　謂佛無上智 
　　佛于世界上　　亦世界無上 
　　于苦惱眾生　　能為作歸依 
　　佛證無漏法　　微妙凈無量 
　　愍眾生故說　　度脫生死患 
　　佛神力無礙　　光明亦無邊 
　　得無岸智慧　　福德巍巍尊 
　　世尊我本心　　亦謂得成佛 
　　心還生退沒　　誰與貧賤者 
　　有諸王居士　　釋梵諸尊神 
　　大神德人天　　是尚不能得 
　　況我貧賤者　　乞丐自濟命 
　　佛智世無上　　云何而可得 
　　世尊知我心　　告舍利弗言 
　　我說是發心　　無貧富貴賤 
　　亦不說剎利　　婆羅門居士 
　　諸天龍鬼神　　但說發凈心 
　　今聞佛所說　　我心得大力 
　　謂必當成佛　　能發深心故 
　　天地可易位　　須彌可粉塵 
　　虛空尚可變　　我心不可轉 
　　假使眾生類　　一切皆為魔 
　　悉來見嬈亂　　我心定不轉 
　　若人于我前　　而作如是言 
　　佛智甚難得　　誰與貧賤者 
　　我聞已答言　　汝是貧賤者 
　　汝無有信財　　我有當作佛 
　　諸佛無有性　　亦無有定種 
　　但一心回向　　于無上大乘 
　　是則諸佛性　　亦為如來種 
　　一心求佛道　　供養故成佛 
　　我不惜身命　　亦不貪世樂 
　　唯志無上道　　度一切眾生 
　　今于法王前　　真實語無畏 
　　若當有錯謬　　唯佛哀愍說  
　　爾時世尊。以偈答言。  
　　汝發無上心　　乘于無上乘 
　　是中無錯謬　　當成佛法王 
　　撰擇聞佛說　　心得無量喜 
　　以心善凈故　　飛高七多羅 
　　世尊時微笑　　口出五色光 
　　普照明天地　　還從頂上入 
　　阿難即合掌　　咨問兩足尊 
　　世雄智無礙　　此為何所因 
　　是王舍城中　　最下賤乞人 
　　住在于空中　　合掌禮敬佛 
　　今諸天龍王　　夜叉人非人 
　　皆一心合掌　　禮敬是乞人 
　　我今問世尊　　何故笑放光 
　　誰專行佛道　　而欲為授記 
　　誰當住佛道　　而發無上心 
　　當證最勝慧　　度眾老病死 
　　誰當坐道場　　破壞魔王軍 
　　得無上佛道　　轉最妙法輪 
　　誰當獲大智　　逮無量神通 
　　得普智無礙　　分別眾生根 
　　誰當得梵音　　言說皆奇特 
　　真智無礙故　　所演無變異 
　　誰證無上道　　常處微妙定 
　　了達三界心　　哀愍故說法 
　　誰當說法時　　天人皆歡喜 
　　當得不虛行　　象王回觀法 
　　誰為大眾導　　嚴凈佛世界 
　　離一切諸難　　廣開寂滅道 
　　大神德世尊　　我當問此事 
　　何緣故微笑　　愿說令眾喜  
　　爾時世尊告阿難曰。如來因是撰擇乞人。是故微笑放大光明。即時會中天龍夜叉緊那羅摩睺羅伽人非人等。有八十億那由他眾。皆發無上菩提之心。我為是等授阿耨多羅三藐三菩提記。爾時世尊欲明此義。而說偈言。  
　　如來說此因緣時　　滿八十億那由他 
　　眾生悉發無上心　　此等皆當成佛道 
　　今是撰擇深智人　　歡喜合掌立空中 
　　恭敬贊嘆供養我　　自愿逮覺如今佛 
　　是人福德因緣故　　終不墜落諸惡趣 
　　生生常離八難處　　世世恒得見諸佛 
　　既得值遇諸佛已　　為得無上菩提故 
　　寶蓋幡幢及華香　　以此供具供養佛 
　　歷代諸佛修道時　　上妙衣服及眾味 
　　床榻臥具亦湯藥　　以此供具供養佛 
　　當漸次第值彌勒　　為求佛故深加敬 
　　以七十億那由他　　摩尼寶珠為供養 
　　一一摩尼珠光明　　能照八十由旬內 
　　集此寶珠眾光力　　悉能遍照諸世界 
　　又以七寶起塔廟　　滿七十億那由他 
　　其塔縱廣各十里　　以眾妙寶為莊嚴 
　　衣服床榻及茵褥　　亦七十億那由他 
　　以如是諸莊嚴具　　上彌勒佛及眾僧 
　　安居三月設供養　　如是不倦經百歲 
　　是人然后當出家　　彌勒法中修梵行 
　　如是愛樂恭敬心　　深加供養彌勒佛 
　　漸次習行菩薩道　　悉見賢劫一切佛 
　　從是復得見諸佛　　其數過如恒河沙 
　　見已心得深善凈　　皆加供養修佛道 
　　是人凈心福德報　　我今略說不能盡 
　　其果無量無可喻　　誰聞是已不求佛 
　　是人往來生死中　　恒河沙劫求佛道 
　　末后當證無上智　　成佛號名集堅實 
　　壽命算數一千劫　　時佛世界甚清凈 
　　閻浮提地亦莊嚴　　如須彌頂忉利宮 
　　集堅實世尊　　聲聞大眾會 
　　過億那由他　　如恒河沙數 
　　一一大會中　　如恒河沙人 
　　皆得阿羅漢　　自在神通力 
　　悉通達三藏　　明了諸問答 
　　如我舍利弗　　智慧中第一 
　　有菩薩大會　　其數復倍上 
　　彼佛大菩薩　　亦名阿逸多 
　　彼諸菩薩眾　　得無生法忍 
　　轉身生諸國　　隨處各成佛 
　　一一大會中　　恒沙數菩薩 
　　彼佛與授記　　當成無上道 
　　彼佛滅度后　　法住滿一劫 
　　舍利廣流布　　亦如我滅后 
　　集堅實舍利　　天人所供養 
　　隨眾生所樂　　現諸神通力 
　　是舍利塔廟　　皆以七寶成 
　　欄楯及寶柱　　香華眾幡蓋 
　　以是妙寶飾　　莊嚴如來塔 
　　以此諸塔廟　　嚴凈閻浮提 
　　若人持眾華　　供養于佛塔 
　　即變成華蓋　　有如是神力 
　　集堅實世尊　　形像在諸塔 
　　隨眾生所樂　　微笑現光明 
　　大光普照已　　還入于本處 
　　若入頂相中　　自知受佛記 
　　若光從口入　　知受緣覺乘 
　　光若從臍入　　自知受聲聞 
　　彼世尊形像　　有是神通力 
　　如是滿一劫　　劫盡乃當滅 
　　有為法無常　　故當勤行進  
　　爾時舍利弗白佛言。希有世尊。撰擇乞人如是下賤而心已成上妙貴法。何有智者輕賤之也。佛告舍利弗。如是如是。如汝所說。何有智者輕賤此人。唯除凡夫無聞無智。舍利弗。以是義故我經中說。智者不應輕量他人。輕量他人則為自傷。舍利弗。汝意謂此撰擇乞人本來頗為天龍夜叉乾闥婆阿修羅摩睺羅伽人非人等所敬禮不。不也世尊。何以故。此貧賤人未為如來所授記時。無人禮敬。今為世尊所授記已。一切天人阿修羅眾咸皆禮敬。舍利弗。是為諸佛未來世中無礙知見。不與聲聞辟支佛共。是故舍利弗。我諸弟子信受佛語。若為眾生演說法時。應先稱揚佛之神德。眾生聞已或能發心求佛智慧。以發心故佛種不斷。舍利弗。一切世界鮮有眾生。為他求利自利利人。是最為難。舍利弗。且置為他求利。眾生之中能自利者是人尚難。何以故。今凡夫人。欲求自利而乃自傷。何以故。舍利弗。我不見人若侵害他自不衰惱。是故當知住自利因是則為難。又于是中自利利他最為甚難。故舍利弗。若人毀發大乘心者。當知是人不能自利亦不利他。斯則不名修行道者。舍利弗。是愚癡人行于邪道。為失自利亦失他利。以此因緣故是人當得八衰惱法。何謂為八。失所愛重。親友家屬。國界衰亂。財產日耗。災火焚燒。縣官所侵。諸根毀壞。死入地獄獄卒考掠。是名為八。復次有八大不安法。何謂為八。謂生地獄餓鬼畜生是大不安。若得人身常生邊地不識善惡。無佛無法無圣眾處是大不安。設得人身生于中國。聾盲喑啞癃殘百疾。是亦名為大不安法。雖生中國具足人身。常為衰弊心懷諂曲虛偽奸詭。是亦名為大不安法。受外道教。好于邪論邪見惡行。亦成不凈身口意業。諸佛賢圣尚不能救。是亦名為大不安法。若生中國具足人身。佛得道夜即便命終不值佛法。是亦名為大不安法。是為輕毀求佛道者八不安法。舍利弗。當知是人若生地獄。必墮阿鼻大地獄中。得大身形多受眾苦續起重罪。若墮畜生為惡蟲獸。恒苦饑渴侵奪他命。殘食肌肉以自濟活。隨所生處續增罪業。若為水性作摩伽魚。縶民伽羅失收摩羅。及郁陀羅等人所網鉤。生被切割備受眾惱求死不得。若復陸生或為駝驢牛羊豬犬。若作駝牛為人穿鼻。身常負重加諸杖痛。呻呼大[口*睪]無有救者。中路疲乏不能前進。命未盡間生被割剝殘食其肉。猶并罵言多食喜臥大折損我。舍利弗。汝且觀是罪業因緣。如我所知若廣說者。從劫至劫猶不能盡。舍利弗。取要言之。若人毀壞菩薩心者。若離八難無有是處。何以故。是人續起眾罪業故。當知汝等得脫此難為自救濟。  
眾雜品第二十七  
　　佛告舍利弗。有四救法。何謂為四。怖畏眾生如來能救。入邪徑者圣道能救。諸惡業者念處能救。在八難者菩薩能救。是名為四。舍利弗。有四安法。何謂為四。生得值佛名為大安。得無難處名為大安。能信佛法名為大安。具圣正見名為大安。是名為四。舍利弗。復有四法能成事業。何謂為四。四大調和令身得安。正見能生質直凈心。見佛得信為眾樂因。發無上心能滅無量無數眾生諸煩惱病。是為四法能成事業。又舍利弗。世有四愿。何謂為四。諸病瘦者愿欲得活。饑渴所逼愿得食飲。苦惱所切愿欲得樂。行崄路者愿得安隱。是為四愿。又舍利弗。世界凡有四貪著處。以貪著故當墮惡道。何謂為四。一者貪身。二貪壽命。三利財產。四耽愛欲是。名為四。舍利弗。有七藏處。謂風藏生藏熟藏冷藏熱藏見藏欲藏。舍利弗。是諸藏中欲藏最牢。此欲藏者為何所依。依于涕唾痰[病-丙+(企-止+(套-大))]膿血筋骨皮肉心肝五藏腸胃屎尿。爾時會中有一居士名曰撰擇。居士有妻其名妙色。面貌端嚴姿容挺特。撰擇居士深生愛著煩惱熾盛。聞佛所說。即白佛言。世尊。莫作是說。貪欲之心起于屎尿。何以故。我妻端嚴無諸臭穢。佛知居士貪垢情深。即時化作一婦人像。端嚴凈潔狀如妙色。整容徐步來入眾中。居士見已即作是念。我妻何緣來入此會。作是念已即問之曰。汝以何故而來此耶。答曰欲聽世尊說法。居士即牽自坐衣上。佛以神力令是婦人糞污其衣。使此居士不堪臭處。以手掩鼻顧視在右。誰為此者。時跋難陀在右邊坐。語居士言。何故掩鼻而顧視我。答言是處甚大臭穢。以佛神力。令跋難陀及諸眾會見此婦人便棄糞穢污居士衣。時跋難陀語居士言。且觀汝妻所為臭穢。居士答言。我無所疑。我妻凈潔身無諸穢。若有疑者自當觀之。語跋難陀。我意謂汝為此穢污。時跋難陀即大恚怒。從坐而起語居士言。汝無慚愧。誰名字汝為居士耶。汝今應名屎居士也。何不自以手牽汝妻坐衣上耶。汝妻坐時便此糞穢。汝自坐上為屎所涂。而無羞恥反欲謗人。會中唱言。此屎居士可遣出眾。便謂之言。不凈弊人不應在眾。即以手牽令出眾外。撰擇心惑語其妻曰。我敬汝故令坐衣上。汝為大人法應爾也。妻即答言。汝近屎囊自應爾也。居士爾時即生厭心。欲去衣糞更污身體。謂跋難陀。當何方便得離此穢。跋難陀言。非直此糞污染汝身。更有諸衰是汝之分。若欲離者當遠逃逝。以汝妻糞令此大眾頭痛悶亂。居士答曰。諸釋子等皆多慈愍。汝甚惡口乃如是耶。跋難陀言。如汝今者何可慈愍。佛之所語而敢違逆。作如是言。我妻端嚴無諸臭處。汝今自觀為凈潔不而欲謗我。爾時居士謂其妻曰。汝可還歸。既遣之已語跋難陀。我今明見女人諂曲多諸過咎不凈充滿。心生厭離。欲于佛法出家為道。跋難陀言。汝今形體臭穢如是。若以香涂經歷年載。然后或可堪任出家。居士答曰。我若涂香經歷年歲。或身無常或佛滅度。壞我出家求道因緣。今若見聽得出家者。我不復往城邑聚落。僧房精舍作阿蘭若。乞食納衣于空閑處。誰聞我臭。佛言。居士。汝欲于我法中出家。即白佛言。唯然世尊。佛言。善來。汝為沙門修行梵行。即時居士須發自落袈裟著身執持應器如比丘像。佛為說法苦集滅道。聞四圣諦得法眼凈成須陀洹。重為說法教化漸令得斯陀含阿那含果。過是夜已執衣持缽。詣王舍城次行乞食。遂到本舍在門外立。時妻妙色。自見其夫剃頭法服出家為道。即語之曰。法應見舍為沙門耶。撰擇答言。汝昨法應于我衣上便棄不凈污我身也。妙色答言。汝為比丘應謗人也。我從父舍到汝家來未見外門。況詣竹園至彼會中。爾時比丘語妙色言。有跋難陀為我時人。于大眾中見遣令出。時有惡魔隨逐撰擇。而語之言。汝昨見者非妙色也。是化所作眩惑汝心。今可還以五欲自娛。沙門瞿曇欺誑汝耳。汝今虛妄非實比丘。瞿曇沙門常以此術誑惑多人。令其出家如今誑汝。撰擇比丘證真法故即覺魔為。謂言惡人。汝亦變化我亦變化。是妙色姊俱為變化。佛所說法皆空如化。爾時妙色聞此法已。即于諸法遠塵離垢得法眼凈蠲除疑悔不隨他語。于佛法中得無畏力。謂撰擇言。所為甚善。能于佛法樂修梵行。我亦于法出家為道。佛告舍利弗。若人發心求菩提者應離四法。何謂為四。離惡伴黨諸惡知識及不善行。是為初法。所應離也。又舍利弗。若人發心求菩提者。應當離于貪著女相。不與世人共處同事。是第二法。所應離也。又舍利弗。若人發心求菩提者。應當離于外道書論。謂裸形論。路伽耶論。末伽梨論。非佛所說不應親近聽受讀誦。是第三法。所應離也。又舍利弗。若人發心求菩提者。不應親近邪見惡見。是第四法。所應離也。舍利弗。如來不見更有余法深障佛道如此四法。是故菩薩應當舍離。又舍利弗。若欲疾得無上菩提。當修四法。何為謂四。菩薩應當隨善知識。善知識者謂諸佛是。若聲聞人能令菩薩住深法藏諸波羅蜜。亦是菩薩善知識也。應當親近供給禮敬。又舍利弗。菩薩應當親近出家。亦應親近阿蘭若法。離女色故。又舍利弗。菩薩應當親近修習大空正見。離邪見故。又舍利弗。若諸菩薩欲疾逮得無上菩提。應當親近如是四法。爾時世尊。欲明此義。而說偈言。  
　　遠離女人事　　及離惡知識 
　　亦遠外道論　　并余諸邪見 
　　若親近女人　　及諸惡知識 
　　受外道論議　　增長諸邪見 
　　增長邪見故　　速墮諸難處 
　　難得離八難　　亦難信佛法 
　　若人欲為惡　　即便造惡行 
　　若作惡行者　　則便墮惡趣 
　　是故求道者　　勿習近女色 
　　常當生厭離　　觀之如溷豬 
　　勿近惡知識　　令住非法者 
　　若近行非法　　令人失心目 
　　若親近外道　　尼揵諸論義 
　　言辭雖嚴飾　　能生諸過咎 
　　悉舍是眾事　　則離諸邪見 
　　我說此四法　　往來生死本 
　　遠離下劣法　　習近上妙行 
　　我本所修習　　當行如是法 
　　出家修梵行　　親近善知識 
　　諸佛及弟子　　令我住佛道 
　　我常修行空　　空空及大空 
　　雖行是空法　　而不著于空 
　　若法及所得　　二俱不在空 
　　是名為真空　　世界所不測 
　　我本為佛道　　所修行諸法 
　　是法甚微妙　　非凡智所及 
　　我求佛道時　　諸所聞經法 
　　內心自思量　　不隨他人說 
　　我自了達已　　而為他人說 
　　是名正真道　　空無礙寂滅 
　　空中無有生　　亦無有老者 
　　空中亦無死　　是名常住相 
　　是名法實相　　道場所了達 
　　壞破諸魔兵　　得無上菩提 
　　我之所得法　　即以為人說 
　　令證無上際　　而無所轉相 
　　若欲得佛道　　及欲坐道場 
　　欲破諸魔眾　　常修此空法 
　　若有人欲轉　　無上妙法輪 
　　度無量眾生　　當學是空法 
　　欲住佛十力　　及四無所畏 
　　處眾師子吼　　當習是空法 
　　欲得大名聞　　廣流布十方 
　　當正心修習　　了達是空法 
　　諸菩薩智者　　我隨學空法 
　　能得上菩提　　是名最勝智 
　　比丘比丘尼　　若隨學我行 
　　亦當得菩提　　如我今所得 
　　非但是二眾　　能行此空法 
　　一切眾生類　　亦學成佛道 
　　我以八直道　　修行是空法 
　　了達諸法相　　逮無上正覺 
　　我修習是法　　能得無礙智 
　　是諸佛真道　　謂常習空法 
　　是故諸菩薩　　為利眾生故 
　　應當學此法　　所謂諸法空  
　　舍利弗。菩薩摩訶薩復有四法。世世轉身不失正念能如說行。于諸法中得決定心。得無礙辯利辯深辯及無等辯。諸佛知已加其神力。當于后世擁護法城。何謂為四。常樂出家世世修習是出家法。為眾生故。求法無厭說法無惓。習無依定壞諸法相。常勤修習念佛三昧。于諸緣中而無凈相。是名初法不失正念。又舍利弗。菩薩摩訶薩。自求佛道兼化眾生令住其中。常樂稱贊諸佛神德。是第二法不失正念。又舍利弗。菩薩摩訶薩。能成甚深無生法忍。是第三法不失正念。又舍利弗。菩薩摩訶薩。于命終時心不散亂。常念諸佛及甚深法。以是深忍不失正念。是名為四。爾時世尊。欲明此義。而說偈言。  
　　菩薩常求法　　亦常行法施 
　　是故于諸法　　終不失正念 
　　以化無量眾　　令住佛道故 
　　世世轉身時　　常得不失念 
　　習近佛所贊　　甚深空寂法 
　　是故此菩薩　　疾得無生忍 
　　亦不生無生　　無生即無生 
　　以是深忍故　　常不失正念 
　　是菩薩智者　　不亂心命終 
　　常專念諸佛　　及諸佛深法 
　　是人命終時　　其心不退沒 
　　故世世轉身　　常不失正念 
　　是故若有人　　欲得無上道 
　　當一切修習　　如是諸四法 
　　是法最第一　　諸佛之所贊 
　　我今亦稱揚　　汝等當修學 
　　如來所說法　　為利汝等故 
　　佛為利益者　　非強為汝說 
　　若汝求佛智　　當修學是道 
　　修學是道故　　從此生佛慧 
　　若人懷懈怠　　及生退沒者 
　　終不得佛道　　當遠離是法 
　　若人計我心　　及住眾生想 
　　若依止諸法　　不能證佛道 
　　當離是諸心　　常修學空相 
　　壞散一切法　　及獲甚深智 
　　亦勿有所依　　有依即動相 
　　好樂動法故　　往來生死中  
眾妙品第二十八  
　　佛告舍利弗。菩薩有四法。能致一切最勝妙法。何謂為四。若人發大乘心見法欲壞。為久住故。勤加行進求法不倦若見如來塔廟毀壞。勤加修治令得久住。為樂法故不惜身命。見苦眾生生大悲心。轉加進行作如是愿。何時當得習修佛道斷此諸苦而為說法。舍利弗。菩薩摩訶薩。求法無厭。為求法故發大深心而生大欲。菩薩摩訶薩。為求大智神德難勝壞慢心故。菩薩摩訶薩。常于眾生樂行慈心為之求利。作如是念。此諸眾生無有救者唯我一人。菩薩摩訶薩為無嗔恨。修大悲故。菩薩摩訶薩為無嫉妒。令眾生得真智喜故。菩薩摩訶薩為無慳心。常以法施攝眾生故。菩薩摩訶薩為大施者。能以深心樂佛道故。菩薩摩訶薩于一切法心無所著。菩薩摩訶薩為善說者。顏色和悅言常含笑。見苦眾生倍加勤進。菩薩摩訶薩喜樂佛法。菩薩摩訶薩為無所畏。于大眾中師子吼故。菩薩摩訶薩為無驚畏。住佛法故。菩薩摩訶薩常勤行進。習善根故。菩薩摩訶薩于諸國界城邑聚落無所專系。菩薩摩訶薩常勤教化十方世界一切眾生。菩薩摩訶薩聰明利根了達諸法。菩薩摩訶薩求真實義。如實思量一切法故。菩薩摩訶薩于佛法中求真實義。為欲自得無上菩提故。菩薩摩訶薩為覺悟者。善能知時化眾生故。舍利弗。菩薩摩訶薩能如法壞外道論者。菩薩摩訶薩于一切法決定義者。菩薩摩訶薩為佛法性。菩薩摩訶薩為法寶田。生法寶故。菩薩摩訶薩為如大海。受一切法無厭足故。菩薩摩訶薩如鐵圍山。能障無量無數眾生煩惱風故。菩薩摩訶薩如大海水。演法無盡故。菩薩摩訶薩其心凈妙。如虛空故。菩薩摩訶薩為無盡者。等虛空故。菩薩摩訶薩如須彌山。積善法故。菩薩摩訶薩為如大地。受憎愛故。菩薩摩訶薩為如良田。種諸善根不散失故。菩薩摩訶薩為如猛日。能與眾生法光明故。菩薩摩訶薩猶如凈月。壞諸瞑故。菩薩摩訶薩為如密蓋。障諸眾生淫怒癡等煩惱熱故。菩薩摩訶薩猶如云蔭。為諸眾生安隱息故。菩薩摩訶薩猶如大樹。能為眾生所歸趣故。菩薩摩訶薩能為世界度者。歸者所依止者。無畏施者。菩薩摩訶薩為世界師。于諸技藝悉了達故。菩薩摩訶薩為眾生利。能與今世后世涅槃樂故。菩薩摩訶薩一切眾生皆應禮敬。舍利弗。若諸眾生。能知菩薩為之如是難行苦行求樂因緣而作重擔。如我知者一切眾生。皆應頂戴若肩荷負。從初發心乃至成佛。于是時中一切世界諸天及人所有樂具盡以供給。亦常頂戴令不在地。又是菩薩趣道場時。以已上服或以天衣眾妙蓮華。為敷高座上至有頂。以天寶衣而為軒蓋障蔽風日。得阿耨多羅三藐三菩提已。以諸華香幢幡伎樂。亦以自身供奉給侍。是諸眾生如是尊敬供養。猶不能報菩薩之恩。何以故。菩薩為與眾生無漏凈妙無上道樂。發大莊嚴。舍利弗。以世界樂欲比是者。百分千分百千萬分尚不及一。乃至譬喻所不能及。何以故。眾生所奉菩薩樂具。皆是世界有漏虛誑無常變異。菩薩所施眾生之樂皆出于世。無漏真實無熱無惱無量無限畢竟常樂。是故舍利弗。當知眾生以一切樂具供給菩薩猶不能報。舍利弗。菩薩摩訶薩。于睡眠者而為覺悟。于放逸者而為勤進。于狂惑者常修正念。于盲冥者常為明日。于病瘦者為大醫藥。于邪見者為示正道。能于未起善法眾生。起善法者。于未增善法眾生。增善法者。舍利弗。取要言之。更無余人能為眾生歸者救者究竟道者。唯有諸佛。而諸佛法如來法自然法。非從余出。一切皆因菩薩道生。  
逆順品第二十九  
　　爾時舍利弗白佛言。希有世尊。是菩薩道微妙甚深。能自嚴凈亦凈眾生。譬如世尊。忉利天上波利質多拘毗羅樹。其華開敷既自端嚴。亦能嚴飾忉利諸天。菩薩如是。具足佛法。得阿耨多羅三藐三菩提已。既自嚴凈。亦為無量眾生所歸。成聲聞乘皆得游戲根力覺道禪定背舍以自娛樂。亦如彼樹其華開敷忉利諸天以為娛樂。世尊。何有智人不乘此乘。但為我等本以懈怠隨信他語于所聞法生安樂心便謂得樂。今者乃知自無有力。能令一人住是道中。世尊。我從今已有所說法。先應開演是菩薩乘。然后當說諸聲聞法。何以故。我如是者或報佛恩。謂令乃至一人發無上心速逮正覺。佛告舍利弗。善哉善哉。汝今乃能發如是心。欲演大法教化菩薩。何以故。于當來世多有輕賤此大乘法。如是諸經無人信受。舍利弗。于爾時世。若善男子善女人。求善法者。當自正念依義依法勿處眾中。何以故。爾時會眾非行道者我聲聞眾修行道者。不輕菩薩毀壞大乘。況如是等佛之所說甚深經法而生違逆。何以故。若生違逆是非行者業。非是行者業。是凡夫業非智者業。舍利弗。是故當學起智者業離凡夫行。若有比丘。以我為師。應如是行。舍利弗。當來世中求佛道者。深信行進一心慚愧樂求善法。或為余人之所輕毀。作如是言。是懈怠者無方便力。不能現世得沙門果。為受五欲而作國王。現行法門自言菩薩。受他供奉稱嘆。如是大乘經法佛不說此名為行者。舍利弗。觀是愚人以微少緣而謗毀我。我說此人為真行者。彼以為非。若如來說最勝行者得勝解者。彼乃以為非是行者非得解者。舍利弗。時有白衣為彼弟子信受其語。見諸菩薩比丘比丘尼優婆塞優婆夷讀誦信習如是諸經。生怨賊心。舍利弗。觀是愚人何有持戒。我經中說。若見兀樹似人相者尚不應嗔。況有識者。如是惡人常懷嗔惱。舍利弗。汝且觀彼時世諸倒。法非法想非法法想。善非善想非善善想。于行者中生非行想。非行者中而生行想。于得解者生不解想。非得解者而生解想。當知是人不名行者不名解者。既不知法亦不知善。不能隨順佛所教法。如是癡人為嗔所蔽。慳貪嫉慢所覆。自贊矜高毀下他人。貪恚愚癡之所燒害。深入諸惡離于善法。舍利弗。若我具說此人過者。續增罪業不可救療。如是癡人應當離之如避惡牛。舍利弗。如來為慚愧者師非無慚愧者。信受者師非無信者。順法者師非壞法者。行進者師非懈怠者。攝念者師非亂念者。有智者師非愚癡者。舍利弗。是愚癡人非我弟子我非彼師。汝觀斯人如是佛乘如來正智如來久遠所修學處。久修學已了達大慧成無上菩提即以此法為菩薩說。作如是念。若有菩薩隨學是法修習佛慧。便能逮得無上菩提。拔濟眾生令脫生死不斷佛種。如來亦自尊敬此法。而是愚人輕毀不信。甚為不善第一不善。常奈之何。是故汝等。當依法行勿依于人。當自依止勿依于他。舍利弗。是則名為如來教法。云何比丘依法而行不依于人。當自依止不依于他。舍利弗。比丘隨離隨順涅槃修四念處。何謂念處。于身受心常念不舍。又舍利弗。如實見法無所有性。于是法中正念不謬。是名念處。是為比丘依法而行不依于人。常自依止不依于他。舍利弗。若能如是修習念處悉斷貪著。名阿羅漢。名漏盡者無煩惱者世福田者。名自在者無染污者。名為智者到彼岸者。為導師者婆羅門者。舍利弗。阿羅漢者。離于一切惡不善法。不樂有為滅除諸業更不令起。舍利弗。若阿羅漢起罪福業無有是處。何以故。舍三求故轉九結故。于一切法心無所著。出過欲界色無色界無有渴愛。無熱無惱心凈如空。名阿羅漢。舍利弗。名滿漏盡者。于一切法漏盡無余到畢竟盡。無諸結者。阿羅漢心本來常空。無垢凈故。無染污者。于六塵中若好若惡若毀若譽心無有異。斷戲論故。世福田者。斷諸熱惱能與第一凈法施故。名自在者。見一切法空無所有。于空法中得到彼岸。離虛妄論故。名自在婆羅門者。障諸惡法離一切法無所染故。為導師者。能為人說無生死導師所。名智者。是人能知欲界色界及無色界業緣果報皆從虛妄分別故起。于中得脫故。名智者。到彼岸者。能破眾魔及一切結。能到一切諸法彼岸。已出淤泥安住陸地。是故名為到彼岸者。舍利弗。如來能隨漏盡阿羅漢所有福德。說無增減。諸阿羅漢為大福田。無有穢惡亦無栽蘗及諸瓦礫。舍利弗。漏盡阿羅漢。若人謗毀而不生念。是人罵我。若人稱贊亦不生念。是人譽我。無分別念無所疑闕。善攝六根住必定地。依于法行不依于人。能自依止不依于他。是故舍利弗。如是行者。終不違逆諸佛菩提。亦終不起非行者業。如是不為修梵行者之所呵責。亦深擁護諸佛菩提令得久住。舍利弗。阿羅漢者。于諸法中心無所疑。所作已辦住正道中。舍利弗白佛言。世尊。阿羅漢者。終不違逆不住佛法。何以故。若違逆者。凡夫所為非羅漢業。佛言如是。舍利弗。違逆法者。凡夫所為非智者業。如來但為當來世。有耆年比丘多所知識心得暫住。獨處離眾不見女色。便自謂言。我是阿羅漢心生貢高。爾時眾人多有信者。謂是阿羅漢尊敬供給是愚癡人。亦貪名利受是供奉。自謂我有阿羅漢法不起結使。是人不知無分別法。喜生分別。以結小息便謂得道。若入聚落執持儀法。若在獨處便自縱逸。在眾亦異。是人樂畜多弟子眾多有知識。國王大臣大得供奉。名聞流布多人愛敬。諸結充溢而便自謂無有結使。得聞如是甚深經典空相應法。我好弟子愛重聽受求解義趣。以尊敬心修行是法。而是癡人不肯信受。欲懷違逆便作是言。此非佛語非大師教非法非善。是人于法生非法想。于非法中而生法想。不善法中而生善想。于善法中生不善想。舍利弗。是諸癡人隨所得法便自稱贊。所不得法毀呰輕賤。自大貢高毀下他人。如是愚人但有持戒攝念一處。漸伏惡心博聞讀誦。多畜弟子人所宗奉。稱贊禮敬心生驁慢我慢上慢。隨聞如是諸深妙經起重罪業。是愚癡人而不自知我有是罪轉增驁慢愚癡之心違逆是經。起重罪已墮大地獄。  
佛說華手經卷第九 不退行品第三十  
　　佛告舍利弗。如來今當斷汝等疑亦令將來讀誦是經說者受者皆得斷疑。舍利弗。如來名為一切智者一切見者一切說者。無法不見無法不聞無法不覺無法不知。了達三世無所掛礙。舍利弗。如來名為無等等者。于一切法悉得正解。自然自在無有所歸。如來今欲于大眾中作師子吼。置是愚人行邪道法。不須廣說。若善男子善女人。發阿耨多羅三藐三菩提心。于是法中應當一心勤行。何以故。應作是念。諸佛無量阿僧祇劫所集阿耨多羅三藐三菩提法。我于是中若生懈怠。必當不信違逆不受不能達知。舍利弗。菩薩若行四法。則壞諸佛無上菩提。何謂為四。離于善友屬惡知識。隨其所學毀壞大乘。是名初法。又舍利弗。菩薩有所得見深計我心。聞甚深經便大驚畏當墜大坑。是第二法。又舍利弗。菩薩雜學外道經書。巧于諍論多人所敬。是人不能自調伏心。亦復不能調伏諸法。不調伏故不行大乘。是第三法。又舍利弗。菩薩毀禁不能隨順佛所制戒。聞是深空凈妙戒法。心不了達不能信樂違逆不受。是第四法。菩薩有是四法不能信受毀壞菩提。爾時世尊。欲明此義。而說偈言。  
　　若近惡知識　　亦隨其所行 
　　故不樂佛道　　壞無上菩提 
　　雜學外經典　　善巧諸諍論 
　　其有發言者　　即皆能破壞 
　　雖自稱智者　　而實是愚癡 
　　以如是緣故　　不信于菩提 
　　若人貪著我　　隨有所得見 
　　聞是甚深法　　而生大驚畏 
　　是人不能解　　如實空寂滅 
　　不了達菩提　　亦不能信樂 
　　以破戒緣故　　能起不善業 
　　不能隨順學　　如佛所說戒 
　　惡口而兩舌　　好出他人過 
　　如是不善人　　無惡而不造 
　　是故當遠離　　不信菩提道 
　　隨我所贊法　　常當勤修學 
　　若人欲見佛　　欲知如是法 
　　當安隱持戒　　從是生真智 
　　若人持凈戒　　菩提心轉固 
　　以深凈持戒　　能滅惡覺觀 
　　故求菩提者　　當深凈持戒 
　　是人于佛道　　無有所疑難  
　　又舍利弗。菩薩有四法能護佛道。何謂為四。自行持戒深發善心安住戒中。博聞正典不雜邪論。聞佛經法能勤讀誦。常樂獨處順遠離行。舍利弗。菩薩若成如是四法。能護佛道。爾時世尊。欲明此義。而說偈言。  
　　菩薩住戒中　　不以戒自高 
　　更求甚深法　　決定微妙義 
　　以第一深法　　求無上菩提 
　　但修佛正法　　不習外道論 
　　終不樂讀誦　　路伽耶經典 
　　不好譏刺論　　但擁護佛法 
　　常行寂滅法　　樂住空閑處 
　　無有諸色欲　　能嬈亂心者 
　　我今所贊嘆　　是微妙四法 
　　為成佛道故　　汝等當修學 
　　我于世世中　　常行如是法 
　　擁護佛法已　　故能成大智 
　　護持佛法故　　不墮賤惡道 
　　常生尊貴處　　為眾所侍衛 
　　能得大財富　　而不為放逸 
　　速以造福業　　知財無常故 
　　若施則屬我　　不施非己物 
　　我身及財產　　命終皆舍去 
　　能得善眷屬　　亦得善知識 
　　父母諸親族　　能令住佛法 
　　常樂行善法　　亦令他信樂 
　　以是得大喜　　我修正法故 
　　常生于世間　　富貴族姓家 
　　所生不放逸　　常樂行善法 
　　于身命財利　　不生堅固想 
　　諸佛甚難值　　無難處亦難 
　　見佛得無難　　能起大利益 
　　心常樂出家　　因是生智慧 
　　心生大喜悅　　而求最勝慧 
　　常安住法中　　能起無上道  
　　又舍利弗。菩薩有四法。心常喜悅修道自慰。能自了知必當作佛名聞十方。何謂為四。內外所有能盡惠施。安住戒中修諸福德。于眾智中為最尊勝。為深法故不惜身命。有讀誦是深經者。能加供奉禮敬救護。具此四法。心常喜悅能自安慰。我必作佛名聞十方。爾時世尊。欲明此義而說偈言。  
　　悉舍諸財產　　安住凈戒中 
　　眾智中最勝　　不疑空寂法 
　　若見有讀誦　　受持及演說 
　　如是深經者　　供以眾樂具 
　　是故此菩薩　　常喜心行道 
　　能自記作佛　　常為世中尊 
　　若過去未來　　今現在諸佛 
　　皆為授記言　　汝必當逮覺 
　　若人隨學此　　諸佛所學法 
　　當知是菩薩　　安住無上道 
　　此法佛所贊　　諸菩薩所行 
　　是人住其中　　故能成佛道 
　　譬如以壞瓶　　從高而墜下 
　　中間無有礙　　當知必破壞 
　　菩薩亦如是　　能修習此道 
　　中間無礙者　　必當得作佛 
　　譬如人織作　　以經緯相次 
　　于中無妨礙　　能速得成就 
　　菩薩亦如是　　常修習此法 
　　于中不懈怠　　乃至得成佛 
　　若人于良田　　稼植諸果樹 
　　時時加溉灌　　漸令得滋茂 
　　隨時而養護　　為障風寒熱 
　　此樹漸增長　　榮郁妙華實 
　　其蔭甚清涼　　令人樂止息 
　　華果給眾生　　為之作利益 
　　菩薩亦如是　　始種菩提心 
　　漸修菩薩道　　咨問多聞者 
　　以時行惠施　　常凈持禁戒 
　　諸余菩薩法　　亦行不懈息 
　　如是次第行　　當坐于道場 
　　壞破諸魔軍　　成無上菩提 
　　隨時轉法輪　　世界所不轉 
　　漸度脫眾生　　將導無量眾 
　　如是大智人　　發此無上心 
　　世世不退轉　　乃至成菩提 
　　是故汝等今　　當漸修此法 
　　時至當作佛　　隨時轉法輪  
　　又舍利弗。菩薩有四法。終不退轉無上菩提。舍身當為轉輪圣王得隨意福。得大身力如那羅延。作轉輪王舍四天下而行出家。既出家已能得自在修四梵行。命終當得生梵世上作大梵天。何謂為四。舍利弗。菩薩若見塔廟毀壞當加修飾。乃至一塊若一搏泥。是為初法。乃至得作大梵天王。又舍利弗。菩薩若于四衢道中多人觀處。起佛塔廟造立形像。為作念佛善福之緣。若轉法輪及出家相。若坐道場若壞魔軍。若現神力若般涅槃。若從天上來下之相。是第二法乃至得作大梵天王。又舍利弗。菩薩若見比丘僧壞為二部眾諍訟嗔恚互相過惡。菩薩爾時勤求方便令其和合。是第三法。乃至得作大梵天王。又舍利弗。菩薩若見佛法欲壞。能讀誦說乃至一偈。令法不絕勤行修集。為護法故敬養法師。專心護法不惜身命。是第四法。菩薩若成是四法者。世世轉身作轉輪王。得大身力如那羅延。舍四天下而行出家。既出家已能得隨意修四梵行。命終當得生梵世上作大梵王。爾時世尊。欲重明此義。而說偈言。  
　　若見佛塔壞　　能勤加修飾 
　　菩薩以是故　　當得大身力 
　　于四衢道中　　造立佛塔廟 
　　顯示佛德相　　令眾心得凈 
　　故獲大福報　　名聞廣流布 
　　亦得大眷屬　　多人所稱贊 
　　若見僧毀壞　　更共相諍訟 
　　方便令悔過　　還使得和合 
　　以是福緣故　　勇健無能勝 
　　能獲大身力　　猶如那羅延 
　　見佛法欲滅　　無有信受者 
　　能一心救護　　不貪惜身命 
　　見護持法者　　加供奉禮敬 
　　為諸天侍衛　　諸佛所護念 
　　以救護法者　　當為轉輪王 
　　游行四天下　　以法化諸國 
　　雖治諸國界　　而不為放逸 
　　能惡厭眾欲　　舍國行出家 
　　能修樂四禪　　具諸神通力 
　　凈修四梵行　　常樂諸善福 
　　于此命終已　　得生梵世上 
　　于諸梵天中　　當為自在王 
　　是四上妙法　　諸佛所稱贊 
　　我本為菩薩　　亦親近修習 
　　隨所聽聞法　　如說而修行 
　　具足到彼岸　　逮無上菩提 
　　若人能修學　　我本所行法 
　　世世常尊貴　　大力難沮壞 
　　常得人中尊　　忉利諸天王 
　　亦于欲界中　　得作自在王 
　　又至色界中　　而作自在王 
　　一切處尊貴　　誰不行是道 
　　能凈持禁戒　　能深有慚愧 
　　所愿皆得成　　住諸善福本 
　　勤修行不怠　　具行忍禪定 
　　得無上大智　　明了一切法 
　　百千萬億種　　無量方便法 
　　皆悉能成辦　　速知其義趣 
　　能于一句中　　演散無量義 
　　善巧眾技術　　常于中最勝 
　　常得大智慧　　辯才無有量 
　　專心行菩薩　　舍離余智慧 
　　常行質直心　　善修正見故 
　　能得值諸佛　　舍離一切難 
　　是乘為最大　　諸佛之所贊 
　　于是微妙乘　　不限諸過咎 
　　不限諸盲者　　亦不限聾者 
　　及癃殘百病　　喑啞諸丑陋 
　　亦不限貧窮　　及失福德者 
　　不限造惡業　　惡趣因緣者 
　　誰聞贊是乘　　無一切諸惡 
　　而當不修學　　唯除樂惡者 
　　是故求智者　　當求是佛慧 
　　修學此慧故　　到諸法彼岸 
　　我世世所生　　常處尊貴家 
　　端正力勇健　　具足諸眷屬 
　　我初不懈怠　　勤修行精進 
　　能凈持禁戒　　常一心行慧 
　　隨我過去世　　所修行善法 
　　令皆受是報　　汝等且具觀 
　　過百千萬億　　無數那由他 
　　于爾所世界　　我智悉通了 
　　亦悉知是中　　一切眾生心 
　　又知其所行　　及深心所樂 
　　我知其所應　　化以菩提心 
　　亦知調伏心　　又能令熾然 
　　我以佛眼見　　是世界眾心 
　　知所應教化　　拔濟生死中 
　　隨時往說法　　教化示導之 
　　現諸神通力　　皆令得歡悅 
　　眾生若貪著　　身色及財富 
　　為現諸過失　　因是得涅槃 
　　若人有深縛　　依于諸邪見 
　　亦為示有見　　令知其過咎 
　　隨眾生所貴　　種種諸形色 
　　我即為化現　　示令知正道 
　　是人得法已　　歡悅心加敬 
　　即念言是佛　　愍我故教化 
　　即時歸依我　　又歸依圣法 
　　然后漸令得　　拔諸苦惱箭 
　　為是人說法　　令得寂滅道 
　　是人聞我法　　漸漸至涅槃 
　　如我知現在　　諸法悉無礙 
　　于過未來世　　其智亦如是 
　　佛身甚高大　　不可得限量 
　　大神通力者　　尚無能見頂 
　　佛力無有量　　亦無有邊際 
　　以是無量力　　彌覆恒沙界 
　　何等是如來　　真實形色相 
　　一切眾生類　　無能限量者 
　　若有眾生來　　欲見佛形色 
　　即見種種身　　不能取定相 
　　見佛變化身　　心得大歡悅 
　　種種稱贊我　　是則為錯謬 
　　一切眾生類　　無能見佛身 
　　乃至以天眼　　亦所不能睹 
　　汝等今所見　　是佛神通力 
　　真佛身相者　　不可得思議 
　　佛于一毛孔　　所現神通力 
　　所利益眾生　　尚不可思議 
　　于一毛孔中　　出無數億光 
　　能過恒河沙　　無量諸世界 
　　汝等今贊我　　真坐于此眾 
　　十方世界中　　亦各自謂爾 
　　我以一切智　　說佛智慧力 
　　猶尚不能盡　　而況諸聲聞 
　　諸佛難思議　　法亦難思議 
　　若能信此者　　報亦難思議  
　　爾時會中。有七歲童子。名曰撰擇。從坐而起。合掌向佛。而說偈言。  
　　世尊我發心　　愿當如法王 
　　聞不思議法　　而發大莊嚴 
　　請一切眾生　　設大法施會 
　　作是師子吼　　如所說能成 
　　世尊我從今　　永不貪家屬 
　　今于佛法中　　出家修正道 
　　出家修進行　　及禪定智慧 
　　故逮是正覺　　今我亦修學 
　　我深生欲樂　　愿速聽出家 
　　剃發被法服　　常修行上法 
　　當以知見力　　簡擇是世界 
　　我當為世尊　　唯愿聽出家 
　　我無眾生想　　無有眾生故 
　　達知是法已　　當為眾生說 
　　破魔軍眾已　　恐怖諸外道 
　　壞裂邪見網　　為眾作大利 
　　我行安樂道　　能至于涅槃 
　　是道無生相　　故不可思議 
　　除斷我癡冥　　法明照于世 
　　當說如實法　　隨諸法性相 
　　得大神通力　　現諸希有事 
　　眾生若見者　　漸斷一切疑  
　　爾時世尊。告撰擇言。善哉善哉。童子。汝于我法欲出家也。唯然世尊。即時如來。而說偈言。  
　　雖不服染衣　　心無所染著 
　　則于佛法中　　是名真出家 
　　雖不除飾好　　能斷諸結縛 
　　心無縛無解　　是名真出家 
　　雖不受禁戒　　心常離諸惡 
　　開定慧德行　　是名真出家 
　　雖不受持法　　能壞諸法故 
　　離一切法相　　是名真出家 
　　若不分別我　　亦不得眾生 
　　而心不退沒　　是名發菩提 
　　若發菩提心　　不得盡心相 
　　無得而不動　　是人不可壞  
　　爾時舍利弗作如是念。今此童子。發意已來其已久如。佛乃為說是甚深法。時舍利弗以偈問佛。  
　　是撰擇童子　　所行為多少 
　　聞是甚深法　　而心不驚畏 
　　是人于先世　　曾見幾所佛 
　　聞此甚深法　　即便能信受 
　　曾從幾如來　　聞如是深法 
　　今聞世尊說　　而心不退沒  
　　即時世尊。以偈答曰。  
　　是撰擇童子　　曾于此世界 
　　從無量諸佛　　聞是甚深法 
　　我知此童子　　鴦伽摩伽國 
　　所聞諸佛法　　修行菩薩道 
　　能明了達知　　陰界并諸入 
　　及知三脫門　　是處及非處 
　　迦尸憍薩羅　　此中所聞法 
　　我皆悉知見　　亦如上二國 
　　是撰擇童子　　已到智彼岸 
　　善法極增長　　故得如是智 
　　算數諸伎藝　　及世界文頌 
　　如是諸智事　　悉皆不忘失 
　　一切世界智　　無不可廢忘 
　　出世之智慧　　謂知諸法空 
　　若人能了達　　一切法空相 
　　經歷無量劫　　終不失此智 
　　是名大智慧　　能滅諸煩惱 
　　樂此空智者　　于法無惱患  
　　時舍利弗問童子言。汝于佛法欲出家也。童子對曰。不欲出家。我今即為已出家也。時舍利弗。以偈問曰。  
　　我今不見汝　　身被染法服 
　　亦不剃須發　　云何言出家 
　　汝亦無應器　　和尚阿阇梨 
　　又不受禁戒　　云何名出家 
　　于何眾受戒　　誰為白羯磨 
　　此是佛法中　　次第出家法 
　　汝無此眾事　　云何名出家 
　　如是諸所問　　當見如實答  
　　時撰擇童子。以偈答曰。  
　　若不著袈裟　　不著非袈裟 
　　不舍不受法　　名著真袈裟 
　　我受智袈裟　　不生諸憂惱 
　　是衣凈無垢　　我常著此服 
　　斷除諸結使　　則為剃發須 
　　慧力所斷故　　后更不復生 
　　我器不思議　　能受一切法 
　　不盈亦不減　　常持眾善法 
　　我自行善法　　終不從他受 
　　自成一切智　　是受具足戒 
　　佛為我羯磨　　觀諸法等故 
　　常修行佛道　　隨逐于諸佛 
　　是名我出家　　亦是我戒法 
　　是則我衣缽　　亦是白羯磨 
　　我所行無量　　于尊法造業 
　　從一佛國界　　復至一佛土 
　　安處于道場　　行不思議施 
　　我終不獨食　　當共無量眾  
　　爾時世尊諦視童子。即時童子須發自墮袈裟著身如新除發。七日之后得五神通。即于其處忽然不見。時此世界地大震動。眾生恐畏天鼓自鳴。百千伎樂同時俱作。有大光明普照天地。時佛微笑。種種妙色無量焰光從口而出。三繞世界還從頂入。爾時阿難偏袒右肩。合掌向佛。以偈問曰。  
　　眾中最勝調御師　　行上福德巍巍尊 
　　智慧通達無障礙　　今問普智無上覺 
　　世尊何緣故微笑　　佛不妄笑必有因 
　　誰應從佛得受記　　唯愿世尊斷我疑 
　　世尊口出大光明　　其明普照諸世界 
　　周匝繞此世界已　　還從頂上入不現 
　　當為何人作利益　　誰于佛慧得受記 
　　故使世尊現微笑　　大光普照佛世界 
　　今是世界悉莊嚴　　一切眾生皆悅樂 
　　而心安靖不放逸　　現如是等神通力  
　　佛告阿難。汝今見是撰擇童子身被法服即于此處忽然不現耶。阿難對曰。唯然已見。阿難當知。今是童子。于此滅已。即便現于阿閦佛土妙喜世界。盡彼壽命凈修梵行。即于是身續增其壽。如此天帝釋提桓因即于現身更增壽命。撰擇童子。即以此身。從一佛土至一佛土。亦于諸國續增壽命。如是展轉經歷無量阿僧祇劫未曾離佛。于諸佛所皆以現身續增其壽。過是無量阿僧祇劫。然后當得無上菩提。得成為佛。號曰大智撰擇。其佛世界名常照明。阿難。彼土眾生終不受胎皆悉化生。于蓮華上結加趺坐。彼佛國界具如是等種種眾妙福德莊嚴。阿難。菩薩有四法。轉身當作善來比丘。終不受胎蓮華化生。即于現身續增壽命。何謂為四。自樂出家亦勸他人令行出家。亦為佐助出家因緣。即出家已為之說法示教利喜。是名初法。復次阿難。菩薩自能勤行求諸佛法。亦化他人勤行求法。是第二法。復次阿難。菩薩自行和忍。亦化他人令住忍中。是第三法。復次阿難。菩薩自能習行方便深發大愿。亦化他人令行方便及發大愿。是第四法。阿難。菩薩若成是四法者。轉身當作善來比丘。終不受胎蓮華化生。即于現身續增壽命。復次阿難。菩薩若成四法。終不退失無上菩提。何謂為四。菩薩堅固深發無上菩提之心。常樂見佛聽法無厭。常行實語不樂欺誑。阿難。菩薩若成是四法者。于無上菩提終不退轉。即時世尊欲明此義。而說偈言。  
　　堅固深發心　　常樂見諸佛 
　　聽法無厭足　　常住實語中 
　　見苦惱眾生　　深生愍念心 
　　知眾生心已　　隨應而說法 
　　是人常聽法　　其心無厭足 
　　常發勤修行　　增長智慧故 
　　常為誠信者　　安住實語中 
　　其有所言說　　終無有錯謬 
　　若于是四法　　隨時而修學 
　　當得佛菩提　　轉無上法輪 
　　我說是法中　　得無量果報 
　　誰聞如是法　　而不修學者  
　　復次阿難。菩薩摩訶薩若成四法。終不忘失無上菩提。諸天龍神皆來勸助。常不離于眾圣福田。若無諸圣便于眾會自為福田。何謂為四。菩薩摩訶薩。勤行不懈教化眾生令發無上菩提之心。勤行不懈供奉如來為求法故。以尊敬心供奉法師。若見眾生恐畏苦惱施以無畏。阿離。菩薩若成是四法者。世世不失菩提之念。爾時世尊欲重宣此義。而說偈言。  
　　供奉諸佛　　尊敬佛法　　亦以敬心 
　　供奉法師　　見諸苦惱　　恐畏眾生 
　　即施無畏　　救諸苦惱　　以是善根 
　　常得見佛　　天神勸言　　當勤修行 
　　若不見佛　　及佛弟子　　若辟支佛 
　　諸圣福田　　能自出家　　修寂滅智 
　　入深禪定　　起五神通　　得神通已 
　　游諸世界　　入諸聚落　　令眾住法 
　　眾生聞已　　離于不善　　不起惡業 
　　轉相敬順　　眾生從是　　皆得安樂 
　　彼以法尊　　我亦如是　　人自行法 
　　得是福德　　自利利他　　誰不行善 
　　故求佛道　　當行是法　　終不失佛 
　　不思議智  
　　我本修是法　　度善福彼岸 
　　了達是法已　　得無上菩提 
　　我實是世雄　　亦世界最勝 
　　又能與世界　　無上妙智慧  
　　阿難。以是緣故。當知菩薩能行是法利益眾生。則能修習具足佛法。阿難。乃往過去無量無邊阿僧祇劫。即于此界閻浮提處。有大國王名曰方音王。大夫人生一太子。時諸天神同聲唱言。行善法人今出于世。王聞是聲即時驚怪。何名為法。何名非法。阿難。是王太子漸漸長大至年七歲。詣父王所稽首禮足于一面立。問父王言。云何為法。云何非法。時方音王。以偈答曰。  
　　行施持戒斷愛欲　　行忍堅住諸善福 
　　離殺盜淫諸不善　　是名諸圣所贊法  
　　爾時太子。以偈問曰。  
　　父母所說法　　若在家治國 
　　可得遍行耶　　愿時答此義 
　　可行不可行　　唯愿如實答 
　　實語度惡道　　不畏墮地獄 
　　妄語墮惡趣　　當受無間苦 
　　是故勿妄語　　如實為我說  
　　時方音王。以偈答曰。  
　　若在家治國　　不能具諸善 
　　刀杖楚害人　　是中何有法 
　　若人不從命　　我嗔發惡口 
　　強奪他財物　　系閉加楚毒 
　　我若出游觀　　民眾悉恐畏 
　　皆念王今出　　我等遭何罪 
　　若我處正坐　　有司將罪人 
　　羅列在我前　　言王隨意治 
　　我審其罪咎　　即便加楚害 
　　但為他事故　　自起眾罪業 
　　若縱則相妨　　國界則亂壞 
　　故我苦切治　　民眾則恐畏 
　　言王大威嚴　　甚惡無慈愍 
　　誰當住此國　　敢不隨教令 
　　時太子法行　　從王聞此偈 
　　生厭心白王　　我欲具行法 
　　我不貪國位　　為他起罪業 
　　當舍離父母　　出家具修法 
　　若王不見聽　　我今當自害 
　　飲毒自墜高　　或以刀自殺 
　　王聞子誓已　　即大憂惱言 
　　汝隨意自娛　　我當治國事 
　　當恣汝財產　　游戲諸林館 
　　何用是出家　　為人所形笑 
　　盛年受五欲　　老至當出家 
　　命促難保信　　僶未生厭心 
　　答言受世樂　　無厭增嗔惱 
　　出家離眾穢　　常修行慈喜 
　　獨在空閑野　　于是起凈樂 
　　當依止此處　　持戒修梵行 
　　王可共出家　　國民眾何益 
　　為他造惡業　　自受地獄苦 
　　吞食熱鐵丸　　及飲沸銷銅 
　　邪行起罪業　　宛轉地獄中 
　　鐵釘釘其體　　熱鐵鍱纏身 
　　又以鐵犁牛　　耕裂壞其體 
　　獄卒甚可畏　　青眼而黃頭 
　　將人到鑊湯　　鐵叉回轉身 
　　經歷千萬歲　　備受眾苦惱 
　　罪業深重故　　求死不能得 
　　若從鑊湯出　　復入大火坑 
　　其身猛焰起　　如焚干竹林 
　　若得出火坑　　即復墮火山 
　　從火山下出　　復入沸屎坑 
　　是中沸焰起　　鐵嘴蟲唼身 
　　無量億千歲　　涌沒于其中 
　　或于此得脫　　復入竹刺林 
　　猛火大焰起　　熱炭燒爍身 
　　入此林中時　　四面大風起 
　　鼓動此竹林　　刺割其身體 
　　或從此得出　　即復入刀林 
　　枝葉如劍戟　　刀槊及戈牟 
　　即入此林時　　四面起暴風 
　　飄雨諸鋒刃　　段段割截身 
　　如是雨刀劍　　割截身體時 
　　無量億千歲　　苦毒不可忍 
　　或于此得出　　即入灰河中 
　　皮肉悉爛盡　　唯有骸骨連 
　　經歷無量歲　　具受眾苦惱 
　　或從此得出　　復入銷銅河 
　　融銅泛溢滿　　擊浪震大音 
　　回旋百千匝　　波涌而揚濤 
　　經流地獄塹　　罪人悉入中 
　　即墮此中時　　波浪所顛覆 
　　不能得崖底　　漂沒于中流 
　　或從此得出　　羅剎在岸邊 
　　黃眼而長齒　　還捉收縛之 
　　捉已而問言　　汝欲何所求 
　　答言我饑乏　　唯須食為先 
　　即時惡羅剎　　置熱鐵地上 
　　令吞熱鐵丸　　燒爛其五藏 
　　內外俱燋然　　遙見大灰河 
　　謂是清冷泉　　奔走自投身 
　　若于此得脫　　還入沸屎地 
　　刀山及火坑　　輪轉此眾苦 
　　王富貴無常　　不久當敗壞 
　　身命及尊貴　　佛說皆無常 
　　故當受我言　　舍國共出家 
　　命終當生天　　亦得離眾苦 
　　出家處空閑　　修凈戒禪定 
　　常樂行慈悲　　及修空寂滅 
　　爾時自當知　　無有與等者 
　　得寂滅安樂　　猶如大梵王 
　　太子如是說　　時王及夫人 
　　并余一切眾　　無能障礙者 
　　王子出家已　　求法行禪定 
　　具足五神通　　為眾演說法 
　　修行寂滅心　　樂說空無我 
　　諸法無縛解　　當說如是法 
　　諸人今皆當　　一心正觀法 
　　是陰界入中　　何有我我所 
　　百千億眾生　　聞法已出家 
　　父王及夫人　　亦于法出家 
　　是人出家已　　發如是愿言 
　　王子所求法　　愿我皆得之 
　　隨學是菩薩　　皆發無上心 
　　隨其所說法　　成佛入涅槃 
　　阿難彼王子　　求法化父母 
　　令住佛法者　　汝謂異人乎 
　　阿難汝勿疑　　即今我身是 
　　為眾作大利　　令住佛道中 
　　我從發意來　　常一心求法 
　　勤進力堅固　　終無有懈息 
　　我常修是法　　無有懈惓心 
　　終不生狐疑　　當得佛道不 
　　常志樂菩提　　修習上精進 
　　求法以樂心　　故得最勝慧 
　　若人求菩提　　當如我修學 
　　終不退失利　　成佛轉法輪  
為法品第三十一  
　　佛告阿難。菩薩有四法。聞所說法達其意趣。能得智慧得堪受法。得堅固念具足義法。何謂為四。發勤修行求如是等甚深經法。得是法已如所說住。自住于法亦能勸導令多眾生入是法中。入法中已能為解說示教利喜。爾時世尊欲明此義。而說偈言。  
　　菩薩求深法　　能得無上樂 
　　未得如是法　　終不中懈怠 
　　聞是甚深法　　于獨處思惟 
　　如是所聞法　　常一心修學 
　　能教化他人　　令如己所住 
　　非但以言說　　身行引導之  
　　復次阿難。菩薩摩訶薩。為斯法故。常隨法師作是念言。我所不聞不知之法。或當乖互失是法利。爾時世尊。即說偈言。  
　　若有多聞人　　常隨逐親近 
　　視之如法王　　為修集法故 
　　我所未聞法　　不知其義趣 
　　因緣或乖錯　　則失是法利 
　　生堅固精進　　舍離一切欲 
　　常求決定法　　以增真智慧 
　　親近有智人　　多聞及利根 
　　為眾所尊敬　　能持此經者  
　　復次阿難。菩薩摩訶薩。如所聞法廣為人說。而不為法之所傷害。阿難。云何為法之所傷害。若有比丘貪著名稱衣服飲食臥具湯藥種種利養。為他贊說隨順頭陀甚深凈戒空相應法。又自不能如說修行。是名比丘為法所害。爾時世尊欲明此義。而說偈言。  
　　菩薩聞是法　　為大眾廣說 
　　當如佛所行　　勿為法所害 
　　勿為資生故　　亦勿為稱贊 
　　恒以慈悲心　　而說無上法 
　　于苦惱眾生　　而起大慈悲 
　　當一心說法　　為利眾生故 
　　若人以利養　　為大眾說法 
　　依于世利故　　則為法所害 
　　當隨從智者　　如其所說學 
　　不為法所害　　是名擁護法 
　　十方諸世尊　　皆稱贊是人 
　　善哉能說法　　亦住此法中  
　　復次阿難。菩薩摩訶薩。若求法時。不取法師惡視嚬蹙輕賤驁慢如是諸過。恒如所應一心求法。阿難。菩薩云何如應求法。若諸師長如法教授安住其中為具足法勤加修行。以諸衣服飲食臥具湯藥所須而供奉之。是名菩薩如應求法。爾時世尊。而說偈言。  
　　菩薩求法時　　不取法師過 
　　隨為他人說　　亦自住其中 
　　菩薩求法時　　如所說應住 
　　如法而求法　　安住是法中 
　　是故求法者　　應如所說住 
　　是名為初法　　謂能如說行 
　　故能證寂滅　　如我之所說 
　　我本學是法　　能得是菩提 
　　常應勤求法　　于法生敬心 
　　所從聞法者　　應生世尊想 
　　應作如是念　　此則我大師 
　　是人開導我　　令住正道中 
　　是則我世尊　　心常加尊敬 
　　因是大師故　　舍離于世樂 
　　阿難汝當知　　乃往過去世 
　　過無量無邊　　不可思議劫 
　　有佛現于世　　號須彌山王 
　　是佛滅度后　　弟子違須羅 
　　利根有大智　　為眾贊說法 
　　決了甚深義　　達知陰界入 
　　能到戒彼岸　　分別阿毗曇 
　　善修三學法　　堅持佛法藏 
　　須彌山王佛　　加其神通力 
　　求諸佛大智　　了達甚深法 
　　是比丘福德　　說之不可盡 
　　時華大城中　　有豪貴長者 
　　富有諸財產　　福德故高明 
　　其名為樂善　　多人所宗敬 
　　持戒有德行　　多聞廣流布 
　　是長者一時　　到違須羅所 
　　即以多聞智　　隨宜為說法 
　　長者聞法已　　喜心發是言 
　　我所有財產　　盡以相供給 
　　時彼比丘言　　善哉能大施 
　　聞法得信解　　是佛法根本 
　　以所有財物　　奉上法師已 
　　于二十歲中　　常隨為給侍 
　　是樂善長者　　隨從法師時 
　　得聞種種法　　心終無厭足 
　　又發如是心　　欲種種供施 
　　如是供施時　　心終不懈倦 
　　一來問訊時　　持二十億金 
　　以奉上法師　　即皆為受用 
　　常如是數數　　隨時而供給 
　　以是供給故　　心得大歡悅 
　　違須羅法師　　所將諸弟子 
　　亦復皆供給　　各以千兩金 
　　既奉爾所金　　又各獻三衣 
　　一一衣價直　　二十億兩金 
　　又為違須羅　　及諸比丘眾 
　　各各起房舍　　高廣甚嚴好 
　　造一一諸塔　　各二十億金 
　　床榻諸被褥　　皆具足嚴飾 
　　法師常隨時　　于此中說法 
　　為眾作大利　　乃至終其壽 
　　是樂善長者　　加供奉其尸 
　　積眾香阇維　　起塔百由旬 
　　七體七寶塔　　以盛師舍利 
　　安置大塔中　　常華香供養 
　　此樂善長者　　如是設供已 
　　終值無量佛　　永不墮惡道 
　　是善福緣故　　八十億劫中 
　　常為大梵王　　亦恒見諸佛 
　　又八十億劫　　為忉利天王 
　　常得見諸佛　　以種種供養 
　　又于爾所劫　　為轉輪圣王 
　　常能見諸佛　　亦皆深供奉 
　　從是已次第　　復得值無量 
　　無數阿僧祇　　那由他諸佛 
　　既值無量佛　　亦無量供奉 
　　能問諸佛道　　佛亦隨義答 
　　阿難汝謂彼　　于華大城中 
　　大名聞長者　　為是異人乎 
　　汝勿懷此疑　　即今我身是 
　　我爾時奉事　　違須羅法師 
　　為具佛法故　　作如是供養 
　　是善根緣故　　得無上菩提 
　　我供給法師　　所造諸德本 
　　能獲大果報　　至今猶不盡 
　　我從是因緣　　世世轉高尊 
　　得見無量佛　　亦聞諸佛法 
　　彼諸佛所答　　亦如我今說 
　　是名真佛道　　汝等當修學  
　　阿難白佛言。甚奇希有。如來乃從久遠已來深積德本。于過去世常得尊貴。世尊。違須羅比丘。今為現在為入涅槃。佛告阿難。是比丘今未入涅槃。于我法中行菩薩道。阿難復言。希有世尊。樂善長者供事法師。因是德本逮無上菩提。而是法師今猶甫爾行菩薩道。佛告阿難。是違須羅。不能如我發菩提心。恒以樂道而求菩提舍是苦行。阿難。我于長夜常以苦道求阿耨多羅三藐三菩提。我本修行菩薩道時。作如是愿。若有眾生多隨惡業。墮三惡道備受諸苦。我于爾時當成正覺度脫此諸苦惱眾生。阿難。是違須羅所修行愿。說不可盡。算數譬喻亦不能明。以大行施深發無上菩提之心。以此善根作如是愿。若我修行菩提道時。其有眾生未入法位及求聲聞辟支佛者。此諸眾生。得見我身若聞我名。皆得必定無上菩提。阿難白佛言。世尊。是違須羅法師受彼樂善上供給者。今或在此大眾會中。佛告阿難。違須羅比丘在此眾中。今于我前立者是也。  
嘆會品第三十二  
　　阿難白佛言。希有世尊。今此大眾行凈人會。佛言。如是如是。阿難。如汝所言。此眾皆是行凈人會。謂諸菩薩摩訶薩眾。阿難。此會大眾為師子會無所畏會。為大龍會。為殊特會無比之會。阿難白佛言。世尊。何故名為大人會為師子會。阿難。于一切法破大無明。利益無量無數眾生。發大愿故。名大人會。是諸菩薩發大莊嚴。能攝一切諸佛法故。名師子會。又復阿難。如師子王處深谷中。隨所住處諸小蟲獸不能得近。以不堪受其氣響故。若有近者聞其氣響即皆躄地。阿難。是菩薩會諸大人會大師子會殊特之會及無比會亦復如是。隨所在處。魔若魔天魔所使人不得嬈近。或來近者即得苦惱。恐畏心悔還沒不現。不堪菩薩大神德故。阿難。如師子王三發聲吼。其聲遍聞一由旬內。上下亦各徹一由旬。阿難。是師子吼諸小師子尚皆怖畏。況余鳥獸。白香象王聞其吼聲亦皆怖畏。不能自制失聲大呼。阿難。是菩薩會大師子會無所畏會。諸新學者假名菩薩如小師子。聞大吼聲即時潛伏阿難。是大眾中諸惡菩薩。貪著利養求廣名稱。聞大菩薩說甚深法。皆大驚畏墜深坑谷。何以故。是大菩薩說空無相無作之聲。諸小菩薩著于吾我陰界諸入。亦著持戒禪定智慧。著諸道果。亦著涅槃及諸佛故。不能堪受。阿難。于佛法中。何謂為空無相無作。我雖說空。而于其中無法是空亦無所屬。無以為空亦無處所。阿難。我說無相。此中無法可名無相。亦無所屬。亦無有法以為無相。亦無處所。阿難。我說無作。是中無法可名無作。亦無所屬。亦無有法以為無作。亦無處所。阿難。如來雖說是可斷法。而于此中無可斷法。亦無斷者無用斷法無所斷處。阿難。如來雖說是可證法。而于此中無所證法。亦無證者。無用證法無所證處。阿難。如來雖說是可修法。而于是中無所修法。亦無修者。無用修法亦無修處。阿難。如來雖說是散壞法。而于是中無法可壞。亦無壞者。無用壞法。亦無壞處。阿難。如來雖說是有為法。而無有法是有為也。亦無所屬亦無所用。是有為法。阿難。如來雖說是無為法。而于其中無無為法。亦無所屬亦無所用。是無為法。阿難。如來雖說垢法。而于是中無法是垢。亦無所屬亦無所用。是垢法也。阿難如來雖說凈法。而于是中無法是凈。亦無所屬亦無所用。是凈法也。阿難。是則名為一切法印不可壞印不可變異。于是印中亦無印相。阿難。若諸菩薩能得此印。是名真實人中師子能獨步者無驚畏者。以師子吼恐諸外道皆令潛伏。降諸魔眾。諸貪著者所不能及。怖增上慢動我見者。不信魔使悅諸佛子。能為十方一切眾生。開佛法藏。能建法幢。擊大法鼓。吹大法蠡。令諸佛子得飲法味分別法施。能演說法充足善入。阿難如師子王從所住出三發聲吼。師子之子聞是聲已。喜而奮迅無所怖畏顧視四方。阿難。是諸大智師子之會無恐畏會大智士會。為真菩薩深發無上菩提心者。善根未熟。若聞如是諸法實相師子吼聲。不驚不畏更增喜心。阿難。如師子王隨所住處獨步無畏。如是大師子會無恐畏會。有于佛法發大莊嚴發無等侶無二莊嚴。作如是念。我當獨得成無上菩提。當無等侶證諸佛法。阿難。如師子王有師子牝。若懷妊時一受無二。阿難。是師子會無恐畏會大菩薩會。所有菩薩發大乘心。更不復受二乘之念。阿難。如師子王欲害眾獸。若大若小等加一力。阿難。是師子會無恐畏會大菩薩會所有說法。皆以一心普令等解。是故阿難。今此大會名師子會。  
佛說華手經卷第十 上堅德品第三十三  
　　爾時會中有一比丘名曰堅意。即從坐起。偏袒右肩。恭敬合掌。白佛言。世尊。我欲供奉是經法故。亦欲供奉三世諸佛及諸菩薩學是法者。亦欲勸助令增善根。以是事故。今以所珍奉上世尊。即以上衣散如來上。又執中衣而白佛言。今以此衣奉獻世尊。愿于來世在在所從聞此法者。隨佛意故亦奉是衣。即時堅意往詣星得比丘所言。汝善知識。佛贊我故共以此衣奉上如來。即與星得共持是衣。為增善根欲以上佛。即時如來現大神力。爾時阿難及諸四眾。皆于衣中得見如來種種神變。阿難白佛言。希有世尊。如來雖知故問。阿難。汝見何義名為希有。爾時阿難欲明此事。以偈白佛。  
　　我等于此衣　　見無量菩薩 
　　勇心發菩提　　贊佛已飛去 
　　又見諸菩薩　　皆從此衣中 
　　取無量百千　　阿僧祇種衣 
　　取是諸衣已　　即奉十方佛 
　　我見此彼處　　無量神通力 
　　奉上佛衣者　　佛皆與授記 
　　是人漸行道　　皆當得作佛 
　　隨其所住處　　皆能凈佛土 
　　眾生各各謂　　于此處成佛 
　　又見無量億　　種種諸伎樂 
　　從是出法音　　空中聞佛聲 
　　我見三千界　　諸佛皆充滿 
　　世尊我今念　　自謂非聲聞 
　　神通力希有　　曜惑我心目 
　　我今以圣智　　觀三界皆空 
　　我于此空智　　及盡無生智 
　　如是眾智中　　常不失正念 
　　但以業報根　　于中有錯謬 
　　四眾咸歡悅　　飛在于空中 
　　皆悉坐眾寶　　千葉蓮華上 
　　又于此衣中　　見十方世界 
　　諸佛世導師　　及大眾圍繞 
　　又見諸上人　　行不思議施 
　　為求菩提故　　常親近諸佛 
　　以知是因緣　　能大利眾生 
　　能自身現化　　遍十方說法 
　　我衣中所見　　其事不可盡 
　　見衣中菩薩　　歡喜心尊敬 
　　如梵王自在　　了達神通力 
　　多聞大辯才　　皆得陀羅尼 
　　轉佛正智輪　　如是遍十方 
　　又見諸菩薩　　所游諸世界 
　　皆變成眾寶　　華香諸莊嚴 
　　見佛坐道場　　轉無上法輪 
　　如是佛神力　　皆于衣中現 
　　能于諸世界　　變化若干形 
　　說法為利益　　皆令住菩提 
　　今所見希有　　是事難可信 
　　佛神力無量　　能示于眾生 
　　佛為良福田　　受施中第一 
　　施者得大果　　能斷一切苦 
　　若我千萬劫　　稱揚不能盡 
　　為誰故示現　　如是神力事 
　　誰當凈佛土　　修是菩薩道 
　　誰得此神力　　愿佛斷我疑 
　　七寶諸蓮華　　其大如車輪 
　　眾菩薩坐上　　游空到十方 
　　覲佛已還此　　即逮無上覺 
　　世界廣嚴凈　　現不思議力 
　　我于此世界　　見有一菩薩 
　　勤進行菩提　　手執衣而立 
　　愿佛說是事　　云何而修學 
　　此必昔曾無量施　　亦行無量隨喜心 
　　愿與一切眾生共　　是故今見皆得樂 
　　世尊為我說是事　　斷一切眾心所疑 
　　是故比丘造此愿　　為是星得為堅意  
　　佛告阿難。且待須臾。堅意菩薩欲有所問后當答此。時堅意菩薩白佛言。世尊。欲有所問。若佛聽許乃敢咨請。佛告堅意。恣汝所問。當為汝說令得歡喜。時堅意言。世尊。所言入法門者。云何為法。云何為門。云何得入。唯愿世尊。具分別說此名為法。是名為門。如是得入。此名入者。爾時堅意。以偈問曰。  
　　云何為上法　　云何是法門 
　　云何入此門　　唯愿答是義 
　　云何入是門　　能得佛菩提 
　　云何說法時　　辯才無窮盡 
　　是法從何來　　今來住何所 
　　云何于諸法　　其念不錯謬 
　　云何名入相　　云何名已入 
　　云何說法時　　諸法現在前 
　　說種種法時　　云何心不亂 
　　云何無量劫　　辯才不斷絕 
　　如是諸菩薩　　為何所志求 
　　說法無邊際　　而無增上慢 
　　是菩薩先世　　云何施回向 
　　世世說法時　　辯才不斷絕 
　　本云何持戒　　云何凈修戒 
　　云何戒回向　　而心不劣弱 
　　云何修行忍　　云何修習忍 
　　以是故能到　　無盡無上際 
　　云何發勤進　　云何如修習 
　　常能于世世　　不離佛菩提 
　　云何起禪定　　云何而修習 
　　于定觀何法　　能得無盡辯 
　　云何求智慧　　親近而修習 
　　是慧在何處　　而得不斷辯 
　　住無上善法　　說諸法實相 
　　思量佛智慧　　甚深寂滅空 
　　讀誦種種經　　決定諸義趣 
　　而不欲演說　　以離實智故 
　　我問佛是義　　斷一切眾疑 
　　于未來世中　　當有諸法師 
　　云何當親近　　云何咨問法 
　　云何修法行　　云何擁護法 
　　以處非處力　　為我說是義 
　　令我斷未來　　一切眾生疑  
　　爾時佛告堅意菩薩。善哉善哉。能問如來是甚深義。汝于過去無量佛所久殖德本。供奉禮敬咨受難問。堅意。我念汝昔于此世界虛空分中。曾從六萬八千諸佛問如是義。諸佛答汝所問義時。無量眾生得大利益。是故當知。汝于過去諸如來所深種善根。堅意。乃往過去無量無邊阿僧祇劫有佛出世。號出寶光如來應供正遍知明行足善逝世間解無上士調御丈夫天人師佛世尊。壽命半劫。有七十億阿羅漢眾。皆悉漏盡心得自在。出寶光佛與諸大眾。游行國邑俱共安居。是時閻浮提地大廣博。縱廣七萬由旬。爾時世有剎利灌頂轉輪圣王。名上堅德。王四天下。堅意。爾時閻浮提有八十億城。皆悉廣大。長四十由旬廣三十由旬。安靜豐樂人民熾盛。閻浮提中有一大城。縱廣正等八十由旬。街巷端直行列相當。一一街巷各廣五里。中有小城名曰安隱。上堅德王止住其中。堅意。是大城傍七萬園林適無所屬。眾生普共游戲娛樂。有一大園縱廣正等八十由旬。王所游觀寶樹七重周匝圍繞。亦以七寶七重羅網羅覆其上。樹間七重亦以七寶。七重墻壁七重寶塹周回圍繞。時出寶光佛。與七十億阿羅漢眾恭敬圍繞。游行諸國到安隱城。上堅德王。聞佛大眾俱游諸國來到此城。心大歡喜往詣佛所。頭面禮足于一面坐。爾時彼佛觀王深心宿行因緣。即便為說斷眾生疑令眾歡喜菩薩藏經。上堅德王聞法歡喜。作如是念。我今寧可以眾妙具嚴飾此園。奉上如來令其受用。即于其中起七十億諸僧房舍。妙衣覆地。有七十億經行之處。床榻臥具亦七十億。皆悉辦已往詣佛所。頭面禮足而白佛言。唯愿世尊。哀愍我故及諸大眾受明日請。出寶光佛默然許之。王知受已頂禮佛足右繞已去。即于其夜。為佛及僧。備諸供具種種肴膳轉輪圣王所食之味。晨朝詣佛而白佛言。飯具已辦。唯愿知時。出寶光佛著衣持缽。與七十億大阿羅漢恭敬圍繞。往詣園中次第而坐。上堅德王。見佛及僧眾坐已定。手自斟酌種種美味。恣其所須皆令飽滿。知佛及僧飯食已訖。澡手滌缽。奉佛及僧各以一衣。如是施已自執金鐘澡如來手。而作是言。我以此園及諸房舍經行之處床榻臥具并守園者。施佛及僧。唯愿受用。亦以自身供給于佛。佛告堅意。上堅德王供給出寶光佛。朝夕隨時常來聽法。如是乃至半劫。咨問彼佛諸法因果相續。佛隨問答利益無量無數眾生。堅意汝謂。彼時名上堅德轉輪王者。豈異人乎。勿造斯觀。即汝身是。堅意。我念汝昔于過去世。聞是法故。以無上供供養千佛。如來于今亦當為汝說此法門。入法相故。  
法門品第三十四  
　　佛告堅意。法名無思無慮無相無作無憶無念。凈妙無緣無有文字。亦無言說不可顯示。堅意。諸法不會諸根不可以智知。不可以無智知。非可知非不可知。復次堅意。法名眾緣所成。如來能知。而如來知不可言說。而如來以不可說法。說是諸法。所有說道即是法門。何以故。以諸行印印一切法令一味故。堅意。諸法無盡盡際無盡故。堅意。諸法畢竟不增不減入盡際故。以是義故。如來以語言文字分別解說。堅意。阿字門入一切法。以阿字門分別諸法。先入阿字門。然后余字次第相續。是故言從阿字邊變出諸字。從諸字邊會成諸句。以諸句故能成諸義。是故如來。說阿字門入一切法。堅意。此是法門何等是法。堅意所謂法者。本來無作無說無示。無知故知無說故說無示故示。如是阿字。能作是一切語言。是名法門。若善男子善女人入是門者。得無盡慧及無盡辯。其無盡者過去無盡無盡盡中無相無說。諸有所知皆為無知。諸有所示皆為無示。有所分別皆無分別。故名無盡。堅意。是名為門。是為何門。是諸法門。何等是法佛所不得。又此門者觀一切法入無思慮。何以故。一切語言皆非語言。一切言說皆無有盡一切言語皆如不離如。一切智皆非智。堅意是名金剛句也。何以故。名為金剛句耶。若法無作則不可壞。不可壞故名金剛句。諸法無業。若無有業則無有報。是故如來說一切法無業無報。是名法印。如來所可說業說報皆以是印。是印不可破壞。堅意。若善男子善女人欲知業報當入是門。堅意。一切諸法無來無去是入法門。我因是門為眾生說生死差別。堅意。若善男子善女人欲入眾生生死智者。以是印入是名法印。名無文字印無障礙印。堅意。如來有所言說。皆以是印。一切有身皆如來身。何以故。是諸身性不相違背。佛以是印說眾生身相。是名身印。又以是印顯示演說一切身相。何以故。堅意。諸法無門不可入故。法不可入以不出故。諸法無出不可入故。是故如來若有所說皆不離是無礙際說。以無礙際說一切法。亦以是際知諸眾生隨宜為說。堅意。無礙際者即無邊際。無邊際者即是一切眾生性也。是名際門。入是際門則能開演千億法藏。此法藏者即非藏也。堅意。如來眾法藏中有所說法皆說是際。復有色藏受想行識藏。是藏非藏不自在藏。是名諸藏以阿字門入。爾時堅意白佛言。世尊。是門甚深。佛言。堅意。我不生念是深是淺。世尊。佛說法耶。堅意。不如凡夫所貪著說。隨智者所解。名為如來說法如。如來如實所知無示無說。何以故。一切諸法不可說相。唯智者能知。凡夫若有所知皆著文辭。是故佛說文字語言即非語言。佛復告堅意。一切諸法如日明凈。隨所正觀皆入無際。堅意。一切諸法皆能照明。能起一切智慧光故。堅意。一切諸法無所障礙。如虛空故。堅意。隨著二法。是中如來行無礙眼。堅意。是名法眼。佛以是眼見一切法無障礙相。堅意。是名諸法無障礙門。善男子善女人若入是門。諸所言說皆有利益。皆無障礙皆示義趣。皆說深義無所貪著。復次堅意。諸法無垢不染不離。堅意。法無所屬。以不受故。堅意。一切法無邊。本末不可得故。堅意。諸有所說文字語言。當知是中無有文字亦無語言。堅意。是文字門云何有入。但說是法無有障礙。是名為入。堅意。如是入者即名非入。入法性故。堅意。如來所說諸三昧門為何者是。堅意。有一相三昧。有眾相三昧。一相三昧者。有菩薩聞某世界有某如來現在說法。菩薩取某佛相以現在前。若坐道場得無上菩提。若轉法輪。若與大眾圍繞說法。取如是相。以不亂念守攝諸根。心不馳散專念一佛不舍是緣。亦念是佛世界之相。而是菩薩于如來相及世界相了達無相。常如是行常如是觀不離是緣。是時佛像即現在前而為說法。菩薩爾時深生恭敬聽受是法。隨所信解若深若淺。轉加宗敬尊重如來。菩薩住是三昧聞說諸法皆壞敗相。聞已受持從三昧起。能為四眾演說是法。堅意。是名入一相三昧門。復次堅意。菩薩住是三昧。還能壞滅是佛相緣亦壞自身。以是壞相壞一切法。壞一切法故入一相三昧。從是三昧起能為四眾解說是法。堅意。是名為入一相三昧門方便。復次堅意。菩薩緣是佛像而作是念。是像從何所來我何所趣。即知佛像無所從來我無所至。菩薩爾時作是念言。一切諸法亦復如是。無所從來去無所至。菩薩如是行如是念。不久當得無礙法眼。得法眼已便為諸佛之所知念。諸甚深法皆現在前。以是深法得無礙辯。雖講說法而不見法。堅意。如來于過去世無礙智慧。亦諸相中智無障礙。于過去世亦不作緣。亦非不知不隨憶想。堅意。菩薩亦如是。住是三昧雖演說法不見是法。菩薩住是三昧深修習故。隨所聞因緣第二佛。取相現前。若坐道場得無上菩提。若轉法輪。若于大眾圍繞說法。菩薩亦受持是第二佛法。亦不舍本佛相。亦見是佛。而是菩薩俱緣二佛。取相現前聽受說法。堅意。是亦名為入一相三昧門。復次堅意。菩薩以善修習一佛相故。隨意自在欲見諸佛皆能現前。堅意。譬如比丘心得自在觀一切入取青色相。能得信解一切世界皆一青相。是人所緣唯一青色。觀內外法皆一青色。于是緣中得自在力故。堅意。菩薩亦復如是。隨其所聞。諸佛名字在何世界。即取是佛及世界相皆緣現前。菩薩善修習此念佛緣故。觀諸世界盡皆作佛。常善修習是觀力故。便能了達一切諸緣皆為一緣。謂現在佛緣。是名得一相三昧門。堅意白佛言。世尊。以何方便。得是三昧。佛告堅意。于是佛緣系念不散不離是緣。是名三昧門。堅意。以是一緣了達諸法。見一切法皆悉等相。是名一相三昧。菩薩住是三昧又入法門。謂一切語皆如來語。一切有身皆如來身。不離如故。復次堅意。菩薩聞諸佛名。若二若三若四若五。若十二十三十四十五十。若百若千若萬若過是數。一時專念盡現在前。及諸世界弟子眾數。皆現在前恭敬尊重。亦念是佛具足妙身形色相好。盡現在前恭敬尊重。亦復一一取三十二大人之相及不虛行相。師子奮迅相。無見頂相。象王觀相。取大光相。以信解觀作無量相。亦取諸佛世界之相。以信解觀作無量凈相。亦取弟子眾。以信解觀作無量相。爾時作是思惟。如是諸佛從何所來我何所至。即知諸佛及以己身無所從來亦無所至。如是觀知如是信解。爾時菩薩作如是念。如是事中無有定法。名為如來。如是觀時知一切法空無所有一相無相。用無相門入一切法。如是信解達知一切諸法一相。堅意。菩薩能緣諸佛系念一處。是名眾相三昧門。堅意。若是菩薩入是三昧。了達諸法一相無相。是名眾相三昧。菩薩住是三昧所知所見無非如來。又亦不見不知如來。所知所見無非是法。亦不見法。所有知見皆佛弟子。亦不見不知佛弟子眾。所知所見無非說法。亦復不見不知說法所有見知無非是緣。亦不見緣。所有見知無非是辯。亦不見辯。諸有所見無非佛土。亦不見佛土。諸所有見無非世界。亦不見世界。諸所有見無非眾會。亦不見眾會。無法不說而無所說。無法不現亦無所現。無不信解亦無信解。無不分別亦無分別。無法不壞亦無所壞。無法不出亦無所出。無法不照亦無所照。堅意。是名諸菩薩三昧門。入是門者當于諸法得無礙智。能如是觀名無礙眼。于是事中亦不貪著。是名法眼。堅意。菩薩以是三昧能得無礙無邊辯才。爾時堅意菩薩白佛言。世尊。幾所菩薩于當來世成是三昧。能得無量無邊辯才。何等菩薩于當來世成是三昧。能得無量無邊辯才。堅意。菩薩若于后世從比丘所聞是三昧。當知是比丘成是三昧。能得無邊無量辯才。堅意。如汝所問幾所菩薩成是三昧。得無邊辯。若人常修是三昧者。此則能成得是三昧。亦得無量無邊辯才。堅意。是門能開八百法藏。于今現在阿閦佛土諸菩薩者常用是門。堅意。于是一門攝一切法門諸三昧門。是名重句門。是故堅意。若人如法欲入法門是三昧門重句門者。應當親近諸善知識問。云何行云何觀察云何修習。當隨其教如說修行。堅意。若有四法當知是為善知識也。何等為四。一能令人入善法中。二能障礙諸不善法。三能令人住于正法。四常能隨順教化。有是四法當知即是善知識也。爾時世尊欲明此義。而說偈言。  
　　當近善知識　　能障惡法者 
　　能說佛所贊　　是人應親近 
　　隨佛道教化　　能生人善法 
　　如所聞安住　　能增益智慧 
　　可近法當近　　應遠法當離 
　　離于惡法已　　當修佛所贊 
　　若欲得辯才　　亦欲演自智 
　　當疾修是定　　常隨善知識 
　　隨所教修行　　于法無秘吝 
　　自所得善法　　亦應為他說 
　　深心行是法　　舍離諸諂曲 
　　常近善知識　　修行如是法 
　　故近善知識　　應離惡知識 
　　從是得多聞　　疾得是三昧  
　　復次堅意。若有四法。當知是為善知識相。何等為四。善知教化。善知修道。知教化過。知修道過。堅意。有是四法。當知是為善知識也。爾時世尊而說偈言。  
　　知教化修道　　亦知是過失 
　　既知是法已　　今住無礙法  
　　堅意。復有四法。當知是為善知識相。何謂為四。知地知說知人知行。云何知地。隨人知地。云何知人。隨其所行能知。是人住多欲地。是人住多恚地。是人住多癡地。是人住定欲地。是人住定恚地。是人住定癡地。是人住定欲恚地。是人住定欲癡地。是人住定恚癡地。是人住定欲恚癡地。眾生若在三不善等諸地。皆悉能知。知已隨所住地如應教化。隨諸菩薩種種欲樂。皆悉能知。堅意。若人成是四法者。當知是為善知識也。堅意。復有四法。當知是為善知識相。何謂為四。能調伏語令人住甚深法中。能隨時教隨時消息。爾時世尊即說偈言。  
　　知隨人所行　　諸地有差別 
　　知隨地教化　　故能速得成 
　　能說法調伏　　令住甚深法 
　　隨時而呵責　　亦隨時消息 
　　雖有善好言　　非時則不受 
　　是故有智者　　隨時而從舍  
　　堅意。復有四法。當知是為善知識相。則能令人修是三昧。何等為四。能令弟子出家行離。又能令人入深法觀。能令住定。于一切緣而無所礙離于諸相。堅意。有是四法。當知是為善知識也。佛說偈言。  
　　若人贊出家　　及行離住處 
　　令弟子住中　　是名善知識 
　　令住第一義　　甚深妙法中 
　　令住無相定　　是真善知識  
　　復次堅意。菩薩若成四法。能修習是三昧何謂為四。舍離自心隨順師意離于諸緣。為是三昧常勤精進終不懈息。亦為欲得是三昧故。樂住閑處離眾憒鬧。菩薩若成是四法者。能得習是三昧。堅意。菩薩復有四法。能疾得是三昧。何謂為四。善取佛相乃至夢中亦見諸佛。善取說法相乃至夢中亦得聞法。為眾生說而不疲惓。得深法忍壞諸法故。行無依定隨離心故。堅意。菩薩有是四法。能疾得是三昧。爾時世尊說此偈言。  
　　是人不舍　　諸世尊相　　常緣佛相 
　　不離目前　　具足見佛　　相三十二 
　　聽佛說法　　諦取是相　　于深必定 
　　法中得忍　　不依禪定　　樂隨離心 
　　非滅法故　　壞裂諸法　　諸法非法 
　　是人所樂　　觀諸相時　　無所分別 
　　信解諸法　　皆是佛身　　不著言辭 
　　不隨他語　　自知是相　　亦為人說 
　　菩薩若得　　如是法忍　　是名智者 
　　逮是三昧　　近善知識　　修佛贊法 
　　教化眾生　　住深定法　　堅意菩薩 
　　若有四法　　則能修習　　逮是三昧  
　　何謂為四。善知緣相善分別緣。善知轉緣。善知本行。有是四法。則能速成了達是定。爾時世尊而說偈言。  
　　菩薩多聞有智者　　應為他說是三昧 
　　又從諸佛聞善法　　亦應為人而演說 
　　以緣佛身諦取相　　修是寂滅妙三昧 
　　又于諸世尊身相　　深取種種差別相 
　　三十二相及身相　　形相色相光明相 
　　面貌眉間白毫峙　　當取如是人尊相 
　　取是諸相在現前　　常當觀察差別相 
　　亦緣各各諸身分　　不以一法為佛身 
　　以心分析諸佛身　　是心無形本性凈 
　　雜雜隨緣念念滅　　在緣會生各異相 
　　既知心相不暫停　　當知是緣亦生滅 
　　是法皆從分別生　　若無分別是最樂 
　　善知心性是轉相　　亦知諸緣是轉相 
　　知世界空皆如炎　　能知是已念不亂 
　　能如是知諸法義　　即能變化多佛相 
　　而于佛相無所著　　知諸世界皆空故 
　　于諸緣中不取相　　當知身心是轉相 
　　如是法中能了達　　故能疾得是三昧 
　　于說法時現神力　　亦于所說無錯謬 
　　能令眾生起善福　　亦能疾得如是法  
　　堅意。菩薩有四法能成是三昧。成已能為他說。何謂為四。為得是三昧故勤行不息晝夜經行。若欲坐時先念諸佛坐于道場今現在前。法施眾生無所吝惜。于說法者現如世尊。分析自身不依于法。以無依止為眾說法。菩薩能如是行如是念如是緣。安處法座廣行法施得是三昧。或有菩薩從法座起得是三昧。復次堅意。菩薩若成四法得是三昧。何謂為四。菩薩為出家人修遠離行舍憒鬧故。但畜三衣離貪著故。于在家眾及出家眾不作諸緣。離非時過故。得深法忍樂空寂故。堅意。菩薩成是四法得是三昧。堅意。在家菩薩若成四法能得是三昧。何謂為四。菩薩若在居家受持五戒。常日一食依于塔廟。廣學多聞達知諸論。亦應親近諸善知識善能教化是三昧者。堅意。在家菩薩有是四法能得是三昧。復次堅意。在家出家菩薩若成四法得是三昧。何謂為四。具足持戒凈行活命離諸疑悔。為是三昧不貪身命不依于法。隨所從聞及能教化是三昧者。于是人中生世尊想。修習如是念佛三昧時。應離慳心。堅意。若有在家出家菩薩。有此四法得是三昧。堅意。若人發大乘心欲得是三昧。當修四益法。何謂為四。應順觀身不生身覺。應順觀受不生受覺。應順觀心不生心覺。應順觀法不生法覺。堅意。菩薩成是四法者助是三昧。爾時世尊欲明此義。而說偈言。  
　　菩薩應修習　　佛所贊念處 
　　比丘自行處　　能得是三昧 
　　當應分析身　　亦不應依止 
　　以無依止心　　當得是三昧 
　　于受心法中　　亦無所依止 
　　是法不思議　　當得是三昧 
　　應修習四禪　　及修四正勤 
　　不依止是法　　當得是三昧 
　　于四如意足　　及四無礙智 
　　當修習是法　　莫生慳吝心 
　　應安住戒中　　親近善知識 
　　說是三昧者　　應生世尊想 
　　以多聞為本　　從是起三昧 
　　隨諸佛所說　　如教而修學 
　　是名為上眼　　法眼無有上 
　　是中無障礙　　以教化眾生 
　　是眾經之本　　能生多聞法 
　　菩提從此成　　是故常修學 
　　佛所有十方　　及四無礙智 
　　皆從是中出　　是故當修學 
　　菩薩能得是　　佛所說三昧 
　　是人說法時　　辯才不可盡 
　　是人于諸法　　能達知等相 
　　如海無增減　　無能窮竭者 
　　若得是三昧　　不隨他人教 
　　若聽受法時　　不觀他人說 
　　諸天鬼龍王　　夜叉緊陀羅 
　　人非人眾等　　觀菩薩所說  
　　此下丹鄉有　　皆言云何住　　云何而修學 
　　從何得此法　　今為我等說　)  
　　住是三昧故　　知眾生深心 
　　亦知心所樂　　隨宜為說法 
　　今我是經中　　有所說諸佛 
　　住是三昧故　　悉知其名字 
　　亦能知諸佛　　所說種種法 
　　隨心所緣念　　即時皆能知 
　　一切諸世尊　　所有弟子眾 
　　住是三昧故　　皆悉能見知 
　　知諸佛世界　　種種莊嚴事 
　　亦知彼受量　　得是三昧故 
　　知諸劫歲數　　及日月時節 
　　十方世界中　　諸佛兩足尊 
　　皆知是諸佛　　亦知是佛土 
　　亦知諸世尊　　若干差別名 
　　善修是三昧　　故能悉知見 
　　亦知諸世尊　　所有弟子眾 
　　為眾所說法　　皆悉能知見 
　　一切佛所行　　及諸深妙法 
　　善習三昧故　　皆悉能知見 
　　于未來世中　　無量諸世尊 
　　字名及種姓　　一切悉見知 
　　亦知其壽量　　及諸弟子眾 
　　所說諸經法　　皆能悉了知 
　　知諸佛世界　　及種種莊嚴 
　　諸佛滅度后　　法住之久近 
　　住是三昧中　　皆悉知此事 
　　故求多聞者　　當修是三昧 
　　常修是三昧　　達知諸義趣 
　　當知是三昧　　入佛智初門 
　　從是生眾生　　亦生佛智慧 
　　亦于中出生　　無量諸福德 
　　若有人發心　　求無上菩提 
　　盡供過去佛　　及諸弟子眾 
　　為供一一佛　　及諸弟子眾 
　　能舍滿三千　　大千界珍寶 
　　以爾所財寶　　具滿一劫中 
　　皆如是供給　　諸佛及圣眾 
　　于未來世中　　所有諸世尊 
　　亦皆盡供給　　及諸弟子眾 
　　堅意汝當知　　是人所得福 
　　求佛無上法　　不可思議智 
　　若人求佛道　　修習是三昧 
　　從是三昧故　　多聞轉高勝 
　　既得多聞已　　廣為眾生說 
　　是福過于彼　　不可得思量 
　　是福無有量　　能增長智慧 
　　若修是三昧　　不須供諸佛 
　　若以香涂香　　衣食及湯藥 
　　以此供諸佛　　不名為真供 
　　如來坐道場　　所得微妙法 
　　若人能修學　　是真供諸佛 
　　若求佛道者　　欲得見諸佛 
　　應勤修是法　　疾得是三昧 
　　若聞是三昧　　能生歡喜心 
　　當知是眾生　　曾見數千佛  
　　復次堅意。若善男子善女人求佛道者。供給嚴飾如來塔廟。則得具足四大凈愿。何謂為四。能得第一凈妙色身。能得常生離諸難處。亦能堅心受持善法。能見諸佛得不壞信漸。當逮得無上菩提轉妙法輪。是名為四。爾時世尊欲明此義。而說偈言。  
　　智者能供給　　諸佛尊塔廟 
　　能具圣所贊　　四種大凈法 
　　常生離難處　　能得正真見 
　　常能見諸佛　　見已心亦凈 
　　得深信堅固　　不動如須彌 
　　畢定得佛智　　速轉無上輪  
囑累品第三十五  
　　復次堅意。若善男子善女人發大乘心。若佛現在若滅度后。眾華瓔珞若上華香以為供養。以是緣故得八具足福。身色具足。財物具足。眷屬具足。持戒具足。禪定具足。多聞具足。智慧具足。所愿具足。是名八具足福。爾時世尊欲明此義。即說偈言。  
　　若求佛道者　　供給佛塔廟 
　　世世得福報　　汝當一心聽 
　　常具足身色　　見者心得凈 
　　福德大財富　　及得善眷屬 
　　安住于戒中　　能深入禪定 
　　得多聞智慧　　無量如大海 
　　諸有所愿求　　皆悉能具成 
　　世間中尊上　　第一良福田 
　　以是善根故　　得相三十二 
　　相相各明顯　　以是嚴其身 
　　是一一諸相　　以眾好嚴飾 
　　一一諸相中　　各有八十光 
　　是一一光中　　其明甚清徹 
　　于八十種好　　亦出諸光明 
　　從諸善業緣　　亦從愿故生 
　　隨諸愿差別　　故得如是相 
　　足輪相一指　　以眾好莊校 
　　是福德神力　　汝當一心聽 
　　我是足指中　　有好名照明 
　　有光名極高　　安住于此中 
　　能演出光明　　猶如過愛珠 
　　是光如半月　　在于須彌山 
　　有相名堅集　　有八十億光 
　　諸光各有名　　亦各有明色 
　　我從一光邊　　出千種色明 
　　圍繞大千界　　下方作佛事 
　　我今若普放　　善業所得光 
　　世界若大小　　一切皆迷悶 
　　從是光現無量佛　　遣到十方諸世界 
　　廣化眾生作佛事　　有如是等神通力 
　　我有三昧能普照　　用是三昧見世界 
　　此三昧名須彌相　　是中有光名善法 
　　有三昧名首楞嚴　　于一切中為最勝 
　　因以凈心故能得　　通達十方無掛礙 
　　有人見佛現滅度　　或有見佛初入胎 
　　有人見生無所畏　　其心安靜行七步 
　　或有人見坐道場　　謂我方今始成佛 
　　又復見我轉法輪　　又見修行菩薩道 
　　汝等觀是三昧力　　佛住是中得自在 
　　有人知我壽劫數　　或有知我壽半劫 
　　有見我壽一小劫　　若二三四若過是 
　　有見我壽一億歲　　又見過是若復少 
　　此閻浮提世界人　　知我壽命八十歲 
　　又見我壽一日夜　　又人知我壽長遠 
　　或有三千大千界　　謂我壽天一日夜 
　　我知是人心喜樂　　隨其所樂為說法 
　　隨眾所應為示現　　各各自謂為我說 
　　見以歡喜生信解　　是佛希有神通力 
　　我若示汝所為事　　一切凡夫皆狂惑 
　　如來所行所為事　　汝等設見亦不識 
　　菩薩若知我深行　　是人便能轉法輪 
　　諸說法者各所樂　　不能盡知我所行 
　　若不能知普智行　　是人所說甚微淺 
　　若聞是法心退沒　　我以是故無所說 
　　若人能知普智行　　是人心終不退沒 
　　知一切法皆悉等　　是人隨順我所行 
　　堅意當知是諸經　　于將來世無受者 
　　唯除此會八菩薩　　今于我前合掌立 
　　堅意當知如是人　　則能知我甚深行 
　　亦為先會法之首　　常能照然佛法炬 
　　常教眾生菩提心　　常為諸佛所稱嘆 
　　如今于我現前立　　過去佛前亦如是 
　　如恒沙數諸世尊　　是人皆現于前立 
　　時五百人從坐起　　合掌白言當護法 
　　皆是佛聽護法者　　堅意汝亦在是數 
　　復有八十菩薩起　　皆為救護佛法故 
　　世尊我于未來世　　受持佛法如說行 
　　當于濁亂惡世中　　廣說流布是法種 
　　世尊尋便為授記　　即飛空中七多羅 
　　八十億人得深喜　　各各自聞得受記 
　　爾時佛告阿難曰　　汝能于后惡世中 
　　受持如是諸經不　　答言世尊我不堪 
　　佛知故問迦葉言　　汝能于我滅度后 
　　受持如是諸經不　　答言世尊我不堪 
　　我能把持三千界　　及大海水諸山林 
　　諸余粗重悉能持　　不能惡世護持法 
　　今世比丘多弊惡　　不隨世尊所教法 
　　何況世尊滅度后　　誰能信受是深經 
　　必當語我如是言　　汝年老耄無智慧 
　　云何反能教我等　　利根聰辯解義者 
　　世尊如是弊惡人　　樂世文頌外道論 
　　舍離甚深禪定樂　　皆悉樂著世俗事 
　　多欲難滿無厭足　　貪著美味求利養 
　　我不能救是惡人　　見已反增我憂惱 
　　我在空閑獨處時　　釋梵諸天來語我 
　　我世尊說如是法　　令多眾生住圣道 
　　有某比丘得無漏　　某得神通到彼岸 
　　我聞是已心喜悅　　而答釋言何足怪 
　　于后惡世釋梵天　　來至我所啼哭言 
　　大德當知佛法壞　　我聞是已懷憂惱 
　　不能廣說是罪緣　　亦復不能持此經 
　　亦不能為作證明　　惡世比丘難與言 
　　時諸天神皆啼哭　　爾時佛告迦葉言 
　　我亦先知汝不能　　受持擁護我法種 
　　我諸聲聞弟子等　　無能受持如是經 
　　但諸菩薩承佛力　　則能受持如是法 
　　于后惡世或生疑　　我今當斷此人惑 
　　是經何故先來無　　但是比丘自造作 
　　或見是經多無量　　為讀誦故心驚畏 
　　是經廣博多散亂　　誰能讀誦令究竟 
　　若人今見汝問我　　亦聞我今為汝說 
　　是人于后甚惡世　　能聞是經得歡喜 
　　佛說如是護法時　　無量眾發菩提心 
　　是諸眾生皆念言　　我于來世聽是法 
　　后當供奉諸世尊　　一心求覓佛大智 
　　供給舍利及塔廟　　種種嚴飾尊形像  
　　爾時阿難從坐而起偏袒右肩右膝著地。合掌白佛言。世尊。當何名為此經。云何受持。佛告阿難。此經名為攝諸善根。亦名福德所依。亦名安慰諸菩薩心。亦名菩薩所問。亦名斷一切眾生疑。當如是持。佛說是經已。慧命阿難堅意菩薩諸天龍神乾闥婆阿修羅人非人等一切大眾。皆大歡喜信受佛語。   
 上一部：乾隆大藏經·大乘單譯經·佛說華手經十卷（第一卷～第五卷）  下一部：乾隆大藏經·大乘單譯經·法集經六卷 
 
  
   
乾隆大藏經·大乘單譯經·佛說華手經  
  