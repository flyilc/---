    第0066部～觀虛空藏菩薩經一卷            
    
  
   大乘大集部·第0066部    
觀虛空藏菩薩經一卷    
劉宋罽賓三藏曇摩蜜多譯      
  

觀虛空藏菩薩經  
　　如是我聞：一時，佛住佉陀羅山，依正覺仙人所住之處，與千二百五十比丘俱；賢劫千菩薩，彌勒為首。 
　　爾時，長老優波離，即從座起，整衣服，為佛作禮，白佛言：“世尊，先于功德經中，說虛空藏菩薩摩訶薩名，能除一切惡不善業，治王旃陀羅乃至沙門旃陀羅諸惡律儀。如此惡事若欲治，當云何觀虛空藏菩薩？設得見者，云何共住布薩僧事？若優婆塞破五戒、犯八戒齋，出家比丘、比丘尼、沙彌、沙彌尼、式叉摩尼犯四重禁，在家菩薩毀六重法，出家菩薩犯八重禁。如是過人，世尊先于毗尼中說，決定驅儐如大石破。今于此經說，大悲虛空藏能救諸苦，及說咒以除罪咎。設有此人，云何知之？以何為證？惟愿天尊，分別解說。” 
　　佛告優波離：“汝及未來世一切善持毗尼者，應當教此犯罪眾生安慰其意：世尊大慈，弘誓無量，不舍一切；于深功德經說治罪法，名決定毗尼，有三十五佛救世大悲，汝當敬禮。汝敬禮時，當著慚愧衣；如眼生瘡深生愧恥，如癩病人隨良醫教，汝亦如是應生慚愧；既慚愧已，一日乃至七日禮十方佛，稱三十五佛名，別稱大悲虛空藏菩薩名。澡浴身體，燒眾名香堅黑沉水；明星出時，長跪合掌，悲泣雨淚稱虛空藏，白言：‘大德大悲菩薩，愍念我故為我現身。’爾時當起是想，是虛空藏菩薩頂上有如意珠，其如意珠作紫金色。若見如意珠即見天冠，此天冠中有三十五佛像現，如意珠中十方佛像現。虛空藏菩薩身長二十由旬，若現大身與觀世音等。此菩薩結跏趺坐，手捉如意珠王，其如意珠演眾法音與毗尼合。若此菩薩憐愍眾生故，作比丘像及一切色像，若于夢中，若坐禪時，以摩尼珠印印彼人臂；印文有除罪字，得此字已，還入僧中如本說戒。若優婆塞得此字者，不障出家；設不得此字，便使空中有聲唱言：‘罪滅！罪滅！’若無空聲使知毗尼者，夢見虛空藏菩薩，告言毗尼菩薩：‘某甲比丘，某甲優婆塞，更令懺悔，一日乃至七七日。’‘禮三十五佛虛空藏菩薩力故，汝罪輕微。’知法者，復教令涂治圊廁，經八百日，日日告言：‘汝作不凈事，汝今一心涂一切廁，莫令人知；涂已，澡浴禮三十五佛，稱虛空藏，向十二部經，五體投地說汝過惡。’如是懺悔復經三七日，爾時智者應集親厚，于佛像前，稱三十五佛名，稱文殊師利，稱賢劫菩薩，為其作證，更白羯磨如前受戒法。此人因苦行力故，罪業永除，不障三種菩提業。” 
　　佛告優波離：“汝持是觀虛空藏法，為未來世無慚愧眾生多犯惡者，廣分別說。” 
　　說是語時，時虛空藏菩薩，結跏趺坐，放金色光，如意珠中見三十五佛已，白佛言：“世尊，我此如意珠寶從首楞嚴出，是故眾生見珠者，得如意自在。” 
　　爾時，世尊敕優波離：“汝持此經，不得為多眾廣說，但為一人——持毗尼者。為未來世無眼目眾生作眼目故，慎莫忘失。” 
　　時，優波離聞佛所說，歡喜奉行。  
　　觀虛空藏菩薩經  
　　右觀虛空藏菩薩經，按開元錄，系是單譯，止有二紙。經后舊尚有八紙經文，準校勘大藏竹堂講師批，該是后人采集虛空藏經咒，并諸經中佛名及咒，以為勸世修行法，不可連在觀虛空藏經后，下竺本及福本皆無。又按此經，世尊先于深功德經，說治罪法，名決定毗尼；有三十五佛者，即出寶積經第九十卷優波離會，與決定毗尼經同本，余文皆例此。然詳觀所批理，亦可以意會。徒存似是，姑為刪之。 
   上一部：乾隆大藏經·大乘大集部·虛空藏菩薩神咒經一卷  下一部：乾隆大藏經·大乘大集部·菩薩念佛三昧經六卷  
 
 
    
   
乾隆大藏經·大乘大集部·觀虛空藏菩薩經         
     