    第0057-01部～大方等大集經三十卷（第一卷～第十卷)           
    
  
   大乘大集部·第0057部    
大方等大集經三十卷（第一卷～第十卷)    
北涼天竺三藏曇無讖譯     
  

大方等大集經卷第一 序品第一  
　　如是我聞：一時，佛在王舍城耆阇崛山中，往古諸佛本所住處大塔之中。諸大菩薩之所贊嘆，其地潔凈微妙最勝諸佛法座。諸天、龍、鬼、乾闥婆等常行稱詠，又能增長無量善根，常有諸佛微妙光明，成就無量無邊功德，具足諸佛所行之處。如來得成菩提道已，轉妙法輪，調伏無量無邊眾生，于一切法而得自在。世尊逮得一切法中無礙智慧，能善分別一切眾生諸根利鈍，永斷一切煩惱習氣，不待莊嚴了知諸法。 
　　與大比丘僧六萬八千，一切調伏斷煩惱習氣，皆是佛子善解深義，悉是福田能斷諸有，得凈戒果不生不滅。復有無量諸菩薩僧，具無礙智、甚深智、無知智，大慈大悲降注法雨，能施一切甘露法味；于諸眾生等心如地，增長成就助菩提法，智慧光明能破黑闇，悉能照明善惡之道；能開眾生善心蓮華，能令眾生善根成熟，增長善芽，干煩惱海，具智慧翼游空無礙；喻之如日，善能增損眾生善惡；喻之如月，為諸善本如須彌山；至心寂靜修行梵行，不為世論之所動轉，安住無上出家之法，能見諸佛一切世界；積善法藏猶如大海，具足成就諸陀羅尼，寂靜圣行及大慈悲，清凈莊嚴定慧二目；久已遠離深法怖畏，無量劫中所修菩提，未畢竟者終不休息，成就菩薩所有功德。其名曰：慧光無礙眼菩薩摩訶薩、見一切田莊嚴瓔珞菩薩摩訶薩、不斷如來性出世意菩薩摩訶薩、為諸眾生示現細行神足菩薩摩訶薩、無量樂說無礙神足幢名稱菩薩摩訶薩、凈眾光自在王菩薩摩訶薩、善能論解字義廣說論義神足菩薩摩訶薩、無量功德智慧莊嚴住菩薩摩訶薩。如是等菩薩摩訶薩，常與如來同止共住，如來常為分別宣說菩薩所行法門之法。 
　　爾時，如來成得佛道，始十六年，廣知眾中多修梵行悉來大集，堪任受持菩薩法藏。爾時，如來即作是念：“我今當于如是無量象王眾中宣說菩薩所行之法，先當示現諸佛如來大神通力，為諸菩薩令知諸佛深境界故。”爾時，世尊即入三昧，其三昧名佛境神通實見眾生。以佛功德威神力故，于欲、色天二界中間出大坊庭，猶如三千大千世界，定慧二力之所成就，其處堪任佛所游居。復出大光其明清凈，遍照十方諸佛世界，能令眾生得知足心。于諸天宮最為殊勝，能勸十方放逸菩薩。其坊四匝白琉璃樹，真金為墻，功德寶室，瑪瑙垂檐，雜寶欄楯，白真珠網以覆其上，種種幡蓋以為莊嚴，眾香涂地，燒散雜香，十方世界眾生所有上妙莊嚴悉于中現。安置無量百千萬億師子法座，其座各有無量雜色柔軟敷具，能令眾生歡喜愛樂。諸四天下各以七寶作四梯梐，金剛階蹬廣十由旬，如其行時出微妙音。如四天下，三千大千世界亦復如是。 
　　爾時，世尊從三昧起，大千世界六種振動，亦放無勝最大光明；即與聲聞、菩薩大眾，前后圍繞欲往彼坊。一切諸天尊重贊嘆，香華、伎樂、涂末燒香、曼陀羅華、摩訶曼陀羅華、曼殊沙華、摩訶曼殊沙華等以為供養，能動無量無邊世界，光明遍照無不大明，示現諸佛神通福德。當爾之時，耆阇崛山一切大眾忽然不現，蹬中階節上升虛空。時，無量億諸天龍等，及不護神、伎樂神、非天神、金翅鳥舞神、腹行神、嗜肉神、善餓鬼神、甕耳鬼神、住廁羅剎、厭人鬼、能狂鬼、影鬼、產乳羅剎、持發鬼、常醉鬼，如是等眾悉侍從佛，以天香華微妙天樂而供養之。 
　　爾時，四天王合掌長跪，以偈贊佛：  
　　“如來光明勝一切，　能壞三惡道黑闇， 
　　　今我歸依樂依止，　薩婆悉達無上尊！”  
　　時，四天王與諸天人，偈贊佛已，尋侍佛后。 
　　爾時，帝釋與忉利天人，于其界次階上見佛，以天香華、微妙伎樂而供養之，以偈贊佛：  
　　“如來具足六神通，　所得大悲無能勝， 
　　　以佛功德嚴十方，　我今敬禮無與等！”  
　　時，帝釋與忉利天，偈贊佛已，尋侍佛后。 
　　爾時，夜摩天王與夜摩天子，于其界次階上見佛，以天香華、微妙伎樂而供養之，以偈贊佛：  
　　“無礙智慧無有邊，　善解眾生三世事， 
　　　一心能知無量心，　是故稽首禮無上！”  
　　時，夜摩天王與夜摩天子，偈贊佛已，尋侍佛后。 
　　爾時，兜率天王與兜率天子，于其界次階上見佛，以天華香、微妙伎樂而供養之，以偈贊佛：  
　　“佛知諸法如幻炎，　無受無作無字說， 
　　　愍眾故說不可說，　記說無我知法性。”  
　　時，兜率陀天王與兜率天子，偈贊佛已，尋侍佛后。 
　　爾時，化樂天王與善化樂天子，于其界次階上見佛，以天華香、微妙伎樂而供養之，以偈贊佛：  
　　“如來具足得十力，　知諸法界如虛空， 
　　　無色哀愍示形色，　其心平等視眾生。 
　　　如來常行世尊行，　為眾生故行世行， 
　　　開無分別諸法界，　我今敬禮非天人！”  
　　時，化樂天王與諸天子，偈贊佛已，尋侍佛后。 
　　爾時，他化自在天王與他化自在天子，于其界次階上見佛，以天香華、微妙伎樂而供養之，以偈贊佛：  
　　“如戒而住寂靜地，　修集無上三昧定， 
　　　其智無礙無有邊，　我禮畢竟解脫者！ 
　　　大慈大悲微妙語，　真實能知道非道， 
　　　勇健精進力無勝，　我今敬禮無能動！ 
　　　常能修集三解脫，　無能稱贊盡其德， 
　　　烏雖不同金鳥飛，　亦能任力而游翔。 
　　　我今如烏任力贊，　唯愿哀愍受微嘆， 
　　　不種不收其果實，　不贊如來無解脫。 
　　　憐愍為葉智慧華，　三昧為須解脫敷， 
　　　菩薩蜂王食甘露，　我今禮佛法蓮華！ 
　　　大悲智慧光圓滿，　能破眾生無明闇， 
　　　其戒清凈眾樂見，　我今敬禮佛法月！ 
　　　其心平等如虛空，　香涂割刺心無二， 
　　　能凈無量眾生垢，　我今敬禮佛法河！”  
　　時，他化自在天王與諸天子，偈贊佛已，即尋佛后。 
　　諸天各各贊嘆佛已，爾時如來示現無量神通道力，漸漸至彼七寶坊中。如四天下見佛上升，三千大千世界所見亦復如是。爾時，世尊至寶坊中升師子座，聲聞、菩薩各各次第坐于寶座。 
　　爾時，世尊入佛三昧，其三昧名無礙解脫，一一毛孔放大光明，其數無量如恒沙等，照于東方無量世界，南西北方、四維、上、下亦復如是。地獄蒙光眾苦得息，其余眾生除貪恚癡，慈心相向如父如子。爾時，以佛功德力故，其光明中說如是偈，為勸放逸諸菩薩故：  
　　“如來精進無量邊，　精進力過無量劫， 
　　　誰能贊佛光明德？　唯有十方諸世尊！ 
　　　為勸十方諸菩薩，　樂于放逸不修禪， 
　　　釋迦如來放是光，　召諸菩薩集此界。 
　　　成就具足佛十力，　能破世界諸魔王， 
　　　世法不污如蓮華，　是其光明無有量。 
　　　如來轉此無上輪，　諸天世人所不能， 
　　　為諸眾生轉法輪，　如本十方佛所轉。 
　　　如來今者集大會，　難見猶如優曇華， 
　　　若有信心成就者，　悉為聽法至佛所。”  
　　是光明中所說偈頌遍告十方，勸喻一切諸菩薩等，振動一切世界大地，普施一切眾生安樂，能凈一切眾生煩惱，破壞眾生無明癡闇，能蔽一切天魔宮殿，光遍十方還從頂入。 
　　爾時，東方有佛世界，名無量功德寶聚神通；有佛世尊，號凈大凈光七菩提分寶華無斷光王。彼有菩薩，名諸法自在功德華子，遇斯光已，與十恒河沙等諸大菩薩俱共發來，至娑婆世界大寶坊中，見釋迦牟尼佛，頭面禮敬，右繞萬匝，以妙香華而供養佛，即于佛前以偈贊曰：  
　　“一切功德到彼岸，　常為十方佛所稱， 
　　　無礙名號遍十方，　大慈大悲釋師子。 
　　　如來法界無差別，　為鈍根者說差別， 
　　　宣說一法為無量，　如大幻師示眾事。”  
　　時，諸菩薩偈贊嘆佛頭面禮已，以己神力，于佛東邊化作床座次第而坐。 
　　爾時，南方有佛世界，名曰佛光；有佛世尊，號無量功德寶。彼有菩薩名曰寶杖，遇斯光已，即與十恒河沙等諸菩薩眾俱共發來，至娑婆世界大寶坊中，見釋迦牟尼佛，頭面禮敬，右繞萬匝，以妙香華而供養佛，即于佛前以偈贊曰：  
　　“大慈法云降法雨，　常說無常空無義， 
　　　以八正水滅結火，　能長眾生諸善根。 
　　　佛光能破無明闇，　能誨放逸諸菩薩， 
　　　能焦三有諸愛種，　能示真實道非道。”  
　　時，諸菩薩偈贊嘆佛頭面禮已，以己神力，于佛南邊化作床座次第而坐。 
　　爾時，西方有佛世界，名曰光明，佛號普光。彼有菩薩名稱力王，遇斯光已，即與十恒河沙等諸菩薩眾俱共發來，至娑婆世界大寶坊中，見釋迦牟尼佛，頭面禮敬，右繞萬匝，以妙香華供養于佛，復于佛前以偈贊曰：  
　　“于無量劫發善愿，　是故得身凈無漏， 
　　　如來行業如虛空，　無礙音聲遍十方， 
　　　如來梵聲如雷音，　此聲無業非因出， 
　　　無聽無受無眾生，　大悲何故音聲說！”  
　　時，諸菩薩偈贊嘆佛頭面禮已，以己神力，于佛西邊化作床座次第而坐。 
　　爾時，北方有佛世界，名寶莊嚴，佛號無量功德莊嚴。彼有菩薩名大海智，遇斯光已，即與十恒河沙等諸菩薩眾俱共發來，至娑婆世界大寶坊中，見釋迦牟尼佛，頭面禮敬，右繞萬匝，以妙香華供養于佛，復于佛前以偈嘆曰：  
　　“如來無上金光明，　能壞一切世間闇， 
　　　若有眾生遇斯光，　遇者悉能壞煩惱。 
　　　設身高出大千界，　神通道力無邊際， 
　　　是人不能見頂相，　大悲曠世造何業。”  
　　時，諸菩薩偈贊嘆佛頭面禮已，以己神力，于佛北邊化作床座次第而坐。 
　　爾時，東南方有佛世界，名曰無憂，佛號能壞一切闇。彼有菩薩名無勝光，遇斯光已，即與十恒河沙等諸菩薩眾俱共發來，至娑婆世界大寶坊中，見釋迦牟尼佛，頭面禮敬，右繞萬匝，以妙香華供養于佛，復于佛前以偈贊曰：  
　　“無量界入一毛孔，　亦不嬈害諸眾生， 
　　　如來境界無知者，　是故神通難思議。 
　　　能令一身作無量，　而其真身無增減， 
　　　雖為眾生現神變，　然其內心無憍慢。”  
　　時，諸菩薩偈贊嘆佛頭面禮已，以己神力，于佛東南化作床座次第而坐。 
　　爾時，西南方有佛世界，名曰善見，佛號心平等。彼有菩薩名大悲心，遇斯光已，即與十恒河沙等諸菩薩眾俱共發來，至娑婆世界大寶坊中，見釋迦牟尼佛，頭面禮敬，右繞萬匝，以妙香華供養于佛，復于佛前以偈贊曰：  
　　“無量世中護禁戒，　猶如牦牛愛其尾， 
　　　見有毀戒生悲心，　亦不憍慢贊己身。 
　　　如來之心如須彌，　十方邪見不能動， 
　　　智慧甚深無得底，　猶如大海難思議。 
　　　佛自解脫一切有，　亦令苦縛得解脫， 
　　　所得解脫實無差，　隨道行時有別異。”  
　　時，諸菩薩偈贊嘆佛頭面禮已，以己神力，于佛西南化作床座次第而坐。 
　　爾時，西北方有佛世界，名曰壞闇，佛號大神通王。彼有菩薩名曰寶網，遇斯光已，即與十恒河沙等諸菩薩眾俱共發來，至娑婆世界大寶坊中，見釋迦牟尼佛，頭面禮敬，右繞萬匝，以妙香華供養于佛，復于佛前以偈贊曰：  
　　“如來世尊猶如幻，　而為眾生說幻事， 
　　　寶無真物故名幻，　無有眾生說眾生。 
　　　如人夢中見諸色，　寤已真實無色相， 
　　　為度眾生示世行，　如來真實無世行。”  
　　時，諸菩薩偈贊嘆佛頭面禮已，以己神力，于佛西北化作床座次第而坐。 
　　爾時，東北方有佛世界，名曰凈住，佛號心同虛空。彼有菩薩名無邊凈意，遇斯光已，即與十恒河沙等諸菩薩眾俱共發來，至娑婆世界，見釋迦牟尼佛，頭面作禮，右繞萬匝，以妙香華供養于佛，復于佛前以偈贊曰：  
　　“佛知甚深諸法界，　常樂寂靜修無想， 
　　　及知眾生諸心想，　亦說諸法如虛空， 
　　　住一心中知三世，　亦復能知種種業， 
　　　不生心想眾生想，　無量世修無相想。”  
　　時，諸菩薩偈贊嘆佛頭面禮已，以己神力，于佛東北化作床座次第而坐。 
　　爾時，下方有佛世界，名曰樂光，佛號寶優缽華。彼有菩薩名莊嚴樂說，遇斯光已，即與十恒河沙等諸大菩薩俱共發來，至娑婆世界，見釋迦牟尼佛，頭面禮敬，右繞萬匝，以妙香華而供養佛，復于佛前以偈贊曰：  
　　“無量智者佛真子，　數如十方微塵等， 
　　　于無量劫咨問佛，　不盡如來一字義。 
　　　是故如來智無邊，　功德總持亦如是， 
　　　名稱力勢無邊際，　猶如大海十方界。”  
　　時，諸菩薩偈贊嘆佛頭面作禮，以己神力，于如來下方化作床座次第而坐。 
　　爾時，上方有佛世界，名瓔珞莊嚴，佛號大名稱。彼有菩薩名一切法神通王，遇斯光已，即與十恒河沙等諸菩薩眾俱共發來，至娑婆世界，見釋迦牟尼佛，頭面禮敬，右繞萬匝，以妙香華而供養佛，即于佛前以偈贊曰：  
　　“佛身身業無邊際，　心口及業亦如是， 
　　　唯佛能知佛三業，　余不知如虛空邊。 
　　　如來無師無教者，　是故眾生稱大師， 
　　　諸佛法界叵思議，　菩提法輪入涅槃。”  
　　時，諸菩薩偈贊嘆佛頭面禮已，以己神力，于佛上方化作床座次第而坐。 
　　爾時，一念中間十方無量諸大菩薩，一時云集大寶坊中。爾時，世尊即從三昧安詳而起，謦欬之聲徹于十方，一切眾生悉得聞之，聞已即于佛法僧寶生信敬心。十方世界所有比丘、比丘尼、優婆塞、優婆夷，若人非人，聞佛聲已身心寂靜，以佛功德威神力故，悉得睹見寶階梯蹬，于一念頃悉蹬寶階至寶坊中，各隨其位次第而坐。諸梵天人亦聞其音，梵天、大梵天、梵師天、梵眾天、光天、少光天、無量光天、凈天、少凈天、無量凈天、無云天、福德天、廣果天、無誑天、無熱天、善見天、樂見天、阿迦尼吒天，亦一念頃俱至寶坊，見佛世尊頭面禮已，次第而坐化作床座。 
　　爾時，世尊見諸大眾皆已集會，放眉間光，其光名曰示菩薩力，繞諸菩薩七匝已，于諸菩薩頂髻而入。爾時，會中有一菩薩，名諸法自在功德華子，即入三昧，其三昧名瓔珞莊嚴；以三昧力故，于寶坊中出師子座，座高八萬億多羅樹，七寶莊嚴散種種華，為諸眾生之所樂見，能凈一切眾生之心。爾時，諸法自在功德華子菩薩摩訶薩，化作如是師子座已，從其三昧安詳而起，合掌恭敬，頭面作禮，即于佛前以偈贊曰：  
　　“日月光明壞現冥，　佛光能壞三世闇， 
　　　如來具足神通力，　勝于一切諸天光。 
　　　佛了法界無覺知，　如幻水月無去來， 
　　　無生無受無作者，　真實知已為眾說。 
　　　知色心中無色心，　方便為眾說色心， 
　　　如來神通猶如幻，　知諸法界亦復然。 
　　　一切眾生心常凈，　或時為客煩惱污， 
　　　諸佛如來得解脫，　示現神通等如幻。 
　　　虛空無地無住處，　如來之心亦如是， 
　　　為眾故升師子座，　如先諸佛說甘露。 
　　　一切大眾無去來，　亦無聽說無受者， 
　　　諸法悉皆如虛空，　唯愿開闡真實界。 
　　　世尊受我師子座，　愿為眾生師子吼， 
　　　愍眾故演梵音聲，　熾然智燈破癡闇。 
　　　十方諸來聽法眾，　悉來集會此寶坊， 
　　　愿佛當施大法施，　破無量世貧窮際。”  
　　爾時，世尊以大慈悲憐愍諸法自在功德華子菩薩摩訶薩，升其所奉師子寶座，欲說一切諸菩薩行無礙法門，具足一切佛法十力、四無所畏，入一切法自在陀羅尼法門，入四無礙智法門，入大神通法門、不退轉法輪、不退住處，攝一切乘具一切法界無分別法界，善知一切眾生心根，法界真實堅固難沮，能壞一切四魔怨仇，調伏一切惡見煩惱，獲得不共善權方便，得大平等心無二故，一切諸佛等入之處無掛礙處，說一切法悉真實故，演說諸法非覺非非覺故，十二因緣平等相觀故，具足智慧大莊嚴故，莊嚴佛身佛音聲故，無盡念意行智慧故，演說真實四圣諦故，能令聲聞身心凈故，令辟支佛坐紹位床故，大乘菩薩得法自在故，廣宣諸佛所有功德故，解說宣示一佛法故，說諸菩薩大功德故，裂諸眾生疑網心故，摧滅一切惡邪論故，增長如來佛正法故，顯示眾生佛神力故，以如是等諸因緣故，如來升于師子寶座。 
　　爾時，寶杖菩薩承佛神力，入佛瓔珞莊嚴三昧；以三昧力故，能令大眾悉得種種瓔珞莊嚴。時，稱力王菩薩復承佛神力，入蓮華三昧；以三昧力故，悉令大眾皆得妙華，供養于佛及諸菩薩。時，大海慧智菩薩亦承佛神力，入妙香三昧；以三昧力故，能令大眾皆得妙香，供養于佛及諸菩薩。時，寶網菩薩亦承佛力，入光明三昧；以三昧力故，悉令大眾身得光明。時，悲心菩薩亦承佛神力，入無瞬三昧；以三昧力故，悉令大眾仰瞻如來目未曾瞬。時，無邊凈意菩薩亦承佛神力，入喜三昧；以三昧力，悉令大眾喜樂聽法。時，莊嚴樂說菩薩亦承佛神力，入寂靜意三昧；以三昧力，悉令大眾遠離五蓋。時，一切法神足王菩薩亦承佛神力，入不忘三昧；以三昧力，悉令大眾專念菩提，心不忘失。時，勇健菩薩亦承佛神力，入無勝三昧；以三昧力，悉令大眾摧伏諸魔。 
　　時，破魔菩薩亦承佛神力，入壞魔三昧；以三昧力，召此三千大千世界一億魔王，來集寶坊至于佛所，頭面作禮，合掌恭敬，咸作是言：“唯愿如來，廣為眾生開甘露門！我等皆因破魔菩薩威神力故，當得遠離一切魔業，于諸大眾心無妨礙。” 
　　佛言：“善哉！善哉！善男子，汝等今已得離魔業；以是因緣，于未來世復當得離一切魔業。善男子，譬如一處百年闇室，一燈能破；汝等亦爾，無量世中無明黑闇，今日能破。如日月寶光，住信、戒、施、慧、禪定亦爾。善男子，汝等今者請佛說法，以是因緣，汝等當得破無明闇，為諸眾生作智慧明。” 
　　爾時，眾中有一菩薩名法自在王，白佛言：“世尊，如來境界不可思議。何以故？如來發心將欲說法，能令一切大眾云集！為菩提故作大莊嚴大法神通，無量世間得大名稱，身心寂靜獲得解脫，及得不可思議法界十方諸佛之所贊嘆，具足一切十波羅蜜，成就通達善權方便，能裂一切諸魔疑網，能滅眾生惡邪諸論，能善分別一切法界，逮得具足無礙智慧，具念意行智慧勇健，具足獲得四無礙智，善知眾生諸根利鈍，知眾生界隨意說法，常能宣說清凈法界，善解一切方俗之言，能得一切清凈梵音，具足成就慈悲之心，諸邪異見不能令動，不可破壞如金剛山，具修三相建立法幢，已渡甚深十二因緣河，斷斷常見能調大眾，無量劫中得不可思議法聚，能療眾病如大醫王，聞深法已不生怖畏，三十二相、八十種好莊嚴其身，具足成就三十七品及八解脫，身口意業純善無雜，能令眾生悉來聽法，世間之法所不能污，常受安樂常修法界，惠施法寶于法無厭，于諸有法心不染著，猶如蓮華塵水不染，明勝諸光智深如海，紹三寶性調眾生界，能開佛藏護持佛法，具足無量功德智慧，無量劫中修集莊嚴無量功德，常欲獲得一行之心一色一處，具如是等功德菩薩悉來集會。 
　　“唯愿如來，說菩薩行無礙法門，利益過去、未來、現在諸菩薩等，令初發心得不退故，久發心者得增長故，行菩提道得凈意故，不退菩薩學佛法故，一生菩薩瓔珞莊嚴故，后身菩薩得阿耨多羅三藐三菩提故，定性眾生增長因緣故，未定性者作因緣故，未入佛法者令得入故，已入佛法者敬佛法故，樂三乘者說一乘故，施于世間人天樂故。世尊，如來出世，有如是等不可思議事。世尊，今此大眾一一菩薩，悉能示現諸大神通，是故諸佛及諸菩薩不可思議。 
　　“世尊，云何眾生無明愛重，雖見菩薩如是神通，而故生于聲聞、緣覺卑下之心？世尊，菩薩初發菩提心時，已勝一切聲聞、緣覺。世尊，譬如有人舍諸琉璃，取于水精；一切眾生亦復如是，舍于大乘，喜樂聲聞、辟支佛乘。若有眾生已發欲發阿耨多羅三藐三菩提心者，如是之人悉當獲得如是功德。” 
　　爾時，會中有三十億那由他百千萬億眾生天與人，發阿耨多羅三藐三菩提心。  陀羅尼自在王菩薩品第二之一  
　　爾時，世尊知諸菩薩悉已大集，作是思惟：“今日如是善丈夫等，咸欲得知諸法實義，能持如來甚深法藏，欲得聞受諸菩薩行無礙法門。”尋放眉間白毫光明，名無所畏，繞諸大眾滿七匝已，于陀羅尼自在王菩薩頂上而入。 
　　爾時，陀羅尼自在王菩薩，承佛神力，化作寶蓋，猶如三千大千世界，七寶莊嚴，以覆如來寶座之上，頭面作禮，合掌長跪，說偈贊佛：  
　　“如來于法得自在，　其光能破世間闇， 
　　　世尊佛眼無掛礙，　能見諸法真實義。 
　　　具足無量諸功德，　無師獨悟諸法界， 
　　　如來放光為眾生，　今入我身何因緣？ 
　　　我本所知念不明，　陀羅尼根亦如是， 
　　　此光今來入我身，　了了得知諸法界。 
　　　身心獲得大清凈，　受樂無上無有邊， 
　　　我今已知佛境界，　亦得樂說無礙辯。 
　　　十方諸佛親近難，　愚者不能師事之， 
　　　我今承佛神力故，　欲少發問利眾生： 
　　　何因緣發菩提心？　復以何義佛出世？ 
　　　何緣放光遍十方？　復以何因示神通？ 
　　　何緣佛為眾授記？　愿為大眾分別說。 
　　　今此大眾勝無上，　悉能受持佛法界， 
　　　此眾無魔及魔業，　唯有開示佛法藏。 
　　　我智淺近有邊崖，　何能咨請無上尊？ 
　　　今問如來無邊智，　云何得知諸方便？ 
　　　愿今教誨諸弟子，　我學已得法自在， 
　　　得已能施大法雨，　當報十方諸佛恩。  
　　“世尊，諸佛如來不可思議，菩薩所行無有邊際，是故我今欲問如來無上法王大慈悲聚，為利眾生問甚深義：云何名為菩薩之行？以何瓔珞莊嚴菩薩，能令菩薩所行清凈？云何能壞愚癡諸闇？云何能斷疑網之心？云何菩薩為諸眾生修慈悲心？云何菩薩擁護眾生？云何菩薩真實能修菩薩之業善業不誨業？唯愿如來哀愍宣說！又此大眾利根智慧，能解佛語能知法界，能達菩薩所行無礙法門，能壞一切魔及魔業，破大疑心能解諸佛甚深境界，知眾生界眾生心性，能見無量諸佛世界，能護如來無上正法，能于諸法得大自在。” 
　　爾時，佛贊陀羅尼自在王菩薩言：“善哉！善哉！善男子，能問如來甚深之義！能善行佛無量行者，乃能如汝發斯深問。汝今至心，當為汝說。菩薩若能成就具足如是功德，當于諸法得大自在。” 
　　“世尊，今正是時，唯垂宣說。” 
　　佛言：“善男子，菩薩有四瓔珞莊嚴：一者、戒瓔珞莊嚴，二者、三昧瓔珞莊嚴，三者、智慧瓔珞莊嚴，四者、陀羅尼瓔珞莊嚴。 
　　“戒瓔珞莊嚴有一種，謂于眾生無有害心。菩薩若無惡害之心，一切眾生常所樂見。復有二種：一者、閉塞惡道，二者、能開善門。復有三種：一者、身凈，二者、口凈，三者、意凈。復有四種：一者、所求悉得，二者、所愿具足，三者、所愿成就，四者、所欲能作。復有五種：一者、信，二者、戒，三者、定，四者、念，五者、慧。復有六種：一、不破戒，二、不漏戒，三、不雜戒，四、不悔戒，五、自在戒，六、無屬戒。復有七種，所謂七凈：一者、施凈，二者、忍凈，三者、精進凈，四者、禪定凈，五者、智慧凈，六者、方便凈，七者、善方便凈。復有八種，謂八具足：一者、無作具足，二者、地具足，三者、不忘心具足，四者、不緩具足，五者、諸根具足，六者、佛世具足，七者、離難具足，八者、善友具足。復有九種：一者、不動，二者、不畏，三者、定智，四者、寂靜，五者、至心，六者、清凈，七者、結緩，八者、調心，九者、住調伏地。復有十種：一者、凈身，為三十二相故；二者、凈口，為言無二故；三者、凈意，為解脫故；四者、凈田，為令眾生福德增故；五者、凈心，為調眾生故；六者、凈有，為行化眾生故；七者、菩薩名凈，為得如來諸功德故；八者、凈慧，大神通故；九者、凈方便，破諸魔眾故；十者、凈戒，為不共法故。善男子，如是等事，名戒瓔珞莊嚴。 
　　“三昧瓔珞莊嚴有一種，所謂為諸眾生修集慈心。復有二種：一者、質直，二者、柔軟。復有三種：一、不虛誑，二、不粗獷，三、不邪諂。復有四種：一者、不愛行，二者、不瞋行，三、不畏行，四、不癡行。復有五種，所謂遠離五蓋三昧。復有六種，所謂修集六念三昧。復有七種，所謂修集七覺三昧。復有八種，所謂修集八正三昧。復有九種：一者、菩薩修集菩提心及大慈悲心，于一切無量眾生修集念心，遠離惡欲不善之法，有覺有觀寂靜喜樂得初禪；二者、遠離覺觀內得喜心，至心思惟無覺無觀，定生喜樂得第二禪；三者、離喜修舍具足念心，無有放逸身受安樂得第三禪；四者、遠離苦樂滅憂喜心，非苦非樂修集舍念，寂靜念得第四禪；五者、遠離色相，修無量空相；六者、遠離空相，修無量識相；七者、遠離識相，修無所有相；八者、遠離無所有相，修非想非非想相；九者、雖未成就善方便智，以三昧力教化眾生。復有十種：一者、觀法無有錯謬，二者、具足成就舍摩他，三者、精進無有休息，四者、善能了知時節，五者、至心受持善法，六者、寂靜其心，七者、觀身，八者、常觀法界，九者、心得自在，十者、獲得圣性。是名三昧瓔珞莊嚴。 
　　“善男子，智慧瓔珞莊嚴有一種，所謂心無疑網。復有二種：一者、遠離疑心，二者、遠離瞋心。復有三種：一者、遠離無明，二者、破無明[穀-禾+卵]，三者、作大光明。復有四種：一者、知苦，二者、斷集，三者、證滅，四者、修道。復有五種：一者、戒眾清凈，二者、定眾清凈，三者、慧眾清凈，四者、解脫眾清凈，五者、解脫知見眾清凈。復有六種：一者、凈檀波羅蜜有三種：一者、內凈觀法如幻，二者、眾生凈觀之如夢，三者、菩提凈不求果報。二者、凈尸波羅蜜有三種：一者、觀身如影，二者、觀口如響，三者、觀心如幻。三者、凈羼提波羅蜜有三種：一者、聞毀不瞋，二者、聞贊不喜，三者、若被割截及奪命時能觀法界。四者、凈毗梨耶波羅蜜復有三種：一者、不想，二者、堅固，三者、不見法相。五者、凈禪波羅蜜有三種：一者、不著諸法，二者、心不退轉，三者、所緣清凈。六者、凈方便波羅蜜有三種：一者、攝取眾生，為解脫故；二者、凈陀羅尼，為持法故；三者、所愿清凈，為凈佛土故。復有七種：一者、修四念處不取不著，二者、修四正勤不出不滅，三者、修四神足身心清凈，四者、修于五根知根無根，五者、修于五力能破煩惱，六者、修菩提分知法界真實，七者、修集圣道無有去來。復有八種：一者、修定，為畢竟凈故；二者、修智，為壞闇故；三者、修知陰智，為知法眾故；四者、修知界智，為解法界等虛空故；五者、修知入智，為知法性平等故；六者、修知十二因緣智，觀無我、無我所故；七者、修觀諦智，壞四倒故；八者、修集分別知法界智，為知真實故。復有九種：一者、觀無常想，二者、觀無常苦想，三者、觀苦無我想，四者、觀食不凈想，五者、觀于世間不可樂想，六者、觀諸生死多過患想，七者、觀解脫想，八者、觀離貪想，九者、觀于盡想。復有十種：一者、觀于諸法猶如幻想，二、如夢想，三、如炎想，四、如響想，五、如芭蕉樹想，六、如水中月想，七、如影想，八者、觀于法界無增減想，九者、觀諸法界無有去住，十者、觀于無為無有生滅。是名為慧瓔珞莊嚴。 
　　“善男子，陀羅尼瓔珞莊嚴有一種，所謂念心。復有二種：一者、先受，二者、畢竟能持。復有三種：一者、知義，二者、知字，三者、知說。復有四種：一者、正語，二者、了語，三者、無礙語，四者、不謬語。復有五種。所謂五依：一者、依義不依于字，二者、依智不依于識，三者、依了義經不依不了義經，四者、依法不依于人，五者、依出世不依于世。復有六種：一者、如說而持，二者、所言誠實，三者、發言人所樂聞，四者、憐愍語，五者、生善芽語，六者、時語。復有七種：一者、利語，二者、莊嚴語，三者、無礙語，四者、無滯語，五者、無二語，六者、先知而語，七者、了語。復有八種：一者、知方俗語，二者、知鬼神語，三者、知諸天語，四者、知諸龍語，五者、知乾闥婆語，六者、知阿修羅語，七者、知金翅鳥語，八者、知畜生語。復有九種：一者、無畏語，二者、無縮語，三者、無難語，四者、知解說語，五者、知如法答語，六者、知廣說語，七者、知次第語，八者、說無常語，九者、無盡語。復有十語：一者、壞疑網語，二者、開示界語，三者、開法門語，四者、開智慧語，五者、破闇冥語，六者、解一一字語，七者、贊嘆佛語，八者、呵煩惱語，九者、分別根利鈍語，十者、開佛功德妙語。善男子，是名陀羅尼瓔珞莊嚴。” 
　　爾時，世尊欲重宣此義，以偈頌曰：  
　　“四莊嚴瓔珞，　能端嚴大乘， 
　　　所謂戒定慧，　無上陀羅尼。 
　　　能令三業凈，　一切人所愛， 
　　　永斷三惡道，　是名戒瓔珞。 
　　　如愿得具足，　獲得人天身， 
　　　能修勤精進，　是名戒瓔珞。 
　　　能修無上定，　得二種解脫， 
　　　見無上涅槃，　是名戒瓔珞。 
　　　其戒不破漏，　無上戒不雜， 
　　　能得大自在，　名瓔珞莊嚴。 
　　　戒凈能凈施，　戒凈能凈忍， 
　　　戒凈凈五度，　名戒瓔珞嚴。 
　　　戒凈能凈有，　凈大不放逸， 
　　　無畏心不悔，　是名戒瓔珞。 
　　　戒凈得圣性，　亦能凈身心， 
　　　獲得無邊定，　是名戒瓔珞。 
　　　不怖畏不動，　定得清凈有， 
　　　能斷煩惱縛，　是名戒瓔珞。 
　　　能調難調根，　能得大名稱， 
　　　莊嚴自在心，　是名戒瓔珞。 
　　　能如說而作，　能凈口四種， 
　　　遠離諸煩惱，　名瓔珞莊嚴。 
　　　能凈自佛土，　能調諸眾生， 
　　　能修大慈悲，　名瓔珞莊嚴。 
　　　不作諸惡業，　修于菩薩行， 
　　　能大力無畏，　名瓔珞莊嚴。 
　　　能嚴大涅槃，　能得大因果， 
　　　慈心滿眾生，　名瓔珞莊嚴。 
　　　能離慳誑心，　修柔軟四攝， 
　　　斷愛瞋怖癡，　名瓔珞莊嚴。 
　　　能破五惡蓋，　修集十念心， 
　　　助道不放逸，　名瓔珞莊嚴。 
　　　具足于二翼，　如法思惟義， 
　　　樂素住寂靜，　名瓔珞莊嚴。 
　　　于法無所疑，　亦無癡亂心， 
　　　真實解四諦，　名瓔珞莊嚴。 
　　　持戒心無著，　亦復不生慢， 
　　　不取戒戒者，　名瓔珞莊嚴。 
　　　無上慧凈定，　亦知二凈慧， 
　　　能了知三界，　名瓔珞莊嚴。 
　　　意凈不生慢，　見不凈不輕， 
　　　知法不可說，　名瓔珞莊嚴。 
　　　慧能莊嚴智，　智亦莊嚴慧， 
　　　自他菩提凈，　名瓔珞莊嚴。 
　　　知法如夢幻，　不說諸法無， 
　　　能隨世間說，　名瓔珞莊嚴。 
　　　慧能莊嚴戒，　戒能瓔珞慧， 
　　　身口菩提凈，　名瓔珞莊嚴。 
　　　見法如水月，　亦如熱時炎， 
　　　說法如響相，　如乾闥婆城， 
　　　非法不作法，　名慧瓔珞嚴。 
　　　慧能莊嚴忍，　忍能莊嚴慧， 
　　　身口菩提凈，　名瓔珞莊嚴。 
　　　隨法不增減，　解已調眾生， 
　　　至心觀法身，　名瓔珞莊嚴。 
　　　慧能莊嚴進，　進能莊嚴慧， 
　　　不悔動心凈，　名瓔珞莊嚴。 
　　　慧能莊嚴定，　定能莊嚴慧， 
　　　能說深法界，　得無勝神通， 
　　　能知諸方便，　得無上總持， 
　　　法土眾生凈，　名瓔珞莊嚴。 
　　　知眾根利鈍，　壞煩惱諸魔， 
　　　身心得自在，　名瓔珞莊嚴。 
　　　道無有去來，　亦無去來者， 
　　　非過非未來，　非現非修者， 
　　　不分別法界，　能凈畢竟定， 
　　　知諸陰入界，　名慧炬莊嚴。 
　　　陰入界如空，　無我無我所， 
　　　生滅因十二，　是名智慧凈。 
　　　諦知第一義，　亦知陰入界， 
　　　于法不生諍，　知三世無礙。 
　　　分別三聚眾，　能為說三乘， 
　　　能以三寶教，　修三無相定。 
　　　無相知一相，　非幻知如幻， 
　　　無說能為說，　空說于不空。 
　　　諸法非常變，　不毀壞法界， 
　　　和合因緣故，　流布于法界， 
　　　是名為真智。　不分別法界， 
　　　知二動不動，　知于二淺深， 
　　　知二常無常，　是名大凈智。 
　　　常不失念心，　了知于法界， 
　　　知字及知義，　于世諦無闇。 
　　　一聞能持法，　解了眾生語， 
　　　能壞諸邪道，　修于無上智。 
　　　依無上四依，　瓔珞大總持， 
　　　我說功德鬘，　為嚴菩提心。 
　　　于眾說無畏，　善解天神語， 
　　　能壞眾疑網，　能開諸法界， 
　　　能贊于三寶，　勸人令供養， 
　　　親近佛與眾，　修集無上智。 
　　　我說四瓔珞，　能嚴佛菩薩， 
　　　若有至心信，　即得是莊嚴。”  
大方等大集經卷第二 陀羅尼自在王菩薩品第二之二  
　　佛復告陀羅尼自在王菩薩：“善男子，菩薩摩訶薩有八光明，以是八明能壞諸闇凈菩薩行。何等為八？一者、念光，二者、意光，三者、行光，四者、法光，五者、智光，六者、實光，七者、神通光，八者、無礙智光。 
　　“念光有八種：一者、不失過去善法；二者、作未來善；三者、聞法不忘；四者、思惟實義；五者、不為六塵所壞；六者、憶持如守門人遮止惡法，為真善法守善法城門；七者、不為邪法之所誑惑；八者、能大增長純善之法。是名念光八種。 
　　“意光亦有八種：一者、義意非字意，二者、智慧意非識意，三者、法意非人意，四者、實意非虛意，五者、菩薩意非聲聞意，六者、上意非下意，七者、佛意非退意，八者、憐愍意非害意。是名意光八種。 
　　“行光亦有八種：一者、法行，二者、一切行，三者、眾生行，四者、眾生心行，五者、十二因緣行，六者、廣說行，七者、行行，八者、一切佛法行。是名行光八種。 
　　“法光亦有八種：一者、世法光，二者、出世法光，三者、無漏法光，四者、無為法光，五者、解脫法光，六者、心解脫法光，七者、畢竟解脫法光，八者、破無明慧法光。是名法光八種。 
　　“智光亦有八種：一者、八正智光，二者、須陀洹智光，三者、斯陀含智光，四者、阿那含智光，五者、阿羅漢智光，六者、辟支佛智光，七者、菩薩智光，八者、正覺智光。是名智光八種。 
　　“實光亦有八種：一者、正定行，二者、得須陀洹果，三者、斯陀含果，四者、阿那含果，五者、阿羅漢果，六者、辟支佛果，七者、菩薩，八者、佛菩提。是名實光八種。 
　　“神通光亦有八種：一者、眼光，能見正色；二者、耳光，能聞正聲；三者、念光，能念過去阿僧祇劫所有眾生；四者、性光，為觀性凈眾生之心；五者、虛空光，以大神通光，遍到十方無量世界；六者、方便光，具無漏智故；七者、功德莊嚴光，為利益一切眾生故；八者、智慧莊嚴光，為壞一切眾生疑心故。是名神通光八種。 
　　“無礙智光亦有八種：一者、智光，二者、意光，三者、慧光，四者、佛光，五者、正見光，六者、凈眾生心光，七者、解脫光，八者、畢竟光。是名八無礙智光。” 
　　爾時，世尊欲重宣此義，而說偈言：  
　　“修集于念心，　不忘善惡業， 
　　　樂聞贊誦經，　修集不放逸。 
　　　能調伏諸根，　安住于寂靜， 
　　　增長于善法，　修集于念光。 
　　　能遮止惡法，　猶善守門者， 
　　　能守護法城，　不令四魔入。 
　　　不隨逐音聲，　思惟真實義， 
　　　親近善知識，　喜樂如法住。 
　　　其意無邊上，　永斷諸煩惱， 
　　　邪法不能動，　惡世不生謗。 
　　　誠心念菩提，　不說小乘心， 
　　　常樂念上意，　為眾破下意。 
　　　不畏魔煩惱，　修集大慈悲， 
　　　不念害眾生，　其得大智光。 
　　　能壞諸疑心，　解了甚深義， 
　　　知真實方便，　修四無礙智。 
　　　樂觀十二緣，　眾生之所因， 
　　　知無作受者，　能修大光法。 
　　　能知諸佛法，　行世出世行， 
　　　能到十方土，　了知人天業。 
　　　修集無上智，　說三歸一乘， 
　　　修集八正道，　為壞三世法。 
　　　于有漏無漏，　如實而知之， 
　　　能利益人天，　令斷有漏法。 
　　　不謬為無為，　真實而知之， 
　　　寂靜光無暗，　不著有為相。 
　　　知結入出緣，　知眾心性凈， 
　　　若有大乘定，　即知如是法， 
　　　樂住無漏流，　了四沙門果。 
　　　知菩提道行，　故修無礙智， 
　　　破邪修實光，　入眾無所畏。 
　　　樂說真實義，　為破生死法， 
　　　眼耳凈無障，　能見聞色聲。 
　　　過去念不謬，　亦了知他心， 
　　　到十方無礙，　知法如虛空。 
　　　得無漏智慧，　為調諸眾生， 
　　　具功德智慧，　為利諸眾生， 
　　　于無量世中，　求是二莊嚴。 
　　　樂受持凈戒，　樂護于佛法， 
　　　修集真實光，　為于如法住。 
　　　我說無量光，　為令眾生得， 
　　　有信此經者，　即得此諸光。”  
　　爾時，世尊復告陀羅尼自在王菩薩：“善男子，菩薩摩訶薩修集大悲，有十六事。何等十六？ 
　　“一者、菩薩摩訶薩見諸眾生貪著我見，以我見故增長諸見，常為生死之所系縛，是故菩薩為此眾生修大悲心，悲因緣故宣說法化，為壞眾生如是妄見。 
　　“二者、見諸眾生心懷顛倒，常見無常，無常見常；苦見于樂，樂見于苦；凈見不凈，不凈見凈；我見無我，無我見我。是故菩薩為此眾生修集悲心，悲因緣故宣說法要，為壞眾生如是四倒。 
　　“三者、見諸眾生心懷憍慢，實無有物而生物想，實無有事而生事想，以是因緣起七種慢，以是慢故增長惡法，是故菩薩于此眾生修集悲心，悲因緣故宣說法要，破壞眾生如是憍慢。 
　　“四者、見諸眾生五蓋所覆，以覆蓋故，心多生疑不解深義，是故菩薩于此眾生修集悲心，悲因緣故宣說法要，為壞眾生如是五蓋。 
　　“五者、見諸眾生沉六入海，眼取色相，耳取聲相，鼻取香相，舌取味相，身取觸相，意取法相，是名為沉。是故菩薩于此眾生修集悲心，悲因緣故宣說正法，為拔眾生如是沉沒。 
　　“六者、見諸眾生有七種慢：一者、慢，二者、大慢，三者、慢慢，四者、我慢，五者、增上慢，六者、下慢，七者、邪慢。菩薩摩訶薩于下慢者，自言勝汝；于慢慢者，自言最勝，我色勝乃至識勝；于增上慢者，菩薩語言：‘汝實非圣，不應便起圣人之想。’為邪慢者，宣說正見。是故菩薩于此眾生修集悲心，悲因緣故宣說正法，為斷眾生如是憍慢。 
　　“七者、見諸眾生離于圣道，樂行世道惡道，是故菩薩于此眾生修集悲心，悲因緣故宣說正法，為斷眾生世道惡道。 
　　“八者、見諸眾生造惡道行，屬無明愛妻息所系不得自在，是故菩薩于此眾生修集悲心，悲因緣故宣說正法，為斷眾生如是系縛，出離惡道。 
　　“九者、見諸眾生親近惡友，遠離善友，其心甘樂造作惡業，是故菩薩于此眾生修集悲心，悲因緣故宣說正法，為斷眾生如是惡業，遠離惡友，親近善友。 
　　“十者、見諸眾生造作慳貪，于無明愛心無厭足為施智慧，是故菩薩于此眾生修集悲心，悲因緣故宣說正法，為斷眾生如是慳貪、無明及愛，施與智慧。 
　　“十一者、見諸眾生我見、斷見，為施眾生十二因緣真智慧故，菩薩于此而生悲心，悲因緣故宣說正法，為斷眾生我見、斷見，施與十二因緣智故。 
　　“十二者、見諸眾生行無明闇——我見、眾生見、命見、士夫見、別異見、邪見、著見，菩薩為施智光明故，于此眾生而生悲心，悲因緣故宣說正法，為斷眾生如是所見。 
　　“十三者、見諸眾生樂于生死，于五聚陰而生親想，是故菩薩于此眾生修集悲心，悲因緣故宣說正法，為斷眾生如是三有。 
　　“十四者、見諸眾生為魔所縛，是故菩薩于此眾生修集悲心，悲因緣故宣說正法，為壞眾生如是魔網。 
　　“十五者、見諸眾生甘樂快樂，而不能知真實樂因，是故菩薩于此眾生修集悲心，悲因緣故宣說正法，示諸眾生真實樂因。 
　　“十六者、見諸眾生求涅槃門不能知處，是故菩薩于此眾生修集悲心，悲因緣故宣說正法，為此眾生開涅槃門。 
　　“善男子，菩薩修悲，悉因如是十六因緣。 
　　“善男子，一切眾生有三十二不善之業，菩薩見已修集善業，為壞眾生如是惡業。何等三十二？ 
　　“一者、有諸眾生無明睡眠，菩薩見已修集智慧，為悟眾生如是睡眠。 
　　“二者、見諸眾生下解下欲，菩薩見已修集上解上欲，為以大乘而教化之。 
　　“三者、有諸眾生樂為非法，菩薩見已修集正法，為令眾生于諸法中得大自在。 
　　“四者、有諸眾生修集邪命，菩薩見已修于正命，為壞眾生如是邪命。 
　　“五者、有諸眾生入于邪林，菩薩見已修集正見，為令眾生出邪林故。 
　　“六者、有諸眾生樂為放逸，菩薩見已修不放逸，為令眾生離放逸故。 
　　“七者、有諸眾生樂為粗穬，菩薩見已修如法住，為壞眾生如是粗穬。 
　　“八者、有諸眾生慳貪吝惜，菩薩見已修一切施，為壞眾生慳貪心故。 
　　“九者、有諸眾生毀犯禁戒，菩薩見已修持凈戒，為破眾生毀禁心故。 
　　“十者、有諸眾生心常瞋恨，菩薩見已修慈悲忍，為壞眾生如是瞋恨。 
　　“十一者、有諸眾生懶惰懈怠，菩薩見已修勤精進，為壞眾生如是懈怠。 
　　“十二者、有諸眾生其心狂亂，菩薩見已修集定心，為壞眾生如是狂亂。 
　　“十三者、有諸眾生邪智覆心，菩薩見已修集正智，為壞眾生如是邪智。 
　　“十四者、有諸眾生說義顛倒，菩薩見已思惟正義，為壞眾生如是顛倒。 
　　“十五者、有諸眾生樂造世行，菩薩見已修善方便，為壞眾生樂世行故。 
　　“十六者、有諸眾生系屬煩惱，菩薩見已先自除斷，為壞眾生煩惱系縛。 
　　“十七者、有諸眾生我見所縛，菩薩見已自除我見，為斷眾生如是我見。 
　　“十八者、有諸眾生諸根不調，菩薩見已自調諸根，為調眾生如是不調。 
　　“十九者、有諸眾生說言無作無有受者，菩薩見已宣說有作及有受者，為壞眾生如是邪說。 
　　“二十者、有諸眾生不知恩義，菩薩見已說知恩法，為壞眾生如是不知恩義。 
　　“二十一者、有諸眾生未得謂得，菩薩見已修集正法，為壞如是增上慢故。 
　　“二十二者、有諸眾生惡口粗穬，菩薩見已修善口語，為壞眾生如是惡口。 
　　“二十三者、有諸眾生貪無厭足，菩薩見已修集知足，為壞眾生不知足故。 
　　“二十四者、有諸眾生不能恭敬父母師長，菩薩見已修不放逸，為令眾生供養恭敬父母師長。 
　　“二十五者、有諸眾生貧窮困苦，菩薩見已修集七財，為壞眾生如是貧窮。 
　　“二十六者、有諸眾生常為四大毒蛇所病，菩薩見已修身念處，為令眾生遠離如是四大毒病。 
　　“二十七者、有諸眾生行無明闇，菩薩見已修集智慧，為令眾生燃慧燈故。 
　　“二十八者、有諸眾生樂三有獄，菩薩見已修出離道，為示眾生知出離故。 
　　“二十九者、有諸眾生常行左道，菩薩見已修集右道，為令眾生舍左道故。 
　　“三十者、有諸眾生貪著身命，菩薩見已于自身命修不貪著，為令眾生舍貪著故。 
　　“三十一者、有諸眾生不能恭敬供養三寶，菩薩見已修集信心，為令眾生信三寶故。 
　　“三十二者、有諸眾生實非世尊，自謂世尊，菩薩見已修集六念，為令彼等知真實法故。 
　　“善男子，是名眾生三十二業。菩薩見已修治自業，成就具足一切善法壞諸惡業，勸諸眾生令行善業。善男子，菩薩摩訶薩有無量業。何以故？眾生煩惱有無量門，為閉眾生煩惱門故，菩薩修集無量善業。善男子，如恒河沙等世界眾生，悉住聲聞、辟支佛乘，欲比菩薩初發心業，百分千分不可為喻。何以故？二乘之人自為解脫觀于煩惱，菩薩不爾，常為眾生得解脫故觀諸煩惱。善男子，菩薩摩訶薩所作諸業，于諸凡夫、二乘業中最為殊勝。何以故？眾生之業性是顛倒，二乘之業有邊際故，菩薩之業無邊無量，是故菩薩勝于一切聲聞、緣覺。” 
　　爾時，陀羅尼自在王菩薩聞是法已，心生歡喜踴躍無量，白佛言：“世尊，甚奇！甚特！快說如是不可思議。如來于此已說菩薩瓔珞莊嚴、菩薩光明、菩薩大悲、菩薩善業。唯愿宣說，云何如來觀諸眾生起于大悲？云何名悲？悲有何行，有何相貌，何因緣起？云何名佛業？佛業有何行，有何相貌，有何因緣起？善哉！世尊，一切知見，唯愿廣說如來之業。” 
　　佛言：“善哉！善哉！善男子，汝今諦聽！善思念之，吾當為汝分別解說。善男子，一切如來所有大悲不出不行。何以故？常不變故，無量劫中修集得故，是故大悲不行不轉，不修不舍，亦能為于一切眾生。善男子，一切諸佛所有大悲，無量無邊，其心平等，從久遠來，無量舌力不能宣說。善男子，如來世尊，未嘗遠離如是大悲！無上菩提及與大悲，如是二法等無差別。如來所得無上菩提無根無住。根名我見，住名四顛倒，如來世尊知根知住，是故菩提無根無住。一切眾生皆悉無有無根無住，欲施眾生無根無住起大悲心，如來于此欲令知故演說正法。 
　　“善男子，夫菩提者，清凈寂靜。云行為凈？云何寂靜？凈名為內，寂靜名外。內名眼空，空名無我、無有我所。何以故？性是一故。乃至意亦如是。何以故？性是一故。知眼空已，不著于色，不著色心，是名寂靜。乃至意法亦復如是。一切眾生不知菩提清凈寂靜，如來于此而起大悲，演說正法為令知故。善男子，一切眾生心性本凈。性本凈者，煩惱諸結不能染著，猶若虛空不可沾污。心性、空性等無有二。眾生不知心性凈故，為欲煩惱之所系縛，如來于此而起大悲，演說正法欲令知故。 
　　“善男子，夫菩提者，不取不舍。云何不取？如來不見一切諸法此岸、彼岸。何以故？一切諸法離此、彼故，如來世尊如實知之，是名不取。云何不舍？一切眾生不知法界，如來教令了了知故，是名不舍。如來于此而起大悲，演說正法為令眾生知是二法。 
　　“善男子，夫菩提者，無想無緣。云何無想？不見眼識乃至意識，不見色相乃至法相。于是法中不知不見故無取著，是名無緣。無想無緣是名圣行。云何圣行？所謂不行三界之行。善男子，如是不行名為圣行，一切圣人不行于行。眾生不行如是圣行，如來于此而起大悲，演說正法欲令知故。 
　　“善男子，夫菩提者，非是三世；非三世者，名為三等。過去意、未來識、現在貪，是名三分。以能了了知三分故，意、識及貪無有住處。以是義故，不念過去，不求未來，不愛現在，若見三世悉平等者，是名正見。如來為令一切眾生得如是等平等正見，而起大悲演說正法。 
　　“善男子，夫菩提者，無身無為。非眼識界，乃至非意識界，是名無身。不生不滅，不盡不住，無有三相，是為無為。善男子，一切法性是名無性，若無性者則無有二，是故菩提無身無為。一切眾生不知菩提無身無為，如來為令了了知故，而起大悲演說正法。 
　　“善男子，夫菩提者，無有分別，無有句義。云何分別？云何句義？無所住者名無分別，字不攝故名無句義；非有二故名無分別，不入法界名無句義；無動搖故名無分別，不變易故名無句義；不可說故名無句義，空故名無分別；無覺觀故名無分別，無相故名無句義；不發故名無分別，無愿故名無句義；知眾生界同于虛空名無分別，無眾生界名無句義；不生故名無分別，無宅故名無句義；不滅故名無分別，無為故名無句義；不行故名無分別，平等故名無句義；知平等故名無分別，寂靜故名無句義。眾生不知如是等義，如來為令了了知故，而起大悲演說正法。 
　　“善男子，夫菩提者，不可以身得，不可以心得。何以故？身、心如幻故。若能了知身心真實，是名菩提。為流布故名為菩提，而其性相實不可說。 
　　“善男子，夫菩提者，不可說身，不可說心；不可說法，不可說非法；不可說有，不可說無；不可說實，不可說空。何以故？性不可說故。菩提者無有住處，不可宣說猶如虛空。為真實知一切諸法，不可宣說。字中無法，法中無字，為流布故，故可宣說。一切凡夫不知真實，是故如來于此眾生而起大悲，演說正法為令知故。 
　　“善男子，夫菩提者，無取無緣。云何無取？云何無緣？知眼真實名為無取，知眼無境名為無緣；乃至知意真實名為無取，知意無境名為無緣。如來世尊以如是義，知于菩提無取著故名為無取，無屋宅故名為無緣。眼識不住于彼色中名無屋宅，乃至意識亦復如是。一切眾生心無住處，如來世尊如實而知心無住處。無住處者有四種——色、受、想、行，于是四法心無所住，是名心無住處。是故名為一切諸法悉無住處，如來世尊如實知之，一切凡夫不能知故，如來于此而起大悲演說正法。 
　　“善男子，夫菩提者，名之為空。而菩提中無有空相，是故名空。一切法空，菩提亦爾。如來世尊真實能知如是之空，是故如來名為知空。諸佛名覺，一切諸法而不覺知，空中之空亦能了知。無上菩提空及菩提即是一如，空與菩提是一非二。離空，菩提別有法者可得說二；以無二故，名之為空。無名字故名之為空，無相貌故名之為空，無威儀故名之為空，無修行故名之為空，無言說故名之為空。善男子，第一義者謂無諸法，云何說空？善男子，譬如虛空無言無說，無言無說故，故名虛空；無言說中無有言說，是名為空。一切諸法亦復如是，無名字法說為名字，如是名字亦無住處；若名無住處，名下之法亦復如是。如來真實知如是法不生不滅，以真知故名得解脫。本無系縛，云何說言名得解脫？是故如來無縛無解。如是等法，一切凡夫不能知見，如來于此而起大悲，演說正法為令知故。 
　　“善男子，夫菩提者，同于虛空。虛空之性，不平不下，菩提亦爾。若法無性，不可說言有平有下。如來世尊知一切法無平無下，乃至微塵不作平下。若法有性即如實智，如實智者，知一切法本無今有，已有還無，出時、滅時無所系屬，從緣而出，從緣而滅，以是義故名之為道，斷是道故名為菩提。凡夫眾生不知如是真實道故，如來于此而起大悲，宣說正法為令知故。 
　　“善男子，夫菩提者，名真實句。真實句者，即是菩提。色亦如是，如是二句等無差別；受想行識，地水火風，眼界、色界、眼識界乃至意界、法界、意識界，亦復如是。是名法流布，真實覺知如是陰入界法無有顛倒。不顛倒者，知過去法不生不滅，未來之法不生不滅，現在之法亦不生不滅。如是知已，名不顛倒名真實句。真實句者，如一法，一切法亦如是；如一切法，一法亦如是。是真實句，凡夫不知，如來于此而起大悲，演說正法為令知故。 
　　“善男子，夫菩提者，非內非外。云何為內？云何為外？非內者，無所造作；非外者，無所覺知。內者謂作，外者謂相，菩提之體非作非相，是故名為非內非外。又非內者，非身口意業；非外者，非三業緣。非內者，無相解脫門；非外者，空解脫門。如是等義凡夫不知，如來于此而起大悲，演說正法為令知故。 
　　“善男子，夫菩提者，無漏無取。云何無漏？云何無取？無漏者遠離四流，四流者——欲流、有流、無明流、見流。無取者遠離四取，四取者——欲取、有取、見取、戒取。而諸眾生無明所覆行于四取，以渴愛故作我我所。如來了知我取根本，是故我凈，我凈故能凈眾生。我凈者，則不覺知一切諸法，亦不思惟一切非法，不起無明，不起無明因緣故不起十二因緣有，十二因緣有不起故則不生，不生故入決定聚，入決定聚者名為了義，了義者名第一義，第一義者名無眾生，無眾生義者名不可說，不可說義者即十二因緣義，十二因緣義者即是法義，法義者即是如來。以是義故我經中說，若有得見十二因緣則為見法，見法者為見如來，見如來者即無所見。所見是邪，夫邪見者謂想數法。如來無想亦無想數，以是義故見如來者為無所見。若見如來無想無作、無知無覺，是名真實見于如來。如來亦爾，覺知一切諸法平等。如法界無取，一切凡夫不能覺知，如來于此而起大悲，演說正法為令知故。 
　　“善男子，夫菩提者，清凈、寂靜、光明、無諍。云何為凈？云何寂靜？云何光明？云何無諍？不雜煩惱名之為凈，空解脫門名之寂靜，無相無愿名為光明，無生無滅名為無諍。又無生者名之為凈，無滅者名為寂靜，無取者名光明，不出者名無諍。性名為凈，無諸煩惱名為寂靜、光明、無諍。法界名凈，真實之性名曰寂靜、光明、無諍。虛空之性名之曰凈，無分別法界名曰寂靜、光明、無諍。內外清凈名之為凈，于內外法不取不著，名為寂靜、光明、無諍。真知五陰名之為凈，真實知界名為寂靜、光明，遠離諸入名為無諍。見過去盡名之為凈，見未來不生名為寂靜，見現在法住于法界無有動轉，名光明、無諍。清凈、寂靜、光明、無諍，如是四法等入一界、一法、一句，如是三法即是涅槃。遠煩惱故名之為凈，畢竟凈故名曰寂靜，無闇冥故名曰光明，不可說故名為無諍，以是故言釋迦如來默無所說。 
　　“善男子，夫菩提者即是虛空，虛空者名之為法。如法，眾生亦爾；如眾生，福田亦爾；如福田，涅槃亦爾。以是義故，一切諸法同于涅槃。如來能覺如是法界，是故名佛。修集具足清凈、寂靜、光明、無諍如是四句，名之為佛。如來能知善方便故，初得菩提默然而住，無所宣說待梵王請。爾時，尸棄梵王與六萬八千諸梵天人來至我所，頭面作禮，合掌而言：‘唯愿如來，為諸眾生轉正法輪。’而說偈曰：  
　　“‘如來法離凈寂靜，　大光無礙無有諍， 
　　　　無字無聲亦無說，　真實覺知如法界。 
　　　　佛為眾生無量劫，　苦行受持世間戒， 
　　　　為悟無明睡眾生，　久行放逸迷實義。 
　　　　又此會中無量眾，　于無量佛積善根， 
　　　　能解甚深真實義，　唯愿轉于無上輪。 
　　　　此眾已調一切魔，　欲令開闡甘露門， 
　　　　如來號為真導師，　示闇眾生無上道。 
　　　　如來雖有大慈悲，　憐愍眾生如一子， 
　　　　我今勸請法應爾，　愿轉無上正法輪。 
　　　　如往三佛轉法輪，　唯愿如來亦復爾， 
　　　　畢竟導師無退轉，　示暗眾生一真道。 
　　　　如雨潤長諸草木，　令諸眾生除熱渴， 
　　　　佛施法雨于眾生，　為得無上無異果。 
　　　　如來初生發誓言，　我當救彼苦眾生， 
　　　　眾生渴仰甘露味，　愿大施主施法雨。’  
　　“爾時，世尊既受請已，往波羅奈鹿野林中仙人住處，轉正法輪。如是法輪，諸天、魔、梵及余沙門、婆羅門等所不能轉。爾時，世尊說四諦時，憍陳如比丘得法眼凈。其聲遍聞三千大千世界，爾時世尊說優陀那：  
　　“‘甚深之義不可說，　第一實義無聲字， 
　　　　憍陳比丘于諸法，　獲得真實之知見； 
　　　　即是我往無量世，　所得菩提今已得。’  
　　“如來轉是正法輪時，無量眾生悉得調伏。示現如是大悲神通，眾生見已，阿僧祇人發阿耨多羅三藐三菩提心。善男子，如來如是十六大悲，悉為眾生而修起之。如來以是悲因緣故，為一一眾生，于恒河沙劫大地獄中，受諸苦惱心不悔退，而其悲心亦無損減，以是義故，如來大悲不可思議。 
　　“善男子，聲聞人悲猶如畫皮，菩薩大悲猶如破肉，如來大悲破骨徹髓；聲聞之悲贊佛所知，菩薩大悲勸他令行，如來大悲授人阿耨多羅三藐三菩提記；聲聞悲心為慈因緣，菩薩大悲為調眾生，如來大悲為畢竟度；聲聞悲心因粗苦生，菩薩大悲因離苦生，如來大悲因斷一切因緣而生。善男子，如來修集如是大悲，若為一人住經一劫、百劫、千劫、萬劫，至無量劫終不畢竟入于涅槃。善男子，如來大悲成就如是無量功德。 
　　“善男子，乃往過去無量無邊阿僧祇劫，時世有佛號栴檀窟，界名大香，劫名上香。爾時，世尊于三百三十二萬劫中，常以正法教諸聲聞。時佛身上一一毛孔所出香氣，遍滿三千大千世界。爾時，此界無有臭穢名，所有草木山河之屬悉栴檀香；眾生身香亦復如是，一切無有身口意惡，諸佛弟子聞此香已即得四禪。爾時，乃有一萬諸佛次第興世，皆同一號，號栴檀窟，是故彼劫名曰上香。爾時，如來作佛事已欲入涅槃，觀諸眾生誰未調者我當調之？爾時，如來以凈天眼，見有一人在非有想非無想處，已于先佛種下上善根，定當因佛而得度脫，非因聲聞得解脫也；壽過八萬四千劫已，乃當下生來受五欲，當得聞于大乘經典，發阿耨多羅三藐三菩提心安住不退。爾時，世尊以大悲故起大方便，告諸比丘：‘我涅槃時到。’作是言已，即便入于不悔三昧，示諸眾生令知涅槃。既知如來入涅槃已，令諸大眾廣設供養，正法住世滿足六十八萬四千歲。當爾之時，佛諸弟子，乃至無有一人于正法所作邪法想。 
　　“爾時，世尊以定力故，八萬四千劫隱密此身不令眾見。過是劫已，彼人即下生于人中大長者家，經八十年彼佛即從三昧而起詣長者家。其家大小悉無見者，唯是童子獨得見之。爾時，世尊為令彼人于五欲中心生厭離，而為說法。彼人聞已，即得不退阿耨多羅三藐三菩提心。如來知已，即為授記：‘善男子，汝于來世過七萬二千阿僧祇百千劫，當得成于阿耨多羅三藐三菩提，號曰寶上。’如是音聲余無聞者，唯有一萬二千諸天同得聞之，聞已悉發阿耨多羅三藐三菩提心，俱作是言：‘愿彼寶上成佛之時，我等當于是佛法中，咨受正法而為弟子。’爾時，如來知是事已復與授記：‘寶上如來成作佛時，汝等當作受法弟子，彼佛亦當授汝阿耨多羅三藐三菩提記。’時栴檀窟佛授彼記已，爾乃畢竟入于涅槃，一切諸天大設供養。 
　　“善男子，如來具足如是大悲，非諸聲聞、緣覺所知。善男子，爾時彼佛不斷佛種，若有眾生供養三寶亦復如是。” 
　　佛說如是大悲功德時，此會眾中有三恒沙等眾生發阿耨多羅三藐三菩提心，半會大眾得成于忍，半中之半得具如是十六大悲，其余半半得佛法忍。爾時，一切諸天世人聞法歡喜，同聲贊嘆：“善哉！善哉！甚奇！甚特！快說如是大悲法門。”  
大方等大集經卷第三 陀羅尼自在王菩薩品第二之三  
　　“善男子，如來復有三十二業。何等三十二？善男子，如來能知是處、非處。云何是處？云何非處？善男子，若有造作身口意惡，得受安樂無有是處，是名非處；若有造作身口意善，受樂果者，斯有是處，是名是處。若習慳貪得大富者，無有是處；修行惠施得大富者，斯有是處。毀破禁戒得受天身，無有是處；護持凈戒得受天身，斯有是處。瞋恨之人得身端正，無有是處；修集忍辱得身端正，斯有是處。懈怠之人得大神通，無有是處；勤修精進得大神通，斯有是處。放心散亂得定地者，無有是處；攝心不亂得定地者，斯有是處。愚癡之人斷煩惱氣，無有是處；修智之人斷煩惱氣，斯有是處。若作五逆得無漏者，無有是處；若無五逆得無漏者，斯有是處。以女人身作轉輪王，無有是處；以男子身得轉輪王，斯有是處；帝、釋、梵王、佛亦如是。若轉輪王非法治國，無有是處；轉輪圣王正法治化，斯有是處。郁單曰人墮三惡道，無有是處；郁單曰人壽終生天，斯有是處。殺生因緣得長壽者，無有是處；以是因緣壽命促短，斯有是處。若有邪見得圣道者，無有是處；若有正見得圣道者，斯有是處。須陀洹人得第八有，無有是處；須陀洹人即涅槃者，亦無是處；阿那含人受欲有身，亦無是處；阿羅漢人受后有者，無有是處；賢圣之人咨承異師，無有是處；得不退忍退菩提者，無有是處；菩薩坐于菩提樹下，不得菩提而起去者，無有是處；如來若有煩惱習者，亦無是處；諸佛世尊知有障礙，無有是處；若有能見如來頂者，亦無是處；若有眾生能知如來心境界者，無有是處；如來之心不常定者，亦無是處；如來世尊有二語者，無有是處；如來世尊有過失者，亦無是處。善男子，是名如來第一之業。” 
　　爾時，世尊即說頌曰：  
　　“大地可說動轉相，　猛風可說停住相， 
　　　虛空可說有色相，　佛不說處為非處。 
　　　虛空可說作界像，　佛不說處為非處。 
　　　如來演說處非處，　下中上分悉真實， 
　　　不說是處非處一，　如是二處各無二。 
　　　如來亦說下中上，　各各無有三種相， 
　　　佛知是處非處已，　故能宣說無上法。 
　　　如來了知眾生心，　善能分別細微相； 
　　　沙門梵志闇處行，　不知是處非處因。 
　　　眾生不知處非處，　是故不能得解脫； 
　　　如來悉知處非處，　是故稱為無上尊。 
　　　若諸眾生無法器，　如來于是修舍心， 
　　　設大方便待時節，　為令彼得真解脫。 
　　　如來世尊智無上，　是則名為第一法， 
　　　如是清凈第一業，　為令眾生得調伏。 
　　　如來說是第一力，　甚深難測無能知， 
　　　如是妙法難可宣，　為破邪見憐愍說。  
　　“復次，善男子，如來世尊善知去來現在眾生所有諸業，知業知報，知恩知處。若過去業是不善因，如來知是未來之世得不善果。若未來業有退因緣，如來了知實是退因。若未來業能增長法，如來悉知以是因緣能增長法。若現在業若進若退，如來悉知以是因緣有進有退。若有作業是聲聞因、是緣覺因、是菩薩因、是如來因，如來悉知以是因緣，是聲聞因、是緣覺因、是菩薩因、是如來因。是名如來第二之業。” 
　　爾時，世尊復說頌曰：  
　　“如來獲得無上智，　是故能知業因果， 
　　　智知三世非三攝，　能知眾生三世業， 
　　　善解眾生安樂因，　亦能了知苦惱因。 
　　　如來壞邪無因果，　是故修集第二業， 
　　　通達進退二法因，　善惡業果亦復然。 
　　　如來知見無障礙，　如觀掌中庵羅果， 
　　　知下中上真實相，　三乘所因亦復然。 
　　　如來善知眾生業，　亦知善惡諸業果， 
　　　眾生業果三世攝，　知見不謬名正覺。  
　　“復次，善男子，如來世尊知諸眾生種種欲解，若貪欲、若瞋恚、若愚癡：現在世貪起，未來世貪、恚、愚癡；現在世瞋起，未來世貪、瞋、恚癡；現在世癡起，未來世貪、瞋、恚癡。如來悉知，現在住善欲，未來惡欲；現在住惡欲，未來善欲。如來悉知，現在住下欲，未來世下中上分；現在住中欲，未來世下中上分；現在住上欲，未來世下中上分。如來悉知，邪聚眾生能作正聚，不定眾生住于正定。如來悉知，欲界眾生有色、無色界欲解，知聲聞人有緣覺欲解、有佛欲解。如來真實通達知故而為說法。是名如來第三之業。” 
　　爾時，世尊即說頌曰：  
　　“眾生欲解有種種，　其意若干非一徒； 
　　　如來真實知諸欲，　故能隨意演說法。 
　　　貪欲瞋恚愚癡性，　隨相而知無顛倒， 
　　　下中上品亦如是，　善惡業因果真實。 
　　　通達三聚無有定，　一切三乘亦復然， 
　　　智知三世非三攝，　為諸眾生說三力。  
　　“復次，善男子，如來悉知無量世界，若修善行、若行惡法、若無礙行。云何名知？內空、外空、內外空故。復次，如來知眼知色及知眼識。云何而知？如虛空故。復次，如來知欲、色界及無色界。云何而知？如覺觀故。復次，如來知于行界。云何而知？如行性故。復次，如來知煩惱界。云何而知？客塵性故。復次，如來知不污界。云何而知？一切諸法性本凈故。復次，如來知生死界。云何而知？無明緣故。復次，如來知涅槃界。云何而知？實思惟故。復次，如來知世住界，知世愛界，知世瞋界，知世癡界，知世凈界，知世凈心界，以知界故能實說法。是名如來第四之業。” 
　　爾時，世尊即說頌曰：  
　　“如來人中師子王，　能真實知眾生界， 
　　　如來智慧無有邊，　是故能知世無邊。 
　　　知善惡行解脫行，　亦知眼色眼識行， 
　　　通達一切無量法，　其性本來常清凈。 
　　　內外真實無所有，　五陰諸入十八界， 
　　　身口意業及四大，　如是諸法悉無實。 
　　　知如是等眾生界，　皆悉同于虛空境， 
　　　三界性相無真實，　諸煩惱界亦如是。 
　　　煩惱性相無堅牢，　無漏解脫亦復然， 
　　　如來雖知真實界，　終不言知而生慢。 
　　　虛空無量無邊際，　一切眾生界亦然， 
　　　如來智慧無邊際，　遠離三種有為相。 
　　　佛智無上甚深奧，　一切眾生不能知， 
　　　如來憐愍眾生故，　宣說如是第四力。  
　　“復次，善男子，如來善知一切眾生諸根利鈍。云何而知？知上中下，知增知減，亦知貪欲有一億種，瞋恚愚癡各一億種，知貪欲重、知貪欲輕，知瞋恚重、知瞋恚輕，知愚癡重、知愚癡輕，知一種根能增生死，知一種根能滅生死，了知善根、知不善根，知非善、非不善根，知解脫根，知六情根、男根、女根、命根、苦根、樂根、憂根、喜根、舍根、信根、進根、念根、定根、慧根、未知欲知根，知根、知已根，知眼根因乃至意根因，知耳根因作眼根緣，知鼻根因作舌根緣，知舌根因作身根緣，知戒莊嚴能修于施，知施莊嚴能修于戒。 
　　“如來悉知誰可說施，誰可說戒，乃至智慧亦復如是；知誰可為說四念處，乃至八圣道分；誰可為說聲聞之乘、辟支佛乘、無上佛乘；知緣覺根學聲聞乘，知正覺根學聲聞乘、辟支佛乘；知下根人能修上根，上根之人修于下根；知眾生根，未可調者則生舍心，可調伏者為說正法。如來悉知熟不熟相、不熟熟相、不熟不熟相、熟有熟相，知生死根，知解脫根，知莊嚴根，知具足根，一切根性、因緣、果報悉知悉見。是名如來第五之業。” 
　　爾時，世尊即說頌曰：  
　　“如來知根到彼岸，　故知眾生種種解， 
　　　亦了知根下中上，　并及諸業亦如是。 
　　　亦知煩惱輕重相，　及知諸根難易調， 
　　　知樂生死及解脫，　了知眼根至意根。 
　　　知根行處及滅處，　了知一切三乘根， 
　　　有可轉者不可轉，　知眾生根熟不熟。 
　　　隨其意種為說法，　善知呵責軟語調； 
　　　知有不受教誨者，　則于其人修舍心。 
　　　如來善知諸方便，　為破煩惱莊嚴智， 
　　　為破眾生煩惱故，　演說如來第五業。  
　　“復次，善男子，如來真實知至處道。云何而知？知正定聚，知邪定聚及不定聚，知于因力及果報力，知過去世福德因緣，知現在世莊嚴因緣，難調、易調，略說廣解、廣說略解，知是眾生能得解脫、不得解脫，知不定者遇善知識住正定聚，不得善友則無解脫。如來知已，隨其意趣而為說法。彼聞法已，系念思惟獲得善果。如來出世惟為不定，終不為彼邪定說法。何以故？非是器故，不能獲得真解脫故，是名如來于是人所修集舍心。菩薩摩訶薩真實知已勤修莊嚴，為破如是邪定眾生，是故菩薩發阿耨多羅三藐三菩提心。 
　　“如來善知貪有三種：一者、因見凈故，二者、受因緣故，三者、本因緣故。瞋有三種：一者、瞋因緣故，二者、受因緣故，三者、本因緣故。癡亦三種：一者、無明因緣，二者、我見因緣，三者、疑網因緣。復次，如來知諸眾生苦遲得通、苦速得通，知苦遲者能得樂速，知樂速者能得苦遲，知樂遲者能得樂速；知有修力，知有智力，又知有道具足修力、不具智力，有具智力、不具修力，有具修力及以智力，不具修力、不具智力；又知有道能作凈心、不能莊嚴，有能莊嚴、不能凈心，有作凈心、能具莊嚴，有不具凈心、不具莊嚴；又知有道能凈其身、不凈口意，有凈口意、不凈其身，有身口意凈，有身口意不凈。是名如來第六之業。” 
　　爾時，世尊即說頌曰：  
　　“如來善知所至處，　亦知眾生諸因緣， 
　　　亦能了知定不定，　通達明曉調不調； 
　　　不為邪定演說法，　亦不調伏下根者。 
　　　知貪瞋癡三種說，　亦知諸結輕重相， 
　　　知于四道轉不轉，　是故佛知道畢竟。 
　　　修力智力真實知，　下中上力亦如是， 
　　　知身口意凈不凈，　心及莊嚴亦復然。 
　　　眾生諸根煩惱界，　如來知已為破壞， 
　　　為彼無明闇眾生，　宣說如來第六業。  
　　“復次，善男子，如來知禪解脫三昧煩惱解脫。云何而知？知諸眾生以因緣故貪樂生死，以因緣故貪樂涅槃。云何名因？云何名緣？若諸眾生思惟不善，是名生死因緣；因不善思惟故生長無明，是故不善為因，無明為緣；因無明故則生于行，是故無明為因，諸行為緣；因諸行故則生于識，是故行則為因，識則為緣；因識故則生名色，是故識則為因，名色為緣；因名色故則生六入，是故名色為因，六入為緣；因六入故則生于觸，是故六入為因，觸則為緣；因觸生受，是故觸則為因，受則為緣；因受生愛，是故受則為因，愛則為緣；因愛生取，是故愛則為因，取則為緣；因取生有，是故取則為因，有則為緣；因有生生，是故有則為因，生則為緣；因生則有老死等苦，是故生則為因，老死為緣。煩惱為因，諸業為緣；諸見為因，愛結為緣；煩惱為因，五蓋為緣，是名為因，是名為緣。而諸眾生以是因緣貪樂生死。 
　　“何因緣故貪樂涅槃？有二因、二緣，令諸眾生樂于涅槃：一者、樂喜聽法，二者、樂正思惟。復有二種：一者、舍摩他，二者、毗婆舍那。復有二種：一者、不去智，二者、不來智。復有二種：一者、觀生死，二者、觀涅槃。復有二種：一者、如法持，二者、得證。復有二種：一者、修解脫門，二者、得解脫果。復有二種：一者、盡智，二者、無生智。復有二種：一者、諦智，二者、觀十二因緣。是名為因，是名為緣，而諸眾生以是因緣樂于涅槃。 
　　“如來悉知如是等禪三昧解脫，既了知已，舍離欲惡不善之法，有觀有覺，離生喜樂，入于初禪；入初禪出滅定，入滅定出初禪，乃至八解脫亦復如是。一切眾生悉不能知如來世尊出入之處，如來悉知住定平等及以上下。眾生謂佛入一三昧，而佛實入一切三昧；眾生見佛起一切定，而佛實入一定三昧。如來三昧無有次第，然非不定，一切聲聞、緣覺、菩薩悉不能知。如來又知說法因緣，得聲聞三昧說法因緣，得緣覺三昧說法因緣，得菩薩三昧，知已隨意而為演說。是名如來第七之業。” 
　　爾時，世尊即說頌曰：  
　　“如來了知生死因，　亦復通達解脫因， 
　　　既了知已為說法，　破壞生死不善因。 
　　　不善思惟無明因，　無明因緣長生死， 
　　　煩惱因緣受業果，　諸見因緣增愛結。 
　　　若得親近善知識，　至心聽受無上法， 
　　　觀察內外空三昧，　即能越度生死海。 
　　　修集無上定智慧，　觀法平等無去來， 
　　　若能觀見無出滅，　即得了了寂靜眼。 
　　　修集無上三脫門，　具足盡智無生智， 
　　　既自獲得無礙智，　復能為諸眾生說。 
　　　入于初禪出滅定，　入于滅定隨意出， 
　　　如來三昧無次第，　是故名為常在定。 
　　　如來所入種種定，　與諸法界無差別， 
　　　二乘不知佛住處，　菩薩不知甚深定。 
　　　眾生常行無明闇，　不知如來入出處， 
　　　無上世尊憐眾生，　是故宣說第七業。  
　　“復次，善男子，如來善知自身所有過去世業，若一生、二生至無量生，一災、二災至無量災，一劫、二劫至無量劫，憶念生名種姓、飲食、色貌、形質、苦樂、壽命。念他有滅，生于他有；如自身，他亦如是。亦知眾生所有業因，是諸眾生造是業因得他有身，是諸眾生造是業因得此有身。知眾生心及因緣，是心滅已次第生心。如是等事恒沙眾生所不能知，佛宿命智悉知三世無有始終，如是智慧不可稱量。勸諸眾生汝今當念，過去世中所更善惡，以佛力故悉得憶念。往昔所種無量善根，若佛邊種，若于聲聞、緣覺邊種，既憶念已，如來即為隨意說法令不退轉。是名如來第八之業。” 
　　爾時，世尊即說頌曰：  
　　“如來憶念無量世，　若自若他善惡業， 
　　　明見無量劫中事，　猶觀掌中庵羅果。 
　　　種姓生名悉能知，　色劫生滅亦如是， 
　　　亦知壽命及住處，　善惡業因亦復然。 
　　　知眾無量次第心，　及知心因生滅處， 
　　　遍知無量劫中生，　亦不盡于無礙智。 
　　　佛智無量不可稱，　二乘不知其境界， 
　　　為令眾生念過去，　隨意宣說第八業。  
　　“復次，善男子，如來天眼清凈微妙，見諸眾生生滅墮落，若受善色、若受惡色，若生善有、若生惡有，亦能明了知諸業因：知是眾生身口意惡，誹謗圣人增長邪見，以惡業故，舍此身已即墮地獄；知是眾生身口意善，不謗圣人增長正見，以是業緣，舍此身已即生善有。如來天眼能見十方諸佛世界，無有邊際猶如虛空，無有限量猶如法界，悉見眾生生時滅時，見諸世界成時壞時，亦知眾生發菩提心生時滅時；見一切佛始成正覺，轉正法輪入涅槃時；見諸聲聞證得解脫，得解脫已取涅槃時；見諸緣覺以神通力，報諸眾生信施恩時。如是等事，一切五通、聲聞、緣覺及諸菩薩所不能見。如來天眼成就如是無量功德，以天眼故觀諸眾生，誰應為佛之所化度，誰復應為聲聞、緣覺之所化度，若應從佛而得度者，如來即為示現其身，其余眾生悉無見者。是名如來第九之業。” 
　　爾時，世尊即說頌曰：  
　　“無量劫中修善業，　獲得如是凈天眼， 
　　　能見十方諸眾生，　具足成就善惡色， 
　　　見上中下諸眾生，　亦見受于善惡有， 
　　　能知身口意善業，　業因所得諸果報。 
　　　亦知聲聞辟支佛，　菩薩之人善法境， 
　　　見十方佛破魔兵，　轉正法輪入涅槃， 
　　　見諸聲聞得解脫，　教化眾生取滅度， 
　　　見辟支佛示神通，　以報施主之恩德。 
　　　如來所說真實法，　聞已能度生死海， 
　　　聲聞緣覺及菩薩，　不能知佛所見處。 
　　　如來睹見細微塵，　亦見無量無邊界， 
　　　如來教化佛所度，　是故宣說第九業。  
　　“復次，善男子，如來世尊知諸漏盡畢竟解脫：我生已盡，梵行已立，所作已辦，更無后有。佛漏盡智清凈微妙，言清凈者無諸習氣。聲聞之智有邊有量。何以故？有習氣故。辟支佛智亦有邊量。何以故？無大悲故。佛漏盡智無量無邊。何以故？知一切行故，具足成就一切智故，永斷一切諸習氣故，攝取大慈大悲，莊嚴四無所畏，于一切法無取相習，一切世間所不能勝，行住坐臥無諸過失。猶如虛空，清凈明了不雜煙云；佛漏盡智亦復如是，不雜一切諸煩惱習。如來成就清凈具足是漏盡智，能為眾生敷揚宣說，令彼聞者斷諸煩惱，菩薩聞已發大莊嚴為斷煩惱。是名如來第十之業。” 
　　爾時，世尊即說頌曰：  
　　“佛漏盡智無有邊，　清凈不雜煩惱習， 
　　　聲聞緣覺習結氣，　是故漏盡智不凈。 
　　　如來具足大慈悲，　是故其智無邊際， 
　　　具足成就一切行，　故知眾生漏行處。 
　　　所可演說無常我，　令眾生知空無樂， 
　　　修善思惟得凈眼，　知無眾生無士夫。 
　　　大悲憐愍諸眾生，　具足十力四無畏， 
　　　為斷煩惱智無礙，　是故宣說第十業。  
　　“復次，善男子，如來具足四無所畏，成如來業。如來業者，悉已覺知一切諸法，若天、若人、若魔、若梵、若沙門、若婆羅門，如實而言如來不覺不知法者，無有是處。何以故？如來世尊名為正覺，覺平等法。若凡夫法、若圣人法，若聲聞法、若緣覺法、若菩薩法、若佛法，若學法、若無學法，若世法、若出世法，若善法、若不善法，若有漏法、若無漏法，若有為法、若無為法，如是等法平等覺知，故名正覺。言平等者，見空平等法真實故，無相平等壞諸相故，無愿平等不著三界故，不生平等無生性故，無行平等無行性故，無出平等無出性故，無至處平等無至處性故，真實平等無三世性故，智解脫平等無無明性故，涅槃平等無生死性故，見如是法皆悉平等，是故如來名為正覺。如是觀已以大慈悲，為諸眾生稱揚宣說。若非世尊作世尊想，若非正覺作正覺想，若非漏盡作漏盡想，如來具足四無所畏，能壞如是諸惡想等。是名如來第十一業。” 
　　爾時，世尊即說頌曰：  
　　“佛知一切法平等，　是故得名一切智。 
　　　凡圣菩薩及佛業，　世與出世善惡業， 
　　　空無相愿無生滅，　一切悉見其真實， 
　　　如來悉見平等故，　為眾演說十一業。  
　　“復次，善男子，如來真實永盡諸漏，是故唱言：我盡諸漏，我都不見人、天、魔、梵、沙門、婆羅門，真實而言佛漏未盡。云何名為如來漏盡？佛于欲漏，心得解脫；有漏、無明漏、一切習氣一切見漏，心得解脫，是故如來名為漏盡。第一義中圣人真知，無覺無斷，無證無修，為流布故說言盡漏。何以故？盡者即是無生無滅，無盡者不可宣說，不可說故名之無為，夫無為者無出滅住。佛若出世、不出于世，法性常住。如來不覺我及我斷，如來住于大慈大悲，為眾生故宣說我斷。是名如來第十二業。” 
　　爾時，世尊即說頌曰：  
　　“如來永斷諸漏結，　及以無邊諸習氣， 
　　　是故世法不能污，　如華處水泥不著。 
　　　大悲人中師子王，　為眾生故說流布， 
　　　真實而知無出滅，　無我我所亦復然。 
　　　一切諸法無增減，　隨其性相真實說， 
　　　如來得大自在力，　為眾故說十二業。  
　　“復次，善男子，如來真實說遮道法，我都不見人、天、魔、梵、沙門、婆羅門，說言是法不能遮。云何名遮？云何不遮？有一法能遮道，所謂放逸。復有二法，所謂無慚、無愧。復有三法，謂身、口、意惡。復有四法，所謂欲、瞋、怖、癡。復有五法，所謂殺生、偷盜、淫泆、妄語、飲酒。復有六法，所謂不敬佛、法、僧、戒、三昧、不放逸。復有七法：一者、慢，二者、大慢，三者、慢慢，四者、邪慢，五者、邪語，六者、邪命，七者、邪念。復有八法：一者、邪見，二者、邪思惟，三者、邪語，四者、邪業，五者、邪命，六者、邪方便，七者、邪念，八者、邪定。復有九法，所謂有人欲作諸惡，現作作已加于己親，有人以善加于己怨，有人以惡加于己身，亦復如是，是名為九。復有十法。所謂十惡：一者、殺生，二者、偷盜，三者、淫泆，四者、妄語，五者、兩舌，六者、惡口，七者、無義語，八者、貪嫉，九者、瞋害，十者、邪見。若有比丘起惡思惟，以是因緣，不知有為多諸過咎，以不知故生顛倒心，顛倒因緣增長五蓋，五蓋增故令諸煩惱遮障善法，煩惱因緣身口意業造作諸惡。如來如實知如是法能遮于道，既自知已為眾演說，為壞如是遮障道法。是名如來第十三業。” 
　　爾時，世尊即說頌曰：  
　　“若有修集于放逸，　真實不能得解脫。 
　　　身口意等諸惡業，　無慚無愧諸煩惱， 
　　　親近惡法能遮道；　善覺對治不對治， 
　　　為壞煩惱故演說，　大慈大悲十三業。  
　　“復次，善男子，如來實說圣道畢竟，若有眾生親近正念必得解脫，我都不見人、天、魔、梵、沙門、婆羅門，真實記言修道者不得畢竟無上解脫。云何名為真實圣道？有一種，所謂一乘。復有二種，謂舍摩他、毗婆舍那。復有三種，謂空三昧、無相、無愿。復有四種，謂四念處。復有五種，謂信等五根。復有六種，謂六念處。復有七種，謂七覺分。復有八種，謂八正道。復有九種，所謂初禪乃至滅定。復有十種，所謂十善。是名畢竟真實圣道。又畢竟道者，無有能作增減、取舍，無執無放，非正非邪，非一非二，是名真實畢竟之道。如來世尊憐愍一切，為諸眾生說如是道。是名如來第十四業。” 
　　爾時，世尊即說頌曰：  
　　“如來了知寂靜法，　有親近者得解脫， 
　　　如來無師無教者，　自然而得甘露味。 
　　　有修三十七助法，　煩惱結滅得解脫， 
　　　思惟善知真實法，　不著法性真解脫。 
　　　如來見法如虛空，　猶如幻化熱時焰， 
　　　具足十力無邊身，　為眾故說十四業。  
　　“復次，善男子，如來身業無有過失，若愚若智，無能宣說佛有過失。何以故？如來若行若坐若住，著衣持缽，若受飲食，若見若聞，若有所說，入出城邑村落舍宅，足不蹈地，常行千葉蓮華之上。若有眾生遇觸佛影，七日安樂無飲食想，舍是身已生于善有。如來衣服離身四寸，暴猛風力所不能動。如來雖有如是等事，而其內心未嘗不定，是故如來身無過失。善男子，如來口業亦無過失。何以故？時語、真語、實語、正語、期語、義語、不多語、如持而語、凈語、解一切語、微妙語、無異語、一音語，是故如來無口過失。如來意業亦無過失。何以故？如來常作一切佛事，而其內心初無憍慢，不役智慮而知法盡，是名如來無掛礙智，是故如來意無過失。為壞眾生如是過失故宣說法。是名如來第十五業。” 
　　爾時，世尊即說頌曰：  
　　“如來身口意寂靜，　是故無能說有過， 
　　　實不可說為流布，　是業非業說為業。  
　　“復次，善男子，如來不與天、人、魔、梵、沙門、婆羅門而生諍訟。何以故？離愛恚故。一切世間供養恭敬，心不生高亦不歡喜；一切世間毀呰輕慢，不生愁惱。凡所造善，事無不成，終不造作不善之業。如來實無世間諍事，亦常修集無諍三昧，如來無我、無有我所，為壞眾生是非諍訟，說如是業。是名如來第十六業。” 
　　爾時，世尊即說頌曰：  
　　“如來修集無諍定，　是故其心無瞋喜， 
　　　如來為斷眾煩惱，　是故宣說十六業。  
　　“復次，善男子，如來之心無有忘誤，于八解脫不失念心，常觀一切眾生意行，觀已復能隨宜說法；于四無礙亦無念失，于三世中憶念不忘，既自不失憶念之心，復為眾生說是念法。是名如來第十七業。” 
　　爾時，世尊即說頌曰：  
　　“如來修集八解脫，　故于諸法不失念， 
　　　知眾生心隨意說，　為令得念說是業。  
　　“復次，善男子，如來真實無不定心，若行、若住、若坐、若臥、若語、若默，常知諸法深妙之義。一切世間若有入定、若不入定，悉無能知如來心也。唯除諸佛借其道力，欲令一切無量眾生常在定故，說如是業。是名如來第十八業。” 
　　爾時，世尊即說頌曰：  
　　“如來正覺常在定，　所作諸事無散亂， 
　　　常入三昧無知者，　是故宣說十八業。  
　　“復次，善男子，如來真實無種種想，所謂無分別福田、非福田想，亦無分別諸眾生想及以法想、正覺之想及法界想，分別持戒及毀戒想，亦無分別怨想、親想、受不受想，分別正見、邪見之想。是故如來無種種想，為壞眾生如是諸想，宣說是業。是名如來第十九業。” 
　　爾時，世尊即說頌曰：  
　　“如來永斷一切想，　是故了知諸法界， 
　　　為破眾生若干想，　宣說如來十九業。  
　　“復次，善男子，如來從智舍心，無不知舍。何以故？修身故，修戒故，修心故，修慧故，斷癡故，如來舍心出于世間，即是圣舍，是畢竟舍，轉梵輪舍，共大悲舍，為利眾生舍，知對治舍。如是等舍，無增無減，不高不下，不雜煩惱，不一不二，不觀時節，無礙無對，不住不動，不隱不顯，真實不虛。如來成就如是大舍，而能為諸眾生說法。是名如來第二十業。” 
　　爾時，世尊即說頌曰：  
　　“如來修身戒心慧，　從于智慧修舍心， 
　　　于諸眾生無愛恚，　不動不住真實舍。 
　　　大慈大悲無上尊，　具足如是之大舍， 
　　　無礙智慧調眾生，　演說清凈二十業。  
　　“復次，善男子，如來欲業無增無減。何等名欲？欲于善法，所謂大慈大悲，說法度人安住寂靜，勸諸菩薩學菩提道，令三乘種相繼不絕。如是諸欲，不隨欲出，隨智而生，欲令一切眾生具足阿耨多羅三藐三菩提故，演說正法。是名如來二十一業。” 
　　爾時，世尊即說頌曰：  
　　“如來欲者無增減，　大慈大悲故說法， 
　　　不斷三乘無邊身，　為眾演說如是業。  
　　“復次，善男子，如來精進無有休息。云何不息？所謂調伏眾生說法化度。假使有一人能無量劫佛邊聽法，如來當為說不休息。若有一佛于無量劫演說法者，如來亦聽心無懈廢。若過無量恒沙世界，有一眾生應受化者，如來要當隨逐不舍，不食不息，不生疲倦悔退之心，常勸眾生令勤精進。是名如來二十二業。” 
　　爾時，世尊即說頌曰：  
　　“具精進人師子王，　于大眾中贊精進， 
　　　精進說法無休息，　是故進業二十二。  
　　“復次，善男子，如來念心無有增減。何以故？如來初得阿耨多羅三藐三菩提時，遍觀一切去來現在眾生之心，后說法時不失先念，念本三聚及三種根，凡所演說無不作念。是名如來二十三業。” 
　　爾時，世尊即說頌曰：  
　　“如來初得菩提時，　遍觀眾生如實心， 
　　　凡所說法不失念，　二十三業佛所說。  
　　“復次，善男子，如來三昧于一切法平等無減，是故諸佛一切平等，于一億種貪欲恚癡，及一億種無貪恚癡，其心平等無有差別；有為無為、生死涅槃亦復如是。具如是等平等三昧，不雜眼、耳、鼻、舌、身、意，四大三界非此非彼，亦非一切非增非減。為令眾生得是三昧，宣說正法。是名如來二十四業。” 
　　爾時，世尊即說頌曰：  
　　“如來等觀一切法，　是故常定心無亂， 
　　　不為三界之所攝，　諸根四大亦如是。 
　　　一切諸法無差別，　平等觀察善不善， 
　　　如來所說如是業，　為諸眾生得是定。  
　　“復次，善男子，如來智慧常無減少，以是智力知一切法，能隨眾生意趣說法得無礙智，知一切義，知一切字，知一切句，于無量劫演一句法，出無量義斷一切疑，說三乘法并及八萬四千法門，亦說八萬四千法聚，是名無量無邊智慧。為令眾生得是智故，宣說正法。是名如來二十五業。” 
　　爾時，世尊即說頌曰：  
　　“佛智無礙無有邊，　能說無礙無邊法， 
　　　演一字作無量句，　演一句作無量義， 
　　　說八萬四千法門，　亦及爾所諸法聚， 
　　　為令眾得無礙智，　是故宣說如是業。  
　　“復次，善男子，如來解脫無有減少。聲聞之人從他聞故而得解脫；緣覺之人從因緣故而得解脫；如來無師自然覺悟，永斷煩惱及以習氣，過去不斷，未來不著，現在不住，亦不貪著眼、色二法，乃至意法亦復如是，知心性凈，是故唱言如來一念得阿耨多羅三藐三菩提。為令眾生一念得成阿耨多羅三藐三菩提故，演說正法。是名如來二十六業。” 
　　爾時，世尊即說頌曰：  
　　“為諸聲聞聞解脫，　亦為緣覺因緣悟， 
　　　如來解脫不著有，　不著三世心性凈， 
　　　凡所演說為解脫，　勸諸眾生無上道， 
　　　二十六業非業故，　大慈大悲處眾說。  
　　“復次，善男子，如來身業隨智慧行，智所圍繞；以是業故，眾生聞見說法、默然、行住坐臥、飲食、出入城邑聚落，三十二相、八十種好悉得調伏，是故如來一切身業隨智慧行。是名如來二十七業。” 
　　爾時，世尊即說頌曰：  
　　“如來身業為眾生，　故示種種妙相好， 
　　　凡所舉動調眾生，　大悲為眾說是業。  
　　“復次，善男子，如來口業隨智慧行。何以故？說法凈故，無脫失故，真正語、易解語、易知語、非高語、非下語、非曲語、非粗語、非惡語、非闇語、柔軟語、非輕語、非疾語、非畏語、非不解義語、非惡聲語、非緩語、甘露語、可愛語、次第語、莊嚴語、恭敬語、樂聞語、不貪語、不垢語、清凈語、畢竟語、不誑語、不癡語、無礙語、廣語、真實語、不作語、不盡語、安樂語、身寂靜語、心寂靜語、貪寂靜語、瞋寂靜語、癡寂靜語、壞魔語、破邪論語、梵聲、迦陵頻伽聲、釋聲、大海潮聲、拘侖阇聲、秋月孔雀聲、拘枳羅聲、命命鳥聲、鵝王聲、鹿王聲、琴聲、鼓聲、貝聲、伎樂聲、人樂聞聲、耳根樂聲、增善法語、句義無盡語、合字句義語、時語、略語、知足語、調諸根語、施莊嚴語、清凈戒語、共忍行語、精進神通語、遠離欲界語、具足智慧語、慈語、悲語、喜語、舍語、說三乘語、不斷三寶語、解三聚語、解三世語、解三解脫語、分別四諦語、修集語、贊嘆語、佛語、圣語、無邊語、無行語。善男子，如來成就如是等語，是故如來所有口業隨智慧行。是名如來二十八業。” 
　　爾時，世尊即說頌曰：  
　　“如來所說如凈珠，　成就無量諸功德， 
　　　其聲遍滿十方界，　一音能令種種解。 
　　　凡所演說不作念，　更不觀眾心境界， 
　　　如來音聲如響相，　無說無聞亦如是。 
　　　大慈大悲清凈語，　為眾生解種種法， 
　　　是故宣說如來業，　二十八業如先佛。  
　　“復次，善男子，如來意業隨智慧行。何以故？如來了知一切眾生心意識等，亦不隨意、隨緣、隨貪、隨恚、隨癡，遠離誑惑及我、我所、無明闇翳，平等清凈，無有邊際猶如虛空，是故如來所修意業隨智慧行。是名如來二十九業。” 
　　爾時，世尊即說頌曰：  
　　“如來之心不可量，　如以毫毛舉須彌， 
　　　常觀眾生心所緣，　遠離說魔煩惱界。 
　　　人中象王說善業，　為壞眾生種種惡， 
　　　為凈眾生身口意，　二十九業今已說。  
　　“復次，善男子，如來智慧知過去世，其智無礙亦無障者。云何為智？知過去佛無量無數，及其世界所有草木眾生之數，其心所緣種種音聲，亦知其佛說幾所法，有幾眾生得聲聞乘、辟支佛乘及菩薩乘，亦知彼佛所有世界壽命修短，眾數多少、名字種種、喘息飲食，眾生根界、意界、法界、心界、行界，其心次第生滅出沒，如實了知，知其數量，非比智知。是名如來第三十業。” 
　　爾時，世尊即說頌曰：  
　　“佛智無礙無障者，　故能悉知無量土， 
　　　了知一切諸佛事，　眾生諸根及法界。 
　　　人師子王知過去，　如觀掌中阿摩勒， 
　　　無邊身說三十業，　為令眾生知過世。  
　　“復次，善男子，如來智慧知未來世，其智無礙亦無障者。云何為智？知未來世若出若滅，一切世界幾劫水災、幾劫火災、幾劫風災成壞之數，幾佛世界，幾佛出世，世界之中有幾微塵，有幾聲聞、緣覺、菩薩；亦知彼佛幾食幾息、幾行幾住、幾坐幾臥，幾人獲得聲聞解脫，幾人獲得緣覺解脫，幾人獲得正覺解脫，幾人修集慈悲喜舍；亦復了知幾所眾生次第心生、次第心滅，了了能知如是等事，亦非比智。是名如來三十一業。” 
　　爾時，世尊即說頌曰：  
　　“如來了知未來世，　一切諸法之出沒， 
　　　知佛世界及以佛，　眾心次第生滅等， 
　　　既得知已無憍慢，　名三十一如來業。  
　　“復次，善男子，如來智慧知現在世，其智無礙亦無障者。云何為智？如來悉知十方現在世界，諸佛、聲聞、緣覺、菩薩眾數，日月星宿、草木微塵、地水火風四大海渧，眾生毛發種種形色，心意次第生滅出沒；亦知地獄、畜生、餓鬼現業果報，幾時住世，幾時解脫；亦知人天業果因緣，幾時住世，幾時解脫；知煩惱界及諸根界、意界、法界。如來雖復種種知已，不生高心，口亦不出二種之言。是名如來三十二業。” 
　　爾時，世尊即說頌曰：  
　　“無上如來叵思議，　無有知佛所緣境， 
　　　如來所知如虛空，　無量無稱無邊界。 
　　　所說微妙第一義，　為令眾生得是業， 
　　　總持自在能問佛，　無上世尊隨意答。  
　　“善男子，如來世尊具足如是三十二業，則能調伏無量眾生。善男子，如來世尊雖為眾生說是諸業，而如來業真實無量不可稱計。善男子，如來業者，一切世間所有眾生，不能思惟，不能了知，不能宣說。如是業者，悉能等知一切國土猶如虛空。何以故？十方諸佛悉平等故。善男子，諸佛所說，觀察眾生及佛世界，解脫涅槃等無差別。佛觀法界皆一味已，轉不可轉正法之輪。 
　　“善男子，譬如善識真寶之匠，于寶山中獲得一珠，得以水漬從漬出已，置酢漿中從酢漿出已，置之豆汁意猶不已復置苦酒，苦酒出已置眾藥中，從藥出已以氀毼磨，是名真正青琉璃珠。善男子，如來亦爾，知眾生界不明凈故，說無常、苦及以不凈，為壞貪樂生死之心。如來精進無有休息，復為演說空無相愿，為令了知佛之正法。如來精進猶不休息，復為說法令其不退菩提之心，知三世法成菩提道，名大珍寶良祐福田。是故當知，如來諸業不可思惟，不可稱量，不可宣說。如來具足三十二業，雖知己身猶如虛空，而于世界示現其身，亦復宣說不可說法，永斷一切心之因緣，悉知一切眾生心界，亦知一切菩薩境界。善男子，如來世尊真實業者，終不斷絕菩薩授記，是名如來真實之業。” 
　　爾時，世尊說是業時，十方世界六種震動，大光普照，雨于無量無邊香華。諸在此坊天人大眾、阿修羅、迦樓羅、緊那羅、摩睺羅伽、人及非人，聞如來業心大歡喜，復以種種香華、伎樂、寶幢、幡蓋供養之具而供養佛。其中或以周羅寶頂、寶發手玔、雜寶瓔珞、日珠、月珠、指環珠帶、寶佩發飾，或以耳環以奉如來，謂青琉璃及蓮華珠、金翅鳥珠、閻浮寶珠、帝釋寶珠、火珠、光珠、無量光珠、無量色珠、柔軟凈珠、金剛寶珠及白真珠；復以雜香，所謂末香、金沙和雜栴檀之香、多伽羅香、沉水彌佉多摩羅跋香；復散諸華，所謂曼陀羅華、摩訶曼陀羅華、曼殊沙華、摩訶曼殊沙華、拘毗陀羅華、波利質多羅華、樂華、娑羅華、大娑羅華、百葉華、千葉華、饒葉華、大光華、香葉華、樂香華、樂見華、無量色華、無定色華、水生華、優波羅華、波頭摩華、拘物頭華、分陀利華、陸生華、婆利師華、摩梨華、須曼那華、育坻華、檀內伽梨華、阿提目多伽華、瞻婆華、阿叔迦華，種種伎樂，種種幢幡蓋。十方界諸來菩薩，各升虛空寶坊之上，放身投下供養于佛，投身散已其身不現，化七寶網遍覆其上，復現其身在珠網中。爾時，十方一切諸佛，各各遣一波利之樹，以用供養釋迦如來，以佛力故，一一諸樹各至寶坊莊嚴其處。 
　　爾時，會中無量眾生發阿耨多羅三藐三菩提心，無量眾生得無生法忍。  
大方等大集經卷第四 陀羅尼自在王菩薩品第二之四  
　　爾時，世尊舉身顧眄觀諸大眾，如象王迴而作是言：“諸善男子，誰能守護如是供具及此寶坊，令不毀壞、滅沒、損減，以待彌勒成正覺已，十六年后供養彼佛及賢劫中五百如來？” 
　　是時，會中有一菩薩，名諸法神通自在王，即從坐起，胡跪合掌而作是言：“世尊，我能守護如是供具及此寶坊，令不毀壞、滅沒、損減，以待彌勒成正覺已，十六年后供養彼佛及賢劫中五百如來。” 
　　爾時，眾中有一魔王，名曰神通，其所住國名四天下，語諸法神通自在王菩薩言：“善男子，汝今安置如是供具并及寶坊，置何器中而守護之令不毀壞？” 
　　“善男子，凡言器者，性是無常，而我此身常住無變。善男子，汝今應當諦觀我身。” 
　　爾時，魔王聞是語已，如教諦觀，見其臍中，有一世界名水王光，有佛世尊號寶優缽羅。其世界中有大寶山，如來處中結跏趺坐，與諸菩薩宣說正法。爾時，魔王見是事已，心甚奇訝，即禮諸法神通自在王菩薩，贊言：“善哉！善哉！大士，我今始知汝有妙器，堪任護持如是供具及此寶坊令不毀滅。” 
　　爾時，魔王即白佛言：“世尊，我往未見如是菩薩，未聞如是微妙法時，欲學聲聞入于涅槃。我今既見諸法神通自在王菩薩威神之力，即發阿耨多羅三藐三菩提心。世尊，假使我身恒沙劫中受地獄苦，然后乃成無上道者，亦終不舍菩提之心。” 
　　佛言：“善哉！善哉！善男子，汝能善發阿耨多羅三藐三菩提心，汝亦當得如是無量神通之力。” 
　　是時，會中復有菩薩名師子幢，語陀羅尼自在王菩薩言：“善男子，菩薩摩訶薩獲得何等陀羅尼門，而能受持一切佛語，凡所演說字句及義無有窮盡？” 
　　陀羅尼自在王菩薩言：“善男子，有八陀羅尼，菩薩摩訶薩若有得者，則能受持一切佛語，凡所演說字句及義而無窮盡。何等為八？一者、凈聲光明陀羅尼，二者、無盡器陀羅尼，三者、無量際陀羅尼，四者、大海陀羅尼，五者、蓮華陀羅尼，六者、入無礙門陀羅尼，七者、四無礙智陀羅尼，八者、佛莊嚴瓔珞陀羅尼。是名為八。若有菩薩安住如是八陀羅尼，則能受持一切佛語，凡所演說字句及義而無窮盡。” 
　　師子幢菩薩言：“善哉！大士，唯愿廣說，菩薩聞已當得受持一切佛法。” 
　　陀羅尼自在王菩薩言：“善男子，諦聽！諦聽！當為汝說。 
　　“凈聲光明陀羅尼者，菩薩摩訶薩若得住者，能于無量無邊佛所，具足成就無量功德得凈四大。以是因緣，其聲微妙，宣說法時，其音遍滿一佛世界、二佛世界、五佛世界、十佛世界、二十佛世界、三十佛世界、四十佛世界、五十佛世界、百佛世界、千佛世界、萬佛世界乃至百千萬佛世界，不可稱，不可數，隨所說法即得遍聞。其說法時，所坐法座師子之床，或一由旬，或如須彌，或如梵處，坐如是處。設有十方無量諸佛講宣道化，普得聞之受持不忘，善解字句及其義味。自說法時及聽佛說，于是二事各無妨礙。于一字中說一切法，一字者所謂為阿，阿者諸字之初。菩薩摩訶薩說阿字時，即能演說一切諸法。阿之言無，無者，諸法無根，諸法無生，諸法無初，諸法無邊，諸法無盡，諸法無作，諸法無來，諸法無去，諸法無住，諸法無性，諸法無出，諸法無行，諸法無增，諸法無高，諸法無減，諸法無主，諸法無用，諸法無愿；諸法無戲論亦無覺觀，無說無聽，無處無入；諸法無我及無眾生，無凈無命，無名無主，無有士夫，無內無外，無常無相，無億無量，無為無跡，無句無字，無礙無共，無隨他無隨己，無執無放，無取無舍，無數無身，無凈無穢，無轉無變，無受無聲，無相無結，無污無狂，無漏無有，無覆無濁無對，無色無受無想無行無識，無因無果，無陰入界，無因緣無境界無受，無欲無色無無色，無誘導，無黑無白，無滓無思惟，無時無歸，無凈無雜，無燒無習，無屋無支，無動無住，無堅無脆，無可見無可觸，無光無闇，無曲無罪，無實無虛，無癡無觀，無見無修，無見無聞，無覺無智，無觸無識。 
　　“善男子，菩薩摩訶薩，獲得如是凈聲光明陀羅尼時，于此一字說一切法。菩薩于此一字之中說無量義，無有錯謬，不壞法界，不失字義。菩薩得是陀羅尼已，身口意凈，舉動進止眾生樂見，是名身凈；凡所演說眾生樂聞，是名口凈；修集慈悲喜舍之心，是名意凈。菩薩得是陀羅尼已，能凈二施——財施、法施；能凈于戒，見毀戒者不生惡心；能凈于忍，見害眾生不生瞋惱；能凈精進，修行善法無有休息；能凈禪定，壞憍慢故；能凈智慧，除無明故；能凈于業，壞惡因故；能凈于眼，得三眼故；能凈于耳，獲得天耳聞佛聲故；能凈于鼻，悉嗅諸佛凈戒香故；能凈于口，于甘露味不貪著故；能凈于身，得化身故；能凈于意，善思惟故；能凈于色，三十二相故；能凈于聲，說妙法故；能凈于香，戒聞施等得清凈故；能凈于味，得無上味故；能凈于觸，修集無上諸三昧故；能凈于法，觀諸法界無分別故；能凈于念，如所聞法不忘失故；能凈于意，永不系屬諸魔黨故；能凈于行，觀察甚深諸法界故。善男子，菩薩住是陀羅尼已，隨說音聲所至之處，身之光明亦如是照。善男子，是陀羅尼成就如是無量功德。 
　　“無盡器陀羅尼者，菩薩住是陀羅尼已，說色無常不可窮盡；說色是苦亦不可盡；說色無我，說色如沫，如幻、水月、夢、響、影、焰，亦不可盡；說色無性亦不可盡；說色無相，空不可說、不可愿求、不可造作，不生不滅，非是過去、未來、現在，非內非外，非凈非穢，非我我所，非去非來，非對非礙，非一非二，非是眾生，亦非壽命，亦非丈夫，非貪瞋癡，非有非無，非漏非無漏，非有為非無為，非盲非聾，非跛非躄，非狂非亂，非草木石，非樹非地，非水火風，非舍非宅，非城非郭，非大村落非山，非圓非方，非四大造，非作非受，非聲非聞，非是可說，十二因緣，不可窮盡；非常非斷，無業無果，非陰入界，非住欲界、色無色界，非同非異，亦非煩惱，非凈非污，非平非曲，菩薩摩訶薩說色如是不可窮盡。善男子，是無盡器陀羅尼者，有無量無邊不可說分。分此一分以為千分，我于如是千分之中，唯說一分猶不能盡。 
　　“無量際陀羅尼者，際者，所謂常見、斷見；無量者，謂十二因緣。際者，所謂無明行識，乃至老死眾苦聚集；又無量者，所謂生死。又復際者，謂無始終；又復際者，謂無取舍；又復際者，無出無滅；又復際者，無污無凈，其性凈故；又復際者，所謂可見；又復際者，所謂名色；又復際者，有為無為；又復際者，所謂三世內外業果，無業無果、善及不善、有漏無漏、業及煩惱、我以無我、生死涅槃。善男子，夫無量者，所謂微塵；際者，所謂地水火風。是名無量際陀羅尼。菩薩住是陀羅尼已，無量劫中為眾說法，而其所說字句義味不可窮盡，是陀羅尼成就如是無量功德。 
　　“大海陀羅尼者，善男子，猶如大海，四天下中所有諸色，眾生卉木、藥樹谷子、日月星宿、云氣雷電、國邑聚落、城郭殿堂、園池山河，如是一切諸種種色悉于中現。菩薩住是陀羅尼已亦復如是，一切眾生身口意業，各各于是菩薩身中一一印現。十方世界所有眾生所有口業，悉于菩薩口中印現，是故菩薩有所言說皆悉真實。印者名無所有，謂諸法無有覺觀，無說無邊，無作無貪，是名第一真實之義。復有遮印，遮之言眼，眼即無常可凈可見。復有那印，那之言名，一切諸法流布故名真實無名。復有邏印，邏之言世，一切世間屬愛無明。復有陀印，陀之言十，佛具十力能化眾生。復有波印，波之言五，如來遠離除滅五欲，得阿耨多羅三藐三菩提。復有殺印，殺之言六，如來真實了知六入故，能調伏一切眾生。復有殺印，殺之言六，如來具足六念處故，得大自在。復有殺印，殺之言六，如來具足六神通故，能以神通教化眾生。復有婆印，婆之言左，如來世尊離左道故，得阿耨多羅三藐三菩提。復有多印，多之言實，如來善覺真實之性故名正覺。復有耶印，耶之言彼，如來等知此彼平等。復有婆印，婆之言結，如來遠離諸煩惱故名阿梨呵。復有阇印，阇言生老，如來已過生老之分故名世尊。復有曇印，曇之言法，如來說法清凈無垢。復有奢印，奢之言奢摩他，如來成就修奢摩他。復有佉印，佉之言虛空，如來知見一切諸法同于虛空。復有迦印，迦言苦行，如來遠離一切苦行。復有婆印，婆之言實，如來所說四真諦者即是真實。復有摩印，摩之言道，如來能說八正之道。復有伽印，伽之言深，如來所說其義甚深。復有羼印，羼之言忍，如來具足忍波羅蜜。復有呼印，呼之言贊，如來常贊十方諸佛。復有若印，若之言遍知，是故如來名一切智。復有婆印，婆之言有，如來已解一切諸有。復有車印，車之言欲，如來欲于一切善法。復有波印，波之言前，如來常為一切眾生現前說法。復有頗印，頗之言果，如來常說四沙門果。善男子，因如是字演說諸法，所有諸字悉于菩薩口業印現，是名大海陀羅尼也。 
　　“蓮華陀羅尼者，菩薩住是陀羅尼已，所說法處常出七寶凈妙蓮華以為法座，菩薩坐上宣說法化。又復多雨無量蓮華，是諸蓮華亦出種種清凈法音，其音深廣多諸方喻，十二部音、清凈之音、斷煩惱音。爾時，菩薩默然而住，是諸蓮華皆能演法，亦出種種無量光明，一切眾生皆見菩薩坐諸華臺施作佛事，是名蓮華陀羅尼也。 
　　“入無礙門陀羅尼者，菩薩摩訶薩說一法時無有掛礙，若說二法、三法、四法，乃至百千無量無邊恒沙等法，如四天下微塵等法，乃至三千大千世界微塵等法，乃至恒河沙等諸佛世界微塵等法，于字句義亦無掛礙，是名入無礙門陀羅尼也。 
　　“四無礙智陀羅尼者，所謂法無礙智、義無礙智、辭無礙智、樂說無礙智。東方無量世界眾生有問法者，菩薩隨以法無礙答；南方無量世界眾生有問義者，菩薩隨以義無礙答；西法無量世界眾生有問辭者，菩薩隨以辭無礙答；北方無量世界眾生問樂說者，菩薩隨以樂說智答。是名四無礙智陀羅尼也。 
　　“佛瓔珞莊嚴陀羅尼者，若有菩薩獲得如是七陀羅尼，其頂髻上有佛像現，其色真金，有大光明，三十二相、八十種好。爾時，菩薩身口意等悉作佛業，其所思念如佛所念。菩薩具足如是佛業，能知大眾種種之心，知已隨意而為說法，若一日、若二日，乃至無量百千萬歲，不能盡其所知法門文字句義。又復具足四種智慧。何等為四？一者、知眾生心，二者、知諸字句，三者、知所說無盡，四者、知于真實。菩薩具足如是四智，能調眾生為阿耨多羅三藐三菩提。善男子，是名佛瓔珞莊嚴陀羅尼也。 
　　“善男子，是八陀羅尼其分無量。于是分中分其一分以為千分，于是分中唯說一分猶不能盡，是陀羅尼成就如是無量功德。” 
　　爾時，陀羅尼自在王菩薩，即說頌曰：  
　　“如來說八陀羅尼，　若有菩薩具得者， 
　　　能解諸經種種義，　其辭句義不可盡， 
　　　具足善業得妙聲，　能令無量世間聞， 
　　　眾生聞已修善法，　修已獲得于解脫。 
　　　無量劫中說無法，　因一法根說無盡， 
　　　亦因一字解多義，　是名如來說際持。 
　　　人中牛王斷二際，　說中道義無有邊， 
　　　具足智慧平等觀，　雖成是持無得者。 
　　　四方色等現大海，　一切字印印菩薩， 
　　　說法之時無障礙，　成就大海陀羅尼。 
　　　坐寶蓮華演說法，　亦雨蓮華散大眾， 
　　　蓮華亦說無量法，　是名寂靜蓮華持。 
　　　說于一字無障礙，　無量字中亦如是， 
　　　說無量義無有滯，　具足如是無礙持。 
　　　說法深義無有盡，　辭及樂說無有邊， 
　　　能破眾生疑網心，　獲得無上智總持。 
　　　頂髻常出如來像，　身口意業佛無異， 
　　　若具如是八持者，　窮劫贊嘆不可盡。 
　　　具足是八陀羅尼，　處世不污如蓮華， 
　　　在世最高如須彌，　不可稱計亦如是。 
　　　世邪不動亦復然，　是人具足如是持， 
　　　能壞世道諸邪見，　猶如師子獸中吼。 
　　　若得無上陀羅尼，　能達世間清凈行， 
　　　能增無量諸善法，　亦能教化多眾生。 
　　　具足如是陀羅尼，　能壞眾生無明闇， 
　　　作大光明如朝日，　亦能除破諸黑闇。 
　　　說法無礙如虛空，　為眾生行如猛風， 
　　　施于法藥壞煩惱，　如世良醫救病者。 
　　　若得具足無上持，　有贊功德不能盡， 
　　　能作清涼如秋月，　增長善法亦如是。 
　　　菩薩成就如是持，　能化無量諸眾生， 
　　　若具如是陀羅尼，　獲得自在如大王， 
　　　能化眾生于大乘，　能施法財破貧窮， 
　　　能降法雨如龍王，　摧滅煩惱如惡雹。 
　　　若得如是陀羅尼，　能化眾生于菩提， 
　　　不能說過如帝釋，　字義不盡如虛空。 
　　　若得成就陀羅尼，　一切大眾樂見聞， 
　　　其意不散常在定，　修集無量慈悲心， 
　　　清凈梵行游神通，　是四皆如大梵天。 
　　　若得成就陀羅尼，　即能供養十方佛， 
　　　了了觀見十方界，　于其世界化眾生。 
　　　若具如是陀羅尼，　即得具足佛功德， 
　　　常為十方佛所念，　亦如父母念一子。 
　　　若有菩薩得是持，　能贊功德無量鬘， 
　　　具足成就戒念慧，　能解眾生心所行。 
　　　若得成就陀羅尼，　無有憍慢及慳貪， 
　　　善知方便調眾生，　修集慈悲壞煩惱。 
　　　若得成就陀羅尼，　煩惱不污如虛空， 
　　　善解眾生隨意語，　亦能隨意演說法。 
　　　若具如是陀羅尼，　悉能了知眾生根， 
　　　能解眾生種種解，　隨其所解而說法， 
　　　隨對治門為說法，　三十七品調眾生。 
　　　若得如是陀羅尼，　修奢摩他無有邊。 
　　　若得如是陀羅尼，　具足六度如諸佛， 
　　　了知一切煩惱界，　通達寂靜而壞之， 
　　　身口意業悉寂靜，　行住坐臥亦如是。 
　　　若得成就如是持，　無復煩惱諸習氣， 
　　　得凈法身無有邊，　非生所生常化生， 
　　　身口意業隨智行，　所有定念亦如是。 
　　　若得成就如是持，　有贊嘆者不能盡！”  
　　爾時，世尊贊陀羅尼自在王菩薩：“善哉！善哉！善男子，汝已久得是陀羅尼，是故能善分別解說所有無量功德之義。不但今日，已于過去無量佛所亦作如是分別解說。 
　　“善男子，過去無量阿僧祇劫，爾時有佛號凈光明，世界名凈劫，亦名凈純。凈琉璃以為世界猶如明鏡，地平如掌，所有林樹七寶所成，妙寶蓮華大如車輪，清凈鮮潔人所樂見。其土人民，悉處七寶樓殿堂閣如天無異，貪欲恚癡漸已經微。土無日月，唯有佛光，青蓮華開則知是夜，赤蓮華敷則知是晝。時彼佛有六萬百億大菩薩僧，出家之人不可稱計，皆悉志樂無上大乘，世界乃至無二乘名，一切皆是不退菩薩。其佛壽命具足半劫。人之與天無有差別，在地為人，處空為天。無有王者，除佛法王。其土人民，無有宗事諸天邪神及歸依者，亦無女身、毀戒之名，具足三戒。何等為三？一、從戒戒，二、從心戒，三、從慧戒。發菩提心，厭悔生死，名從戒戒；修三昧慧，名從心戒；修集智慧得大智慧，名從慧戒。 
　　“爾時，眾中有一菩薩，名曰光頂，從坐而起，頭面禮足，右繞恭敬，長跪合掌，而白佛言：‘世尊，所言陀羅尼者，云何名為陀羅尼也？菩薩住何陀羅尼中，能持一切諸佛名號，為諸眾生分別解說？’佛言：‘善男子，有陀羅尼名曰寶炬，菩薩住是陀羅尼中，能持一切諸佛名號，為諸眾生分別解說，隨諸眾生種種語言。’光頂菩薩復白佛言：‘唯愿世尊分別廣說，我等聞已當得修持。’佛言：‘善哉！善哉！善男子，至心諦聽，吾當為汝分別解說。’爾時，世尊即說偈言：  
　　“‘遠離一切諸煩惱，　清凈無垢猶真實， 
　　　　其心能作大光明，　是名寶炬陀羅尼。 
　　　　身口意業悉寂靜，　猶如秋月之明凈， 
　　　　修集大慈心平等，　是名寶炬陀羅尼。 
　　　　其心無有諸覺觀，　悉得遠離于二見， 
　　　　亦非有想非無想，　是名寶炬陀羅尼。 
　　　　具足成就念意慧，　能入無上大法門， 
　　　　清凈無垢如虛空，　是名寶炬陀羅尼。 
　　　　遠離三種塵勞垢，　成就三種清凈慧， 
　　　　已于三有得解脫，　是名寶炬陀羅尼。 
　　　　能悉破壞貪恚癡，　亦得遠離煩惱濁， 
　　　　除滅無明諸邪闇，　是名寶炬陀羅尼。 
　　　　眾生音聲上中下，　一切悉能了了知， 
　　　　能隨眾生意說法，　是名寶炬陀羅尼。 
　　　　具足甚深無量義，　亦復具足諸字句， 
　　　　遠離于我及我所，　是名寶炬陀羅尼。 
　　　　具足成就四依法，　亦復具四無礙智， 
　　　　其心常在于四禪，　是名寶炬陀羅尼。 
　　　　能廣分別第一義，　具足而得四梵行， 
　　　　修集具足五神通，　是名寶炬陀羅尼。 
　　　　受持專憶四念處，　精進獲得四正勤， 
　　　　莊嚴成就四如意，　是名寶炬陀羅尼。 
　　　　成就五根及五力，　一切邪風不能動， 
　　　　修集無上七覺分，　是名寶炬陀羅尼。 
　　　　成就定慧二翅翼，　游翔平坦八正路， 
　　　　趣向無上智解脫，　是名寶炬陀羅尼。 
　　　　能踐菩薩之道地，　及住無上真解脫， 
　　　　永斷一切煩惱習，　是名寶炬陀羅尼。 
　　　　能作無量大光明，　猶如世間之日月， 
　　　　能凈三種清凈眼，　是名寶炬陀羅尼。 
　　　　能凈一切諸煩惱，　亦得遠離諸魔業， 
　　　　觀察五陰味過咎，　是名寶炬陀羅尼。 
　　　　善知調伏諸眾生，　永離六根之因緣， 
　　　　為眾說法令得念，　是名寶炬陀羅尼。 
　　　　住于如是陀羅尼，　能到十方佛世界， 
　　　　見佛至心聽受法，　亦能廣說如是法； 
　　　　既聞法已至心持，　能為眾生說字義， 
　　　　以大念力因緣故，　能解諸佛微妙語； 
　　　　能說無常苦無我，　諸法悉從緣得果， 
　　　　了了觀察諸法界，　是名寶炬陀羅尼。 
　　　　成就樂說無礙智，　三明三慧亦如是， 
　　　　若有住是總持者，　乃能得八解脫義。 
　　　　佛說無量陀羅尼，　悉來攝在此持中， 
　　　　若得如是陀羅尼，　是名成就無量持。 
　　　　若入無量諸禪定，　及得無量諸神通， 
　　　　皆由如是總持力，　是故名為持中王。 
　　　　如四大海無障礙，　一切河泉皆投之， 
　　　　諸法眾流亦如是，　皆悉歸趣是持海。 
　　　　得身無邊意無盡，　能廣分別說法界， 
　　　　成就無量功德者，　乃能獲是陀羅尼。 
　　　　若得如是微妙持，　即得三十二相好， 
　　　　其色殊勝上種性，　多饒財寶得自在， 
　　　　于諸有中得無生，　能廣分別諸法義， 
　　　　安住不動不退地，　皆由得是陀羅尼。 
　　　　菩薩若欲修菩提，　當修如是陀羅尼， 
　　　　得是持已修道易，　能演說法調眾生， 
　　　　于無量劫說法時，　字義二法不可盡， 
　　　　能凈眾生諸煩惱，　以得如是陀羅尼。 
　　　　能轉無上正法輪，　能令眾生脫眾苦， 
　　　　能進眾生無上道，　以得如是陀羅尼。 
　　　　若有眾生千萬口，　一口而有千萬舌， 
　　　　不能宣說成持者，　所得無量之功德。’  
　　“善男子，爾時凈光明佛說是法時，光頂菩薩及與三萬二千菩薩悉皆獲得是陀羅尼。善男子，汝知爾時光頂菩薩，豈異人乎？即汝身是。是故汝今能廣分別是陀羅尼。是大眾中得是持者，汝最第一。” 
　　爾時，會中有一菩薩，名曰慧聚，白佛言：“世尊，云何菩薩得寶炬陀羅尼，得已不失，能以此法調伏眾生？” 
　　“善男子，若有菩薩安住慧根，造作慧業，如是菩薩能得是持，得已不失，能以此法調伏眾生。” 
　　慧聚菩薩復作是言：“善哉！世尊，唯愿演說，云何慧根？云何慧業？” 
　　佛言：“善哉！善哉！善男子，至心諦聽，吾當為汝分別解說。善男子，若有善男子、善女人，未聞智慧而得聞之是名為根，聞已廣說名之為業；始觀諸法名之為根，觀已廣說名之為業；初觀善根名之為根，轉以化人名之為業；觀不放逸名之為根，轉以化人名之為業；調伏自心名之為根，調伏他心名之為業；住于寂靜名之為根，凈身口意名之為業；知于一乘名之為根，為眾生說名之為業；修奢摩他名之為根，具三種慧名之為業；修三解脫名之為根，證得三慧名之為業；修四念處名之為根，不念于念名之為業；修四正勤名之為根，離煩惱性名之為業；修四如意名之為根，知無如意名之為業；修集信心名之為根，放舍一切名之為業；修無所畏名之為根，能廣說之名之為業；修集三昧名之為根，知定次第名之為業；修集智慧名之為根，知一切法名之為業；莊嚴菩提名之為根，得菩提時名之為業；證苦習道名之為根，證盡滅時名之為業；不依不了義名之為根，依了義經名之為業；初聽受法名之為根，依止其義名之為業；不依于人名之為根，依止于法名之為業；見法無常名之為根，法無生滅名之為業；知諸法苦名之為根，知法無作名之為業；知法無我名之為根，知法性凈名之為業；知涅槃凈名之為根，知法本凈名之為業；聞義不畏名之為根，依止于義名之為業；聞真不怖名之為根，依止真法是名為業；知字不畏名之為根，知已樂說名之為業；聞說如來無礙智力，不生怖畏名之為根，依止如來無礙智力名之為業；生法二緣名之為根，無緣之慈名之為業；憐愍眾生名之為根，能為壞苦名之為業；思善得喜名之為根，心不著法名之為業；無愛恚舍名之為根，無一無二名之為業；念佛名根，念于法身名之為業；念法名根，知法性凈名之為業；念僧名根，知僧無為名之為業；念戒名根，知無持者名之為業；念施名根，能舍煩惱名之為業；念天名根，獲得凈天名之為業；聞已思惟名之為根，不著世間名之為業；知本無今作名之為根，無作無受名之為業；知于涅槃名之為根，得大解脫名之為業；自利名根，自利利他名之為業；受持八萬四千法聚名之為根，通達其義名之為業；能演說法名之為根，解無明等名之為業；勸諸眾生于菩提道名之為根，勸修智慧方便不退名之為業；不畏諸有名之為根，愿生諸有名之為業；從聞得忍名之為根，思惟得者名之為業；隨意得忍名之為根，因不生得名之為業；余一生在名之為根，最后邊身名之為業；坐菩提樹名之為根，了知諸法名之為業。”說是慧根慧業之時，一切十方諸佛世界，及此寶坊六種震動。 
　　爾時，慧聚菩薩摩訶薩白佛言：“世尊，何因緣故十方世界及此虛空七寶坊庭如是震動？” 
　　“善男子，是慧根、慧業，亦是過去諸佛所說，是故此地為大震動。” 
　　爾時，具足四無礙智菩薩白佛言：“世尊，何四緣故，慧聚菩薩名之為聚？” 
　　佛言：“善男子，過去無量阿僧祇劫，有佛出世，號功德藏如來、應、正遍知、明行足、善逝、世間解、無上士、調御丈夫、天人師、佛世尊，土名善生，劫名無垢，其土眾生一切純善。爾時，佛有三萬二千大菩薩眾，八萬四千聲聞大眾。爾時，世尊欲試菩薩，以百億事問諸菩薩：‘諸善男子，于是眾中，誰能解說如是等義？’其中有言：‘我當思惟，經一月日乃能解之。’或復有言‘我過半月’，復有言曰‘我過七日’，或言‘我過一日一夜’，乃能解之。 
　　“爾時，眾中有一菩薩，名曰念意，白佛言：‘世尊，我今不起此坐能解是義。’爾時，菩薩于大眾中師子吼已，其地即時六種震動，放大光明，勸諸地神乃至阿迦尼吒諸天，一切悉來詣如來所。爾時，大眾所坐之處，縱廣滿足百萬由旬。念意菩薩見諸大眾悉以集會，以神通力、智慧念力、陀羅尼力、四無礙力、無所畏力、佛神力故，于是百億一一事中解百億義，不豫思惟無有停滯。說是義已，是大眾中六萬眾生發阿耨多羅三藐三菩提心，四萬眾生得無生忍。從地神諸天乃至阿迦尼吒天，一切悉聞說法之聲。 
　　“善男子，汝知爾時念意菩薩，豈異人乎？即慧聚是。以是因緣，名為慧聚。” 
　　爾時，世尊即說頌曰：  
　　“聞說法故名為根，　演說法故名為業。 
　　　思惟諸善名為根，　解說深義名為業。 
　　　如法而住名為根，　隨意說法名為業。 
　　　修奢摩他名為根，　具三種慧名為業。 
　　　四種念處名為根，　四正勤法名為業。 
　　　信等五根名為根，　信等五力名為業。 
　　　七菩提分名為根，　八正道分名為業。 
　　　不依止字名為根，　依止于義名為業。 
　　　不依于人名為根，　依止于法名為業。 
　　　不依不了名為根，　依止了義名為業。 
　　　不依于識名為根，　依于智慧名為業。 
　　　了知無作名為根，　通達無生名為業。 
　　　生法二慈名為根，　無緣之慈名為業。 
　　　無所畏懼名為根，　能宣正法名為業。 
　　　六思念處名為根，　六念之義名為業。 
　　　能自利益名為根，　自利利他名為業。 
　　　受持正法名為根，　能為人說名為業。 
　　　余一生在名為根，　最后邊身名為業。 
　　　若菩薩心得不退，　即解了知慧根業， 
　　　能得無生之上忍，　能開無上菩提門。”  
　　爾時，陀羅尼自在王菩薩白佛言：“世尊，佛所說法不可思議，無上菩提亦不可思議。何以故？非字說故，非字攝故，如來所說無量無邊故，入無量無邊法門故，十二因緣深難解故，著二法者不能知故，利智之人漸漸知故，非是六情所知見故，亦非二乘智境界故。世尊，如是菩提，悉是一切諸法之印，不可造作猶如虛空，非是屋宅離屋宅故，知一切行、一切眾生所有因果，一切智慧廣大無邊，莊嚴一切無量善法，能為善法而作應器，能以神通顯示于人，住二道者示以無二，示一切佛平等無差、無字無義，不可宣說，不可聽聞，能示眾生三寶正聚，及三脫門解脫三界，示三種慧金剛定因，住于一切諸佛正法，悉聞一切諸佛智慧，利一切眾亦能宣說一切諸佛。世尊，若有善男子、善女人，能作如是贊嘆菩提所有功德，得聞如是方等經典，受持讀誦，書寫演說，是名能報諸佛之恩。” 
　　佛言：“如是，如是，善男子，如汝所說，得無量功德。善男子，一切十方諸佛世界滿中七寶以獻如來，若有人能受持是經，書寫讀誦，解說其義，所得福德無有差別。” 
　　爾時，世尊告諸菩薩：“善男子，于此眾中，誰能于我滅度之后，護持如是無上菩提，廣說是義，令法久住？” 
　　爾時，眾中有諸菩薩及諸天人各六萬億同聲而言：“我等能于如來滅后，護持如是無上菩提，廣說是經，令法久住，唯愿如來加之愿力！” 
　　爾時，世尊即說偈言：  
　　“若我實同十方佛，　永渡生死大苦海， 
　　　如是功德無上法，　應當久住無毀滅。 
　　　若我無量世修慈，　真實為于諸眾生， 
　　　觀眾平等無有二，　是故正法得久住。 
　　　若我具足二莊嚴，　無量世中利眾生， 
　　　以是二法化眾生，　是故正法得久住。 
　　　若能破壞煩惱結，　并及除滅諸邪見， 
　　　具足一切諸善法，　故能善發是愿力。  
　　“善男子，不獨汝等一切人天、一切魔梵，于我滅后，悉能護持如是正法。善男子，虛空可作色，色可同虛空，我愿神通力不可得令異。” 
　　爾時，四天王作如是言：“若有人能于佛滅后，受持是經，讀誦書寫，解說其義，我等常當隨逐守護。” 
　　諸梵天言：“我等當舍禪定妙樂守護是人。” 
　　兜率天言：“我等亦當守護如是持經弟子。” 
　　時，魔波旬復作是言：“世尊，若有人能受持是經，我于其人終不造作魔業魔事。” 
　　功德藏天子言：“世尊，一切諸佛所得菩提悉在是經。若有人能受持讀誦，書寫解說，當知是人即得菩提。” 
　　彌勒菩薩言：“世尊，我當于彼兜術天上，廣宣如是無上經典。” 
　　大德迦葉復作是言：“世尊，我聲聞人智慧雖微，應當任力受持讀誦，宣說其義。” 
　　阿難復言：“世尊，我于此經真實受持，乃至不失一字一句，如佛口出無有異也。若有眾生發菩提心，我亦能為是人廣說。” 
　　佛言：“善哉！善哉！善男子，汝等悉能于我滅后，護持正法不令毀滅。善男子，若有眾生求于大乘，未得法忍，受持是經，當知是人不過七佛便得授記。若聲聞人有受持者，彌勒成佛在初會中。若緣覺人有受持者，于我滅后得成道證。” 
　　說是法時，無量眾生發阿耨多羅三藐三菩提心，無量眾生成就忍辱，無量眾生得不退心，無量世界六種震動。十方世界諸來菩薩，以好香華、伎樂、幡蓋供養于佛，咸作是言：“我等來此七寶坊中得大善利！若我脫有少福德力，愿以此力令釋迦如來久住于世，如是正典流布遍滿十方世界無有毀滅。若有優婆塞、優婆夷等持是經者，令離一切憂愁怖畏無諸病苦。” 
　　爾時，陀羅尼自在王菩薩言：“世尊，今所說法無量無邊，不可思議，一切邪法不能傾動，乃是一切善法之本三乘根栽，復是一切諸法初門。若有眾生來問我言：‘是法何名？云何受持？’當云何答？唯愿說之。” 
　　佛言：“善男子，是名大悲，說大悲法，名如來業，受菩薩記，當如是持。” 
　　說是經已，人天大眾歡喜頂戴，信受奉行。  
大方等大集經卷第五 寶女品第三之一  
　　爾時，世尊故在欲、色二界中間，大寶坊中師子座上，與諸大眾圍繞說法。 
　　爾時，會中有一童女，名曰寶女，即從坐起，右手執持白真珠貫，而作是言：“若我真實能于十方無量世界，受持如是大集正典，讀誦書寫，演說其義，廣流布者，愿此珠貫著佛頂髻及諸菩薩！”說是語已即擲珠貫，以佛神力及以誠言，珠貫即在如來頂上，亦遍一切諸菩薩首。 
　　而諸菩薩各各自于首貫珠中，見其來世成佛之時所有世界菩提之樹，眾生調伏及往愿力了了見知，見已各各生奇特想，白佛言：“世尊，是寶女者，云何乃有如是無量大功德也？我于無量阿僧祇劫所有誓愿，今于一念悉見了了。” 
　　佛言：“善哉！善哉！善男子，實如所言。是寶女者，已于過去九萬六億那由他佛，種諸善根，發大善愿，所生之處常得真實。是故是女凡所思念，言無虛發。若欲令此大千世界滿中寶華，即言而有。若言欲令滿此三千大千世界種種妙香，言已即有。若欲示現種種形色，轉輪王色、四天王色、天帝釋色、梵天王色，或沙門色、婆羅門色，或比丘色、比丘尼色、優婆塞色、優婆夷色，如言即得。若風災起時轉為火災，火災起時轉為水災，水災起時轉為風災，如言即轉。若有魔王將諸兵眾，執持刀杖、弓弩、箭矢、鉾槊、戈楯，欲令轉變成寶華者，如言即成。若于空曠無水多乏，為諸眾生發大誓愿，其中即有城邑聚落，人民大小漿水無乏。若愿三千大千世界所有諸色如如來色，即如其言成佛妙色。若言一切所有大眾悉住虛空，言已即住。善男子，若是寶女，欲于此處虛空之中，遍聞十方諸佛所說，如言即聞。善男子，寶女童女成就如是無量無邊諸大功德。” 
　　爾時，寶女即于佛前說偈嘆曰：  
　　“我今成就大寶聚，　故能贊嘆無上尊， 
　　　遠離一切諸煩惱，　是足大寶助菩提。 
　　　如來具足無上寶，　大光能照無邊世， 
　　　無上寶幢佛世尊，　我今獻寶以供養。 
　　　硨磲瑪瑙青琉璃，　金剛真珠日月寶， 
　　　以如是寶供養佛，　為令眾生成菩提。 
　　　世尊身光勝諸寶，　眾生樂見無疲厭， 
　　　處在一方見十方，　令眾各見前有佛。 
　　　有見如來身行住，　或見坐臥及說法， 
　　　或見默然無所宣，　或見入定修智慧。 
　　　如來一一毛孔光，　能照十方諸世界， 
　　　光明清凈最無上，　猶如秋月凈蓮華。”  
　　爾時，寶女偈贊佛已復作是言：“世尊，我今于此大集經中欲少問義。如來若許，乃敢咨啟。” 
　　佛言：“善哉！善哉！寶女，隨意發問。若有疑網，我當為汝而除滅之。” 
　　爾時，寶女即白佛言：“世尊，云何實語？云何為實？云何法語？云何為法？” 
　　佛言：“善哉！善哉！至心諦聽，吾當為汝分別解說。寶女，菩薩摩訶薩有三種實。何等為三？一者、不誑諸佛，二者、不誑己身，三者、不誑眾生。云何名為不誑諸佛、己身、眾生？寶女，若有菩薩發阿耨多羅三藐三菩提心已，貪著聲聞、辟支佛乘，是則名為欺誑諸佛、己身、眾生。云何不誑？寶女，若有菩薩發阿耨多羅三藐三菩提心已，若在地獄受大苦惱，若遇魔業邪見同止，若生惡國起惡煩惱，身遇刀槊、斫刺、燒炙，于如是時終不舍離菩提之心，不休不息，不畏不悔，令菩提心遂更增廣，為諸眾生受大苦惱，見受苦者心更增廣，勤修精進欲得菩提，不為邪語之所誑惑，一切邪風不能傾動，是名菩薩不誑諸佛、己身、眾生。 
　　“寶女，若有菩薩不誑諸佛、己身、眾生，是名菩薩真實之實。寶女，不誑諸佛復有四事：一者、其心堅固，二者、住于至處，三者、具足勢力，四者、勤修精進。不誑己身亦有四事：一者、凈心，二者、至心，三者、不誑，四者、不曲。不誑眾生亦有四事：一者、莊嚴，二者、修慈，三者、修悲，四者、攝取。寶女，是名菩薩第一之實。菩薩實者，初發愿時不舍眾生。復次，寶女，菩薩實者，不多語、守護語、不粗語、真實語。若在獨處、大眾、王邊發言誠實，非為財物而故妄語，非為自在而故妄語。若有三千大千世界滿中七寶，尚不為之而生妄語，況復小事而妄語也？ 
　　“寶女，如是實者，有三十二凈。何等三十二？一者、慚語，二者、功德語，三者、愧語，四者、柔軟語，五者、不虛語，六者、無譏呵語，七者、不貪著語，八者、不畏語，九者、閉諸惡道語，十者、開諸善道語，十一者、圣行語，十二者、慧行語，十三者、內凈語，十四者、外凈語，十五者、樂受語，十六者、樂聽語，十七者、不澀語，十八者、微妙語，十九者、分別語，二十者、妙音語，二十一者、純善語，二十二者、不誑語，二十三者、不熱語，二十四者、歡喜語，二十五者、自勸喻語，二十六者、勸喻他語，二十七者、不失語，二十八者、安隱語，二十九者、福田語，三十者、如佛語，三十一者、實圍繞語，三十二者、凈口語。 
　　“復次，寶女，菩薩實者，凡所言說口意相稱。云何名為口意相稱？修集施故獲得菩提，非因慳貪而能得之，是名意口相稱而語，能施一切名之為實。修集凈戒獲得菩提，非因毀戒而能得之，是名意口相稱而語，如戒而住名之為實。修集忍辱獲得菩提，非因瞋恚而能得之，是名意口相稱而語，具足修忍是名為實。勤行精進獲得菩提，非因懈怠而能得之，是名意口相稱而語，修精進故名之為實。修集禪定獲得菩提，非因亂心而能得之，是名意口相稱而語，修集定心名之為實。修于智慧獲得菩提，非因愚癡而能得之，是名意口相稱而語，修智慧故名之為實。三十七助菩提之法，四無量心亦復如是。 
　　“復次，寶女，夫真實者，所謂圣行。圣行者，苦無常行。又復圣行，所謂知苦、遠集、證滅、修道。知于五陰無出生相，是名知苦。五陰因者，所謂愛結畢竟遠離，不貪不著，不贊不求，不去不來，是名離集。滅一切相，然其滅時無一法滅，不平等法作平等法，是名證滅觀。奢摩他、毗婆舍那，其相平等，無覺無觀，無有平等，無系無取，無作無變，是名修道。真實了知，如是等諦又能分別廣說其義，是名菩薩摩訶薩實說是真實法。” 
　　時，十千菩薩得真實忍。 
　　“寶女，法語者，凡所演說依法而語，觀法、念法，奉行于法，行至處法，求法、欲法、樂法、修法，法幢、法杖、莊嚴法器，法燈、法明、法念、法意、法有、法疑，莊嚴瓔珞法床、法儀、法護、法財，法無窮盡，廣大無邊，法事、法身、法口、法意。菩薩摩訶薩具足成就如是等法，是名法語。法者，真實之語，守護法語，教人供養父母、和尚、耆舊有德，贊嘆菩提及菩提道，令人不舍菩提之心，至心系念不忘菩提，不離莊嚴修菩提法，親近賢圣善知識等，修集信心專念聽法，慕求正法勤于精進，不貪著法，知恩報恩，樂于寂靜不斷圣種，教化頭陀勤行十善，贊嘆惠施一切善法愿向菩提，至心受持清凈戒律，修集忍辱，除去懈怠，修凈禪定，智慧方便，慈悲喜舍，修四真諦趣向于諦，四無礙智得大神通，隨順法施修四念處，乃至修集八圣道分、定慧二法得智解脫，如法解脫聲聞、緣覺、菩薩諸乘，贊說一切所有福德，當觀十二甚深因緣，分別空門、無相、無愿無所畏懼，說五陰如幻如化，說十八界如虛空相，說諸入性同于空性，常說七財、六念、六敬，解說具足六波羅蜜，說六常行，修六神通，具足五眼說第一義，流布世間成就業語，一切眾生其心平等贊嘆佛語。 
　　“寶女，若有菩薩具足如是法語，口終不說我語、不說眾生語、不說壽命語、不說士夫語，不說斷語、不說常語，不說有見語、不說無見語，不說兩斷語，不著中語，不說聚語，不說滅語，不說諍語，不說偏語，不覺知語，不顛倒語，不增疑心語，不逆法語，觀法界語，破憍慢語。說法菩薩如法而住，如法而說實語、法語、不斷語、不折語。說法菩薩，一切世間不能共論，見者怖畏。法語菩薩能演說空、無相、無愿，不著三界及以諸有，不從他乞，無心意識，無有塵垢，無明無闇，不系屬他，不系屬自，無有高下，不雜一切境界因緣。清凈寂靜無有導首，難知難覺，不可思惟，不思惟行，清凈智者，乃能知之。無受受者永斷諸受，過于三世不滅無滅相，不生無生相，無有豐儉，無生無斷，無增無減，無當有無已有，非修非見，非魔見非真實見，非相非非相，非一相而亦一相，非有屋宅遠離屋宅，非近非遠，非離非別，非縛非解，非有漏非無漏亦非相似，非苦非樂，非具足非不具足，非名非色，非著非脫，非破非完，雖非金剛不可壞相真實如爾，非近非遠，無色無因，亦非頑嚚，非此非彼，非內非外，非自非他，非見非聞，非憶非忘，非識非知，非識境界非知境界。寶女，是名為法。若能廣說如是等法，是名說法。 
　　“復次，寶女，法語菩薩不與一切世間諍競，不輕不慢于他未學，心不輕笑，不生高心，不自贊嘆，不謗他說，不以飲食為他說法，不遮他善令生疑惑；見他犯罪終不說之，于他法中不生輕賤，不遮止他所修行法。凡所說法，不離于空、無相、無愿，終不分別一切法界，不動法界，不動實性，不依字、識、人、不了義，雖不依止亦不誹謗，于自他眾不生分別，亦不誹謗十二因緣，非在世間凈于世間，非法凈法無貪無慳，無有毀戒不舍破戒，無瞋無妒無有懈怠，不失道心不忘菩提，為欲莊嚴無上智慧，不休不息心不生悔，于他法中心無妒嫉，不以著于非修多羅謗修多羅，毗尼摩耶亦復如是；于正法所終不見非，不因于慢而增長慢，不謗因果及業果報，于正法中心無退轉，知恩念恩報之不忘，終不懷抱瞋恨之心，不著我見，不嫉他利，于怨親中無有二想，得他譏刺終不報之，不作兩舌斗亂彼此，不懷諂曲顯異惑眾，不為他喜受菩薩戒、比丘戒、比丘尼戒、式叉摩那戒、沙彌戒、沙彌尼戒、優婆塞戒、優婆夷戒，住空閑處思惟寂默，勤心受讀十二部經，不為勝他故受持守護如是等戒，不為供養現作知足，不為顯他不知足故自修知足，不言諸佛無上菩提他之所作，不造惡業邪惡活命，不舍七財，不貪于食，不斷圣種，不誹謗他，不自贊嘆，于佛法中不作數量，贊嘆大乘心無厭足，是名法語。” 
　　爾時，世尊復告寶女：“菩薩義者，云何名義？所謂信心修莊嚴時無有虛誑，為欲莊嚴一切善根，至心專念修行善法，破眾生疑不求果報，施諸眾生安隱快樂，護持禁戒不失忍心，勤修精進增長善法，修寂靜定攝諸散亂，具無上智破無明闇；修集慈心等諸眾生，修集悲心隨眾所作親往營理，修集喜心施眾法喜，修集舍心不觀苦樂；舍財法已心無悔吝，所言柔軟壞眾惡心，利益于他具足甚深，修行同事勸發大乘，以是四攝調伏眾生；見一切行皆是無常、苦、空、無我，凈諸煩惱；依止于義不依于字，依止于智不依于識，依了義經舍不了義，依止于法不依于人；說義無礙無有窮盡，而于法界無所分別，說辭無礙獲得解脫，說樂說無礙如法而說；莊嚴惠施不知厭足，莊嚴于戒善愿成就，莊嚴多聞如法而作，莊嚴功德具足相好，莊嚴智慧知諸眾生上中下根差別之相，莊嚴于定為心清凈，莊嚴于智得三種慧；修四念處為心不散亂，修四正勤為得善根，修四如意往來諸方，修集五根辯分別句，修集五力為壞煩惱，修七覺分為知諸法，修八正道不為惡動，修集神通為不退失。菩薩摩訶薩解如是義，是名為義。若有菩薩能說是義，是名說義。 
　　“復次，寶女，又復義者，修集空定壞諸有法，修集無相壞諸法相，修集無愿不求三界；若能演說如是三空，是名說義。一切諸行不可修行，是名為義；菩薩說是不可修行，是名說義。斷一切生，是名為義；菩薩若說諸法無生，是名說義。諸有無出，是名為義；如是說者，是名說義。四真諦者，名之為義；如是說者，是名說義。無我我所，名之為義；如是說者，是名說義。字不可說，名之為義；如是說者，是名說義。真實之義，名之為義；如是說者，是名說義。一切菩提之法，不可稱計，是名為義；菩薩摩訶薩如是說者，是名說義。多聞之人如法而作，是名為義；如是說者，是名說義。一切諸乘大乘為最，是名為義；能如是說，是名說義。 
　　“復次，寶女，無所分別，名之為義。無有眾生，亦無受命，一味不動不盡，一事不生不出，不來不去，不滅不二，不可觀見，無有造作，無為無作，心不諂曲，三世平等，三分無差，不失不得，不熱不冷，不凈不穢，不行如爾，不取不舍，非道示道，非常非斷，亦非中道，不瞋不濁，不觀于法及以非法，非一切字音聲辭語，無心意識，于貪瞋癡不生分別，一切諸法作相有相，空無相愿是三即空，真實入法等與不等皆悉平等，因于智慧獲得解脫。寶女，菩薩若能如是具義，是名為義。說如是義，是名說義。 
　　“寶女，云何菩薩說于毗尼？佛說毗尼凡有二種。何等為二？一者、犯毗尼，二者、煩惱毗尼。云何為犯？云何毗尼？犯已尋覺不善思惟，因于無明顛倒虛妄欺誑煩惱著我眾生疑心，不得解脫，掉悔、憍慢、放逸、寡聞，因如是等是名為犯。若破疑心獲得解脫，得解脫故見有犯處，即是非處亦非非處，非身口意，不取不舍不可睹見，非是身作及心、口作。若是三作，即是滅法；若是滅法，誰作誰犯？如犯，一切諸法亦復如是。諸法無根無作無處，若能破壞如是等疑，是名為凈，是名不熱，隨師教作，是名有信，是名有定，是名毗尼。云何煩惱？云何毗尼？十二有支，所謂無明乃至老死，是名煩惱性。能調伏一切煩惱，是名毗尼。何以故？空無相愿能調諸法。若法是空、無有性相、不可愿者，云何而有貪恚癡等？無作能調一切諸法，若一切法不可作者，云何而有煩惱諸結？一切諸法從因緣生，若從緣生，云何可見？見如是等十二有支，亦知煩惱及煩惱相。若是空智能觀菩提，即以此空空于煩惱。若能觀察如是平等，是名毗尼。若能如是演說義者，是名菩薩能說毗尼。若是毗尼能知我者，即是了知煩惱毗尼。云何名為知我毗尼？謂觀無我，觀于我性，知我凈、我實，知我分別、我空、我修，知我不動、不說不著、不生不滅。若能如是知于我者，即是了知煩惱毗尼。若實無我而作我想，于無煩惱作煩惱想，亦復如是。若我本無，煩惱亦爾。若有具足毗婆舍那，則能如是觀察了知，是名知我煩惱毗尼。煩惱者，非過去、未來、現在，若能不作不念不求，是名知于煩惱毗尼。毗尼亦非去來現在，如心非色，非內、非外亦非中間；煩惱亦爾非色，非內、外及以中間。何以故？無覺知故，無諍競故，無清凈故，無造作故。若能如是知諸煩惱，不出不滅，是名了知煩惱毗尼。寶女，菩薩若得如是等知煩惱毗尼，亦為眾生說如是法，是名菩薩演說毗尼。” 
　　說是法時，十千菩薩得無生忍。 
　　爾時，寶女心大歡喜，前白佛言：“世尊，如來所說真實法義，及以毗尼不可思議。若有菩薩能如是說，是人則能實知實見。” 
　　爾時，舍利弗語寶女言：“汝今已具如是等法，能演說不？” 
　　寶女答言：“大德舍利弗，實名無貪，無貪即義，如是義者即不可說，不可說者即是毗尼。大德，若如是者，云何可說？復次，舍利弗，實者即滅，滅者即法，法者即凈，凈者即義，義者即毗尼。如是等法無有文字，若無文字，云何可說？大德，實者即如，如者即法，法即無二，無二即義。夫無二者亦不可調，若不可調，云何名調？如是等法悉無所有，若無所有，云何可說？” 
　　舍利弗言：“汝今成就何等寶故，立如是名，名寶女耶？” 
　　答言：“大德，有三十二菩薩寶心，如是心中悉無聲聞、辟支佛心。何等三十二？一者、發心為度一切諸眾生故；二者、發心為令佛種不斷絕故；三者、發心為持佛法不滅盡故；四者、發心守護僧故；五者、發心為施眾生圣法之樂；六者、發心為諸眾生修集大慈，令眾遠離煩惱諸苦；七者、發心修集大悲，舍內外物；八者、發心護持禁戒，調毀戒故；九者、發心修忍，破壞不忍憍慢惡心、顛心、醉心、狂心、放逸自在心故；十者、發心精進，為破懈怠畏退悔心，調伏懈怠諸眾生故；十一者、發心修定，為破亂心、狂心、妄念，為令眾生獲得四禪及八解脫，調伏欲界諸眾生故；十二者、發心修智破一切闇，真實知見入于法界；十三者、發心為知眾生平等無二，皆一味故；十四者、發心為得無貪、無瞋利衰毀譽，其心無二，安住善法，苦樂不動，為如是等護眾生故；十五者、發心為得無怖無畏，欲解甚深十二因緣，離一切見；十六者、發心為欲莊嚴智慧，及以功德無有厭足；十七者、發心為欲不離見佛常聞法故；十八者、發心為欲如聞而說；十九者、發心為得廣大法聚，心無貪吝；二十者、發心為欲贊嘆凈戒，如聞而住，教化慰喻毀禁人故；二十一者、發心為破一切眾生七種慢故；二十二者、發心為知一切眾生上中下根；二十三者、發心為破諸魔惡業；二十四者、發心為施眾生安樂；二十五者、發心為欲壞破眾生，所有眾苦心不生悔；二十六者、發心為欲具足成就得佛法故；二十七者、發心為知有為之法，一切無常、苦、無我故，知已不離心無厭悔；二十八者、發心為樂修集一切助菩提法；二十九者、發心為見空無相愿，以眾生故而不取證；三十者、發心為于雖畏諸有亦護諸有；三十一者、發心為于見生死過而不厭悔；三十二者、發心為于若近菩提受無上樂舍，是妙樂為眾生故受貧窮苦。舍利弗，是三十二發心之寶，悉無聲聞、辟支佛心，是故菩薩名為寶聚。” 
　　爾時，世尊贊寶女言：“善哉！善哉！汝真實說菩薩摩訶薩發菩提心。而菩提心成就無量無邊功德，不可齊說三十二事。何以故？非聲聞寶能得佛寶，非緣覺寶能得佛寶；以菩薩寶能得佛寶，得佛寶已，則得聲聞、辟支佛寶、菩薩佛寶，是故菩薩名為寶聚。” 
　　爾時，舍利弗白佛言：“世尊，寶女所說不可思議。我觀其說，是女似得四無礙智。” 
　　佛告舍利弗：“汝今方謂，是女未得四無礙耶？是女久已成就具足。寶女說法字不可盡，文句義味亦不可盡。” 
　　時，舍利弗語寶女言：“仁者今當廣分別說四無礙智，于一切法悉成其事。” 
　　“大德，菩提心者，名無礙句。何以故？菩提心中攝諸義故，是名義無礙智；一切法界入菩提心，是名法無礙智；實無文字而說文字，是名辭無礙智；不可說法說不斷絕，是名樂說無礙智。義不可說，名義無礙；一切諸法皆如幻相，名法無礙；無言說業，名辭無礙；于六入界無有障礙，名樂說無礙。了達于義，名義無礙；樂于寂靜，名法無礙；字不含法，法不含義，名辭無礙；說即是聲，名樂說無礙。如來正覺即菩提義，名義無礙；菩提義者能生于法，名法無礙；法可作句，名辭無礙；說已得義，名樂說無礙。法義者，名義無礙；解脫者，名法無礙；演說法相非有法性，名辭無礙；分別法界及非法界，名樂說無礙。僧即無為，名義無礙；諸僧一味，名法無礙；和合僧故，名辭無礙；說僧功德，名樂說無礙。大德，是四無礙遍一切法。” 
　　時，舍利弗言：“世尊，是女人者發心已來為久近耶？在何佛邊種諸善根？” 
　　佛言：“舍利弗，過去無量阿僧祇劫，爾時有佛，號分別見如來、應、正遍知、明行足、善逝、世間解、無上士、調御丈夫、天人師、佛世尊，土名大凈，如兜率天。與菩薩僧七萬六千，一切皆是清凈梵行，得不退轉陀羅尼門。爾時，有轉輪圣王，名凈德報王，千世界而得自在，后宮婇女八萬四千，千子具足，其力皆等蓮華力士。爾時，圣王于三萬六千億歲，種種供養佛及菩薩，所謂房舍、臥具、衣服、飲食、病瘦醫藥。” 
　　舍利弗言：“世尊，不審彼佛壽命幾時？” 
　　“舍利弗，其佛壽命滿十中劫。時，轉輪王與其后宮眷屬婇女及外人民九萬二千億那由他，赍持種種無量無邊供養之具，往至佛所，以八千億上妙珍寶而散佛上，頭面作禮，長跪合掌，口宣是言：‘世尊，我今所設供養之具，頗復更有殊勝供養勝我者不？’時佛答言：‘大王，有異供養勝諸供養，如是供養于此供養，百分、千分、萬分、百千萬分不及其一。’王言：‘世尊，是何供養？愿樂欲聞，唯愿說之。’爾時，世尊即說偈曰：  
　　“‘如恒河沙等世界，　滿中妙寶持用施， 
　　　　雖有如是無量福，　不如憐愍發菩提。 
　　　　無量億等恒沙佛，　凈妙華香以供養， 
　　　　如是福德猶不如，　發菩提心七步退。 
　　　　如是發心即為施，　戒忍精進禪智慧， 
　　　　若為憐愍發大心，　其福無量不可盡。 
　　　　上色力財上族姓，　是人乃能發菩提， 
　　　　主千世界至梵天，　得大自在乃能發。 
　　　　若樂喜發菩提心，　如是乃能斷惡有， 
　　　　能為人天開正路，　能開八正邪崄徑。 
　　　　諸根具足不盲聾，　皆由至心發菩提， 
　　　　能見十方諸世尊，　能聞天上甘露味。 
　　　　若能至心發菩提，　是人能破疑憍慢， 
　　　　無量智慧得自在，　能為眾生說法界。 
　　　　眾生見之如父母，　亦如良醫師友想， 
　　　　能療眾生煩惱病，　教誨令趣菩提道。’  
　　“爾時，圣王聞佛說是發菩提心所得功德，其心歡喜，踴躍無量，與其眷屬內外人民，悉發阿耨多羅三藐三菩提心，即于佛前而說偈言：  
　　“‘我今憐愍于眾生，　是故發此菩提心！ 
　　　　若欲獲得大自在，　不應于此生退轉。 
　　　　生死無量受苦惱，　而于自他無利益， 
　　　　寧發于此受大苦，　非以不發受安樂。 
　　　　若有眾生發菩提，　即得人天圣王樂， 
　　　　亦得寂靜無漏樂，　及得無上菩提樂， 
　　　　最上慧忍三昧定，　具四無量及六度， 
　　　　三種凈慧六神通，　四無礙智大自在， 
　　　　無上十力四無畏，　及三念處及大悲， 
　　　　成就具足十八法，　如是皆由發菩提。 
　　　　能動十方諸世界，　亦知十方眾生心， 
　　　　能度無量諸眾生，　皆由發于菩提心。’  
　　“舍利弗，說是偈時，四萬夫人、無量眾生皆發阿耨多羅三藐三菩提心。爾時，圣王復于萬億年中供養彼佛，供養佛已厭世出家，既出家已思惟四句：一者、實句，二者、法句，三者、義句，四者、調句。于一億年常思如是四句之義。舍利弗，汝知爾時轉輪圣王，豈異人乎？即寶女是也。” 
　　舍利弗言：“世尊，何業緣故受是女身？” 
　　佛言：“舍利弗，一切菩薩不以女業而受身也，乃以神通智慧之力示女身耳！為欲調伏諸眾生故。舍利弗，汝今實謂寶女菩薩是女身耶？莫造斯觀！何以故？受女身者，即是慧力、神通之力。舍利弗，是女久已于無量劫中離男女身。如是身者，非是過去，亦非未來、現在，此身即方便身。是方便身，化此世界九萬二千諸女人等，發阿耨多羅三藐三菩提心，是故示現是方便身。” 
　　爾時，寶女語舍利弗：“大德，汝今能以女人之身說正法耶？” 
　　舍利弗言：“我于男身尚生厭悔，況女身乎？” 
　　“舍利弗，汝于男身生厭悔耶？” 
　　舍利弗言：“如是，如是。” 
　　“大德，是故菩薩勝諸聲聞、辟支佛等。何以故？汝諸聲聞所厭悔處，菩薩于中受樂不悔；聲聞之人不求諸有，菩薩于中甘樂受之；聲聞之人于諸功德生知足想，菩薩之人無有厭足；聲聞之人厭離煩惱，菩薩之人處而不懼。” 
　　舍利弗言：“寶女，菩薩之人有何等力，以是力故心無厭離？” 
　　寶女答言：“大德，菩薩摩訶薩有八種力處之無厭。何等為八？一者、慈力，心無礙故；二者、悲力，為調伏故；三者、實力，不誑諸佛以眾生故；四者、慧力，離煩惱故；五者、方便力，心不悔故；六者、功德力，無所畏故；七者、智力，壞無明故；八者、精進力，破放逸故。是名八力，菩薩具足如是八力，其心不悔。” 
　　舍利弗言：“寶女，汝今已具足八力耶？” 
　　答言：“大德，言具足者即是顛倒，顛倒者即是二相，二相者即是有為，有為者即無所有，無所有者即是平等。大德，若平等者，云何有力？云何無力？云何可說一二之數？大德，一切諸法皆如虛空，而是虛空，不可說內、不可說外，不可說明、不可說闇。一切諸法亦復如是，若一切法同虛空者，云何可說有力、無力、一二之數？大德，菩薩摩訶薩亦有力、亦無力，云何有力？云何無力？無煩惱力，有智慧力；無慳吝力，有惠施力；無破戒力，有持戒力；無瞋恚力，有忍辱力；無懈怠力，有精進力；無亂意力，有禪定力；無無明力，有智慧力。是故菩薩遠離惡法，修集善法。是故菩薩無惡法力，有善法力。” 
　　爾時，世尊贊寶女言：“善哉！善哉！若有善男子、善女人，能如是說，即是實說。” 
　　寶女菩薩說是法時，五百菩薩成就忍心。  
大方等大集經卷第六 寶女品第三之二  
　　爾時，寶女復白佛言：“世尊，如經中說，如來具足十神力者，為即十力是世尊耶？為離十力有世尊乎？若即十力是世尊者，是名二法；若是二者，即是無常。若離十力有世尊者，云何如來說諸法等？世尊，若一力中具十力者，何故如來不說百力？若不說百，當知一力非十非百。” 
　　爾時，世尊贊寶女言：“善哉！善哉！如來世尊，非一非二；若非一二，云何言十？云何言百？菩薩摩訶薩遠離一二，得阿耨多羅三藐三菩提。如來世尊非即十力，非離十力，能說十事，故名如來具足十力。如來雖說如是十力，而一力中具無量力，為流布故說言十力。” 
　　寶女復言：“善哉！世尊，唯愿廣說如是十力。” 
　　佛言：“寶女，至心諦聽，吾當為汝分別解說。寶女，菩薩修行菩提道時，求聲聞乘及造惡業，無有是處；以是堅心，得菩提時成就初力。如來成就如是力故，于大眾中作師子吼能轉法輪，如是法輪，天、人、魔、梵、沙門、婆羅門所不能轉。 
　　“復次，寶女，菩薩修行菩提道時，了知諸業悉是一業；以是力故，了知過去、未來、現在一切諸業業因緣處及以非處，得菩提時成第二力。 
　　“復次，寶女，菩薩修行菩提道時，了眾生根知已說法，以是力故，得菩提時成第三力。 
　　“復次，寶女，菩薩修行菩提道時，觀眾生界，觀已隨界而為說法；以觀界故，得菩提時成第四力。 
　　“復次，寶女，菩薩修行菩提道時，觀諸眾生上中下根，觀已隨解而為說法；以知解故，得菩提時成第五力。 
　　“復次，寶女，菩薩修行菩提道時，觀至處道，若有為道、若無為道，若聲聞道、若緣覺道、若菩薩道；以觀道故，得菩提時成第六力。 
　　“復次，寶女，菩薩修行菩提道時，恭敬尊重，修諸禪定，為調眾生而說法要；以修集故，得菩提時成第七力。 
　　“復次，寶女，菩薩修行菩提道時，于過去善根不生誹謗，成就念心不作放逸；不放逸故，得菩提時成第八力。 
　　“復次，寶女，菩薩修行菩提道時，見未學者不生輕心，自既學已不生憍慢，能施眾生智慧光明；以施明故。得菩提時成第九力。 
　　“復次，寶女，菩薩修行菩提道時，教諸眾生遠離漏法不令增長，贊嘆解脫修無漏道，亦為眾生說無漏道；以修無漏故，得菩提時成第十力。 
　　“寶女，菩薩修集如是十力，能具如來十種之力。” 
　　寶女復言：“世尊，菩薩摩訶薩修行何法，得四無畏及十八法？” 
　　佛告寶女：“菩薩修行菩提道時，所得妙法不生貪吝，不作是念：‘若我教彼，彼則勝我。’于諸眾生其心平等，能舍內外施于一切，觀察法界無種種相；以是因緣，得菩提時成初無畏。 
　　“復次，寶女，菩薩修行菩提道時，諸遮道法了了而知，以了知故，不行不隨如是遮法，亦不稱贊不以教人，知遮道已而遠離之；以是因緣，得菩提時成二無畏。 
　　“復次，寶女，菩薩修行菩提道時，常修凈道，常說凈法，修治莊嚴得凈法故，如是莊嚴亦自修治，亦教眾生；以是因緣，得菩提時成三無畏。 
　　“復次，寶女，菩薩修行菩提道時，終不起于憍慢之心，終不自說我知我見，覆藏功德，顯露罪過；以是因緣，得菩提時成四無畏。 
　　“復次，寶女，菩薩修行菩提道時，失道眾生示以正道，除去道路瓦石惡刺，津途崄絕施作橋梁，闇冥之處為設燈明，見犯罪者能令調伏，能除眾生所有疑悔，于非犯者不強言犯，除壞眾生疑法之心，施法光明勸請說法，見說法者稱贊善哉，恭敬尊重不生輕心，欲解一切眾生言音，不正語者心不輕之；以是因緣，得菩提時成初無失。 
　　“復次，寶女，菩薩修行菩提道時，實語、法語、義語、時語、調伏語、不錯語、離諸惡語、圣人之語，若聞法已轉為他說，為于自利及利他故，說時不輕，不生諍訟，信佛法僧，亦令眾生信佛法僧，觀諸法界不可宣說；以是因緣，得菩提時知一切語，得無量門總持方便，是故其身一切相好一一毛孔，悉出如來微妙音聲。 
　　“復次，寶女，菩薩修行菩提道時，常修六念，亦化眾生令修六念；以是因緣，得菩提時不失念心，亦得法證總持方便，無量眾生于無量劫，思惟深義一時來問，如來不假思惟之力，而能一時各隨問答。 
　　“復次，寶女，菩薩修行菩提道時，常護一切眾生之心，不與眾生作亂心因、諸苦惱因，見諸眾生行善法時不遮不亂，善知諸法悉如幻相，于諸眾生其心平等，知諸法界同于一味；以是因緣，得菩提時其心常定，得無邊聞總持方便，得是持已，心常在定而作佛事。 
　　“復次，寶女，菩薩修行菩提道時，想不顛倒，心不顛倒；以不倒故，于無我中不作我想。眾生命人士夫、男女、憍慢煩惱、常斷、有無、善惡、垢凈、有漏無漏、世間出世間、生死涅槃等想，一切眾生有顛倒故，有如是想。若無顛倒，則無是想，行于中道。以是因緣，得菩提時成就一想，無有二想。修是定故，得無盡器總持方便。以是持力，心常修集無想三昧，憐愍眾生修集大悲，說法不息。 
　　“復次，寶女，菩薩修行菩提道時，修集舍心，舍于苦樂，不苦不樂，不喜不愁，不愛不瞋。以是因緣，利衰毀譽心無有二，常觀無常、苦、無我等，亦化眾生修如是舍。以是因緣，得菩提時名為大舍。得是舍已，得大海印總持方便。以是持力，雖得人、天、阿修羅、乾闥婆、迦樓羅、緊那羅、摩睺羅伽、釋、天、梵天恭敬供養，不以為欣；邪見惡人輕慢罵辱，不以為戚。其心平等，如地水火風，不上不下，不動不濁，修大慈悲。 
　　“復次，寶女，菩薩修行菩提道時，至心求菩提甚深之法種種善根，不求聲聞乘，修集大悲，如是等心無有退轉。以是因緣，得菩提時成如來欲，無增無減，得金剛幢總持方便，得大自在，知云何說，知說何事，知何時說，知何處說，知為何眾生。 
　　“復次，寶女，菩薩修行菩提道時，常勤精進，于諸善法不知厭足，恭敬供養和尚善友，亦常親近樂聽正法，隨聞而持。如是精進，為調眾生，為欲供養無量諸佛，為令無量無邊眾生得無上道，亦令獲得如是精進入于法門。以是因緣，得聞佛法總持方便。是故菩薩得菩提時，成就如是精進無減，以精進故具足神通。 
　　“復次，寶女，菩薩修行菩提道時，具足念心修四念處，觀內外身無常、苦、無我，受、心、法念亦復如是。修空、無相、無愿三昧，為如來身，觀身念處不證解脫。以是因緣，得菩提時成就如來念心無減，得知心通知諸眾生根界，解業煩惱行習心處，善根惡根果報生滅諸有次第，諸佛世界，諸乘大眾，菩薩諸行得授記莂，父母、親族、師長、和尚，知如是等心不失念。 
　　“復次，寶女，菩薩修行菩提道時，常修智慧、利慧、疾慧、無邊慧、甚深慧、解慧、凈慧、不動慧、無礙慧、無勝慧、了知聲聞緣覺乘慧、無上慧、不知足慧，具足如是等慧，求慧求法，持法說法，甘樂于法。以樂法故，于內外物不生貪著，于師和尚能忍眾苦，以所須物奉獻貢上，為于一字一句之義，能以十方世界珍寶奉施法主，一偈因緣舍于身命。雖于無量恒河沙等劫修行布施，不如一聞菩提之事心生歡喜。于正法所樂聞樂說，常為諸佛、諸天所念。以念力故，世間所有經典書論悉能通達。以是因緣，得菩提時，成佛智慧無增無減，如是等智名為無礙。知眾生心，善不善無記、有漏無漏、世間出世間、垢法凈法、生死涅槃，一切法門，一切菩提事，一切菩提道，一切世界，一切劫，一切微塵去來現在，于如是事通達無礙說時無盡。以是因緣，如來能于一法之中說無量法。 
　　“復次，寶女，菩薩修行菩提道時，不樂在家求受五欲，樂處空閑修出家法，樂修深義及三脫門。以是修力，得無礙法門、無掛礙智，過魔境界莊嚴具足，遠離煩惱及諸惡見，說甚深義破眾疑心，除去一切諸惡覺觀，破于欲界、色無色界，為貪眾生演說正法令離貪心，為喜瞋者演說慈心令離瞋恚，為愚癡者說十二因緣令離無明，為慳貪者說檀波羅蜜，為破戒者說尸波羅蜜，為瞋恚者說羼提波羅蜜，為懈怠者說毗梨耶波羅蜜，為亂心者說禪波羅蜜，為無智者說般若波羅蜜，為凡夫人說四真諦，為顛倒者說無常、無凈、無樂、無我，為結縛者說三十七助菩提法。菩薩具足如是等法，以是因緣，得菩提時成就解脫無增無減。如是解脫，無能動者，畢竟清凈，畢竟解脫，能知能見一切聲聞、辟支佛乘，亦得清凈總持方便，以持力故能說解脫，于一切法得大自在。 
　　“復次，寶女，菩薩修行菩提道時，恭敬智慧，得智勢力，得智光明，知眷屬智，知無貪心，知無瞋心，知無癡心，知無愛心，知無垢心，知無諍心，知無食心，知無貪心，知無上心，知無礙心，知無記心，知善心，知不善心，知惡心，知凈心，知不凈心。大心小心、狹心廣心、遍知心不遍知心、貪心舍心、持戒心破戒心、忍心不忍心、懈怠心精進心、定心亂心、癡心慧心、凡心圣心、正定聚心、邪定聚心、不定聚心、聲聞心、緣覺心、菩薩心、苦諦心、集諦心、滅諦心、道諦心，雖知如是而不取證，為調眾生常說正法，謂四真諦、十二因緣，遠離斷見及以我見，說因緣果從緣而生，非因于我、眾、生命等。了知無明因緣于行，行因緣識，識因緣名色，名色因緣六處，六處因緣觸，觸因緣受，受因緣取，取因緣愛，愛因緣有，有因緣生，生因緣老死憂悲苦聚；無明滅故行滅，行滅故識滅，識滅故名色滅，名色滅故六處滅，六處滅故觸滅，觸滅故受滅，受滅故取滅，取滅故愛滅，愛滅故有滅，有滅故生老死憂悲苦惱滅，大苦聚滅。作是觀已，復作是念：‘如是等法，實非我作、眾生壽命士夫等作，非常非斷。若非眾生、士夫等作，是名為空。如其空者，即是無我、眾生、壽命及以士夫，無常無斷；若無常斷，無生無滅；無生滅者三世不攝；三世不攝即名為無；如其無者不可算數；無算數故即第一義；第一義者即是如來語；如來語者即無斗諍；無斗諍者名沙門法；沙門法者即是虛空。’若能了知如是等法，名真實知。若觀思惟諸惡因緣，則生無明至大苦聚；惡思惟滅則無明滅，乃至大苦聚滅。作是觀已，不著常見，不著斷見，知一切法從緣而生，從緣而滅；知一切法無我、眾生、壽命、士夫，不見此、彼及以中間。何以故？若無彼、此，云何有中？是故菩薩如是說法。以是因緣，得菩提時成解脫智無增無減，亦得無邊總持方便。以得持故，依于法界觀虛空界，說是處非處，至漏盡、力、四無所畏、大慈大悲，宣說甚深秘密之藏，兼以是法化于眾生，是名不與二乘共之，身口意等具足神通。 
　　“復次，寶女，菩薩修行菩提道時，一切身業隨智慧行，不欺眾生而作妨礙，不貪不慳無有害心，梵行清凈勤修精進，集助道法不惜身命，為諸眾生起大慈悲。以是因緣，得菩提時名為如來，一切身業隨智慧行，得一切光總持方便。以是持力，能作種種方便之身，所謂天身、龍身、阿修羅身、迦樓羅身、乾闥婆身、緊那羅身、摩睺羅伽身、梵身、釋身、四天王身、剎利身、婆羅門身、毗舍身、首陀身，比丘、比丘尼、優婆塞、優婆夷身。示現如是種種身已，為諸大眾隨意說法，說法既竟即滅不現，令一切眾不知所在，或身滅已而故說法。一切眾生六情瞻對而無厭足，若不見時，心常緣念。 
　　“復次，寶女，菩薩修行菩提道時，一切口業隨智慧行，不欺眾生、妄語、兩舌、惡口、無義語，常安隱語、法語、毗尼語、不熱語、佛語、義語、喜聞語、樂見語。以是因緣，得菩提時名為如來一切口業隨智慧行，獲得三分總持方便。以是持力，善解一切眾生語言，說諸眾生所有之業。佛所出言是真實語、十二因緣語、隨解脫語、不貪語、寂靜語、因緣語。 
　　“復次，寶女，菩薩修行菩提道時，一切意業隨智慧行，不欺眾生，不妒不害，不作邪見，修于正見，起大慈悲，于諸眾生其心平等，終不忘失菩提之心，具足智慧，捐除憍慢。以是因緣，得菩提時，名為如來一切意業隨智慧行，獲得無垢總持方便。以是持力，住一心中能知一切眾生諸心，觀眾生心悉皆平等，如幻化相本性清凈；觀諸眾生身業平等，皆如水月；見諸眾生悉在己身，己身亦在眾生身中，猶如影現；能令眾生悉作佛身，亦令己身作眾生身，一切無有能動轉者。 
　　“復次，寶女，菩薩修行菩提道時，信過去世諸佛智慧，善身口意業無有疑網，若聞佛事不可思議不驚不怖；信過去佛世界眾生，已得調伏；信如來身游十方界往返無礙，能解一切眾生言語，隨其種種而為說法，一切三世智慧無礙，了知過去一切法界、一切諸乘，知諸眾生業果神通，知他心智，于如是等心信無疑，亦化眾生令同已信。以是因緣，得菩提時，名為如來知過去世智慧無礙，因往修集勇健三昧，獲得健行總持方便。以是持力，能知過去諸佛世尊壽命、種姓，亦知過去菩薩、聲聞、辟支佛等，一切眾生業果神通，亦知過去所有諸劫，有佛出者、無佛出者，及其名字凈以不凈，若廣若狹，若粗若細，若微塵等，若倒若順，于如是等悉得了知，如觀掌中庵摩羅果。 
　　“復次，寶女，菩薩修行菩提道時，信未來世諸佛智慧，善身口意業無有疑網，若聞佛事不可思議不生驚怖；信未來世界眾生，悉當調伏；信于如來游十方世界往返無礙，能解一切眾生語言，隨其種種而為說法，一切三世智慧無礙，了知未來一切法界、一切諸乘，知諸眾生業果神通，知他心智，于如是等心信無疑，亦化眾生令同已信。以是因緣，得菩提時，名為如來知未來世智慧無礙，因修悲定得師子吼總持方便。以是持力，能知未來諸佛世尊壽命、種姓，亦知未來菩薩、聲聞、辟支佛等，一切眾生業果神通，亦知未來所有諸劫，有佛出者、無佛出者，及其名字凈以不凈，若廣若狹，若粗若細，若微塵等，若倒若順，于如是等悉得了知，如觀掌中庵摩羅果。 
　　“復次，寶女，菩薩修行菩提道時，信現在世諸佛智慧，善身口意業無有疑網，若聞佛事不可思議不驚不怖；信現在佛世界眾生，悉得調伏；信如來身游十方界往返無礙，能解一切眾生言語，隨其種種而為說法，一切三世智慧無礙，了知現在一切法界、一切諸乘，知諸眾生業果神通，知他心智，于如是事心信無疑，亦化眾生令同己信。以是因緣，得菩提時，名為如來知現在世智慧無礙，因修凈定獲得金剛總持方便。以是持力，能知現在諸佛世尊壽命、種姓，亦知現在菩薩、聲聞、辟支佛等，一切眾生業果神通，亦知現在所有諸劫，有佛出者、無佛出者，及其名字凈以不凈，若廣若狹，若粗若細，若微塵等，若倒若順，于如是等悉能了知，如觀掌中庵摩羅果。 
　　“寶女，是名十八不共之法。如來復有不共之法，謂無見頂。何以故？無邊身故。無能勝者，名不共法。何以故？一切事具故。見者除惱，名不共法。何以故？身如藥樹故。處眾無畏，名不共法。何以故？一切清凈故。處眾無怯，名不共法。何以故？四無畏故。知眾生心，名不共法。何以故？隨意說法故。徒眾寂靜，名不共法。何以故？隨師教故。出言清凈，名不共法。何以故？不說無義語故。凡所宣說，聞者歡喜，名不共法。何以故？離怨親想故。說法之聲齊眾而聞，名不共法。何以故？余無利益故。各各見佛正在已前，瞻對之時目未曾眴，名不共法。何以故？身不可思議故。聞佛所說要生善芽，名不共法。何以故？成就無量諸功德故。見者無厭，名不共法。何以故？覺一切法故。舉身回顧如象王視，名不共法。何以故？威儀清凈故。大師子吼，名不共法。何以故？具足大力故。威儀純善，名不共法。何以故？所有身業隨智行故。口業純善，名不共法。何以故？所有口業隨智行故。一切眼目，名不共法。何以故？所有意業隨智行故。眾生樂聞，名不共法。何以故？語微妙故。受上供養，名不共法。何以故？無上福田故。無盡功德，名不共法。何以故？不求果報故。無能壞者，名不共法。何以故？一一節中有那羅延力故。記事不虛，名不共法。何以故？知諸根故。為一切師，名不共法。何以故？通達一切故。壽命無盡，名不共法。何以故？得法身故。有親近者得大利益，名不共法。何以故？成就一切諸善法故。所得智慧無能濁者，名不共法。何以故？知三世智性清凈故。出身血者得五逆罪，名不共法。何以故？成就一切諸善根故。煩惱習盡，名不共法。何以故？了知一切煩惱因故。知一切行，名不共法。何以故？覺一切法故。寶女，是名如來不共之法。” 
　　爾時，寶女復白佛言：“世尊，如來所得三十二相，是何業因之所成就？” 
　　佛告寶女：“如來成就無量功德，是故得成三十二相。我今于是無量事中，當略說之。如來至心護持凈戒，得足下平相；修行種種惠施業故，得千輻輪相；不欺一切諸眾生故，得足跟傭相；護正法故，得指纖長相；不壞他眾故，得網縵相；妙服奉施故，得手足軟相；凈飲食施故，得七處滿相；喜聞佛法故，得鹿王[跳-兆+尃]相；覆藏他過故，得陰藏相；修善法故，得上身如師子相；常以善法化眾生故，得缺骨平滿相；救護怖畏故，得臂肘傭相；見他事業樂佐助故，得手摩膝相；常修十善故，得清凈身相；常施病藥故，得所食之物至喉悉現相；常發莊嚴修善法故，得師子頰相；于諸眾生其心平等故，得四十齒相；和合諍訟故，得齒密相；珍寶施故，得齒齊相；身口意凈故，得二牙白相；護口四過故，得廣長舌相；成就無量功德故，得味中上味相；于眾生中常柔軟語故，得梵音相；修集慈心故，得紺色目相；至心求于無上菩提故，得牛王睫相；贊嘆他人所有功德故，得白毫相；恭敬父母師長和尚故，得肉髻相；樂說深法故，得身柔軟相；施敷具故，得金光相；遠離聚說世間事故，得一一孔一毛生相；樂受善友師長教敕故，得身毛上靡相；不以惡事加眾生故，得發色金精相；常勸眾生修三昧故，得身圓滿如尼拘陀相；生生之處作佛像故，得那羅延力相。寶女，菩薩摩訶薩成就如是無量功德，獲得如是三十二相。” 
　　寶女復言：“世尊，菩薩摩訶薩不可思議。快哉！如來善說佛法。” 
　　爾時，世尊贊寶女言：“善哉！善哉！如汝所說，一切眾生聞是義者，即得具足無量功德；聞已信者，亦得成就無量功德。” 
　　說是法時，十方無量無邊世界六種震動，無量眾生發菩提心，五千菩薩得無生忍，虛空諸天雨種種華，鼓眾伎樂以供養佛。 
　　“若有眾生已于無量無邊佛所植眾德本，乃得聞是如來十力、四無所畏、不共之法、三十二相。是人聞已能生深信，信已能于大眾之中作師子吼說如是法。何以故？下劣之人不能得聞如是正法，假使得聞未必得信。上人持戒智慧具足乃能得聞，聞已敬信，信已不久當得阿耨多羅三藐三菩提。” 
　　寶女復言：“世尊，佛不可思議，法、僧亦爾不可思議，聞信是經亦不可思議。若有信者，是人定得阿耨多羅三藐三菩提。世尊，云何菩薩修行法行？” 
　　“寶女，菩薩摩訶薩不舍親舊，知恩報恩憐愍一切，有歸依者終不舍棄，至心念于菩提之道，修于忍辱，難施能施攝取眾生，慈心護戒，思惟善義，護持正法，樂法念法，持法樂靜，獨處空閑心無悔退，善護眾生凈身口意，為四無量發大莊嚴，常勸眾生于菩提道，凡所講論先贊大乘，不先許人后生悔心，清凈其行知足少欲，不慳不妒，不斷圣種，心無諍訟了知因果，信、聞、戒、施、慚愧、智慧，親近善友隨師長教，心無憍慢，恭敬禮拜長老有德，離貪恚癡、我及我所，常念佛、法、僧、施、戒、天，得供養時其心不高，常勤修行六波羅蜜、空無相愿、諸善方便，不見我常、眾生、壽命、士夫之相，修四念處乃至八正道分，是名菩薩修行法行。又法行者，無眼無色無色想行，無耳無聲無聲想行，無鼻無香無香想行，無舌無味無味想行，無身無觸無觸想行，無意無法無法想行；非色行，非色非非色行；非色苦行，非色非非色苦行；非色我行，非色非非色我行；非色空行，非色非非色空行；非色無相行，非色無愿行；非色無行行；非色性行；非色實行；非色寂行；非色生行；非色出行；非色因緣行；非色聚行，是名法行。受、想、行、識亦復如是。 
　　“寶女，若無如是陰、入、界行，是名法行。無欲界行、色界行、無色界行，無住無脫，是名法行。無去無來，無有住處，無心意識，無見無聞，無知無識，無有身業、口業、意業，非法非非法，非一非二，非去來現在，非垢非凈，非聚非散，非我、眾生、壽命、士夫，非常非斷，非我非我所，非始非終，是名法行，是名我法，是名住處，是名法性，是名法處，是名空處非處，名畢竟處。不動不住，無有相貌，無出無滅，無所修行，無取無舍，無受無施，若能知見如是等法，是名真知，是名實知，是名法知。若有菩薩能作是學，為諸眾生行于生死，而于涅槃無所動轉，是名菩薩真實法行。” 
　　說是法時，八千菩薩成就忍辱。 
　　爾時，寶女復以種種珍寶雜物，供養于佛而作是言：“世尊，若有菩薩行是法行，即是修行一切佛行，即得授記坐菩提樹，成就阿耨多羅三藐三菩提。” 
　　爾時，舍利弗語寶女言：“汝知菩薩不退印耶？” 
　　爾時，寶女即說偈言：  
　　“諸眾生界及法界，　若能平等觀無異， 
　　　不生分別一一數，　是名菩薩不退印。 
　　　過去未來及現在，　十方世界諸世尊， 
　　　皆悉平等觀法界，　是名菩薩不退印。 
　　　觀有為界皆無常，　有漏無漏亦如是， 
　　　知一切法本性凈，　是名菩薩不退印。 
　　　觀于生死無有量，　不可稱計知其數， 
　　　若能一念通達知，　是名菩薩不退印。 
　　　一切世間諸法界，　及以出世諸圣法， 
　　　若知平等悉真實，　是名菩薩不退印。 
　　　若能了知諸佛界，　及以諸魔波旬界， 
　　　通達是二無差別，　是名菩薩不退印。 
　　　貪欲瞋恚愚癡等，　一切眾生諸煩惱， 
　　　知從顛倒因緣生，　是名菩薩不退印。 
　　　生死之法及涅槃，　無上正道及菩提， 
　　　觀察是法無差別，　是名菩薩不退印。 
　　　知是五陰如菩提，　如菩提性入界然， 
　　　觀是諸法無有二，　是名菩薩不退印。 
　　　地水火風及造色，　觀之猶如虛空等， 
　　　如是即得真實印，　亦如十方諸佛印。 
　　　如眼界等菩提然，　是二平等無差別， 
　　　自能受持為他說，　是名菩薩不退印。 
　　　知諸眾生所有心，　能為一切心因緣， 
　　　如是因緣無障礙，　是名菩薩不退印。 
　　　能遍觀察諸眾生，　所有諸根上中下， 
　　　能觀生死盡彼岸，　是名菩薩不退印。 
　　　所有字義句無盡，　于無量劫而演說， 
　　　無能破壞作障礙，　是名菩薩不退印。 
　　　虛空邊際尚可盡，　世間猛風可系縛， 
　　　菩薩所有不退心，　一切世間不能轉。 
　　　成就無量陀羅尼，　于諸法中不失念， 
　　　次第演說諸法義，　如佛口出無有異。 
　　　十方世界佛世尊，　為度眾生說無量， 
　　　悉能受持解深義，　是名菩薩不退印。 
　　　無量劫中所聞法，　猶如現聞而演說， 
　　　無量世學陀羅尼，　獲得如是無盡印。 
　　　成就具足如是持，　及以無上真知慧， 
　　　若得菩薩不退印，　則能宣說如是法。 
　　　若觀一切諸法空，　亦不親近不遠離， 
　　　若有成就不退心，　當知是人有空印。 
　　　一切諸法虛空印，　其性本來無生滅， 
　　　若能了知是法界，　是名菩薩不退印。 
　　　諸法皆從因緣有，　離于眾緣無法界， 
　　　若能了知如是者，　當知是有不退印。 
　　　所有威儀諸色聲，　能空一念悉示現， 
　　　為欲教化諸眾生，　即是菩薩不退印。 
　　　惠施之心如虛空，　無量劫中不可盡， 
　　　成就無量諸功德，　即是菩薩不退印。 
　　　修集凈戒為佛戒，　獲得佛戒如虛空， 
　　　成就如是無上戒，　即是菩薩不退印。 
　　　一切眾生所有戒，　及以學戒無學戒， 
　　　雖有如是無量戒，　不及不退十六一。 
　　　若得最上無生忍，　成就無量無有邊， 
　　　若得如是無生忍，　如過去佛之所得。 
　　　為眾生故善莊嚴，　無量世中不休息， 
　　　常勤修集精進行，　即是菩薩不退印。 
　　　常樂修集諸禪定，　亦為眾生宣說法， 
　　　雖復示現諸威儀，　而其內心不離定。 
　　　具足無上正知見，　遠離一切煩惱習， 
　　　若有成就不退心，　則能近于佛境界。 
　　　具足三種之神通，　及其如來善方便， 
　　　若有成就不退心，　是人欲得正覺印。 
　　　一切眾生不能知，　是人心行及境界， 
　　　為諸眾生無量行，　即是菩薩不退印。 
　　　其實未得無上道，　而能示現如來身， 
　　　生及成道轉法輪，　處眾示現大涅槃。 
　　　未舍菩薩不退印，　亦能獲得如來印， 
　　　猶如虛空無有邊，　所得佛印亦如是。”  
　　說是偈時，三千大千佛之世界六種震動，五千菩薩得不退印。 
　　爾時，世尊贊寶女言：“善哉！善哉！快說菩薩不退轉印。” 
　　爾時，須菩提白佛言：“世尊，寶女定得不退轉印，是故能作如是宣說。若不證者，何能如是？” 
　　佛告須菩提：“如是，如是，如汝所說，寶女久已得不退印，忍辱成就，已盡大乘甚深邊底。” 
　　爾時，寶女白佛言：“世尊，何故名大乘？” 
　　佛言：“其乘廣大故名大乘，于諸眾生無掛礙故故名大乘，是一切智善根根本故名大乘，無有煩惱諸結黑闇故名大乘，所有光明無處不遍故名大乘，周遍其邊有眼目故故名大乘，本性常凈初無沾污故名大乘，斷諸煩惱一切習氣故名大乘。護持禁戒故名清凈，修集定故名為安住，修智慧故名為無漏，修解脫故名無系縛，示一切法等無二故名解脫智，攝十力故名無能動，具四無畏故名無怖懼，攝取十八不共法故名為無礙，修集大慈故名平等，破壞一切諸魔眾故名為最勝，摧煩惱魔故名寂靜，壞陰魔故名不可數，破死魔故名為常住，具足檀那波羅蜜故名為富足，具足尸羅波羅蜜故名為無熱，具足羼提波羅蜜故名為無怨，具足精進波羅蜜故名為無動，具足禪那波羅蜜故名無漏無轉，具足般若波羅蜜故名勝一切世間出世間，具足方便波羅蜜故名為攝取，一切諸乘斷諸有故名無有，有因八道得故名為安，具定慧翼所往無礙調諸根故名大神通，修正勤故能見一切諸佛世界，修念處故遠離惡法親近善法，修七覺分遠離一切諸煩惱結，無為無漏，無勝無上，無能見頂，無能知者，無有遮障，無有聽聞，無入出處，大眾大堂一味不作，不作數量平等無二，得大名稱十方無礙，一切人天之所恭敬，成就無量無邊功德，永斷一切慳吝、破戒、害心、懈怠、亂心、無明，能令眾生獲得多聞，為作安樂斷一切苦，能令作善業，佛智、無礙智、無上智、平等智、一切智，是名大乘。” 
　　說是法時，萬二千眾生發阿耨多羅三藐三菩提心，既發心已，復作是言：“若有眾生能發如是大乘心者，即得無量善法利益。” 
　　爾時，寶女白佛言：“世尊，何障礙故，不令眾生疾得大乘？” 
　　佛告寶女：“有三十二事，以是因緣為作障礙。何等三十二？一者、樂聲聞乘，二者、樂緣覺乘，三者、樂釋身故，四者、樂梵身故，五者、樂為世樂受持禁戒，六者、樂修一善，七者、常懷嫉妒，八者、多財貪著慳吝，九者、不樂勸化眾生令修善法，十者、心憍慢故，十一者、不求菩提心故，十二者、畏菩提心故，十三者、于一法中生著心故，十四者、不善思惟故，十五者、不能親近師長和尚善知識故，十六者、誹謗余部故，十七者、不能凈于身口意業故，十八者、不能護持無上法故，十九者、得少法味吝不說故，二十者、少解法義生大慢故，二十一者、遠離四攝故，二十二者、不能恭敬同師同學故，二十三者、不樂念于六波羅蜜故，二十四者、遠離三聚故，二十五者、不發愿故，二十六者、少善根故，二十七者、倒解義故，二十八者、不嘆三寶故，二十九者、誹謗大乘菩提事故，三十者、自不解義誹他說故，三十一者、不覺了知諸魔事故，三十二者、樂生死故。是名三十二事，障礙大乘，不令眾生疾得大乘。寶女，如是障礙其事無量，我于今者但略說耳！大乘所有功德無量，障礙之事亦復如是；亦如涅槃功德無量，障礙之事亦復無量；如生死過無量無邊，即是大乘之障礙也。寶女，若有人能遠離如是無量惡法，當知是人即得大乘。寶女，若有菩薩能得凈心，是人即能獲得大乘。” 
　　“世尊，眾生云何速得成就無上大乘？” 
　　“寶女，有三十二事，眾生修集能速得之。何等三十二？一者、眾生不請而往親附；二者、見他福德不生妒心；三者、至心修集無量善根；四者、營他事業不生愁惱；五者、至心不濁身口業凈；六者、不為利養改四威儀；七者、如說而住；八者、于諸眾生其心清凈；九者、終不放舍菩提之心；十者、清凈莊嚴檀波羅蜜；十一者、清凈尸波羅蜜，憐愍毀禁故；十二者、凈忍波羅蜜，不惜身命故；十三者、凈精進波羅蜜，得十力無畏故；十四者、凈禪波羅蜜，遠離煩惱故；十五者、凈般若波羅蜜，除煩惱習故；十六者、修勇健定，壞諸魔業故；十七者、至心度脫諸眾生故；十八者、修四攝故；十九者、心平等故；二十者、不舍一切諸眾生故；二十一者、知恩報故；二十二者、護持正法故；二十三者、修助道法不休息故；二十四者、于諸善法無厭足故；二十五者、破憍慢故；二十六者、供養三寶故；二十七者、于一切法不生諍故；二十八者、善解十二深因緣故；二十九者、具七財故；三十者、于一切法得自在故；三十一者、修六神通故；三十二者、修集定慧故。是名三十二眾生修集疾得菩提。” 
　　說是法時，七萬二千眾生發阿耨多羅三藐三菩提心，萬二千菩薩得無生法忍。 
　　一切諸天以諸華香、種種伎樂，供養于佛，尊重贊嘆，作如是言：“若有得聞如是等經，當知是人定得阿耨多羅三藐三菩提。” 
　　爾時，梵天、釋天、四天王天白佛言：“世尊，如來今者演說如是無限量義、了了之義、壞煩惱義，摧諸魔業，破諸邪見，能持一切無上正法。我等亦能受持讀誦，書寫解說。若佛弟子有能受持讀誦、書寫廣說之者，我等亦當為作衛護。若有惡鬼欲為是人作嬈害事，我當遮止不令成就。” 
　　佛言：“善哉！善哉！善男子，汝于爾時，若能護我諸弟子者，即是護持我之正法。如是護者，法則久住。” 
　　爾時，世尊告阿難言：“阿難，汝當受持擁護演說如是經典。若有菩薩于無量劫樂修惠施，復有菩薩受持是經，讀誦書寫，為人廣說，修大慈悲，兼以此義勸人令學，其人所得福多于彼，亦能速疾獲得大乘。” 
　　阿難白佛言：“世尊，是經何名？云何奉持？” 
　　佛言：“阿難，是經名為《真實法義毗尼方便》、《成就發心無量寶聚》、《無量陀羅尼十力四無畏不共法聚》、《菩薩摩訶薩不退轉印廣說大乘寶女所問》，如是等名汝當奉持。” 
　　爾時，阿難及諸人天，聞經歡喜，信受奉行。  
大方等大集經卷第七 不眴菩薩品第四  
　　爾時，世尊故在欲、色二界中間大寶坊中，與諸大眾圍繞說法。爾時，眾中有金色光，其光明凈遍照三千大千世界，悉蔽一切日月、四天、釋、梵光明，照已即滅。一切大眾瞻睹如來，目未曾眴。當爾之時，寂然無聲，亦無聲欬、出入氣息。 
　　爾時，大德須菩提白佛言：“世尊，今何因緣有是光明？一切大眾瞻睹如來，目未曾眴？” 
　　爾時，佛告須菩提言：“東方過于無量世界，彼有菩薩，名曰不眴，與萬菩薩俱共發來，欲聽如來微妙方等大集經典，是其光明。”所言未訖，不眴菩薩已至佛所，大寶坊中赍持種種香華伎樂供養于佛，頭面禮足，恭敬右繞，卻坐一面寶蓮華上。 
　　爾時，須菩提復白佛言：“世尊，不眴菩薩，所來世界去此遠近？國土何名？佛號何等？” 
　　佛言：“須菩提，東方去此七萬二千恒河沙等諸佛世界，土名不眴，佛號普賢如來、應供、正遍知、明行足、善逝、世間解、無上士、調御丈夫、天人師、佛世尊，不眴菩薩從彼而來。” 
　　爾時，不眴菩薩摩訶薩長跪合掌，說偈贊佛：  
　　“如來世尊眾寶聚，　具足一切波羅蜜， 
　　　無上法師天中天，　為眾生故我敬禮。 
　　　寂靜戒定不可動，　無上智慧調諸根， 
　　　為諸眾生說大集，　故我歸依師子王。 
　　　樂施天人諸安樂，　眾生喜見如滿月， 
　　　具足力勢破魔眾，　我今歸依大藥樹。 
　　　成就善根施甘露，　能度眾生生死海， 
　　　我今歸依無上尊，　具足妙相三十二。 
　　　世尊莊嚴此大眾，　猶如須彌顯四域， 
　　　名稱無礙遍十方，　人中象王我敬禮。 
　　　如來智慧如虛空，　通達三世無障礙， 
　　　隨眾生根而說法，　我今敬禮自在王。 
　　　過無量劫勤精進，　超勝同業諸菩薩， 
　　　所得佛法如先佛，　我今敬禮一切覺。 
　　　十方諸佛悉贊嘆，　精進殊勝無邊量， 
　　　無量眾生得聞已，　悉皆同發菩提心。 
　　　于正法中無厭足，　兼以勸化諸眾生， 
　　　能說清凈法之性，　我今稽首大法王。”  
　　爾時，不眴菩薩偈贊佛已，白佛言：“世尊，我等于此大集經中欲少發問，唯愿如來垂哀聽許。” 
　　佛言：“善哉！善哉！善男子，隨意發問，吾當為汝分別宣說，除卻汝等疑網之心。” 
　　不眴菩薩既蒙聽許，心大歡喜，白佛言：“世尊，菩薩摩訶薩修何三昧，速得成就阿耨多羅三藐三菩提？得大念心、大智、大意，慚愧勇健，修施教戒，被忍辱鎧，建精進幢，游戲神通，莊嚴慈悲，深樂法喜，登陟舍山，能說能答，摧伏魔怨，壞諸邪見，不離諸佛，菩薩善友常得化身，不失念心深信大乘，樂施眾生無上智光，不為世法之所染污，同于四大，如地利益一切眾生，如水能洗一切垢穢，如火能熟眾生善根，如風能于戒聞慧等無所障礙，修集慈悲猶如虛空，慧眼無量猶如帝釋，心得自在如自在天，正法化世如轉輪王，聚大福德如須彌山，于善無厭聚眾珍寶猶如大海，思惟十二因緣深義亦復如是，無所畏懼如師子王，具善法財猶如商主，一切依止如大醫王，能作光明猶如庭燎，破闇如日，清涼如月，煩惱不污猶如蓮華，具足一切諸佛妙法猶如滿月。” 
　　佛言：“善哉！善哉！善男子，能以此義咨啟如來。至心諦聽，吾當為汝分別解說。善男子，有三昧名一切法自在，菩薩修集是三昧者，則能獲得如是等事，亦得無量無邊福德，疾成阿耨多羅三藐三菩提，成佛之時世界所有一切具足。善男子，一切法自在三昧者，所謂信佛法僧、苦集滅道、陰入界等、空無相愿、出生滅沒、十二因緣、內外因果、業及果報，信于開塞觀一切法如幻、如化、如焰、如響、如水中月、龜毛、兔角、空中之華、石女之子，如著影衣、夢乘白象，若有若無及以有無，非有非無，非常非斷，非生非滅，非內非外，非見非斷；信如是等，則能信佛菩薩大事而不自輕。 
　　“菩薩事業雖復廣大，我亦能知，心得自在能大惠施，護持禁戒不妨外事，憐愍眾生常修忍辱，為不退故勤行精進，為令眾生離煩惱故修集智慧，為壞一切分別想故修集三昧，得妙音聲一切樂聞；修于念佛，觀諸如來平等無二；修于念法，觀一切法同一性相；修于念僧，觀一切僧無有退轉；修于念舍，舍諸煩惱；修于念戒，常念佛戒；修于念天，念后邊身。凈身口意不隨他人，戒、定、智慧、清凈施已，能得具足三十二相；施種種物，具足成就八十種好；為欲莊嚴出世智慧，具四念處；為欲遠離一切煩惱故，具四正勤；為令其心得自在故，具四如意；為欲壞破諸魔怨故，修集信根；為不顛倒一切法故，修精進根；勸令憶念諸罪過故，修集念根；為諸眾生心清凈故，修集定根；為于一切諸法頂故，修集慧根；為無壞故，修集五力；為真實知一切法故，修七覺分；為真實知道非道故，修八正道。樂于寂靜，少欲知足，遠離惡友。雖復通達一切事業，終不于中生獨師想。于諸煩惱心不貪著，不瞋眾生，不疑諸見，于我我所心不生著，常修欲度眾生之心。于師、和尚、父母、善友生念恩心，常思報答往昔之恩。見毀禁者不生譏刺，舍棄重擔真觀陰故。不競不諍護法持戒，攝取持戒及護法者。聽法、念法、供養于法，于正法中心無疑網。凡所演說不為飲食，至心演說，說時不輕亦不自高，為出善芽所聞不失。瞻病所須，供給走使，供養法師不說其短，不觀種姓、戒與非戒。常樂聞法至心不忘，不失時節常請法師敷揚道化，有所講說不生憍慢，聞已解義亦不自大，不觀他人所有過失，所可聽法為知足故，為不斷絕三寶種故，為得無礙宿命智故，為得真實見法性故，為發無上菩提心故，為護如來真實法故，為得上族好種姓故，為見佛法比丘僧故，為得堅固不退心故，為行圣行入圣數故，為得無盡大財寶故，為得無邊大功德故，為得清凈梵音聲故，為得具足佛功德故，為得具足菩薩法故，為欲受持讀誦書寫菩薩法藏及摩夷故，為欲受持如是等法廣宣說故。善男子，菩薩摩訶薩獲得一切法自在三昧者，于一切事無能教者。” 
　　爾時，世尊即說頌曰：  
　　“其心敬信佛法僧，　亦復明信四真諦， 
　　　若得智慧無掛礙，　是名諸法自在定。 
　　　能知于苦第一諦，　亦能遠離于集因， 
　　　證獲第三真滅諦，　修集無上圣道諦。 
　　　具足成就大念心，　真實觀陰如虛空， 
　　　其身威儀大寂靜，　是名諸法自在定。 
　　　能觀六入性相空，　亦能調柔于諸根， 
　　　能壞眾生疑網心，　是名諸法自在定。 
　　　能修集空無相愿，　破壞一切諸憍慢， 
　　　所行諸行無黑闇，　是名諸法自在定。 
　　　遠離斷見及我見，　令身口意業寂靜， 
　　　其心不著有無法，　是名諸法自在定。 
　　　所說正義無顛倒，　調伏一切眾生心， 
　　　既說法已無憍慢，　是名諸法自在定。 
　　　修集一切諸善根，　不為煩惱之所污， 
　　　其心無熱亦無濁，　是名諸法自在定。 
　　　不為他喜求菩提，　亦不虛誑修善法， 
　　　十方諸佛觀其心，　是名諸法自在定。 
　　　常樂惠施護持戒，　憐愍心故忍諸惡， 
　　　精進修定及智慧，　是名諸法自在定。 
　　　為諸眾生修慈心，　亦無分別怨親想， 
　　　樂施眾生無上樂，　是名諸法自在定。 
　　　調伏眾生于菩提，　修舍離欲得安樂， 
　　　常樂修集五神通，　是名諸法自在定。 
　　　所說正法眾樂聞，　其義難盡如大海， 
　　　真實了知于法性，　是名諸法自在定。 
　　　觀察佛身如諸法，　佛性法性無差別， 
　　　護法之心無退轉，　是名諸法自在定。 
　　　身口意業得寂靜，　具足戒定心無為， 
　　　遠離一切煩惱習，　是名諸法自在定。 
　　　能證無上真解脫，　亦能獲得實知見， 
　　　修集定慧無有邊，　是名諸法自在定。 
　　　不凈之物不以施，　不受一切不凈戒， 
　　　三十二相具足成，　是名諸法自在定。 
　　　修行種種諸惠施，　是故獲得八十好， 
　　　于佛法中得自在，　是名諸法自在定。 
　　　修集具足四念處，　正勤能壞諸煩惱， 
　　　為調眾生修如意，　是名諸法自在定。 
　　　為入佛法修信根，　為壞魔眾修五力， 
　　　為知諸法修七覺，　是名諸法自在定。 
　　　修八正道破邪徑，　施于眾生無上樂， 
　　　心無憍慢一師想，　是名諸法自在定。 
　　　若得修集自在定，　是人則能離煩惱， 
　　　親近諸佛菩薩等，　樂修少欲知足行， 
　　　為在無上圣人數，　以眾生故修大悲， 
　　　不為飲食演說法，　是名諸法自在定。 
　　　為法不惜于身命，　護持正法不吝財， 
　　　常樂修行二種施，　是名諸法自在定。 
　　　常勸眾生令聽法，　如其未解心不輕， 
　　　不為勝他護持戒，　是名諸法自在定。 
　　　無量世中所聞法，　至心受持為他說， 
　　　無上法師大名稱，　不觀時節戒非戒， 
　　　演說不休亦不息，　不失時節隨意說， 
　　　所說諸法如幻相，　是名諸法自在定。 
　　　所言真實甘樂聞，　聞已如說而安住， 
　　　其心無貪無嫉妒，　是名諸法自在定。 
　　　有問無瞋無輕慢，　常修憐愍無二相， 
　　　能自凈除諸過失，　是名諸法自在定。 
　　　具足七種無上財，　成就壽命無上命， 
　　　具足十力四無畏，　是名諸法自在定。 
　　　常樂聞法善思惟，　善思惟已如法住， 
　　　如法住已為眾說，　是名諸法自在定。 
　　　不忘菩提上種性，　供養三寶得化身， 
　　　勸化大眾具菩提，　是名諸法自在定。 
　　　其目清凈見諸佛，　得梵音聲無上邊， 
　　　其音遍滿十方界，　是名諸法自在定。 
　　　財寶惠施無有盡，　智慧演說無窮竭， 
　　　供養父母師和尚，　是名諸法自在定。 
　　　成就具足宿命智，　不失無上菩提心， 
　　　六波羅蜜無厭足，　是名諸法自在定。 
　　　為欲利益眾生故，　受菩薩藏及摩夷， 
　　　樂為眾生廣分別，　是名諸法自在定。 
　　　遠離一切惡思惟，　了了睹見十方界， 
　　　一心能知無量心，　是名諸法自在定。 
　　　一心了知三世事，　修集無量諸神通， 
　　　得后邊身智無礙，　是名諸法自在定。 
　　　憐愍眾生修大悲，　觀察諸根隨意說， 
　　　一切佛法得自在，　是名諸法自在定。 
　　　若有得聞如是事，　至心受持生信順， 
　　　即能獲得無上道，　亦如往世諸世尊。”  
　　爾時，不眴菩薩白佛言：“世尊，菩薩摩訶薩成就何法，獲得如是一切諸法自在三昧？” 
　　佛言：“善男子，菩薩摩訶薩具足一法，則能獲得如是三昧，所謂不著一切諸法。復有一法，不著于戒。何以故？若不著戒，則能不著一切善法。具足戒故則能成就一切佛法，得大利益無上大道，是故我言：‘戒是一切善法根本，戒名大燈。’若著戒者，是人則于菩提障礙，非菩提道。若于諸法生貪著者，去菩提道則為大遠；若不貪著，則為鄰近。復有二法，菩薩具足則能獲得如是三昧：一者、為于菩提方便，修集舍摩他；二者、為于善法方便，修集毗婆舍那。復有三法，菩薩具足得是三昧。何等為三？一者、不舍眾生修空三昧，二者、不舍于法修無相三昧，三者、求于諸有修無愿三昧。” 
　　爾時，世尊即說頌曰：  
　　“調伏眾生修集空，　護持法故修無相， 
　　　不舍諸有修無愿，　是人則得是三昧。  
　　“復次，善男子，復有四法，菩薩具足則能獲得如是三昧。何等為四？一者、具足四諦方便，二者、具足四無量心，三者、具足四無礙智，四者、具足四攝之法。復有五法，菩薩具足得是三昧。何等為五？一者、具足五神通，二者、具足五根，三者、具足五力，四者、具足真智觀于五陰，五者、具足五眼。復有六法，菩薩具足得是三昧。何等為六？一者、具足六波羅蜜，二者、具足六念，三者、具足智慧觀于六入，四者、具足遠離六道，五者、具足六通，六者、具足六和敬法。復有七法，菩薩具足得是三昧。何等為七？一者、無貪遠離煩惱，二者、于眾生所無有瞋恚，三者、于諸法中無有疑心，四者、具無礙智無有五蓋，五者、觀十二因緣無有疑網，六者、成就無上智慧，七者、成就無上三昧。復有八法，菩薩具足得是三昧。何等為八？一者、修集八正道分，二者、離八邪道，三者、遠離八難，四者、具足八大人覺，五者、具八解脫，六者、具八勝處，七者、專念菩提，八者、斷煩惱習。復有九法，菩薩具足得是三昧。何等為九？一者、不失念心，二者、解甚深義，三者、破壞魔業，四者、具佛三昧，五者、凈身口意，六者、具足方便，七者、威儀純善，八者、勤行精進具六波羅蜜，九者、遠離聲聞、辟支佛道。復有十法，菩薩具足得是三昧。何等為十？一者、具足佛智，二者、具足法界無分別智，三者、于真實性無有動轉，四者、具足三世平等智慧，五者、具足眾生心平等智，六者、具知諸根上中下智，七者、具足四無礙智，八者、具足三解脫門，九者、具足諸法同一味智，十者、具足諸法無生滅智。” 
　　說是法時，三萬二千菩薩摩訶薩得是三昧。 
　　爾時，須菩提語不眴菩薩言：“是大眾中三萬二千諸菩薩等，皆悉獲得如是三昧。善男子，汝今得耶？” 
　　不眴菩薩言：“大德，乃至無有一法可得名為三昧，我云何得？凡言得者即是顛倒，夫顛倒者即我我所。菩薩若著我我所者，則不能得如是三昧。” 
　　須菩提言：“菩薩摩訶薩住于何處得是三昧？” 
　　不眴菩薩言：“如須菩提所住之法得解脫者，我如是住得是三昧。” 
　　須菩提言：“我實不住一切法中而得解脫。” 
　　“大德，菩薩摩訶薩亦復如是，不住諸法得是三昧。” 
　　須菩提言：“善男子，菩薩摩訶薩將不住于空無相愿得三昧耶？” 
　　不眴菩薩言：“空無相愿可得住耶？” 
　　“不也，善男子。” 
　　“大德，是故空無相愿所住之處，得是三昧。” 
　　“善男子，如是三昧住在何處？” 
　　不眴菩薩言：“如一切法真實性住，住是三昧者亦如是。住一切諸法真實性者名圣解脫，圣解脫者名無所住，無住之住住一切法，一切諸法不住煩惱、不住解脫。大德，得解脫者，為具煩惱、不具煩惱？” 
　　“善男子，我亦不具，非不具也。” 
　　“大德，若仁不具，非不具者，為何所得言解脫也？” 
　　須菩提言：“善男子，若使法界有縛系者，我則解脫。而法界性無縛解相，非相非非相，非種種相，非一相非多相；如法界相，解脫亦爾。” 
　　時，須菩提說是法時，八千比丘得阿羅漢果。須菩提語不眴菩薩言：“善男子，如佛所說，若能具足如是等法得是三昧，汝今具足是三昧不？” 
　　不眴菩薩言：“大德，一切諸法無有根住，若法無根即是無住，夫無住者名為無作，若無作者云何可住？” 
　　須菩提言：“若無住者，何故如來常作是言：‘住如是法得無生忍’？” 
　　不眴菩薩言：“大德，無所住者亦名為住，是故如來亦說住貪而得解脫，而智慧性不能壞貪住于解脫。若有菩薩能知如是不住之住，是名無生智慧；住是無生智慧中已，則能獲得無生法忍。 
　　“復次，大德，若有菩薩不離凡夫能知圣法，以凡夫心觀察圣法，以圣法性觀察于忍，忍性觀忍，復以是忍觀一切法，知如是等名無生忍。 
　　“復次，大德，若有菩薩觀二種界：一、眾生界，二者、法界。以法界性觀眾生性，以眾生性觀法界性，若離法界無眾生界，法界、眾生界無生無滅。若能如是通達知者，名無生智；無生智者即無生忍。 
　　“復次，大德，菩薩摩訶薩知從十二因緣生法，從六境界作六因緣，若善不善，是善不善即無生滅。何以故？境界之性不能生法，六入亦爾不能生法。何以故？無生性故。如其六入能生法者，則應常生，不須外緣。若外境界性能生者，亦應常生，不假于內。若俱生者則有二相，二相之法性無真實。通達了知如是等者，名無生忍。若得如是真智慧者，是名菩薩得無生忍。 
　　“復次，大德，若有菩薩具足成就二種莊嚴功德智慧，觀是二事平等無二。雖如是知不言我知，亦于此知不生貪著，是名無生忍。 
　　“復次，大德，菩薩摩訶薩身意寂靜觀法寂靜，法寂靜已觀菩提靜，菩提靜已觀忍寂靜，亦不隨他，不著內外，是名菩薩無生法忍。” 
　　說是法時，不眴菩薩等五百菩薩得無生法忍。 
　　爾時，世尊贊不眴菩薩言：“善哉！善哉！善男子，汝所演說無生法忍，即是真實如先佛說。復次，善男子，菩薩若得心自在者，即得諸法自在三昧。云何名為心自在耶？善男子，若有菩薩遠離貪愛，得帝釋身或轉輪王身，雖為無量諸眾生等說五欲樂，而其內心實不貪著，是名菩薩心得自在。復次，善男子，若有菩薩修集三昧、四無量心求諸有時，不以有心，以智慧心，雖生欲界不因欲心，其心常不遠離三寶，修集莊嚴諸波羅蜜，以四攝法攝取眾生、調伏眾生，修三十七助道之法，是名菩薩心得自在。復次，善男子，若有菩薩修空無相愿，自不證于空無相愿，亦為眾生說如是法。為調聲聞、辟支佛等，入于無生正定之聚而為說法，彼既聞已即得解脫，自不證之，亦令眾生不舍菩提，是名菩薩心得自在。復次，善男子，若有菩薩為調聲聞、辟支佛故，入無生滅正定之聚，亦得滅定，又能通達一切三昧出入相行。雖得如是通達自在，亦不證于滅盡三昧。何以故？未具佛法故。是名菩薩心得自在。復次，善男子，若有菩薩以平等智觀于法界，種種世間、種種眾生、種種說法、種種方便，是名菩薩心得自在。復次，善男子，若有菩薩生長壽天未盡天壽，其身亦生短命之中，為欲調伏諸眾生故，是名菩薩心得自在。復次，善男子，若有菩薩具足快樂，舍是樂已為諸眾生受大苦惱，護眾生故，護菩提故，是名菩薩心得自在。復次，善男子，若有菩薩同于聲聞、辟支佛行，而心護念菩提之道，亦修菩提微妙之行，為諸聲聞、緣覺之人，隨意說法而亦不證，是名菩薩心得自在。復次，善男子，若有菩薩解八萬四千法門，亦復通達煩惱行處，為斷眾生諸煩惱故，處中說法，亦不為諸煩惱所污，是名菩薩心得自在。復次，善男子，若有菩薩具足神通，若有眾生盲聾跛躄，菩薩摩訶薩自變其身，亦同其像而為說法，是名菩薩心得自在。復次，善男子，若有菩薩具足智慧，通達外典善解邪論，而其內心不為邪見，為欲調伏諸眾生故修集其道，是名菩薩心得自在。善男子，菩薩具足如是等事，名心自在，亦名得一切法自在三昧。” 
　　須菩提言：“世尊，不眴菩薩得是三昧，為久近耶？” 
　　佛言：“過去無量阿僧祇劫，爾時有佛，號自在王如來、應、正遍知、明行足、善逝、世間解、無上士、調御丈夫、天人師、佛世尊，世界名凈，劫亦名凈。其佛國土地平如掌，金、銀、琉璃、玻瓈莊嚴，常有幡蓋，如兜率天多饒飲食。爾時，眾生所有貪欲、瞋恚、愚癡無有勢力，多有利智能解佛語，一切悉樂無上大乘。爾時，世尊與八萬四千大菩薩眾，三萬二千聲聞大眾。 
　　“爾時，世有轉輪圣王，名曰廣持，號曰法士，成就七寶——輪寶、象寶、馬寶、女寶、珠寶、兵寶、主藏之臣，千子具足，王四天下，治以正法不加刀杖，憐愍眾生教以十善，一切眾生亦樂受之。爾時，千子悉發阿耨多羅三藐三菩提心。爾時，圣王供養如來、菩薩、聲聞一切大眾，衣服、飲食、臥具、湯藥、房舍資生，經萬歲已發阿耨多羅三藐三菩提心，為無上道修三十七助道之法。 
　　“爾時，彼佛壽命滿足八萬四千歲。王有一子名曰法語，于彼佛法信心出家，勤行精進，清凈持戒，為得無上菩提道故。爾時，法語比丘二萬年中無有睡眠，如彈指頃不生貪心、瞋心、癡心不善覺觀，不念父母、宗親、眷屬、飲食、衣服、房舍、臥具、資生之物，亦不覺知晝夜之相，二萬年中常修念佛。須菩提，法語比丘勤精進故，獲得四禪、四無量心、四無色定，過二萬年已往詣佛所，頭面禮敬，右繞三匝，卻住一面白佛言：‘世尊，我發阿耨多羅三藐三菩提心，為施一切眾生安樂，為欲調伏一切眾生。唯愿世尊哀愍示導，云何令我化諸眾生宣說正法？’ 
　　“佛言：‘比丘，有八陀羅尼門，若成就者得無礙語，則能為諸眾生說法。何等為八？一者、念佛，知法身故；二者、念法，知凈法故；三者、念僧，知無礙故；四者、真實思惟，破惡覺觀故；五者、知字，不可說故；六者、修舍摩他，為知諸法同一昧故；七者、修毗婆舍那，為知諸法本性凈故；八者、修方便智，為得忍故。比丘，具如是八陀羅尼門，則能堪任宣說正法化諸眾生。比丘，復有八精進，菩薩具者能宣說法化諸眾生：一者、求法勤行精進，二者、持法勤行精進，三者、觀法勤行精進，四者、說法勤行精進，五者、護法勤行精進，六者、供養法師勤行精進，七者、護受法者勤行精進，八者、如法而住勤行精進。是名為八。復有八法，菩薩具足能化眾生。何等為八？一者、修慈等觀眾生故，二者、修悲調伏眾生故，三者、觀法得無上法故，四者、觀智破憍慢故，五者、護諸眾生施安樂故，六者、善思惟壞諸煩惱故，七者、修助道法莊嚴菩提故，八者、護法具足六度故。’ 
　　“須菩提，菩薩摩訶薩若能具足如是等法，則能教化一切眾生。爾時，比丘聞是法已，于十千年系心思惟，勤行精進為得是法。以精進故，即得無盡器陀羅尼，善解一切眾生語言隨語為說，得是持已，復有無盡辯才；成就如是陀羅尼已，周遍城國村邑聚落，化無量眾于三乘道，為其父母、兄弟、眷屬、宗族說法，悉令獲得隨順法忍。 
　　“須菩提，爾時比丘復往佛所，頭面敬禮，右繞三匝，卻住一面白佛言：‘世尊，如佛先說，我已證得，佛神力故得圣智慧。世尊，頗有三昧菩薩修已，心不退轉增長善法？’佛言：‘比丘，有三昧名一切法自在，菩薩修已其心不退，亦得增長無量善法。’爾時，比丘聞三昧名，即白佛言：‘世尊，菩薩云何行？云何修？云何學？而能獲得如是三昧？’‘比丘，有八法、八莊嚴、八發心，菩薩具已得是三昧。何等為八？一者、凈心，二者、至心，三者、施心，四者、離煩惱心，五者、觀六界，六者、修忍，七者、勤精進，八者、修定身心寂靜。是名八法。八莊嚴者：一者、舍，二者、戒，三者、功德，四者、智，五者、舍摩他，六者、毗婆舍那，七者、發菩提心，八者、莊嚴一切佛法。是名八莊嚴。八發心者：一者發心，無有眾生、壽命、士夫，一切諸法亦復如是；二者發心，一切諸法無常、苦、無我；三者發心，一切諸法空無相愿；四者發心，未來之法無有住處；五者發心，現在之法無有住處；六者發心，一切諸法無業果報；七者發心，一切諸法無有作者，無有受者；八者發心，一切諸法無有系屬。菩薩具足如是等法，得是三昧。’比丘聞已進修不久，即得如是一切法自在三昧；得三昧已即放光明，遍照三千大千世界。 
　　“爾時，比丘即往佛所，頭面作禮，右繞三匝，上升虛空一多羅樹，結跏趺坐滿一千年，不動不搖，法喜為食，獲得比智，樂說無礙，令三萬六千億眾生得不退心，無量眾生安住三乘。爾時，法語比丘過千年已，從座而起，作如是言：‘如來世尊勤精進故，得阿耨多羅三藐三菩提，非懈怠也。’ 
　　“善男子，汝于無量無邊世中，成就無量無邊功德，故能速得如是神通。善男子，汝已于往七萬六千億佛所，種諸善根，凈修梵行，是故因此過去善根，獲得如是現在善果。” 
　　佛告須菩提：“汝知爾時法語比丘得三昧者，豈異人乎？即是今之不眴菩薩，成就如是無量功德。” 
　　爾時，世尊為須菩提說是菩薩往因緣時，三萬二千眾生發阿耨多羅三藐三菩提心。虛空之中諸天、龍、神、乾闥婆等，雨諸華香以用供養不眴菩薩，而作是言：“我等今日見此菩薩，得大利益！” 
　　爾時，須菩提語不眴菩薩言：“善男子，汝已久修清凈梵行。” 
　　不眴菩薩言：“大德，夫梵行者，非是過去、未來、現在。若非過去、未來、現在即是無作，若無作者即名為行，如是行者名為無生，名為無諍，無有言說及以威儀。大德，非眼行故，名為梵行；非耳、鼻、舌、身、意行故，名為梵行；非色、聲、香、味、觸、法行故，名為梵行；亦非色、受、想、行、識行故，名為梵行；非相非緣，非見非聞，非知非覺。大德，如是等法無去來住，無牽無挽，無有數量，無上無下，是名梵行。” 
　　須菩提言：“善男子，夫梵行者名八正道。” 
　　不眴菩薩言：“大德，云何八正道名為梵行？若以正見為梵行者，不見諸法名為正見，等見諸法名為正見，不見之見乃名正見；若不見者，云何得名為正見耶？若無正見，云何得名為梵行乎？無有思惟名正思惟，夫思惟者名為顛倒；若顛倒者，云何得言正思惟耶？一切音聲皆悉平等，若善若惡，若一若二，若過去、若未來、若現在，若一切字、若一切聲，是名為響；若是響者，云何得言為正語耶？聲平等者，一切行法皆悉無常，是苦、無我，涅槃寂靜。若能等觀一切諸法，如涅槃相及演說者，是名正語。無身無身業，無口無口業，無意無意業。何以故？無業處故。若有業處則有我我所，若無我我所則無業果。若如是觀，名為正業。若為壽命行于邪命，遠離邪命故名正命。若觀是等無我我所，無有眾生、壽命、士夫；如其無者，何故得名為正命耶？于眼識色不生染著，眼識性空，以識性空故眼色亦空；若眼色識空，至意識法亦復如是。若如是觀，是名正命。無有顛倒，斷諸精進，名正精進。無精進法，無精進者，無有具足成就精進，無有精進為利益者。若能觀察如是等法，是名正精進。若能等念一切諸法平等如空，一切諸法亦復如是。如一切法，陰、入、界等亦復如是。若能觀于如是等法，是名正念。觀一切法皆悉平等，無我我所。若能如是平等觀者，是名正定。大德，若能如是觀一切法性平等者，名八正道，是名梵行。非以數故名八正道，非八正道名為梵行，非世道故名為梵行，非著心故名為梵行，非二相故名為梵行，無作相故名為梵行。若見諸法無有住處，乃名梵行。” 
　　爾時，不眴菩薩為諸大眾說如是等梵行法時，五百比丘離諸煩惱，得阿羅漢果。 
　　須菩提言：“善哉！善哉！善男子，快說是法！如離煩惱阿羅漢人，其所宣說等無有異。” 
　　“大德，我今亦是遠離煩惱，亦是阿羅漢，我亦遠離聲聞、緣覺煩惱諸法，我如法住故名阿羅漢。” 
　　爾時，須菩提白佛言：“世尊，是不眴菩薩，樂說無礙，不可思議辯才利智，隨問而答。” 
　　佛言：“須菩提，不眴菩薩得一切法自在三昧，以是故能隨問而答。若有菩薩得是三昧，一切世間人、天、魔、梵，不能障其樂說無礙。” 
　　爾時，帝釋白佛言：“世尊，若有人于無量世中，具足功德乃能得見不眴菩薩，聞其所說。世尊，若有比丘、比丘尼、優婆塞、優婆夷，受持是經，讀誦書寫，為人解說及聞法者，悉發阿耨多羅三藐三菩提心。當知是輩，一切皆當如不眴菩薩作師子吼。世尊，我當擁護如是等人。” 
　　佛言：“善哉！善哉！憍尸迦，汝今至心護持正法。” 
　　爾時，梵王復白佛言：“世尊，我當樂修舍定三昧，舍禪定樂，來護佛法及說法者令離病苦。隨何國土有說法處，我當往彼至心聽受。若有國土信受此經，供養三寶，我亦當為除滅惡相，令其土境清凈安怗，正法治化。” 
　　佛言：“善哉！善哉！梵王，汝真護法。若有人能如是護法，當知是人終不遠離三寶之寶。” 
　　爾時，四天王復白佛言：“世尊，我亦能護受持讀誦、書寫解說如是法者。” 
　　佛言：“善哉！善哉！善男子，若知法者，是人乃能擁護是法。汝于我所得聞法已，即獲法眼，斷諸惡道。若復至心護持正法，不久當斷一切諸有。” 
　　爾時，世尊告阿難言：“汝當受持如是經典，為四部眾廣說其義。” 
　　阿難白佛言：“世尊，我能受持如是經典，如佛所說等無有異，廣為四眾宣釋分別。” 
　　爾時，人、天、阿修羅、乾闥婆一切大眾，聞經歡喜，贊嘆善哉。  
大方等大集經卷第八 海慧菩薩品第五之一  
　　爾時，世尊故在欲、色二界中間大寶坊中，與諸大眾圍繞說法。是時，三千大千世界大水盈滿猶如大海，又如劫盡水災起時。然諸世界國邑村落、城郭舍宅、山林樹木，上至色界，無所嬈害悉皆如故，而諸大眾皆見是水。爾時，水中出生無量分陀利華，青琉璃莖，真金為葉，功德寶臺，帝釋寶須，周匝多有無量之華，縱廣十里在寶坊中，高一多羅樹。爾時，大眾各各自見在此華上。其華爾時出大光明，遍照十方無量世界。爾時，大眾心生歡喜：“我等今者必當得聞殊勝妙法。” 
　　爾時，彌勒菩薩即從坐起，前禮佛足，右繞三匝，于蓮華上長跪合掌，白佛言：“世尊，何因緣故，如是三千大千世界滿中大水猶如大海，又如劫盡水災起時，復出無量分陀利華，大光如是遍照十方無量世界？” 
　　佛言：“彌勒，下方過于三千大千世界微塵等國，有一世界名寶莊嚴，其土有佛，號海智神通如來、應、正遍知、明行足、善逝、世間解、無上士、調御丈夫、天人師、佛世尊。彼有菩薩名曰海慧，欲來至此大寶坊中，與無數菩薩俱共已斷一切數想，欲來聽是大集經典。” 
　　時，舍利弗白佛言：“世尊，彼佛世界去此甚遠，海慧在彼，頗得聞此佛所說不？” 
　　佛言：“舍利弗，如汝今于我前所聞，彼亦如是。如汝今日及諸大眾睹見于我，海慧菩薩見我亦爾。” 
　　“世尊，菩薩摩訶薩所有神通不可思議，住于極遠無量世界，而有如是無礙天眼、無障耳通。世尊，誰有聞是不思議事，而當不發阿耨多羅三藐三菩提心？唯除下劣不肖人耳！” 
　　爾時，海慧菩薩具足無量神通之力，于一念中在彼國滅，忽然現此大寶坊中。即入三昧，令此大眾悉得遙見，彼佛世界所有人民，城邑聚落、屋舍殿堂、山林樹木、飛鳥走獸，及見彼佛與諸大眾圍繞說法。現是事已，即從三昧安詳而起，前禮佛足，右繞三匝，以其世界所有香華、種種伎樂，供養于佛，作如是言：“下方世界海慧神通如來，致問無量，如來身命及以大眾悉安隱不？”卻坐一面寶蓮華上。 
　　時，有梵王名曰修悲，作是思惟：“何因緣故有是大水，滿此三千大千世界而非水災？我今當往問于世尊。”即與六萬八千梵俱詣如來所，頭面敬禮，右繞三匝，長跪合掌，白佛言：“世尊，何因緣故，此中三千大千世界，七寶蓮華莊嚴遍滿，無量菩薩各各次第坐寶華上，三千世界大水盈滿？” 
　　佛言：“梵天，善男子，此是海慧菩薩摩訶薩神通之力。” 
　　梵天言：“世尊，如來所說大集妙典，猶未訖耶？” 
　　佛言：“梵天，如來所有樂說無礙不可窮盡。梵天，佛與無量菩薩大眾，觀察法界，講論法界，法樂微妙亦不可盡。” 
　　梵天言：“世尊，如來所言海慧菩薩，其誰是耶？” 
　　佛言：“梵天，汝今不見坐寶蓮華，其華縱廣滿十由旬，為諸菩薩之所恭敬贊嘆者乎？其身色像光明煒燁，唯除如來，余無及者。” 
　　爾時，梵天見已即生恭敬之心，頭面禮拜，作如是言：“若有得見如是正士，得大利益！我今遇之，亦復如是。世尊，如是正法當久近住？” 
　　佛言：“善男子，如是正法如如來壽。我涅槃后，是諸菩薩亦護是法。何以故？此經即是過去、未來、現在佛印。” 
　　爾時，海慧菩薩踴在空中高七多羅樹，示現己身智慧之力，為令大眾生信心故，莊嚴此經故，而說偈言：  
　　“下方有土過塵數，　有佛海智神通尊， 
　　　常為眾生演說法，　我聞能受為人說。 
　　　我今來此大眾中，　供養恭敬十力尊， 
　　　所來眷屬諸菩薩，　為破法中細疑心。 
　　　我今敬禮最無勝，　如法而作上供養， 
　　　為欲莊嚴上菩提，　教化眾生無上道。 
　　　若觀諸色無有相，　亦能斷離三種受， 
　　　若無相貌及種性，　是人能禮無上尊。 
　　　若不貪著我我所，　亦復修集于中道， 
　　　觀一切法如虛空，　是人能禮無上尊。 
　　　若不貪著諸境界，　亦能寂靜于內入， 
　　　于諸法界不生著，　是人能禮無上尊。 
　　　若見如來真法身，　能豎無上大法幢， 
　　　見一切法如幻相，　是人能禮無上尊。 
　　　若見無施無受者，　無作無受亦如是， 
　　　若無正見及邪見，　是人能禮無上尊。 
　　　亦不定在菩提中，　又不決定在生死， 
　　　遠離一切諸煩惱，　是人能禮于如來。 
　　　若有至心修善法，　凈身口意三業等， 
　　　亦能調伏于諸根，　是人能禮無上尊。 
　　　若忍諸法無有我，　不成菩提舍眾生， 
　　　為菩提故持凈戒，　是人能禮無上尊。 
　　　若觀諸法猶如焰，　眾生平等如虛空， 
　　　凈心不作諸心想，　是人能禮無上尊。 
　　　為諸眾生受大苦，　為菩提故修忍辱， 
　　　觀一切法如水月，　是人能禮于正覺。 
　　　觀無眾生命士夫，　亦為眾生修菩提， 
　　　觀法念念滅盡相，　是人能禮無上尊。 
　　　受地獄苦心不退，　勤加精進修集道， 
　　　聞諸法空心不怖，　是人能禮無上尊。 
　　　一切境界無掛礙，　猶如空中動手者， 
　　　亦觀三世相平等，　是人能禮無上尊。 
　　　若魔不能知其心，　是人能得大神通， 
　　　若說法字義無盡，　是人能禮無上尊。 
　　　若能遍聞諸佛音，　聞已受持廣宣說， 
　　　不見三寶差別相，　是人能禮無上尊。 
　　　如來具六波羅蜜，　無有去來如虛空， 
　　　了了知諸眾生界，　是故我禮無上尊。 
　　　如來成就大功德，　終不生于似我慢， 
　　　我今敬禮佛色像，　是身世間不能作。 
　　　佛光勝于一切光，　其意殊妙亦最上， 
　　　一切眾生不見頂，　是故我禮一切勝。 
　　　如來知諸眾生解，　隨解而為演說法， 
　　　能知煩惱之對治，　是故我禮于世尊。”  
　　爾時，海慧菩薩偈贊佛已，從空而下，白佛言：“世尊，我今于此欲少咨問，唯愿如來哀愍聽許。” 
　　佛言：“善哉！善哉！善男子，隨意致問，吾當為汝分別解說。” 
　　海慧菩薩言：“世尊，我先聞有凈印三昧，若有菩薩住是三昧，即得阿耨多羅三藐三菩提。唯愿如來說是三昧，令諸菩薩普皆得聞，聞已皆當莊嚴修行，為阿耨多羅三藐三菩提故。” 
　　佛言：“善男子，至心諦聽，吾今當說。善男子，如凈寶珠，匠者琢磨，價值無量，人所珍重。善男子，菩薩初發菩提心已，修集善法多聞思惟，觀察法界凈于初心，初心既凈咸為諸佛菩薩敬念，即便獲得凈印三昧。 
　　“善男子，凈寶珠者離九種寶。何等為九？一者、金性，二者、銀性，三者、琉璃性，四者、玻瓈性，五者、瑪瑙性，六者、蓮華性，七者、硨磲性，八者、功德寶性，九者、珊瑚性。是名為九離。是九性名凈寶珠，其價無量，轉輪圣王之所受用。是珠光明，余光不及。 
　　“善男子，菩薩摩訶薩發菩提心亦復如是，離九種性得凈印三昧。何等為九？一者、凡夫性，二者、信行性，三者、法行性，四者、八忍性，五者、須陀洹性，六者、斯陀含性，七者、阿那含性，八者、阿羅漢性，九者、辟支佛性。離是九性，入佛種性，得凈印三昧。以其凈故，勝于一切聲聞、緣覺，施于一切眾生光明。 
　　“善男子，凈寶珠者耐磨穿押，是故此珠名無瑕玼。善男子，凈印三昧亦復如是。善男子，云何凈印三昧？修集五戒，具十善法，修行慈悲憐愍眾生，見他事業親往營理，愛念一切修舍意凈，常念眾生以四攝法，攝取一切專念六念，調伏諸根少欲知足，不斷圣種息諸斗訟，壞于憍慢，恭敬供養諸師、和尚、耆舊長宿，不輕于他，求法護法，遠離惡法，于佛法僧信心無壞，心常緣念一切善法，不贊己身常稱他德，知恩報恩凈諸威儀，具于忍辱，求舍摩他，修陀羅尼，心等如風、地、水、火、空，常樂出家，修集寂靜、持戒、精進，親近善友，凈于諸根，眼、耳、鼻、舌、身、心無礙，觀于不凈為壞貪結，修集慈心為破怨親，觀十二緣為壞無明，遠離一切障礙之法，施法無吝，具足成就六波羅蜜，不求余乘，內外清凈觀生死過，于菩提道心不悔退，教化眾生于大乘中。善男子，菩薩具足如是等法，凈不凈意，發阿耨多羅三藐三菩提心，是名寶珠。” 
　　爾時，世尊即說頌曰：  
　　“若有修集大慈心，　具足成滿十善法， 
　　　是人定見彌勒佛，　故菩提心難思議。 
　　　修集大悲為眾生，　亦常教化于大乘， 
　　　為除煩惱修舍心，　故菩提心難思議。 
　　　具足修集念智慧，　及能調伏于自心， 
　　　能修知足及少欲，　是故菩提心最勝。 
　　　遠離一切諸惡法，　其心柔軟于眾生， 
　　　增長一切諸善法，　是故菩提心最勝。 
　　　恭敬供養師和尚，　紹繼增長圣種性， 
　　　遠離一切諸憍慢，　是故菩提心最勝。 
　　　其心質直不欺誑，　常樂寂靜化眾生， 
　　　除去憍慢不輕他，　是故菩提心最勝。 
　　　護持正法能聽說，　化諸眾生離煩惱， 
　　　至心專念無上乘，　是故菩提心最勝。 
　　　供養三寶信四諦，　遠離諸惡修善法， 
　　　不瞋不恚于眾生，　是故菩提心最勝。 
　　　客煩惱起生慚愧，　即向十方佛懺悔， 
　　　修集善法調諸根，　是故菩提心最勝。 
　　　凈身口意知業果，　知恩念恩知酬報， 
　　　信十二緣凈威儀，　是故菩提心最勝。 
　　　具舍摩陀修智慧，　具足持戒樂菩提， 
　　　受大苦惱心不動，　是故菩提心最勝。 
　　　其心平等如四大，　視諸眾生如虛空， 
　　　常樂出家修菩提，　是故菩提心最勝。 
　　　貪樂寂靜凈身心，　修行法行觀四諦， 
　　　實語法語真義語，　是故菩提心最勝。 
　　　有所說法而安住，　勤修精進壞魔業， 
　　　于所修法無懈怠，　是故菩提心最勝。 
　　　親近善友佛菩提，　能度眾生生死海， 
　　　能凈一切六境界，　是故菩提心最勝。 
　　　遠離障礙除五蓋，　諸根清凈無憍慢， 
　　　貪欲瞋恚癡對治，　是故菩提心最勝。 
　　　觀善思惟具念心，　修助菩提得神通， 
　　　不畏生死樂涅槃，　是故菩提心最勝。 
　　　凡所說法不為食，　于諸法中心無吝， 
　　　修行善法不求報，　是故菩提心最勝。 
　　　不以余乘攝眾生，　所說眾樂而受持， 
　　　其心無量無有邊，　是故菩提心最勝。 
　　　內外清凈無過咎，　不畏生死修菩提， 
　　　修菩提時心不悔，　是故菩提心最勝。 
　　　知眾生界凈國土，　莊嚴菩提不自為， 
　　　迷惑眾生示正道，　是故菩提心最勝。 
　　　善知法界真實性，　無分別智不可說， 
　　　能破眾生怖畏想，　是故菩提心最勝。 
　　　若能具足如是法，　是能凈發菩提心， 
　　　不為世法之所污，　煩惱魔業亦復然。 
　　　若有能發菩提心，　是則能勝一切乘， 
　　　能凈一切眾生心，　亦能演說無上道。  
　　“善男子，云何名為菩提之心押而不壞？押者名為大悲，緣于一切眾生，紹三寶種不令斷絕，為佛法故莊嚴善根，三十二相、八十種好嚴凈世界，為護正法不惜身命。善男子，若為諸惡眾生打觸惱亂嬈害，悉當忍之，亦應不舍一切眾生，心不生悔不愁不惱，為調眾生勤加精進。若遇罵辱、瞋恚、打擲，默然受之終不加報，應作是念：‘夫大乘者與世共諍。何以故？一切眾生順生死流，大乘之法逆生死流。一切眾生各各諍訟，大乘之法破壞斗諍。一切眾生瞋恚熾盛，大乘之法除滅瞋心。一切眾生各各虛誑，大乘之法質直無虛。十方世界若有眾生，以諸刀杖隨逐菩薩，而作是言：‘誰有發此菩提心者？我當叚叚支解其身如胡麻許。’菩薩聞此終不退轉菩提之心，亦不放舍慈悲喜舍、惠施、持戒、忍辱、精進、禪定、智慧。何以故？菩薩思惟：‘我于無量無邊世中，受大地獄、畜生、餓鬼、人、天等身，受行惡法不能自利及利他人。若我或于無量世中，為彼惡人刀杖隨逐節節支解，我終不舍于菩提心及諸眾生。何以故？若我不能忍受如是世中苦者，何能堪忍地獄諸苦？行善法時，多有惡法來作障礙，我若不忍，云何能作種種善法？一切眾生施我惡事，我要當以善法施之。眾生施我刀杖罵辱，我以無上大忍施之。’菩薩摩訶薩若能如是思惟觀者，當知不久得阿耨多羅三藐三菩提。如是觀已能忍三押，謂身、口、意。 
　　“云何押身？若菩薩身被支解時，爾時依法將順惡人，具足六波羅蜜。云何菩薩身被支解，而得具足六波羅蜜？菩薩若被支解身體不惜身命，爾時具足檀波羅蜜；于彼惡人修集慈心，爾時具足尸波羅蜜；不瞋不罵，不以惡事還往加之，爾時具足忍波羅蜜；為諸眾生勤行精進，終不舍離菩提之心，爾時具足精進波羅蜜；若他瞋打其心不動，不失正念其意清凈，爾時具足禪波羅蜜；觀身無常、苦、空、無我，猶如草木瓦石等類，爾時具足般若波羅蜜。具足如是六波羅蜜已，押而不壞，是名押身。 
　　“云何押口？忍于一切惡言罵辱，若實不實，但責己身煩惱諸結，終不怨他，為諸眾生修集慈悲。菩薩摩訶薩修集如是，忍惡罵時，即得具足忍波羅蜜。菩薩摩訶薩遇罵辱時即作是念：‘是人往世慳貪因緣，親近惡友得是惡心。我破慳貪，修集惠施，親近善友，是故我能舍是瞋恚。’爾時具足檀波羅蜜。菩薩摩訶薩遇罵辱時作是念言：‘是人破戒不信業果，是故罵我。我受持戒信于業報，是故修忍念于菩提，護持正法將順眾生。’爾時具足尸波羅蜜。菩薩摩訶薩遇罵辱時作是思惟：‘是人懈怠不修善法，是故罵我。我勤精進修集善法，舍離瞋心，于善法所心無厭足。我今要當設大方便，先令是人坐菩提樹，然后我當取菩提果。’爾時具足精進波羅蜜。菩薩摩訶薩遇罵辱時復作是念：‘是人失念狂亂放逸，煩惱所污。我今破壞一切煩惱，為如是等諸惡眾生發菩提心。若諸眾生悉清凈者，我復何緣發菩提心？’是故專心緣念菩提，心不匆務，爾時具足禪波羅蜜。菩薩摩訶薩遇罵辱時復作是念：‘是人著我我所、眾生、壽命、士夫。我依法界，法界之中唯罵誰受？我亦不見一法是罵及以罵者。’爾時具足般若波羅蜜。若能至心受持修行五波羅蜜，爾時具足忍波羅蜜，是名押口。 
　　“云何押心？不畏魔眾退菩提心，不畏一切眾邪異見退菩提心，不畏地獄、餓鬼、畜生種種諸苦退菩提心。若見佛像來作是言：‘汝亦不能發菩提心。菩提之道甚為難得，不如早修聲聞乘法，速證涅槃，受大安樂！’菩薩爾時聞是語已，即自思惟：‘菩提之道難之與易，我終不退，定當得到菩提樹下坐金剛床。我昔己請一切眾生，許當以法而惠施之。我今未與，云何欺誑？我當隨順一切佛心，堪忍如是押心之事，不誑諸佛、人、天、大眾及以已身。’是名押心。” 
　　爾時，世尊即說頌曰：  
　　“向菩提道心不壞，　大慈大悲亦復然， 
　　　又不斷絕三寶種，　無量莊嚴為菩提。 
　　　為佛十力四無畏，　三十二相八十好， 
　　　無量世中舍財施，　亦受種種大苦惱。 
　　　為得三寶諸功德，　受持正法而廣說， 
　　　為度眾生生死海，　是故堪受種種苦。 
　　　十方世界惡眾生，　執持刀杖逼我身， 
　　　心終不動失菩提，　憐愍一切眾生故。 
　　　無量劫中受苦惱，　不能自利及利他， 
　　　今我此忍大利益，　亦能得佛無量德。 
　　　為佛功德碎其身，　猶如胡麻心不悔， 
　　　心亦不退無上道，　多受諸苦為菩提。 
　　　行住坐臥念菩提，　其心寂靜離煩惱， 
　　　若欲起瞋于眾生，　先當怨己及煩惱。 
　　　三惡道中受諸苦，　為諸眾生得佛道， 
　　　不求人天上快樂，　甘樂為眾受諸苦。 
　　　若于人中所受苦，　不及地獄百千一， 
　　　雖受三惡無量苦，　亦不退失菩提心。 
　　　觀身無常及無我，　四大之性如四蛇， 
　　　至心放舍如是身，　能得智慧無上道。 
　　　流轉諸有受諸苦，　以不能觀身真實， 
　　　菩薩能觀身真實，　是故永離諸苦惱。 
　　　行惡之時無妨礙，　修行善法多留難， 
　　　諸佛世尊為證知，　是故我受種種苦。 
　　　我今能忍如是等，　身口意業無量苦， 
　　　以是因緣菩提心，　堅牢畢竟不可動。 
　　　舍身具六波羅蜜，　于身無貪具足檀， 
　　　于彼惡人生慈心，　是故具足于尸羅。 
　　　割身能忍不生瞋，　以是因緣具羼提， 
　　　受苦時心不動轉，　是故具足毗黎耶。 
　　　不失念心樂寂靜，　是故具足于禪那， 
　　　觀身無我無我所，　爾時具足于般若。 
　　　若我能作是莊嚴，　不久定得無上道， 
　　　若我不忍惡口業，　云何能壞眾煩惱？ 
　　　若我調伏身口意，　則能忍受眾苦逼， 
　　　能壞一切諸魔眾，　雖有眾邪我不動。 
　　　若欲具足波羅蜜，　如來十力四無畏， 
　　　獲得無上無價寶，　當學調伏身口意。  
　　“善男子，云何名為穿菩提心？菩薩既發菩提心已，終不生于相似我慢，不著菩提心，不貪菩提心，不愛菩提心，不觀菩提心，如是則能令心寂靜，觀深法界，觀諸佛法。深法界者，謂十二因緣，遠離二邊，一切諸法性自無我，觀于我性、一切法性空無有主，住空三昧、無相、無愿，知諸行法無所造作；觀色如沫、受如水泡、想如熱焰、行如芭蕉、識則如幻，觀界無作無有動搖，入如聾盲；心無暫住，憍慢之結都無生處；諸法無二無有分別，一味、一乘、一道、一源；觀一切聲無有聲相，一切音聲次第不合，一切諸法不可宣說；了知苦相，集無我所，于滅無增，知道畢竟；無障礙故，觀身念處知去來受，念心出滅知于法界，觀界非界故修正勤，欲得自在故修如意；離諸煩惱名為信根，樂于寂靜名精進根，非有念故名為念根，非思惟故名為定根，遠離一切名為慧根；不隨他故名為信力，無障礙故名精進力，不退轉故名為念力，心得自在名為定力，不觀善惡名為慧力；不放逸故名念覺分，入諸法故名擇法覺分，如法行故名進覺分，遠離惡故名喜覺分，身心寂靜名除覺分，知實三昧名定覺分，不觀于二名舍覺分；遠離諸見名為正見，離諸覺觀名正思惟，知諸聲性名為正語，于身口意不生貪著名為正業，離嫉妒心名為正命，不增不減名正精進，于善不善不生貪著是名正念，觀諸心界是名正定；實相之性其性寂靜，畢竟義者名無常、苦、無我；假名清凈大凈能調心者名之為施，身心清凈名之為戒，諸法無常名之為忍，勤修是智名為精進，內外清凈名為三昧，觀真實故名為智慧；知諸眾生心性本凈是名為慈，觀于一切等如虛空是名為悲，斷一切喜名為喜心，遠一切行名為舍心；一切諸法未來世凈，過去種種現在無我。善男子，若能真實觀察了知如是等法，是名為穿菩提心寶。菩薩觀察如是法已，次第得一切法自在陀羅尼。 
　　“善男子，譬如日月不作往來照明之心，以諸眾生福德力故，自行往返壞諸闇冥。善男子，菩薩摩訶薩若能觀了如是等法，亦復如是不作是念‘我當利益無量眾生’，而令眾生大得利益。善男子，若菩薩摩訶薩能作是觀，是名禪波羅蜜、般若波羅蜜。何以故？入定乃能作如是觀，亂心不能。定者即是禪波羅蜜，觀者即是般若波羅蜜，如是乃能觀于真實，了了見于一切法相。云何名見一切法相？一切法相名無相相，言無相者即是無作，即此無作名之為相，若能永斷如是無相即無相相。又無相者名無生相，無相相者名無滅相，無生無滅名無相、無相相。若見無生、無滅、無作、無一無二、無瞋無諍、無有，如爾不動不轉知于法性，是名真性，是名法性，是名實性。善男子，菩薩摩訶薩若真實知如是等法，名非住住。” 
　　說是法時，十二那由他眾生發阿耨多羅三藐三菩提心，萬六千天得無生忍。 
　　爾時，世尊即說頌曰：  
　　“能破一切諸法相，　清凈無上菩提心， 
　　　若能如是觀察者，　即得不著一切法。 
　　　明見甚深諸法界，　亦不怖畏于涅槃， 
　　　以是不怖因緣故，　則能增長于佛法。 
　　　明信于因及果報，　十二因緣亦如是， 
　　　遠離二邊常斷見，　隨意種種說正法。 
　　　于常無常心不著，　又能演說于中道， 
　　　知一切法是空性，　無有眾生無壽命。 
　　　一切諸法空無相，　亦復無有次第生， 
　　　其性本來常寂靜，　無有能作如虛空。 
　　　不觀一切諸法相，　了了覺知無有生， 
　　　觀色如沫受如泡，　想如熱焰行芭蕉。 
　　　觀心如幻四大空，　觀入猶如聾盲者， 
　　　又觀心意無內外，　心無住處界無二。 
　　　不著諸法色色相，　雖有是知無憍慢， 
　　　觀一切法皆平等，　一味一乘一道源。 
　　　能知如是真實義，　了了能觀于法界， 
　　　無有音聲能觀聲，　無有心意能觀心。 
　　　無有文字觀文字，　是能真實知法界， 
　　　一切法義不可說，　聲及文字亦復然。 
　　　真實知苦集滅道，　具足系心四念處， 
　　　于諸法界無分別，　其心能得大自在。 
　　　遠離一切諸煩惱，　修四正勤行精進。 
　　　為得無礙大自在，　勤心修集四如意。 
　　　于一切法不貪著，　為于如是修信根； 
　　　常樂住于大寂靜，　是故修集精進根； 
　　　心無念慮知真實，　是故修集于念根； 
　　　悉能調伏諸心想，　是故修集于定根； 
　　　為能觀察于法界，　是故修集于慧根。 
　　　為欲了知諸法界，　是故修集七覺分。 
　　　不觀諸法一二數，　是故修集八正道。 
　　　如意能以財物施，　亦能如意受持戒， 
　　　又能清凈于內外，　是則名為大神通。 
　　　一切諸法本性凈，　是故修集于慈悲， 
　　　斷一切喜諸煩惱，　是故修集于喜心。 
　　　一切諸法本性凈，　去來現在亦復然， 
　　　若觀諸法無生滅，　是人即得真實知。”  
　　爾時，世尊復告海慧菩薩言：“菩薩得是凈大凈已，其心真實，無有欺誑，于諸眾生平等無二，得真實智、畢竟大智、凈印三昧，安住凈印三昧根本。云何名為三昧根本？為諸眾生修大慈悲，雖得供養其心不高，瞋恚毀辱心亦不下。心不高故，則能生于不憍法性、不憍名字，亦不生于相似我慢，身口意業從智慧生，是故一切所作諸業非不隨智。 
　　“云何菩薩身業隨智？所得身形殊勝微妙，眾生見者即得調伏，身四威儀亦能調伏。離諸身過、身曲、身滓，其身清凈相好莊嚴，諸根具足無有缺減，不恃此身而生憍慢，見下色者心亦不輕，自于其身不生貪著。觀身法界及以身業，知是色已，念于法身，不求食身，以定為食，為調眾生現受其施。常修圣行，所謂非為貪欲、瞋恚、愚癡受持清凈戒擁護正法。菩薩摩訶薩具足如是隨智身業，得大神力、無所畏力。以是力故，于諸佛土普示其身，如此世界所示色身，余諸世界亦復如是；放大光明遍照十方無量世界，其光柔軟，眾生遇者離煩惱熱，離煩惱已受大快樂。是名菩薩身業隨智。 
　　“云何菩薩口業隨智？所謂遠離六十四種惡口之業，粗語、濁語、非時語、妄語、漏語、大語、高語、輕語、破語、不了語、散語、低語、仰語、錯語、惡語、畏語、吃語、諍語、讇語、調語、誑語、惱語、怯語、邪語、罪語、啞語、入語、燒語、地獄語、虛語、慢語、輕語、不愛語、說罪咎語、失語、別離語、利惡語、兩舌語、無義語、無護語、喜語、狂語、殺語、害語、系語閉語、縛語、打語、歌語、非法語、自贊嘆語、說他過語、謗三寶語，是名六十四。善男子，菩薩摩訶薩遠離如是惡口等事，凡有所說，說實、說真、說解脫、說如實、說隨諦、說利眾生、說隨眾生心實不實、說眾樂聞、說一切聲、說一切語、說凈眾生根、說令眾生離于煩惱、說于佛語、說于甘露其聲遍聞十方世界、說令眾生永離苦惱、說于深義、說調眾生、說不造作惡，是名菩薩口業隨知。 
　　“云何菩薩意業隨智？住一心中能知一切眾生之心，常在禪定現諸威儀，一切眾魔、聲聞、緣覺悉不能知心所緣處，終不生心欲自毀害方便害他，了一切法通達無礙，得如是心不受能受亦不證滅，是名菩薩意業隨智。 
　　“是名凈印三昧根本。如是根本復有十種：一者、凈初發心，二者、凈菩提道，三者、凈六波羅蜜，四者、凈干慧故修于三昧，五者、凈相，六者、凈好，七者、凈陀羅尼，八者、凈如法住，九者、凈于無失，十者、凈三十七助道之法。是名為十。善男子，凈印三昧具三十法：一者、內凈，二者、外凈，三者、心凈，四者、憍慢凈，五者、身凈，六者、眼凈，七者、一切眾生無眾生凈，八者、一切法本性凈，九者、一切法同一味凈，十者、空無相愿凈，十一者、解脫法門凈，十二者、一切諸法入法界凈，十三者、一切諸法入一性凈，十四者、信心無壞凈，十五者、無障礙凈，十六者、一切解脫凈，十七者、無為凈，十八者、觀十二因緣凈，十九者、十力四無所畏凈，二十者、無勝凈，二十一者、一切法智凈，二十二者、過去業凈，二十三者、慈悲凈，二十四者、不舍眾生凈，二十五者、破諸魔業凈，二十六者、離內貪凈，二十七者、離諸習氣凈，二十八者、一念知一切法凈，二十九者、不失念心凈，三十者、具足莊嚴凈。菩薩具足如是等法，名凈印三昧；得是三昧已，得八不共法。何等為八？所得世界金剛為地；一樹之上種種枝葉、種種華果；一切眾生不起煩惱；地獄、餓鬼、畜生之類，悉見菩薩坐菩提樹，見已即得微妙快樂；金光遍照無量世界；一切大地六種振動；無一眾生有嬈害者；一念之智知一切法。是名為八。” 
　　爾時，世尊即說頌曰：  
　　“若知諸法如虛空，　凈于本性不生滅， 
　　　即能凈于如來印，　亦得住于定根本。 
　　　雖得供養心不喜，　呵責罵辱心不瞋， 
　　　修集慈悲心平等，　是則名為凈印定。 
　　　遠離一切諸憍慢，　離已其心不自高， 
　　　能呵煩惱諸結縛，　是則名為凈印定。 
　　　其身永離諸惡業，　莊嚴妙相三十二， 
　　　具足清凈于諸根，　亦復不生憍慢結。 
　　　見有下色丑陋者，　貧窮斯下心不輕， 
　　　為菩提故凈說法，　是則名為凈印定。 
　　　觀察于身真實性，　壞于眾生貪身想， 
　　　是故獲得上法身，　遠離一切雜食身。 
　　　常在禪定法喜食，　為眾生故受揣食， 
　　　甘露上味增法命，　是則名為凈印定。 
　　　愛樂圣行持佛戒，　遠離貪欲恚癡等， 
　　　菩薩先自調其身，　然后復為眾生說。 
　　　神通遍游諸十方，　為調眾生演說法， 
　　　如彼色像示其身，　隨其意趣為說法。 
　　　身出無量金色光，　遍照十方諸世界， 
　　　能壞眾生煩惱熱，　增長菩提心功德。 
　　　若有三惡苦眾生，　遇已悉得無上樂， 
　　　皆得遠離惡道苦，　信心成就修善業。 
　　　如來所說身凈業，　為令眾生凈佛身， 
　　　若有能修如是業，　獲得凈身如先佛。 
　　　若有遠離惡口業，　即得從智微妙聲， 
　　　凡所演說眾樂聞，　聞者皆得生善芽。 
　　　遠離六十四惡口，　是人則能說甘露， 
　　　能說無為之大乘，　亦得善解眾生語。 
　　　能離貪欲恚癡語，　演說甚深真實義， 
　　　其聲遍聞十方界，　為眾宣說實解說。 
　　　呵毀打害不瞋諍，　心常憐愍柔軟語， 
　　　為眾演說不可說，　說已其心不生慢。 
　　　若能清凈如是業，　是人遠離口諸惡， 
　　　如來所說口凈業，　為令眾生廣長舌。 
　　　若有修集善意業，　是人一念知諸心， 
　　　常在禪定示威儀，　壞諸魔業心不高。 
　　　不受能受為眾生，　了知真實不證滅， 
　　　一切眾魔不知心，　聲聞緣覺亦復然。 
　　　不生害心于自他，　能觀甚深諸法界， 
　　　若欲得是凈印定，　常當修集于十法。 
　　　清凈莊嚴佛境界，　凈于善法及六度， 
　　　具足功德及身相，　得無礙說陀羅尼。 
　　　如法而住凈其心，　不失念心說無我， 
　　　離一切障慧無礙，　其意無失具功德。 
　　　修助菩提無放逸，　為諸眾生說菩提， 
　　　無量世界身無礙，　演說正法化眾生。 
　　　具足八種不共法，　獲得無上大利益， 
　　　金剛為地樹種種，　悉見菩薩坐菩提。 
　　　若欲具足如是德，　當修凈印三昧定， 
　　　如來修集是定故，　獲得功德不可議。  
大方等大集經卷第九 海慧菩薩品第五之二  
　　“善男子，菩薩摩訶薩若欲獲得凈印三昧，應當修集凈于菩提，遠離一切滓濁之心。善男子，若不能見諸法性凈，則為渴愛煩惱所污。一切諸法不可思惟，不作不行，清凈寂靜，無有塵垢亦無過失，畢竟清凈如解脫性。法界不壞無有分別，實性法性無有差別。一切諸法空無相愿，如解脫性無礙平等，一切諸法亦復如是。若能如是正觀察者，是名無濁。善男子，菩薩若能為諸眾生說如是法，是名無滓。善男子，若有菩薩心無滓濁，是人則得凈印三昧。” 
　　海慧菩薩言：“世尊，如是三昧，其義甚深，不可說故；不可睹見，斷數法故；難可解了，不可見故；是大智慧，攝諸法故；一切菩薩皆悉平等，無垢無滓，無諸障礙，無有住處，微妙難明，不可喻說，其性堅固猶如金剛，不生不滅，不破不壞，不系不縛，是大光明遠離闇故；不可思議無垢清凈，遠離貪故；無有諍訟，修集慈故；不覺不觀，離去來故；一切平等，如虛空故。世尊，觀何因緣得是三昧？” 
　　佛言：“善男子，譬如有人欲游虛空，大自莊嚴菩薩亦爾，欲得是定當大莊嚴，平等莊嚴一切諸法。何以故？世間之法從子得果。善男子，一切有為識為種子，此三昧者無有種子。何以故？而此三昧非眼識識，乃至非意識識，非作非色，非受非想非行非識，觀一切法普皆平等，是名三藐三佛陀。善男子，非異相故名為生死，非異相故名為涅槃。善男子，隨生死相即涅槃相。何以故？一切諸法本性凈故。本性性者名為無性，夫無性者名無性相，若無相性即是無作，如是無作即是法性無有文字，若無文字即名為如；如前，中后亦爾，是名三世。夫三世者即名為空，空即無作，如是無作，何有作者？是故無作名之為空。若無作、作者，當知無法，若無法者，無求無愿；若無愿求，則無身口意業；無身口意業即名無礙；無礙者名為不出，不出不滅不住；不滅不住即無為相；無為相者，是名不住；不住者，謂無一切所作之業，意不住色乃至意不住行。若是四處意無住者是名無住，若無住者則不生于相似我慢，若無如是相似我慢則無增長，若無增長則無有因，若無有因則無覺觀，若無覺觀是名默然。善男子，如是等法其義甚深，若能信者即得解脫，永離顛倒煩惱障礙，即能受持過去、未來、現在諸佛所有法藏，是大船師、導師、商主、咒師、醫師，則能供養三世諸佛，是名佛子，過于魔業，破諸魔眾，不久當得凈印三昧，能大莊嚴堅牢船舫，濟渡眾生于生死海。” 
　　“世尊，云何菩薩能壞一切諸魔伴黨？” 
　　佛言：“菩薩若能不求諸法，爾時則能壞破魔眾，不求一切境界因緣。善男子，有四種魔：一者、陰魔，二者、煩惱魔，三者、死魔，四者、天魔。善男子，若能觀法如幻相者，是人則能破壞陰魔；若見諸法悉是空相，是人則能壞煩惱魔；若見諸法不生不滅，是人則能破壞死魔；若除憍慢，則壞天魔。復次，善男子，若知苦者能壞陰魔，若遠離集破煩惱魔，若證滅者則壞死魔，若修道者則壞天魔。復次，善男子，若見一切有為法苦則壞陰魔，若見諸法真實無常壞煩惱魔，若見諸法真實無我能壞死魔，若見諸法寂靜涅槃能壞天魔。復次，善男子，菩薩若能于身無貪，舍身施時回向菩提能壞陰魔；施時遠離慳貪之心壞煩惱魔；若觀財物一切無常能壞死魔；為眾生故修悲布施能壞天魔。復次，善男子，若有菩薩不為我見受持凈戒能壞陰魔；不為有貪受持凈戒壞煩惱魔；若為遠離生死過失受持凈戒能壞死魔；若能生心令毀禁者悉持凈戒，受持凈戒則壞天魔。復次，善男子，若有菩薩不見我忍、我修于忍則壞陰魔，不見眾生有修忍者壞煩惱魔，不見生死則壞死魔，不見菩提則壞天魔。復次，善男子，若有菩薩勤修精進，其身寂靜則壞陰魔；勤行精進，其心寂靜壞煩惱魔；勤行精進，觀法無生能壞死魔；勤行精進，為調眾生令轉生死則壞天魔。復次，善男子，若有菩薩不為五陰修集禪定能壞陰魔，不著界處修集禪定壞煩惱魔，不著入處修集禪定能壞死魔，所有諸善回向菩提能壞天魔。復次，善男子，若有菩薩知陰方便能壞陰魔，知界方便壞煩惱魔，知入方便能壞死魔，以如是等種種方便回向菩提能壞天魔。復次，善男子，若有菩薩觀一切法皆是空相能壞陰魔，觀一切法悉是無相壞煩惱魔，觀一切法悉是無愿能壞死魔，具是三法回向菩提能壞天魔。復次，善男子，若有菩薩觀身身處不覺不著能壞陰魔，觀受受處不覺不著壞煩惱魔，觀心心處不覺不著能壞死魔，觀法法處不覺不著能壞天魔。作如是觀，終不失于菩提之心，是人則能壞破四魔。 
　　“善男子，若著我者則增魔事。菩薩摩訶薩亦知有我，亦知無我。若有法非有我、非無我，如是則無一法增減。一切眾生無明所覆，是故菩薩為欲莊嚴無上大乘，非為我故而發莊嚴，發莊嚴已作是思惟：‘誰莊嚴法堅固不壞？我當莊嚴！我亦不為壞我、眾生、壽命、士夫而行莊嚴，為破眾生著我邪惑、眾生、壽命、士夫等見而行莊嚴。眾生顛倒見是五陰常、樂、我、凈，我當為說如是無常、苦、空、無我，為令眾生得真實智。’若有眾生心有愿求，當知是人即名為著。若不愿求則無有著，若不著者是人不誑，若不誑者得真實智，知于過去、未來、現在，不著過去、未來、現在。何以故？過去已盡，未來未至，現在不住。若于三世不作著想，名不顛倒，名菩薩行。了知一切眾生諸行，知已了了說業及果，亦知貪行、瞋行、癡行，知有眾生行于貪欲莊嚴于瞋，行于瞋恚莊嚴于貪，行于愚癡莊嚴于貪，行于貪欲莊嚴于癡，行于瞋恚莊嚴于癡，行于愚癡莊嚴于瞋。 
　　“善男子，有諸眾生于色生貪，于聲生瞋。復有眾生于聲生貪，于色生恚。復有眾生于香生貪，于味生恚。復有眾生于味生貪，于香生恚。復有眾生于觸生貪，于法生恚。復有眾生于法生貪，于觸生恚。復有眾生貪欲羸劣，瞋恚猛健。復有眾生貪欲猛健，瞋恚羸劣。復有貪羸癡健，癡羸貪健，瞋羸癡健，癡羸瞋健。或有眾生為色調伏，非為聲香味觸法等；有為聲調伏，非為色香味觸法等；有為香調伏，非為色聲味觸法等；有為味調伏，非為色聲香觸法等；有為觸調伏，非為色聲香味法等；有為法調伏，非為色聲香味觸故。復有眾生心寂靜故而得調伏，非身寂靜而得調伏。或有眾生身寂靜故而得調伏，非心寂靜而得調伏。或有眾生聞說無常而得調伏，非因于苦、不凈、無我而得調伏。或有眾生聞說苦故而得調伏，非因無常、不凈、無我而得調伏。或有眾生聞說不凈而得調伏，非因無常、苦、無我等而得調伏。或有眾生聞說無我而得調伏，非因無常、苦、不凈等而得調伏。復有眾生見身神通而得調伏，非他心智而得調伏；或有眾生因他心智而得調伏，非因神通而得調伏。 
　　“善男子，有諸眾生勤修精進遲得解脫，有少精進速得解脫，有勤精進速得解脫，有少精進遲得解脫，有因解脫非緣解脫，有緣解脫非因解脫，有因緣解脫非因緣解脫。有諸眾生觀于內法而得解脫，非觀于外；有觀于外而得解脫，非觀于內；有觀內外而得解脫；有不觀內外而得解脫。有諸眾生因樂行故而得解脫，非因苦行；有因苦行而得解脫，非因樂行；或因苦樂而得解脫；或有不因苦行、樂行而得解脫。有諸眾生因贊美故而得調伏，非因呵責；或因呵責而得調伏，非因贊美；或因贊毀而得調伏；或有不因而得調伏。有諸眾生因逆說法而得調伏，不因順說；或有因順而得調伏，不因于逆；或因逆順而得調伏；或有非因逆順說法而得調伏。有諸眾生因聞略說而得調伏，非因于廣；或有因廣而得調伏，非因于略；有因廣略而得調伏；或有不因廣略說法而得調伏。有諸眾生因四真諦而得調伏，有因念處而得調伏，有因正勤而得調伏，或因如意而得調伏，或因五根而得調伏，或因五力而得調伏，或因七覺而得調伏，或因八道而得調伏。 
　　“善男子，眾生之行不可思議，眾生之心亦不可思議，眾生調伏不可思議，所入法門不可思議，眾生境界不可思議。菩薩摩訶薩獲得如是不可思議智，然后乃知一切眾生所行之行不可思議。善男子，譬如羅網多有諸結，有人在中以咒術力，破網得出隨意而去；菩薩摩訶薩亦復如是，入眾生中以智咒力，壞煩惱網隨意自在，雖未證得阿耨多羅三藐三菩提，而能通達眾生所行。” 
　　爾時，舍利弗白佛言：“世尊，菩薩摩訶薩初發無上菩提心時，聞諸眾生有如是行，不驚不怖，是事實難不可思議。” 
　　佛言：“舍利弗，于意云何？如師子子，雖復初產，聞師子吼，有怖畏不？” 
　　“不也，世尊。” 
　　“菩薩摩訶薩初發無上菩提心時，聞眾生行亦復如是。舍利弗，于意云何？火勢雖小，畏干薪不？” 
　　“不也，世尊。” 
　　“菩薩摩訶薩初發無上菩提心已，得智慧火亦復如是。舍利弗，如來今以非喻為喻。舍利弗，譬如猛火與諸干薪，結期七日當大戰斗。爾時，一切干樹草木種種枝葉悉共聚合如須彌山。爾時，猛火有一親友而語之言：‘汝今何故，不自莊嚴多求援助？彼薪眾多，汝唯一己，何能當之？’時火答言：‘彼怨雖多，我力能敵，不須伴黨。’舍利弗，菩薩摩訶薩亦復如是，雖諸煩惱悉共和合其勢熾盛，菩薩智慧力能消伏。舍利弗，菩薩摩訶薩有二種力：一、煩惱力，二、智慧力。菩薩若無煩惱力者，則不能共諸眾生行，亦不能知眾生行處，亦當證于聲聞、緣覺。是故菩薩以煩惱力遍游諸有不生怖畏，是名菩薩行于方便。 
　　“舍利弗，如小毒蛇不須伴侶，初發心者亦復如是。舍利弗，譬如螢火雖有無量千萬億數，不能障蔽日之光明；菩薩摩訶薩亦復如是，雖有煩惱無量無數，不能障蔽菩薩智光。舍利弗，如阿伽陀一丸之藥能破大毒；菩薩智慧亦復如是，小智慧藥能壞無量大煩惱毒。舍利弗，譬如天降一味之水，隨地差別得種種味；菩薩摩訶薩一解脫智亦復如是，隨眾生根說種種異。舍利弗，如閻浮樹下有金泥，是金泥中有種種寶；菩薩摩訶薩初發菩提金泥心中，亦復有聲聞、辟支佛寶。舍利弗，如余小王，一切悉屬轉輪圣王；一切人天亦復如是，悉來歸屬初心菩薩。舍利弗，如薄福人不遇寶雨；若不能于無量佛所種諸善根，則不能發菩提之心。舍利弗，無甘蔗子則無種種石蜜諸味；若無菩提心者，亦無種種三寶諸味。舍利弗，如耆婆醫王常作是言：‘天下所有無非是藥。’菩薩亦爾，說一切法無非菩提。舍利弗，如阿修羅王盡其勢力，不能遮障日月之道；一切魔眾亦復如是，盡其勢力不能遮障勤行菩薩修菩提道。舍利弗，如色界天宮殿屋宅依空而住；勤行菩薩所得菩提，亦復如是依空而住。舍利弗，譬如虛空悉能容受一切萬物，而是虛空初無增減；無量佛法亦復如是，雖有菩薩發心推求，而是佛法亦無增減。舍利弗，譬如有人任力游空，而虛空性無增無減；菩薩亦爾，住其信力行于佛智，而是佛智亦無增減。舍利弗，譬如陶師未成器時不得器名；菩薩善法亦復如是，未發心時亦不得名。舍利弗，如人已見轉輪圣王，則不求見諸余小王；菩薩亦爾，若已發起菩提之心，則不更發聲聞、緣覺心。舍利弗，如余處中不出眾寶，眾寶要出于大海中。舍利弗，聲聞寶中不出三寶，三寶要從菩薩寶出。舍利弗，譬如太子不名為王，非不名王；菩薩摩訶薩亦復如是，非名為佛，非不名佛。舍利弗，譬如小寶亦不可輕。何以故？如是小寶能作大事，多所利益。菩薩亦爾，初發心時亦不可輕。舍利弗，我今為諸菩薩摩訶薩說如是喻，若有菩薩聞是諸喻即得安樂。” 
　　爾時，世尊即說頌曰：  
　　“若欲證得于佛道，　應當除滅疑網心， 
　　　勤修無上信心者，　即能獲得于菩提。 
　　　若修凈印三昧者，　宣說諸法皆如夢， 
　　　無量世中凈其心，　即能得證正覺道。 
　　　佛所得道非身業，　亦非口意二業等， 
　　　無為真實性亦爾，　是故不可以喻說。 
　　　佛道無對不可見，　非眼識界如虛空， 
　　　非是一切諸情根，　又非諸根之境界。 
　　　非相非陰非入界，　非是心意受想識， 
　　　非知非知之境界，　是故佛境不可知。 
　　　諸佛大悲難思議，　無量無邊無障礙， 
　　　無字無聲不可說，　是故無能知佛界。 
　　　若有眾生無量世，　親近善友聽正法， 
　　　聞已即得大福德，　常受妙樂如先佛。 
　　　一切諸魔不得短，　諸根調伏行樂處， 
　　　能以方便壞四魔，　如法而住行佛界。 
　　　若行如是菩提道，　即得菩提為人說， 
　　　能渡眾生生死海，　能破一切大邪見。 
　　　即得無上相好等，　成就十力四無畏， 
　　　能知眾生煩惱行，　能壞一切諸有道。 
　　　若有菩薩勤精進，　即能破壞諸煩惱， 
　　　如火能焚干草木，　菩提心能燒煩惱。”  
　　爾時，世尊復告海慧菩薩言：“善男子，菩薩摩訶薩勤行精進，易得阿耨多羅三藐三菩提。誰有修行勤精進者，當知是人即有菩提。誰有精進，是人即具檀波羅蜜、尸波羅蜜、羼提波羅蜜、毗梨耶波羅蜜、禪波羅蜜、般若波羅蜜，能自利益亦利于他。 
　　“善男子，過去無量劫有佛世尊，號勤精進如來、應、正遍知、明行足、善逝、世間解、無上士、調御丈夫、天人師、佛世尊，國名善見，劫名華聚。爾時，世界大水彌滿，其水出生八萬四千上妙蓮華，一一縱廣滿十由旬，有無量億金色光明，其香微妙。阿迦膩吒諸天見已，多受安樂，作如是言：‘是世間中多有蓮華，當知亦當多有佛出。’是故此劫名曰華聚。是時，彼國寂靜無聲；以寂靜故，無量世界諸菩薩等常樂觀察；以觀察故，各各皆得喜行三昧，是故彼世名曰善見。其國多有七寶林樹樓閣殿舍，眾生安樂如兜率天，多饒飲食，易獲神通，無有女身一切化生，亦無二道，皆修大乘。 
　　“爾時，彼佛有三萬六千出家菩薩皆悉獲得不退轉心，無量人天初發菩提堅固不退。彼佛世尊常樂宣說勤精進行。時大眾中有一菩薩，名堅固莊嚴，從座而起，前禮佛足，長跪合掌，作如是言：‘世尊，云何菩薩勤行精進？’佛言：‘善男子，勤行精進凡有四法。何等為四？一者、發心，二者、作心，三者、觀心，四者、如法住。如是四法即是具足佛法因緣。何以故？善男子，發者即是生善法因，作者名為增善法因，觀者名為利眾生因，如法住者名入一切佛法因緣。又復發者求聞正法，作者聞已能說，觀者善思惟義，如法住者如說而住。又復發者調伏慳心，作者能一切施，觀者為眾生施回向菩提，如法住者不求施果。又復發者求覓受人，作者見來求者生慈愍心，觀者觀財無常，如法住者不求果報。又復發者如法求財，作者求于凈命，觀者于不堅物修于堅法，如法住者一切舍時不生憍慢。又復發者離諸惡戒，作者至心受持諸凈禁戒，觀者至心調伏毀禁之人，如法住者凈持禁戒不生憍慢。又復發者凈于口業，作者凈于身業，觀者凈于意業，如法住者修集善法。又復發者遠離瞋心，作者修集忍辱，觀者將護自他，如法住者修忍辱已不生憍慢。又復發者常樂教化邪見眾生，作者能壞眾生瞋恚之心，觀者不見內外，如法住者遠離一切煩惱諸結。又復發者遠離懈怠，作者勤修精進，觀者調伏一切懈怠眾生，如法住者勸諸眾生令修精進。又復發者名為善慈，作者所作已竟，觀者不求余乘，如法住者不失無上菩提之心。又復發者莊嚴禪支，作者莊嚴三昧，觀者終不生于相似我慢，如法住者破壞眾生行惡之心。又復發者莊嚴念心，作者莊嚴諸有，觀者其意堅固，如法住者勇健無怯。又復發者名如法因，作者名如方便，觀者名為門戶，如法住者名為解脫。又復發者謂求名字，作者持于文字，觀者字不可說，如法住者遠離文字。又復發者離惡知識，作者親近善友，觀者于善友所至心聽法，如法住者不謬解義。又復發者樂于舍家，作者遠離怨親，觀者求于善法，如法住者不隨他意。又復發者所謂少欲，作者所謂知足，觀者易養易滿，如法住者善知時宜。又復發者如戒而學，作者于戒不漏，觀者如意學戒，如法住者如慧學戒。又復發者檀波羅蜜、尸波羅蜜，作者羼提波羅蜜、毗梨耶波羅蜜，觀者禪波羅蜜、般若波羅蜜，如法住者智波羅蜜、方便波羅蜜。又復發者行施攝取，作者軟語攝取，觀者利他攝取，如法住者同利攝取。又復發者所謂大慈，作者所謂大悲，觀者所謂大喜，如法住者所謂大舍。又復發者護持正法，作者凈于福田，觀者莊嚴相好，如法住者調伏眾生。又復發者實知陰魔，作者離煩惱魔，觀者壞于死魔，如法住者摧伏天魔。又復發者謂身念處，作者謂受念處，觀者謂心念處，如法住者謂法念處。又復發者了了知苦，作者遠離于集，觀者證真實滅，如法住者謂修于道。又復發者所謂信根，作者謂精進根，觀者所謂念根，如法住者所謂慧根。又復發者謂七覺分，作者謂八正道，觀者謂舍摩他，如法住者毗婆舍那。善男子，如一切行皆名為發，修一切善悉名為作，一切凈心名之為觀，知一切業名如法住。’ 
　　“善男子，彼佛復告堅固莊嚴：‘善男子，勤精進者寂靜其心，心若寂靜即是精進，若壞貪身即是精進，若知身意即是精進，斷我我所即是精進，斷諸系縛即是精進，障煩惱盡即是精進，若能遠離一切障礙即是精進，若能除卻十種憍慢即是精進，能壞貪恚即是精進，若能遠離無明有愛即是精進，若不放逸者修于善法即是精進，若能真實觀內外入即是精進，若真實知陰界諸入即是精進，心寂靜者即是精進，破壞疑心即是精進，若于三世不分別者即是精進，若觀法界不動轉者即是精進，若不漏者即是精進，若不害者即是精進，若不生悔即是精進，若不求者即是精進，若不滅者即是精進，若不作者即是精進，若無增減即是精進，無上無下即是精進，不舍不著即是精進，不縛不解即是精進，不去不來即是精進，不生不滅即是精進，非有放逸非不放逸即是精進，無作作者即是精進，無闇無明即是精進，非見非不見即是精進。’ 
　　“善男子，彼佛說是精進法時，無量菩薩得無生忍。善男子，今此會中五千菩薩亦得如是無生忍法，七千天人發阿耨多羅三藐三菩提心。善男子，爾時堅固莊嚴菩薩聞是法已，為得如是無量法故，勤修精進獲得下忍，為求法故不坐不臥乃至命終；既舍身已得生梵世，受梵天身于無量世，供養于佛聽受正法，于彼劫中，周遍供養八萬四千諸佛如來，聽受正法勤行精進。善男子，汝知爾時堅固莊嚴豈異人乎？即我身是。善男子，我久具足是精進故，超彌勒等諸大菩薩先成正覺。是故我言誰有精進，當知是人即有菩提。善男子，我勤精進，猶尚難得阿耨多羅三藐三菩提，況懈怠耶？若有菩薩能精進者，是人則能自利利他。” 
　　爾時，世尊即說頌曰：  
　　“我念過去無量世，　華聚劫中精進佛， 
　　　善見世界水彌滿，　出生八萬四千華。 
　　　其國猶如兜率天，　豐饒飲食無女身， 
　　　不由父母悉化生，　亦無二道純一乘。 
　　　十方世界諸菩薩，　觀善見國受安樂， 
　　　三萬二千出家眾，　無量人天發菩提。 
　　　爾時彼佛贊精進，　唯為堅固菩薩說， 
　　　若能發心勤修善，　系心思惟如法住。 
　　　爾時世尊為我故，　分別廣說是四句， 
　　　發菩提心如法行，　思惟得忍如法住。 
　　　若求正法名初發，　如法而說名為作， 
　　　受義不謬善思惟，　修集于忍如法住。 
　　　若勤行施是初發，　求覓受者名為作， 
　　　明見無常善思惟，　不觀二相如法住。 
　　　如法求財是初發，　清凈活命是名作， 
　　　破壞慳心善思惟，　不求憍慢如法住。 
　　　遠離惡戒是初發，　不漏護戒是名作， 
　　　調伏毀戒善思惟，　戒凈無慢如法住。 
　　　遠離惡口是初發，　其心寂靜是名作， 
　　　其心寂靜善思惟，　諸法寂靜如法住。 
　　　遠離害心是初發，　修集忍辱是名作， 
　　　將護自他善思惟，　忍不生慢如法住。 
　　　誘喻瞋者是初發，　遠離惡人是名作， 
　　　內外寂靜善思惟，　不著我心如法住。 
　　　遠離懈怠是初發，　勤修精進是名作， 
　　　知于真實善思惟，　修集于道如法住。 
　　　始求善法是初發，　求已畢竟是名作， 
　　　念心受持善思惟，　不失于法如法住。 
　　　求于禪支是初發，　修集三昧是名作， 
　　　無相似慢善思惟，　無有過失如法住。 
　　　念慧之心是初發，　獲得法門是名作， 
　　　擁護正法善思惟，　勇健精進如法住。 
　　　正念因緣是初發，　修善方便是名作， 
　　　觀于內法善思惟，　得解脫已如法住。 
　　　始求文字是初發，　通達解了是名作， 
　　　知不可說善思惟，　了無文字如法住。 
　　　遠離惡友是初發，　親善知識是名作， 
　　　聞已如聞善思惟，　不遠離法如法住。 
　　　佛法出家是初發，　除舍怨親是名作， 
　　　修集善法善思惟，　不隨他意如法住。 
　　　少欲知足名發作，　樂于寂靜善思惟， 
　　　住寂靜已說無諍，　亦自修集如法住。 
　　　從戒而學是初發，　不行漏戒是名作， 
　　　無戒之戒善思惟，　從智慧戒如法住。 
　　　不說世事是初發，　常樂寂靜是名作， 
　　　易養易滿善思惟，　觀察無常如法住。 
　　　樂修施戒是初發，　忍辱精進是名作， 
　　　修禪智慧善思惟，　修智方便如法住。 
　　　行施攝取是初發，　軟語攝取是名作， 
　　　利益眾生善思惟，　自利利他如法住。 
　　　修集慈悲名發作，　不別三世善思惟， 
　　　為諸眾生凈身心，　修集喜舍如法住。 
　　　獲得正法是初發，　清凈福田是名作， 
　　　莊嚴自身善思惟，　調伏眾生如法住。 
　　　破壞陰魔是初發，　離煩惱魔是名作， 
　　　能壞死魔善思惟，　摧魔怨敵如法住。 
　　　修集身念是初發，　修集受念是名作， 
　　　修集念心善思惟，　修集法念如法住。 
　　　了了知苦是初發，　遠離于集是名作， 
　　　證滅真實善思惟，　修于正道如法住。 
　　　修于信根是初發，　修集諸力是名作， 
　　　修念三昧善思惟，　修于智慧如法住。 
　　　身心寂靜是初發，　遠離邪見是名作， 
　　　觀于名色善思惟，　精進不悔如法住。 
　　　無我我所是名發，　無縛無解是名作， 
　　　無去無來善思惟，　法性不動如法住。 
　　　遠離憍慢是初發，　除去貪恚是名作， 
　　　觀十二緣善思惟，　離癡有愛如法住。 
　　　若能遠離一切相，　破壞所有諸障礙， 
　　　具足十力四無畏，　能說功德勤精進。 
　　　如來說是精進法，　十千眾生悟無生， 
　　　五千菩薩得法忍，　無量人天發菩提。 
　　　堅固莊嚴我身是，　精進超過諸菩薩， 
　　　若欲獲得上真道，　當修精進如先佛。”  
　　爾時，修悲梵天語海慧菩薩言：“所言佛法，佛法者，云何名佛法？” 
　　海慧菩薩言：“梵天，佛法者名一切法，一切法者名為佛法。如佛法性即一切法性，如一切法性即佛法性，佛法性、一切法性無有差別。一切法寂靜，佛法亦寂靜；一切法空，佛法亦空。梵天，一切法即十二因緣，菩提者亦十二因緣。” 
　　梵天言：“善男子，夫佛法者，將不過于三界法耶？” 
　　“梵天，三界、佛法性無差別。三界平等，佛法平等，無有二相。善男子，譬如虛空無有增減；佛法亦爾，無增無減，性是空故無上無下。梵天，若善男子欲見佛法，當作是觀。復次，梵天，夫佛法者，非處非非處，非生非滅，非青黃赤白班駁琉璃虛空界色、雜色、無色，非有形質方圓修短，無相無相相，無縛無解，無如是相，名為佛法。無相無句無有文字，清凈寂靜，空義、無相義、無聚義、畢竟無出義、覺知義，不可宣說，不可睹、不可見者名寂靜義，寂靜義者即是空義，空義者即無聚義，無聚義者即真實義，真實義者即是畢竟不出之義，畢竟不出義者即不滅義，不滅義者即無處義，無處義者即是法性，法性者即是佛法，是名學法、名阿羅漢法、名緣覺法、名為佛法。如是佛法及余諸法，亦無住處不出不滅，無色形質方圓修短，無智相貌，無明無闇，一切諸法等無差別。求佛法者，謂佛佛法及一切法。菩薩摩訶薩坐于道場菩提樹下，乃能了了真實知見。何以故？諸佛正法無住處故，一切諸法亦無住處；佛法不可得，一切諸法亦不可得；佛法平等，一切諸法亦復平等。若無因緣即無種性，若無種性即無出滅，若無出滅即名真實，真實知者即是實性。過去、未來、現在諸法即是佛法。何以故？通達三世無障礙故。無障礙者即是佛智，佛智者即是十八不共之法，不共之法者攝一切法，是故諸法即是佛法，諸法、佛法無二無別。” 
　　梵天言：“善男子，汝今了了見佛法不？” 
　　“梵天，佛法非色不可睹見，汝云何言了了見耶？一切諸法悉不可見。夫了了者即是佛法，無有二相。” 
　　梵天言：“善男子，如來何故，說佛知見一切諸法？” 
　　“梵天，如來佛法若有定相，可得說言了了知見。” 
　　“善男子，佛法無耶？” 
　　“梵天，法若無定，不可說有，不可說無。若不可說有無相者，云何得言了了知見？” 
　　“善男子，如來云何說于佛法？” 
　　“梵天，如說虛空，虛空之性實無定相，佛法亦爾。” 
　　“善男子，佛法如是不可思議。菩薩初發菩提心時，聞如是法，不驚不怖，不可思議，正覺之性亦不可思議。” 
　　“梵天，佛所說者，乃能發是菩提之心，是故聞之不生怖畏。梵天，若有著者則生怖畏，若不著者不生怖畏；惜身命者則生怖畏，不惜身命無所怖畏；有障礙者則生怖畏，無障礙者無所怖畏；著我我所則生怖畏，斷我我所無所怖畏。” 
　　“善男子，菩薩摩訶薩有何力故聞深佛法不生怖畏？” 
　　“梵天，有八種力，聞深佛法不生怖畏。何等為八？一者、信力，二者、善友力，三者、多聞力，四者、善根力，五者、善思惟力，六者、破憍慢力，七者、大慈悲力，八者、如法住力。梵天，菩薩具足如是八力，聞說深法不生怖畏。” 
　　爾時，世尊贊海慧菩薩言：“善哉！善哉！善男子，善能宣說菩薩諸力。實如汝言，菩薩具足如是諸力，聞深佛法不生怖畏。善男子，一切言說名之為聲。菩提之性，亦不可說，亦不可見，不可說見名第一義。如來了了知見如是不可宣說，愍眾生故而為宣說菩提，非心亦非心數，何況聲字？善男子，如來憐愍諸眾生故覺甚深法，覺甚深法已，無知無覺，無心心數，無聲無字，不可宣說，為眾生故說有文字、音聲、次第。善男子，譬如虛空非是色法，不可睹見，非對非作。善男子，有人善畫，畫空作像，若男、若女、若象、若馬，如是之人可思議不？” 
　　“不也，世尊。” 
　　“善男子，是猶可信。如來世尊知不可說，而能演說，是事甚難！雖復說此不可說法，然真實知性不可說。善男子，若聞是法不驚不怖，當知是人久于無量諸如來所種諸善根。善男子，如是經典不可思議。若有人能受持讀誦，書寫解說，是人則能受持一切諸佛法藏，攝取一切眾生解脫。善男子，若有菩薩了了得見無量世界所有諸佛，見已即以上妙七寶滿是世界，持用奉獻諸佛世尊，是人福德寧為多不？” 
　　“甚多，世尊，如是功德難以喻說。” 
　　“善男子，不如有人擁護正法為憐愍故，受持讀誦解說是經。何以故？法施之施勝于食施。夫食施者即是世施，法施之施是出世施。善男子，若人能護佛正法者，即為四攝。何等為四？一、為佛攝，二、為天攝，三、為福攝，四、為智攝。佛攝眾生，復有四事：一者、常得親近諸佛，二者、諸魔不得其便，三者、獲得無盡陀羅尼，四者、得住不退轉地。天攝眾生，亦有四事：一者、說法之處諸天清凈，二者、說法之時眾樂受聽，三者、終不為他因緣所害，四者、不信者信。福攝眾生亦有四事：一者、莊嚴于身，三十二相、八十種好；二者、莊嚴于口，凡所演說眾生樂聞；三者、莊嚴佛土；四者、莊嚴種姓，所謂釋、梵、轉輪圣王。智攝眾生亦有四事：一者、知眾生根如意說法，二者、知眾生病苦隨病施藥，三者、得大神通游諸佛土，四者、了了通達法界。善男子，若欲獲得如是功德，應當勤心護持正法。” 
　　爾時，世尊即說頌曰：  
　　“若能護法生憐愍，　受持是經及廣說， 
　　　我說千分中一分，　猶如大海取一渧。 
　　　知恩念恩念如來，　是人可信付法藏， 
　　　供養無量十方佛，　如是則能護佛法。 
　　　雖施無量國珍寶，　不如至心誦一偈， 
　　　法施最妙勝食施，　是故智者應護法。 
　　　十方諸佛天龍神，　功德智慧所攝取， 
　　　莊嚴修行諸相好，　是人皆由護正法。 
　　　常遇諸佛善知識，　常聞無上真實道， 
　　　速得無量陀羅尼，　是人皆由護正法。 
　　　身口意戒得清凈，　具大神通游諸國， 
　　　不退菩提具六度，　是人皆由護正法。 
　　　世界微塵可說盡，　護法功德不可量， 
　　　欲得不可宣說知，　應當堅心護正法。”  
　　爾時，眾中有一菩薩，名功德寶光，即從坐起，頭面敬禮，長跪合掌，前白佛言：“世尊，如來于是大經典中，說言佛法不可宣說。若不可說，云何可護？” 
　　佛言：“善哉！善哉！善男子，如是，如是，如來正法實不可說。如來覺知不可說法，如是正法雖不可說而有字句，以字句故可得宣示，如是字句受持讀誦、書寫解說，是名護法。善男子，復有護法，見有受持讀誦、書寫解說之者，恭敬供養，親近禮拜，尊重贊嘆，生于師想，擁護供給衣服、飲食、臥具、湯藥、房舍、燈燭，聞其所說稱贊善哉，護其種姓所住宅舍，亦復護其侍使之等，聞惡隱蔽，聞善稱揚。善男子，若能擁護是持法者，是人即能護佛法僧。復次，善男子，若有能修空無相愿，是人即是護持正法。復次。善男子，見有誹謗方等經者，不與同止，言語談論調伏其罪，是人即是護持正法。復次，善男子，若有人能修集悲心無飲食想，憐愍眾生，宣說正法，是名護法。復次，善男子，不惜身命受持讀誦、書寫解說如是等經，是名護法。復次，善男子，若有聽法一字一句，往一由旬乃至七步入出息頃，是名護法。 
　　“善男子，過去無量阿僧祇劫，有佛號曰大知聲力如來、應、正遍知、明行足、善逝、世間解、無上士、調御丈夫、天人師、佛世尊，國名凈光，劫名高顯，其土純是青琉璃寶。諸菩薩眾一切成就無量勢力，具足神通，智慧無礙。一切菩薩悉受天身，至心聽法，無有出家、在家差別。爾時，世尊為護法故，與諸大眾頒宣正法。彼時，會中有一菩薩，名曰法慧，白佛言：‘世尊，何等是法而言擁護？’佛言：‘善男子，夫六入者樂求境界，若能遮止是名護法。善男子，眼識于色是名非法，若能遠離是名護法；乃至意識于法亦復如是。善男子，若見眼空見已，不觀于色，不著于識，是名為法；若能真實知如是法，是名護法。乃至若見意空，見已不觀于法，不著于識，是名為法；若能真實知如是法，是名護法。善男子，若法能生法，于是法中不求不取，心不貪著，是名護法。若有見法能生邪見，于是見中不求不取，心不貪著，是名護法。若有無明不能凈心，于是垢中不求不取，心不貪著，是名護法。善男子，若有一法求取之后不能施人，此法非法，亦非比尼。若能施者，即是正法，即是比尼。若有無取無求無施，即是正法，即是比尼。夫取求者，即是非道；若不施，即是非法，即非比尼。若能施者，即是正法，即是比尼。不取不求不施，即是不出不生不滅；若非出生滅，云何可施？不可施者乃名為法，乃名比尼。何以故？未生煩惱作障因緣故。是故無盡，無盡者無出，無出者名為法，名為比尼。于如是法不求不取，是名護法。’善男子，爾時彼佛說是法時，三萬二千菩薩得無生法忍。 
　　“海慧菩薩言：‘世尊，如我解佛所說義者，法及非法是名為法。何以故？若有分別法、非法者，是人不名護持正法。若作法相，是名非法。世尊，若能了達見一切法是無法者，是名第一真實之義。世尊，若無法、無非法即是無數，若無數者即是實性，實性者名為虛空，虛空之性無邊無節；法性亦爾，法性、實性無有差別。何以故？無邊無節故。若有菩薩見如是等，即真實見。世尊，我不見一法，以不見故，不見有增，不見有減。世尊，我如是見，將不誹謗如來說耶？是實見不？’‘善男子，如是見者，不謗如來，是真實見。’說是法時，海慧菩薩及萬天人得無生忍。善男子，汝知爾時海慧菩薩豈異人乎？即我身是。是故我于無量世中，所求正法今以付汝。” 
　　爾時，眾中有六萬億諸菩薩等，同共發聲白佛言：“世尊，我等當共擁護正法，受持廣說。” 
　　佛言：“善男子，汝今云何如法而住護持正法？” 
　　山王菩薩即作是言：“世尊，惜身命者不能護法；我不惜命，如法而住，故能護法。” 
　　功德山王菩薩言：“世尊，有貪利者不能護法；我無貪利，故能護法。” 
　　寶幢菩薩言：“世尊，若見有法、非法二相，不能護法；我無二相，故能護法。” 
　　福德藏菩薩言：“世尊，具煩惱者不能護法；我有智力，已遠離之，故能護法。” 
　　持炬菩薩言：“世尊，不破闇者不能護法；我今破闇，故能護法。” 
　　電光菩薩電光菩薩言：“世尊，若隨他心不能護法，我隨自意，故能護法。” 
　　遍藏菩薩言：“世尊，不調諸根不能護法；我今調伏，故能護法。” 
　　凈光菩薩言：“世尊，若作種種諸法相者，不能護法；我今于法無種種相，故能護法。” 
　　增行菩薩言：“世尊，心狂亂者不能護法；我修三昧，故能護法。” 
　　商主菩薩言：“世尊，不知道者不能護法；我今了知，故能護法。” 
　　善念菩薩言：“世尊，有疑心者不能護法；我已斷疑，故能護法。” 
　　善見菩薩言：“世尊，不如法住，不能護法；我如法住，故能護法。” 
　　慧光菩薩言：“世尊，愚癡之人不能護法；我今修智，故能護法。” 
　　平等菩薩言：“世尊，取怨親相不能護法；我今平等，故能護法。” 
　　法行菩薩言：“世尊，不知眾生諸根境界，不能護法；我今知之，故能護法。” 
　　神通王菩薩言：“世尊，見我我所不能護法；我今不見。故能護法。” 
　　師子吼菩薩言：“世尊，不知佛性，不能護法；我今知之，故能護法。” 
　　彌勒菩薩言：“世尊，若遠菩提，不能護法；我今已近，故能護法。” 
　　功德聚菩薩言：“世尊，若無無量功德聚者，不能護法；我今已有，故能護法。” 
　　文殊師利言：“世尊，如是等語悉是謬語。何以故？如來世尊坐于道場菩提樹下不得一法，汝云何言‘我當護法’？世尊，我于諸法不取不舍，為眾生故修集悲心，不護不舍。” 
　　爾時，佛贊文殊師利言：“善哉！善哉！善男子，如來昔坐菩提樹下實無所得，無所得故便從中起。” 
　　文殊師利言：“如來真實坐于道場菩提樹耶？何故而言從坐而起？世尊，如來若坐菩提樹下，如來世尊則有二相：一者、如來，二者、菩提。如來世尊已離二相。” 
　　佛言：“善男子，菩提、眾生一切法性等無差別，一味一性。如來坐于菩提樹下見如是法，是故名為逮得菩提。我都不見離菩提外別有一法，見一切法皆悉平等。而是平等不入于數，是故平等名為無礙，以是因緣，如來名為一切無礙。善男子，若能如是見如來者，是人即得如來解脫；得解脫已，則能如是真實知見。” 
　　說是法時，海慧菩薩所將眷屬諸菩薩等，歡喜踴躍，各作是言：“我等今者得大利益，現見釋迦牟尼如來，及見文殊師利菩薩！世尊，隨是經典所住世界，當知其土得大利益。若有供養是經典者，及有受持讀誦、書寫、廣說其義，亦得利益。” 
　　爾時，世尊告諸菩薩言：“汝今知得何等利益？” 
　　諸菩薩言：“世尊，我等當以如是之義咨問文殊。”諸菩薩言：“文殊師利，云何名為得大利益？” 
　　文殊師利言：“有十利益。何等為十？佛出于世見已生信，既生信已聽受正法，聞正法已永壞疑心，壞疑心已得清凈命，得清凈命已不為利說法，彼聞法已發菩提心，既發心已堅固不退，心不退已如法而住，如法住已得無生忍。諸善男子，是名十利不可思議。” 
　　說是法時，三萬六千眾生發阿耨多羅三藐三菩提心；三千大千世界大地六種震動，出金色光。 
　　爾時，海慧菩薩白佛言：“世尊，是大乘經能多利益無量眾生。何以故？一切眾生因大乘故，得人天樂及涅槃樂。世尊，夫大乘者，何法攝取？何法利益？何法難得？何法障礙？何因緣故名為大乘？” 
　　佛言：“善男子，有一法攝取大乘，所謂初發菩提之心，既發心已修不放逸。復有一法，明信業果。復有一法，觀十二緣。復有一法，于諸眾生其心平等，樂修大慈。復有一法，謂不退失菩提之心。復有一法，所謂念佛。復有一法，如法住已念于正法。復有一法，以不退心念于眾僧。復有一法，不失道心念于凈戒。復有一法，遠離煩惱心念于舍。復有一法，欲得無量寂靜之身專念于天。復有一法，念欲安隱一切眾生。復有一法，勤行精進。復有一法，欲令眾生悉得解脫，得解脫已受于喜樂。復有一法，樂求正法。復有一法，遠離退心為眾說法。復有一法，于聽法者生愛念心。復有一法，于說法者樂為供養。復有一法，于正法中生藥樹想。復有一法，于自己身生大醫想。復有一法，至心專念護持正法。復有一法，紹隆三寶不令斷絕。復有一法，遠離懈怠。復有一法，所謂知足。復有一法，于一切財無貪慳想。復有一法，自持戒已能化毀禁。復有一法，自修忍已，能化眾生令離瞋心。復有一法，得少利益生大恩想。復有一法，少得恩分生大報想。復有一法，自持凈戒不輕毀禁。復有一法，破于憍慢。復有一法，至心求覓聽法之人。復有一法，離惡知識。復有一法，至心修善。復有一法，不隨他意。復有一法，調伏諸根。復有一法，于法師心如如來想。復有一法，不惜身命護持正法。復有一法，行于世法不為沾污。復有一法，不惜身命求于正法。復有一法，調伏眾生受苦不恨。復有一法，如來現在、若涅槃后，供養塔像等無有二。復有一法，眾生不請樂為善友。復有一法，于好物中心無貪著。復有一法，樂念出家。復有一法，樂稱人善。復有一法，樂求莊嚴菩提之法。復有一法，于同師同學心無嫉妒。復有一法，教化眾生發菩提心心無悔退。復有一法，覆藏他過。復有一法，求一切語。復有一法，求一切作。復有一法，所謂實語。復有一法，發言之后要終其事。復有一法，于善法所心無厭足。復有一法，隨所得物悉與人共。復有一法，善知魔界。復有一法，破壞憍慢修真實知。復有一法，心樂寂靜。復有一法，離我我所。復有一法，不自贊嘆。復有一法，隨俗而行。復有一法，修正命已樂于寂靜。復有一法，持凈戒已思惟善法。復有一法，修多聞已不生憍慢。復有一法，修善行已即住初地。復有一法，修空三昧觀于法性。復有一法，得供養已其心不高。復有一法，樂說世者不與同止。復有一法，得如法物與同學共。復有一法，真實方便。復有一法，一切知已不生貪想。復有一法，未學學已心不生悔。復有一法，既學知已心不輕慢。復有一法，遇罵辱已心不生瞋。復有一法，供養罵辱其心無二。復有一法，聞說正法稱贊善哉。復有一法，為欲具足六波羅蜜常求莊嚴。復有一法，信心不退。復有一法，為菩提道求于莊嚴。復有一法，受供養已常凈己心，為令施主得大利益。復有一法，具足七財。復有一法，能破眾生貧窮困苦。復有一法，以善方便調伏眾生。復有一法，以四攝法攝取眾生。復有一法，不與眾生而共諍訟。復有一法，聞法之時，于法師所不求其短。復有一法，未得無上沙門果證心不生悔。復有一法，常行世間，不為八法之所染污。復有一法，常觀己過。復有一法，于舉罪者不生瞋恚。復有一法，見世間法其心生舍。復有一法，不誑善友。復有一法，先凈其心教他令凈。復有一法，不為利養受持凈戒。復有一法，為增善法修集寂靜。復有一法，為于善法修凈莊嚴。復有一法，為凈功德而修莊嚴。復有一法，為凈智慧而修莊嚴。復有一法，修集無想三昧方便。復有一法，如法而忍。復有一法，修三解脫。復有一法，知處非處。復有一法，修舍摩他，為欲莊嚴毗婆舍那。復有一法，知于解脫。復有一法，觀于三世等。復有一法，謂不分別一切法界。復有一法，一切法性不生不滅。菩薩摩訶薩觀是百法，如是名為攝取大乘。”  
大方等大集經卷第十 海慧菩薩品第五之三  
　　爾時，世尊復告海慧菩薩言：“善男子，有二法利益大乘：一者、樂念佛法，二者、樂離聲聞。復有二法：一者、擁護解脫，二者、能演說法。復有二法：一者、求菩提心，二者、調伏眾生。復有二法：一者、觀菩提心猶如幻相，二者、觀諸眾生悉無有我。復有二法：一者、不舍菩提之心，二者、觀法平等。復有二法：一者、凈于善根，二者、無作無凈。復有二法：一者、為善法故而修莊嚴，二者、畢竟。復有二法：一者、自身畢竟，二者、眾生畢竟。復有二法：一者、內凈，二者、外凈。復有二法：一、不作罪，二、作已悔。復有二法：一、能布施，二、不求報。復有二法：一、平等施，二、能回向。復有二法：一者、持戒，二者、不求善果。復有二法：一、不自譽，二、不毀他。復有二法：一者、忍辱，二者、軟語。復有二法：一者、于貪不貪，二者、于瞋不瞋。復有二法：一者、為于善法勤修精進，二者、不輕懈怠。復有二法：一、身寂靜，二、心寂靜。復有二法：一、求禪支，二、調伏心。復有二法：一、樂在禪定，二、不厭欲界。復有二法：一者、求法，二者、樂法。復有二法：一者、樂觀法，二者、欲法。復有二法：一者、樂求善友，二者、恭敬供養。復有二法：一、至心聽，二、至心受。復有二法：一、數咨問，二、如法住。復有二法：一者、知法，二者、知義。復有二法：一者、聞已無厭，二者、知已無厭。復有二法：一者、修善，二者、離惡。復有二法：一者、樂說正法，二者、于受法者生憐愍心。復有二法：一者、于法無慳吝心，二者、說時無有食想。復有二法：一者、至心聽，二、至心受。復有二法：一、離五蓋，二、修七覺。復有二法：一者、喜，二者、樂。復有二法：一者、知已，二者、知時。復有二法：一、信果報，二、作善業。復有二法：一者、不斷圣性，二者、實語。復有二法：一者、如說而住，二者、不藏如來功德。復有二法：一者、凈身，二者、遠離三不善根。復有二法：一者、觀身猶如草木，二者、為凈心故修行善法。復有二法：一者、凈口，二者、遠離四過。復有二法：一者、觀一切法悉不可說，二者、觀聲如響。復有二法：一者、凈心，二者、遠離無明嫉妒邪見。復有二法：一者、內凈，二者、外無行處。復有二法：一者、修慈，二者、遠離親怨之想。復有二法：一、觀眾生猶如虛空，二者、修慈。復有二法：一者、不舍悲心，二者、求善不悔。復有二法：一者、能調不調，二者、調時不悔。復有二法：一者、持法，二者、護持法者。復有二法：一者、樂法，二者、護法。復有二法：一者、稱揚人善，二者、樂藏他過。復有二法：一者、離貪，二者、離瞋。復有二法：一者、不舍眾生，二者、修舍。復有二法：一者、念佛，二者、知無念處。復有二法：一者、觀身，二者、求三十二相。復有二法：一者、念法，二者、化諸眾生令住法中。復有二法：一者、觀無貪處，二者、于貪者所生于悲心。復有二法：一者、念菩薩僧，二者、依無退僧。復有二法：一者、觀于無僧，二者、擁護四沙門果。復有二法：一者、念戒，二者、知菩提心不可宣說。復有二法：一者、觀戒無住，二者、護毀禁者。復有二法：一者、念施，二者、施已無悔。復有二法：一者、遠離煩惱，二者、離煩惱故演說正法。復有二法：一者、念天，二者、樂寂靜。復有二法：一者、具足念心，二者、擁護亂心。復有二法：一者、功德莊嚴，二者、智慧莊嚴。復有二法：一者、觀無造作，二者、樂修善法。復有二法：一者、無縛，二者、縛者解脫。復有二法：一者、遠離誑心，二者、至心清凈。復有二法：一者、知恩，二者、念恩。復有二法：一者、說一切過，二者、而遠離之。復有二法：一者、自修圣行，二者、化他令行。復有二法：一者、愿求善法，二者、心無厭足。復有二法：一者、遠離惡法，二者、親近善法。復有二法：一者、請佛說法，二者、至心聽受。復有二法：一者、知一切法不生不滅，二者、說字句義。復有二法：一者、知無眾生，二者、以己善根與眾生共。復有二法：一者、遠離諸相，二者、深求三十二相。復有二法：一者、觀空，二者、將護眾生。復有二法：一者、修集無愿，二者、及愿眾生。復有二法：一者、修一切善，二者、愿諸眾生同修善根。復有二法：一者、智慧無礙，二者、受諸有身。復有二法：一者、不動，二者、不悔。復有二法：一者、慚，二者、愧。復有二法：一、樂寂靜，二、求靜法。復有二法：一者、修集無諍三昧，二者、觀無眾生。復有二法：一者、少欲，二者、知足。復有二法：一者、覆藏他罪，二者、顯露己過。復有二法：一者、觀十二因緣，二者、深信。復有二法：一者、無我，二者、無眾生。復有二法：一者、防自煩惱，二者、壞他煩惱。復有二法：一者、觀無作無受，二者、樂修善法。復有二法：一者、觀生死過，二者、不斷生死。復有二法：一者、自樂生死，二者、化諸眾生令度生死。復有二法：一者、求波羅蜜，二者、求已無處。復有二法：一者、求智，二者、化他令同己智。復有二法：一者、不求供養，二者、為供養故造作諸業。復有二法：一者、于有恩處常欲報之，二者、于恩無恩等而報之。復有二法：一者、修不放逸，二者、修無緣慈。復有二法：一者、入于出家，二者、既出家已心生愛樂。復有二法：一者、自成功德，二者、于無德者生憐愍心。復有二法：一者、修于身念，二者、無有念處。復有二法：一者、念于受處，二者、無有念處。復有二法：一者、念于心處，二者、無有念處。復有二法：一者、念于法處，二者、無有念處。復有二法：一者、遠離不善之法，二者、親近能生善法。復有二法：一者、遠離已生惡法，二者、護持已生善法。復有二法：一者、為令未生善法得生，二者、為令增廣而擁護之。復有二法：一者、獲大神通，二者、得已教化眾生。復有二法：一者、安住法界，二者、遍見諸佛世界。復有二法：一者、信心不動，二者、化不信者令同己信。復有二法：一者、凈心，二者、教化狂亂之人。復有二法：一、勤精進，二、化懈怠。復有二法：一者、具足無礙智慧，二者、化彼無明眾生。復有二法：一者、觀界，二者、觀緣。復有二法：一者、求智莊嚴，二者、其心不悔。復有二法：一者、觀諸煩惱，二者、出煩惱已了知解脫。復有二法：一者、一切法解脫，二者、煩惱不合三界。復有二法：一者、莊嚴菩提，二者、修學菩提。復有二法：一者、盡智，二、無生智。復有二法：一者、觀圣道方便，二者、觀生死方便。復有二法：一者、畢竟道，二者、知退轉道。復有二法：一者、如法而住，二者、于諸法中不生著見。復有二法：一者、從緣生滅，二者、從緣解脫。復有二法：一、知魔業，二、知已離。復有二法：一者、于恚生忍，二者、于忍生愛。復有二法：一者、為菩提故而修莊嚴，二者、雖修莊嚴心無貪著。復有二法：一者、不舍煩惱，二者、不舍修善莊嚴。復有二法：一者、知處非處，二者、以諸善根回向菩提。復有二法：一者、觀菩提心猶如幻相，二者、修向無上菩提莊嚴。復有二法：一者、觀諸眾生及以菩提等無差別，二者、知諸眾生因緣菩提而得解脫。復有二法：一者、知法無生，二者、為善法故而修莊嚴。復有二法：一者、不可說法而能宣說，二者、一切眾生悉同一乘。 
　　“復有三法：一者、初發菩提之心，二者、親近善友心不生悔，三者、修集大悲心不退轉。復有三法：一者、破壞慳吝，二者、惠施一切，三者、攝取菩提。復有三法：一者、具足凈戒，二者、調伏毀禁，三者、回向菩提。復有三法：一者、心不瞋恨，二者、調瞋恚者，三者、回向菩提。復有三法：一者、于生死中心無悔退，二者、甘樂營他所作事業，三者、回向菩提。復有三法：一者、得三昧定，二者、不生憍慢，三者、回向菩提。復有三法：一者、求于多聞，二者、得已不生憍慢，三者、回向菩提。復有三法：一者、生緣，二者、法緣，三者、無緣。復有三法：一者、自悲，二者、悲他，三者、離自他悲。復有三法：一者、為于自利修集智慧，二者、以是智慧轉化眾生，三者、自利利他。復有三法：一者、知過去已盡，二者、知未來無生，三者、知現在無住。復有三法：一者、為正定者修集慈心，二者、為邪定者修集悲心，三者、為不定者修集解脫。復有三法：一者、凈身，二者、凈口，三者、凈意。復有三法：一者、修不凈觀為壞貪欲，二者、修慈為壞瞋恚，三者、觀十二因緣為壞無明。復有三法：一者、安，二者、樂，三者、知足。復有三法：一者、聞已能持，二者、能廣分別文字句義，三者、觀察罪過。復有三法：一者、具足七財，二者、能大法施，三者、能施眾生。復有三法：一者、實義，二者、真義，三者、不誑義。復有三法：一者、自知，二者、知他，三者、知時。復有三法：一者、五陰法陰平等，二者、諸界法界平等，三者、諸入法入平等。復有三法：一者、修空，二者、無相，三者、無愿。復有三法：一者、不謗因果，二者、方便生法皆從因緣，三者、和合因緣而得名字。復有三法：一者、信佛不可思議，二者、信法不生誹謗，三者、信僧良祐福田。復有三法：一者、遠離貪欲，二者、遠離瞋恚，三者、遠離愚癡。復有三法：一者、世諦，二者、第一義諦，三者、不著二諦。復有三法：一者、遠離煩惱，二者、遠離憍慢，三者、于福田所禮拜供養。復有三法：一者、不染欲界，二者、不著色界，三者、于無色界不生憍慢。復有三法：一者、供養不喜，二者、毀辱不恚，三者、離世八法。復有三法：一者、藏覆諸根，二者、解了諸根，三者、寂靜諸根。復有三法：一者、趣向善地，二者、離善地障，三者、觀善地德。復有三法：一者、至心，二者、凈心，三者、凈莊嚴。復有三法：一者、學戒戒，二者、學心戒，三者、學慧戒。復有三法：一者、受樂不生貪逸，二者、受苦不生惱恚，三者、不苦不樂修集于舍。復有三法：一者、轉因不造作故，二者、轉于煩惱不觀相故，三者、轉于三世無愿求故。復有三法：一者、眼空，二者、色寂靜，三者、受無住處。復有三法：一者、藏戒，二者、護定，三者、觀慧。復有三法：一者、憶持念法，二者、思惟觀法，三者、如法而住。復有三法：一者、音聲因緣聲聞解脫，二者、十二因緣緣覺解脫，三者、六度因緣菩薩解脫。復有三法：一者、施，二者、大施，三者、畢竟施。復有三法：一者、護法，二者、護持正法，三者、護持大乘。復有三法：一者、行于生死，二者、觀其罪過，三者、知已遠離。復有三法：一者、至心聽法破除五蓋，二者、常樂寂靜，三者、如法而住。復有三法：一者、依義，二者、依法，三者、依智。復有三法：一者、求多聞已樂于寂靜，二者、樂寂靜已思惟善法，三者、善思惟已知法平等。復有三法：一者、親近智者，二者、咨問多聞，三者、護于善人。復有三法：一、無貪心為人說法，二、見聽法者慈心視之，三者、一心觀于菩提。復有三法：一者、視諸眾生其心平等，二者、觀心平等，三者、觀佛平等。復有三法：一者、過去已盡，二者、未來不合，三者、現在不住。復有三法：一者、觀苦無常，二者、諸法無我，三者、涅槃寂靜。復有三法：一者、聞已堅持，二者、三昧堅持，三者、智慧堅持。復有三法：一者、犯已不覆，二者、悔先所犯，三者、至心護戒。復有三法：一者、破壞疑心，二者、破壞悔心，三者、破障礙心。復有三法：一者、善欲，二者、離談世事，三者、樂于寂靜。復有三法：一者、忍甚深法，二者、說甚深義，三者、解種種義。復有三法：一者、具足聲忍，二者、具思惟忍，三者、具于順忍。復有三法：一者、智慧方便，二者、大慈，三者、精進堅牢。善男子，菩薩具足如是等法，能利益大乘。 
　　“善男子，復有四法障礙大乘。何等為四？一者、聽不應聽，二者、不欲聽受菩薩法藏，三者、行諸魔業，四者、誹謗正法。復有四法：一者、貪欲，二者、瞋恚，三者、愚癡，四者、不樂求法。復有四法：一者、嫉他得利，二者、于財慳貪，三者、樂誑法師，四者、不樂親近見善知識。復有四法：一者、于善知識生惡友想，二者、于惡知識生善友想，三者、非法法想，四者、法非法想。復有四法：一者、不樂惠施，二者、施已生悔，三者、施已觀過，四者、不念菩提心。復有四法：一者、為欲而施，二者、為瞋而施，三者、為癡而施，四者、為怖畏而施。復有四法：一者、為名字施，二者、為本而施，三者、為善友施，四者、為勝故施。復有四法：一者、不至心施，二者、不自手施，三者、不現見施，四者、輕慢施。復有四法：一者、下物施，二、少物施，三者、不至心施，四者、輕慢施。復有四法：一者、毒施，二者、刀施，三者、不凈施，四者、無利益施。復有四法：一者、見持戒者生瞋恚心，二者、見毀禁者生愛念心，三者、隨惡友語，四者、不念施戒。復有四法：一者、非法求利，二者、如法得財不與人共，三者、斷他供養，四者、心不知足。復有四法：一者、為貪利養故攝持威儀，二者、為利養故下聲而語，三者、其心諂曲，四者、邪命自活。復有四法：一者、于同學所生瞋恚心，二者、于同乘者生瞋恚心，三者、不知魔業，四者、樂說他過。復有四法：一者、憍慢不聽正法，二者、不能恭敬法師，三者、不能禮拜父母師長善友，四者、意隨惡業。復有四法：一者、覆他功德，二者、廣說他過，三者、增長憍慢，四者、瞋恚堅固。復有四法：一者、懈怠，二者、不樂聽聞善語，三者、不隨順語，四者、住于非法。復有四法：一者、不調，二者、不凈，三者、不藏，四者、不忍。復有四法：一者、不喜聞受無上善法，二者、樂在城邑聚落村屯，三者、毀破禁戒樂受供養，四者、不能調伏根門。復有四法：一者、不能攝取眾生，二者、不能調伏眾生，三者、不能護持正法，四者、樂說法師過罪。復有四法：一者、不修信心，二者、不能觀察眾生罪過，三者、不觀惡知識過，四者、不觀疑心罪過。復有四法：一者、不觀內，二者、不觀外，三者、無慚，四者、無愧。復有四法：一、不知恩，二、不報恩，三者、背恩，四者、樂邪見。復有四法：一者、誹謗圣人，二者、將護世人，三者、不信福田，四者、呵毀法施。復有四法：一者、不凈身業，二者、不護口業，三者、不舍意業，四者、厭悔大乘。復有四法：一者、為破和合而作兩舌，二者、于師和尚出瞋恚語，三者、為壞利益作無義語，四者、欺誑人天而生妄語。復有四法：一者、不護戒因，二者、亂禪定因，三者、不信后世，四者、樂著世事。復有四法：一者、粗穬，二者、憍慢，三者、樂說世間，四者、常樂睡眠。復有四法：一者、假菩薩名而受供養，二者、不能瞻視病苦之人，三者、不種善子，四者、不向菩提。復有四法：一者、自輕，二者、輕法，三者、輕福，四者、數念聲聞、辟支佛乘。復有四法：一者、貪身，二者、貪心，三者、貪命，四者、貪戒。復有四法：一者、貪房舍，二者、貪檀越，三者、貪邪見，四者、貪破戒。復有四法：一者、多作，二者、多語，三者、多受，四者、多視。復有四法：一者、我見，二者、邪見，三者、斷見，四者、常見。復有四法：一者、不作，二者、作已轉，三者、心悔，四者、不樂。復有四法：一者、不向道地，二者、不修禪定，三者、退失智慧，四者、不樂方便。復有四法：一者、障礙于法，二者、障礙善業，三者、煩惱隱礙，四者、魔業障礙。善男子，如是等法名障大乘。” 
　　說是法時，四萬四千人天發阿耨多羅三藐三菩提心，二萬八千菩薩得無生法忍，三千大千世界大地六種震動。虛空之中無量天人，異口同音作如是言：“善哉！善哉！世尊，今日如來大師子吼，憐愍眾生開大乘門。世尊，若有眾生于是法中得少分者，即得斷除三惡道苦，漸漸當得無量法寶。譬如有人于村邑外見大寶聚，見已憐愍，即還入村告語眾人：‘誰欲斷貧，當與我俱？’是人說時，或有信者，或不信者。其中信者，即與相隨俱至寶所，隨意采取即破貧苦，而是寶聚亦無增減，亦不念言‘聽是人取、不聽彼人’、‘破是人貧、不破彼人’、‘聽是持去、不聽彼持’。如來世尊亦復如是，于無量世勤求如是無上法寶，求已得見生大憐愍，以大梵音語諸眾生：‘若有欲壞生死貧窮，當至心聽。’有諸眾生薄福不信，則不能壞生死貧窮。其中信者，隨任智力，取聲聞乘、辟支佛乘、菩薩大乘，是大寶聚亦無增減。若有至此寶聚之中，乃至不能取一寶者，是人常住三惡道中。若有能取一字一句，乃至一念受持之者，是人能壞生死貧窮，何況取是大乘經典一品、二品，及其具足聽受讀誦，為人解說！” 
　　爾時，世尊贊諸天人：“善哉！善哉！諸天子，若有受持如是經典，是人則具一切善法，頂戴如來無上佛智，是大智聚，能大利益無量眾生。” 
　　爾時，世尊以偈頌曰：  
　　“諸乘之中大乘最，　猶如虛空無邊際， 
　　　遠離一切生死有，　趣菩提樹無障礙。 
　　　若能清凈其心意，　所有惠施于一切， 
　　　至心受持清凈戒，　趣菩提樹無障礙。 
　　　于諸眾生心平等，　常觀煩惱諸罪過， 
　　　能勝一切下劣乘，　調伏眾生于大乘。 
　　　若有至心受讀經，　具足寂靜戒忍辱， 
　　　具足智慧壞魔眾，　憐愍眾生趣道樹。 
　　　莊嚴慈悲乘四禪，　智慧利刀摧魔眾， 
　　　道樹下觀十二緣，　起已愍眾說大乘。 
　　　十方眾生乘大乘，　乘無增減如虛空， 
　　　大乘神通叵思議，　是故如來修集之。 
　　　安住念處嚴正勤，　如意為足根勢力， 
　　　游八正路采覺寶，　是故如來趣道樹。 
　　　其心寂靜離煩惱，　壞破諸闇獲智光， 
　　　是故梵天及帝釋，　敬禮如來乘大乘。 
　　　具足六度六神通，　具善方便修三脫， 
　　　能壞諸魔及邪見，　是故如來乘大乘。 
　　　若有具足諸善根，　及以成就不善根， 
　　　有信則得破煩惱，　是故大乘難思議。 
　　　所有一切世間法，　及以無上出世法， 
　　　若有學法無學法，　一切攝在大乘中。 
　　　若有眾生行惡道，　親近邪見惡知識， 
　　　憐愍是輩修方便，　為調伏故說大乘。 
　　　下劣不樂于大乘，　心迮不能壞人結， 
　　　常求自樂舍余人，　聞說大乘生恐怖。 
　　　若有智者具力勢，　憐愍眾生作利益， 
　　　聞說大乘心歡喜，　壞眾苦惱心不悔。 
　　　若欲了知眾生行，　一切眾生諸界根， 
　　　菩薩一念能通達，　是故大乘難思議。 
　　　得身寂靜相莊嚴，　得口寂靜眾樂聞， 
　　　得心寂靜具神通，　如是皆因趣大乘。 
　　　若有人能行大乘，　是則不斷三寶種， 
　　　能為眾生作利益，　破壞貧窮諸苦惱。 
　　　能到十方諸世界，　現見無量佛世尊， 
　　　如是趣向大乘者，　是人即得無量福。 
　　　一切世間無能勝，　趣向無上大乘者， 
　　　具足大力壞魔眾，　是故大乘難思議。 
　　　得色得力大自在，　梵釋轉輪圣王身， 
　　　若有乘此大乘者，　是人受于三界樂。 
　　　施已終不生悔心，　所重之物不吝著， 
　　　舍身自施修慈悲，　是故大乘難思議。 
　　　持戒精進樂梵行，　能以神力障日月， 
　　　不貪著身善果報，　修如是乘調眾生。 
　　　說法有受不受者，　于是不生瞋愛心， 
　　　身心勤修大精進，　為得難得之大乘。 
　　　能得無上大法王，　亦得難忍之忍辱， 
　　　無量劫中受苦惱，　為得大乘勝一切。 
　　　勤作利益多眾生，　身口意業悉柔軟， 
　　　修集慈悲及神通，　為住大乘大利益。 
　　　了知法界生住滅，　無我無諍調諸根， 
　　　若能安住于大乘，　即受安樂如先佛。 
　　　具足念心及精進，　四如意足大神力， 
　　　依止正法及真義，　皆由樂住于大乘。 
　　　具足無上無所畏，　能師子吼無上尊， 
　　　微妙相好自莊嚴，　皆由樂住于大乘。 
　　　具足三種之神通，　調伏教化于眾生， 
　　　其心寂靜無憍慢；　若行大乘具忍辱， 
　　　具足梵音聲微妙，　一切眾生甚樂聞。 
　　　若樂修集大乘者，　是人善解眾生語， 
　　　所作諸業為凈土，　不久當得無邊身。 
　　　若有至心聽是法，　當受無邊無上樂， 
　　　能游虛空達邊際；　能知大海水幾渧， 
　　　不能演說大乘德，　是故是乘難思議！”  
　　爾時，世尊復告海慧菩薩：“善男子，若欲受持如是等經，欲自寂靜其深心者，應當受持門句、法句、金剛句。 
　　“至心觀察門句者，一切法中而作門戶，所謂阿字一切法門，阿者言無，一切諸法皆悉無常。波亦一切法門，波者即第一義。那亦一切法門，那者諸法無礙。陀亦一切法門，陀者性能調伏一切法性。沙亦一切法門，沙者遠離一切諸法。多亦一切法門，多者一切法如。迦亦一切法門，迦者一切諸法無作無受。娑亦一切法門，娑者一切諸法無有分別。伽亦一切法門，伽者如來正法甚深無底。阇亦一切法門，阇者遠離生相。曇亦一切法門，曇者于法界中不生分別。奢亦一切法門，奢者具奢摩他得八正道。佉亦一切法門，佉者一切諸法猶如虛空。叉亦一切法門，叉者一切法盡。若亦一切法門，若者諸法無礙。咃亦一切法門，咃者一切法是處非處。蠱亦一切法門，蠱者觀五陰已得大利益。荼亦一切法門，荼者一切諸法無有畢竟。迦亦一切法門，迦者身寂靜故得大利益。至亦一切法門，至者心寂靜故離一切惡。優亦一切法門，優者受持擁護清凈禁戒。蛇亦一切法門，蛇者善思惟。替亦一切法門，替者住一切法。修亦一切法門，修者一切諸法性是解脫。毗亦一切法門，毗者一切諸法悉是毗尼，毗尼者調伏己身。時亦一切法門，時者一切諸法性者不染污。阿亦一切法門，阿者一切諸法性是光明。娑亦一切法門，娑者修八正道。婆亦一切法門，婆者一切諸法非內非外。善男子，是名門句，能凈念心，能凈其心，知眾生根。 
　　“法句者，一切諸法解脫印，一切諸法無二印，一切諸法無常斷印，一切諸法無增減印，一切法等如虛空印，一切諸法五眼道印，一切法如虛空印，一切諸法無有分別如虛空印，一切諸法入法界印，一切法如印，一切諸法無去來現在如印，一切諸法本性凈印，一切法空印，一切法無相印，一切法無愿印，一切法無處無非處印，一切法苦印，一切法無我印，一切法寂靜印，一切法性無過咎印，一切諸法第一義攝取印，一切諸法如法性住印，一切諸法畢竟解脫印，一切諸法無時印，一切諸法過三世印，一切諸法味同一印，一切諸法性無礙印，一切諸法性無生印，一切諸法性無諍印，一切諸法性無覺觀印，一切諸法非色不可見印，一切諸法無屋宅印，一切諸法無對治印，一切諸法無業果印，一切諸法無作無受印，一切諸法無出滅印。善男子，是名法句。如是法句，即是過去、未來、現在諸佛菩提。如是法印句，攝取八萬四千法聚。善男子，若能如是觀法聚者，即能獲得無生法忍。善男子，若有未種善根之人，聞是法已，即得種之壞于魔業。善男子，若如是觀，即能獲得無盡器陀羅尼。如是等法悉能攝取八萬四千三昧、八萬四千眾生行性，是名法句。 
　　“金剛句者，其身不壞猶如金剛。何以故？法性不壞故。智慧之性能破無明，是故智慧名金剛句。五逆之罪壞一切善，是故五逆名金剛句。不凈之觀能壞貪欲，是故不凈名金剛句。慈心之觀能壞瞋恚，是故慈心名金剛句。觀十二緣能壞愚癡，是故觀緣名金剛句。一眾生心攝取一切眾生之心，名金剛句。一眾生心一切眾生心悉皆平等，名金剛句。一切佛一佛皆悉平等，名金剛句。一福田一切福田無盡平等，名金剛句。一切諸法如虛空等，名金剛句。一切諸法等同一味，名金剛句。一切諸法及以佛法平等無二，名金剛句。金剛三昧能壞一切諸魔惡業，名金剛句。如來妙音壞諸惡聲，名金剛句。觀無生滅過生老死，名金剛句。善男子，如是等法名金剛句，名堅牢句，名不壞句，名不破句，名平等句，名為實句，名無二句、不退轉句、大寂靜句、無能作過句、不增不減句、無有有句、無有法句、真句、有句、不謗佛句、依法句、共僧句、如爾句、分別三世句、勇健句、梵句、慈句、心句、虛空句、菩提句、不低句、法相句、無相句、心意識無住句、波旬句、破魔句、無上句、無勝句、廣句、行己境界句、入佛境界句、無覺觀句、于法界所不分別句、無句句。善男子，若有菩薩能解如是等句義者，必當坐于菩提樹下，金剛師子法座之上。” 
　　說是法時，八千菩薩得入法門陀羅尼，亦獲一切眾生平等三昧。 
　　爾時，十方諸來菩薩，以妙香華種種伎樂，供養于佛，說偈贊曰：  
　　“我今敬禮無上尊，　能知一切眾生聲， 
　　　說相無相實一相，　而得妙相三十二。 
　　　若有眾生一一心，　平等攝諸眾生心， 
　　　說行無行實一行，　是故我禮無上尊。 
　　　如來真實知因果，　故為眾生說業報， 
　　　真如法界非有無，　是故我贊無上尊。 
　　　一切眾生無覺觀，　其心本凈無有貪， 
　　　從因緣故生貪欲，　是故我禮真智因。 
　　　我見佛身種種色，　而如來身實無色， 
　　　愍眾故示無色色，　我禮人中師子王。 
　　　一切福田入一田，　而是一田無增減， 
　　　不動法界不轉移，　是故我禮人象王。 
　　　觀諸眾生心如幻，　諸法菩提亦復然， 
　　　知一切法皆平等，　是故我禮無平等。 
　　　觀諸法界悉平等，　故說諸法無一二， 
　　　非有非無是解脫，　是故我禮斷二見。 
　　　日月可說墜落地，　猛風可說索系縛， 
　　　須彌可說口吹動，　不可說佛有二語。 
　　　實語真語及凈語，　身心清凈如虛空， 
　　　世法不染如蓮華，　是故我禮無上尊。 
　　　若有能贊如是德，　即獲如是之功德， 
　　　我為如是諸功德，　敬禮如是功德聚。”  
　　時，諸菩薩既贊嘆已，白佛言：“世尊，夫大寶者，所謂佛也。佛出世者即是樂出，佛出世者即是信出，佛出世者即是念出，佛出世者即是智出，佛出世者即是施、戒、忍、精進、禪定、慧出，佛出世者即是慈出、悲喜舍出，佛出世者即是十二因緣法義智出，佛出世者即是念處、正勤、如意、根、力、覺道一切善法出。” 
　　爾時，眾中有一菩薩名曰慧聚，白佛言：“世尊，生老病死出于世者即是佛出，無明愛出即是佛出，貪恚癡出即是佛出，一切疑網煩惱出者即是佛出。何以故？若如是等法不出世者，佛以何緣出現于世？” 
　　佛言：“善哉！善哉！善男子，實如所言。” 
　　爾時，海慧菩薩言：“世尊，若有不見如是等法，時如來為出于世、不出于世。” 
　　“善男子，菩薩初發菩提心時，真實不知如是等法，是故我為而宣說之。善男子，菩薩有四種：一者、初發菩提之心，二者、修行菩提之道，三者、堅固不退菩提，四者、一生當補佛處。發心菩薩見佛色相，見已即發菩提之心；修行菩薩見佛具足一切善法，見已即發菩提之心；不退菩薩見如來身及一切法皆悉平等；一生菩薩不見如來所有功德及一切法。何以故？所得慧眼了了凈故，斷二見故，凈智慧故。若不見凈不凈，不見非凈非不凈，是人即能明見如來。 
　　“善男子，我昔如是見燃燈佛，見已即得無生法忍，亦能了了知得無得；得已即時上升虛空，高七多羅樹；處空住已，了了得知一切法界，了了知已心無所住；無所住已，得六萬三昧門。時，燃燈佛即授我記：‘摩納，汝于來世當得作佛，號釋迦如來、應供、正遍知、明行足、善逝、世間解、無上士、調御丈夫、天人師、佛世尊。’我于爾時都不聞是授記音聲，亦無佛想及授記想。我于爾時三種凈慧，不見我想，不見佛想及授記想。復有三凈，不見于我，不見眾生及以正法。復有三凈，不見名，不見色，不見因。復有三凈，見一切陰悉入法陰，見一切界悉入法界，見一切入悉入法入。復有三凈，過去已盡，未來不生，現在不住。復有三凈，觀身如水月，觀聲不可說，觀心不可見。復有三凈，空無相愿。若如是見，即是真實見于授記。善男子，若有菩薩作如是見，是名實見。”  

   下一部：乾隆大藏經·大乘大集部·大方等大集經三十卷（第十一卷～第二十卷)  
 
 
    
   
乾隆大藏經·大乘大集部·大方等大集經         
    