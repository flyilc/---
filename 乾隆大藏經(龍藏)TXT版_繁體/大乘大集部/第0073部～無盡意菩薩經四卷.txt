  第0073部～無盡意菩薩經四卷         
   
  
   大乘大集部·第0073部   
無盡意菩薩經四卷   
劉宋涼州沙門智嚴共寶云譯      
  

無盡意菩薩經卷第一  
　　如是我聞。一時佛游王舍城如來行處寶莊嚴堂。是大功德之所修成。佛一切法本行果報。苞容無量諸菩薩眾。其所講宣悉是無量甚深之義。皆是如來神力護持。入無礙行微妙智門。其心歡喜得念進意。分別智慧無輕毀者。若有稱贊嘆其功德。盡未來世不可窮盡。如來正覺覺平等法。善轉法輪度無量眾。于一切法而得自在。知眾生意盡其根源。善為眾生斷諸習氣。雖為佛事心無所作。與大比丘六百萬人。悉是如來法王之子。善得解脫斷煩惱習。曉了甚深無生法忍。成就威儀其行端嚴。堪受供養為眾福田。善持諸佛所說教戒。復有菩薩摩訶薩眾。其數無量不可稱計不可思議不可宣說。是諸菩薩于一念頃。能過無量無邊佛剎。已曾供養過去諸佛。咨受妙法無有厭足。常勤教化無量眾生。善解方便智慧具足。其心安住無礙解脫。善除憶想取相戲論。近一切智悉是補處。其名曰電天菩薩。勝諍菩薩。日藏菩薩。勇健菩薩。離惡意菩薩。游行菩薩。觀眼菩薩。離闇菩薩。如是無量菩薩大士。德皆如是。  
　　爾時世尊入諸菩薩所行無礙諸法門經。所謂莊嚴諸菩薩道甚深佛法。十力無畏智慧成就。獲得自在總持印門。分別諸辯大神通門。轉不退轉無生法輪。通達諸法同于一相。于一相法不生分別。知諸眾生根性無礙。善能觀察諸法實相。破壞一切諸魔境界。入于通達善思惟門。能除一切煩惱諸見。無礙智慧善權方便。一切佛法平等無二。受持諸佛智慧之門。演說諸法如真實相。憶想取相入平等門。成就功德入深因緣。莊嚴佛身身口意業。念意進持顯示四諦。分別妙慧化聲聞故。身心寂靜化緣覺故。得一切智化大乘故。入一切法得自在智。贊嘆如來諸功德故。如是等門宣說開示教導分別。  
　　時佛說是大集經時。于此東方自然出現大金色光。照此三千大千世界靡不周遍。除佛光明其中所有日月釋梵護世天王。諸龍鬼神乾闥婆。阿修羅、迦樓羅、緊那羅．摩睺羅伽。所有光明悉不復現。諸墻壁等樹木叢林。小山大山。目真鄰陀山。鐵圍山。大鐵圍山。及國土中間其光徹照。若此世界所有地獄皆蒙其光。其中眾生光觸身時。除一切苦受微妙樂。爾時佛前大眾之中。其地自然出六十億凈妙蓮華。好香流布種種莊嚴。諸華雜色悅可眾心。其華各有億百千葉。以寶羅網彌覆其上。華質柔軟猶如天衣。其有觸者受妙快樂。是一一華所出諸香。遍滿三千大千世界。是世界中若天若人。所有諸香悉滅不熏。諸龍八部聞其香者。皆得妙喜漸離煩惱。爾時尊者阿難見是金色光明及諸蓮華白佛言。世尊。今此瑞應誰之所為。有是光明及諸蓮華。佛告阿難。有菩薩摩訶薩名無盡意。在此東方。與六十億諸菩薩俱。眷屬圍繞欲來至此故先現瑞。未久之間。時無盡意即以神力。感動此地令大震動。放無量光雨種種華。億那由他諸天人等。作百千伎樂。與六十億諸菩薩眾周匝圍繞來至佛所。至佛所已尋于佛前住虛空中高七多羅樹。合掌向佛出微妙音。其聲遍聞大千世界。即以偈頌而贊嘆佛。  
　　清凈永離垢　　勇健除諸欲 
　　能滅眾塵勞　　而得凈妙眼 
　　三垢荒穢等　　善斷吐洗滅 
　　一切皆無余　　稽首大慈覺 
　　除去諸怖畏　　善滅無明網 
　　十力圣主王　　邪論不能伏 
　　外道異見人　　皆悉懷怖畏 
　　猶如師子王　　獨步無所懼 
　　正覺凈光明　　無垢普照曜 
　　天人世間中　　能離一切闇 
　　除盡眾闇冥　　無有無明網 
　　其光常明凈　　如日出云霧 
　　眾生老死苦　　無有救護者 
　　為調是等故　　而受無量苦 
　　能生堅慈悲　　唯有等正覺 
　　猶如大醫王　　勤行療眾疾 
　　一切諸法本　　其性無有我 
　　譬如山谷響　　皆從眾緣生 
　　眾生本無性　　無作無受者 
　　而能為此故　　生于大慈悲 
　　諸有之淵海　　無明闇甚深 
　　其中多覺觀　　勇溢而波浪 
　　不從他聞法　　自然到彼岸 
　　如蓮華在水　　行世不染污 
　　秋月草木零　　盛熱河池竭 
　　比智知世法　　遷動不常住 
　　愚人所親近　　圣智所呵棄 
　　解法不牢固　　獨拔渡有流 
　　其面目開明　　譬如優缽羅 
　　微妙甚清凈　　過百千日月 
　　所有過去世　　及現在眾生 
　　一切所贊嘆　　如來悉堪受 
　　調不調伏故　　除熱得清涼 
　　是故我今日　　稽首無上尊 
　　度世增上福　　功德無有極 
　　如人中牛王　　頂禮佛福田  
　　爾時無盡意菩薩以如實贊贊嘆佛已從空中下。及六十億諸菩薩眾頂禮佛足。禮佛足已右繞三匝。于華臺上結加趺坐。  
　　爾時舍利弗白佛言。世尊。是無盡意菩薩摩訶薩。從何處來。佛號何等。世界何名。去此遠近。佛告舍利弗。汝可自問。無盡意當為汝說。時舍利弗。敬順佛教問無盡意。唯善男子從何處來。佛號何等。世界何名。去此遠近。無盡意言。唯舍利弗。有來想耶。舍利弗言。唯善男子我知想已。無盡意言。若知想者應無二相。何緣問言從何處來。唯舍利弗。有來去者為和合義。如和合想。是無合無不合。無合無不合即不去不來。不去不來者是圣行處。唯舍利弗。有來去者即是業相。如業相無作無非作。無作無非作即不去不來。不去不來者是圣行處。唯舍利弗。有來去者是國土相。如國土相。無國土無非國土。無國土無非國土即不去不來。不去不來者是圣行處。唯舍利弗。有來去者即是緣想。如緣想無緣無非緣。無緣無非緣即不去不來。不去不來者是圣行處。唯舍利弗。有去來者即因等生相。如因相。無因無非因。無因無非因即不去不來。不去不來者是圣行處。唯舍利弗。有去來者即是文字語言。如文字相。無文字無非文字。無文字無非文字即不去不來。不去不來者是圣行處。舍利弗言。唯善男子。汝今所說微妙事相。吾從昔來所未曾聞。向之所疑當還啟請。如主關人。若見空行若見擔者。即應詰問。汝所赍持悉是何物。若知種稷應收其稅。唯善男子。我等如是。從他聞法隨音聲解以自照心。是故我今應當咨稟。汝等大士。為護大乘出生無量聲聞緣覺。唯善男子。愿為分別說其來處。無盡意言。唯舍利弗。汝今自可咨請如來。如來當說斷汝疑網。  
　　時舍利弗。即白佛言。唯愿世尊。說是菩薩從何處來佛號何等世界何名去是遠近。若聞彼佛及世界名。則令無量無邊菩薩莊嚴菩提。佛告舍利弗。諦聽諦聽善思念之。吾今當說彼土功德及佛名號。汝聞是時勿懷疑懼。應當一心信受奉持。時舍利弗。聞是語已。贊言善哉善哉。世尊。愿時宣說。我當一心頂戴受持。佛告舍利弗。東方去此度十恒河沙國土微塵等世界。彼有世界名曰不眴。是中有佛號曰普賢如來應正遍知明行足善逝世間解無上士調御丈夫天人師佛世尊今現在。舍利弗。其土無有聲聞緣覺。乃至不聞二乘之聲。一切圣眾純是菩薩。已于過去久修德本。善業成備布施調伏。自守防護戒忍多聞。心不放逸安住功德。威儀成就忍力無礙。于無上道堅固精進。所修善根一切成就。諸禪解脫三摩婆提。游戲神通大智照明。善分別知一切諸法。所懷慈心等如虛空。大悲堅固拯濟眾生。常行喜心令彼同歡。所有舍心善滅憎愛。魔網諍訟悉使無余。善解眾生諸根所趣。隨其根量授與法財。其心平等如地水火風。能壞一切外道異論。摧伏敵陣建立勝幡。入深佛法十力無畏。于諸大眾心無所懼。常觀甚深十二因緣。離有無見行于中道。我及我所眾生壽命。養育士夫作者受者。斷常有無一切諸見。結縛因緣皆滅不起。總持王印而以印之。所有辭辯分別敷演。那由他劫說不可盡。得大神力感動無量無邊佛土。于諸佛土善能往來。斷除嗔怖憍慢放逸。其所演說如師子吼。一切眾生怨親中人。悉皆安止究竟涅槃。法云垂布以興雷震。三明解脫以為電光。無上法雨以為甘露。能惠法財三寶不斷。內外清凈譬如寶珠。相好殊勝最上無比。以諸善根瓔珞其身。佛法灌頂得補處位。善能分別諸眾生行。隨而調伏令得解脫。能凈道場坐師子座。于諸法中得無所畏。能自變形猶如佛身。一切佛事悉能示現。心得自在轉于法輪。舍利弗。彼土純有如是菩薩摩訶薩等以為眷屬。爾時大會聞佛稱贊彼菩薩眾功德智慧踴躍歡喜。以天優缽羅華。拘物頭華。波頭摩華。分陀利華。曼陀羅華。散無盡意及諸菩薩。異口同音作如是言。我等今日快得善利。得見如是諸正士等。禮拜供養恭敬圍繞。若有眾生聞其名者。亦得如是無量善利。若聞贊嘆稱其功德。悉皆當發無上道心。說是語時大會中有三百六十萬眾生發阿耨多羅三藐三菩提心。  
　　佛告舍利弗。彼佛世界無三惡道及其名字。亦無邪行越戒之名。又無女人慳貪嫉妒破戒嗔恚懈怠亂心愚癡之名。及以障礙蔭蓋集名。眾生根等無上中下。純是一乘無大小名。佛土無有凈穢之名。亦無三寶差別之稱。不聞饑渴飲食之聲。及我我所遮護之名。無諸魔網妄見集名。彼佛世界平坦廣大。一日月照周匝六十億百千那由他由延。是希有事是彼菩薩本愿所致。其土平正猶如手掌。琉璃眾寶雜廁共成。其地柔軟猶如天衣。若有觸者受微妙樂。寶樹莊嚴行伍相當。寶繩連綿以界八道。所有諸華常自開敷。亦無石沙荊棘穢惡。所有諸山純以眾寶而挍飾之。人天無別法喜禪味以為飲食。其土無有王者之名。唯除普賢如來法王。彼佛世尊及諸菩薩。不以文字而有所說。彼諸菩薩唯修觀佛。諦視無厭。目不曾眴。即便能得念佛三昧悟無生忍。是故彼土名曰不眴。云何念佛。謂不觀色相。出生種性過去凈業。是時心中不生自高。不觀現在陰界諸入。見聞覺知心意識等。無有戲論生住滅相。不取不舍不念不思。不觀思想及非思想。不分別想法想己想無一異想。境界功德內外中間。不起覺觀始終之念。不觀形貌威儀法式。不觀戒定智慧解脫解脫知見。十力無畏不共之法。正念佛者。不可思議。不造行不作想。無等等離思惟。無所念無思處。無陰入界生住滅想。無有處所非無處所。非動非住。非色非識非想非受非行。于識不生識知。于地水火風不生識知。眼色耳聲鼻香舌味身觸心法亦復如是。如是不緣一切境界。不生諸相我及我所。不起見聞覺知之想。究竟能到一切解脫。心心數法滅不相續。凈諸憶想非憶想等。善除愛恚滅因緣相。此彼中間悉斷無余。是法清凈無文字故。法無歡喜不動轉故。法無有苦不味著故。法無燋熱本寂滅故。法無解脫性舍離故。法無有身離色相故。法無受相無有我故。法無結縛寂無相故。法相無為無所作故。法無言教無識知故。法無始終無取舍故。法無安止無處所故。法無有作離受者故。法無有滅本無生故。心數思惟所緣住法。不取其相不生分別。不受不著不然不滅不生不出。法性平等猶如虛空。過于眼色耳聲鼻香舌味身觸心法。是名菩薩念佛三昧。菩薩得是念佛三昧。一切法中得自在智陀羅尼門。聞佛所說悉能受持終不忘失。亦得曉了一切眾生言辭音聲無礙辯才。舍利弗。彼普賢如來。不如此土以二因緣演說正見。所謂從他聞聲內正憶念。彼諸菩薩當見佛時。尋能分別諸深妙義。具足成就六波羅蜜。何以故。若不取色相即是具足檀波羅蜜。若除色相即是具足尸波羅蜜。若觀色盡即是具足羼提波羅蜜。若見色寂滅即是具足毗梨耶波羅蜜。若不行色相即是具足禪波羅蜜。若不戲論色相即是具足般若波羅蜜。是諸菩薩即觀佛時。尋具如是六波羅蜜得無生忍。舍利弗。諸佛世界嚴凈微妙。少有如彼普賢如來不眴世界。  
　　時舍利弗語無盡意。唯善男子。快哉仁者。汝等大士。得在彼土見普賢佛獲無量利。時無盡意語舍利弗。大德今者。頗欲得見不眴世界普賢世尊及大眾不。舍利弗言。唯然欲見。令此大眾增長善根。時無盡意。即入菩薩示現一切佛土三昧。入三昧已令此大眾及舍利弗。尋見彼土普賢如來及其大會。見是事已即從座起。合掌遙禮彼佛大眾。此會大眾以佛世尊及無盡意神通道力。得微妙華世所希有。其華色香未曾見聞。自然滿掬遙散東方。以用供養普賢如來。華尋遍至彼佛世界普賢如來及其大眾。彼諸菩薩見是華已白佛言。世尊。是華嚴麗世所希有。為從何處而來至此。彼佛答言。是無盡意在娑婆世界。是中亦有十方世界諸來菩薩。而共聚集能仁佛所。供養恭敬尊重贊嘆。聽佛世尊說大集經。是其大眾所散之華。彼諸菩薩復白佛言。其佛世界在何方面去是遠近。彼佛答言。諸善男子。在此西方去是佛土十恒河沙世界微塵等國。彼有世界名曰娑婆。諸菩薩言。愿樂欲見釋迦文佛及其大眾。爾時普賢如來尋放大光。其明徹照此佛世界。彼諸大眾因佛光明。悉得遙見娑婆世界釋迦文佛及諸大眾。見已歡喜合掌恭敬作如是言。希有世尊。其土菩薩一切大眾。從何所來而作此集。遍滿其界間無空處。彼佛答言。諸善男子。其諸大眾悉從十方無量世界而來集會。咨啟聽受甚深妙法。  
　　時舍利弗問無盡意。誰字仁者為無盡意。無盡意言。唯舍利弗。一切諸法因緣果報名無盡意。所以者何。一切諸法不可盡故。舍利弗言。唯善男子。愿仁當說無盡法門。無盡意言。唯舍利弗。初發無上菩提心時已不可盡。所以者何。發菩提心不離煩惱故。發心相續不悕余乘故。發心堅固不參外論故。發心不壞魔不沮故。發心恒順善根增長故。發心至常有為法無常故。發心不動一切諸佛安慰護助故。發心勝妙離衰損故。發心安止不戲論故。發心無喻無相似故。發心金剛壞諸法故。發心無盡無量功德悉成就故。發心平等利眾生故。發心普覆無別異故。發心鮮明性常凈故。發心無垢智慧明了故。發心善解不離畢竟故。發心廣快慈如虛空故。發心曠大悉能容受諸眾生故。發心無礙智慧通達故。發心遍至大悲不斷故。發心不斷善解立愿故。發心為歸諸佛所贊故。發心殊勝二乘宗仰故。發心深遠一切眾生所不知故。發心不敗不破佛法故。發心安隱善與眾生諸快樂故。發心莊嚴一切功德悉成就故。發心善察智慧成就故。發心增長隨意施與故。發心如愿戒清凈故。發菩提心普及怨親具忍辱故。發心難壞具精進故。發心寂滅具禪定故。發心無毀具智慧故。發心無愿增長大慈故。發菩提心住根堅牢增長大悲故。發心和悅增長大喜故。發心不動增長大舍故。發心任重諸佛所受故。發心不絕三寶不斷故。唯舍利弗。菩薩如是為一切智發菩提心。豈可盡耶。舍利弗言。唯善男子。譬如虛空不可窮盡。為一切智發菩提心。不可得盡亦復如是。無盡意言。唯舍利弗。佛戒無盡。因戒發心故不可盡。佛定無盡。因定發心故不可盡。佛慧無盡。因慧發心故不可盡。佛解脫無盡。因解脫發心故不可盡。佛解脫知見無盡。因解脫知見發心故不可盡。唯舍利弗。如來戒定智慧解脫解脫知見其性無盡。因是五眾發菩提心。豈可盡耶。如來十力四無所畏十八不共法無盡。因如是等故發菩提心是故無盡。唯舍利弗。舉要言之。一切如來悉皆無盡。因是發心故不可盡。三寶不斷故無有盡。眾生性無盡故無盡。如實智無盡故無盡。隨諸眾生無量心行智無盡故無盡。回向無上無盡故無盡。教化眾生無盡故無盡。無盡智無生故無盡。離性無生故無盡。知一切法本性無盡故無盡。唯舍利弗。是名菩薩發菩提心不可盡也。  
　　復次舍利弗。是菩薩心清凈無盡。心清凈者不作諂故。不作諂者無奸詐故。無奸詐者善分別故。善分別者無邪命故。無邪命者心清白故。心清白者常正一故。常正一者性殊勝故。性殊勝者無輕毀故。無輕毀者滅諸曲故。滅諸曲者心質直故。心質直者入平正故。入平正者心堅實故。心堅實者不可壞故。不可壞者性牢固故。性牢固者不可動故。不可動者無所依故。無所依者除我心故。除我心者無伴等故。無伴等者息呰蔑故。息呰蔑者作善業故。作善業者無呵責故。無呵責者消過失故。消過失者不熱惱故。不熱惱者性真實故。性真實者無虛誑故。無虛誑者如說行故。如說行者能善作故。能善作者無瑕疵故。無瑕疵者不錯謬故。不錯謬者無所滯故。無所滯者不退轉故。不退轉者觀眾生故。觀眾生者大悲根深故。大悲根深者善化眾生不疲惓故。善化眾生不疲惓者不求己樂故。不求己樂者不貪利養故。不貪利養者不染愛故。不染愛者緣諸法故。緣諸法者觀羸劣故。觀羸劣者見眾生故。見眾生者常擁護故。常擁護者為歸依故。為歸依者無垢累故。無垢累者善觀察故。善觀察者無譏論故。無譏論者心純善故。心純善者。不動搖故。不動搖者善清凈故。善清凈者常精進故。常精進者內清凈故。內清凈者常鮮明故。常鮮明者無垢染故。唯舍利弗。其凈心者能斷慳惜。亦化他人令斷慳惜。其凈心者能斷破戒。亦化他人令斷破戒。其凈心者能斷嗔恚。亦化他人令斷嗔恚。其凈心者能斷懈怠。亦化他人令斷懈怠。其凈心者能斷亂心。亦化他人令斷亂心。其凈心者能斷愚癡。亦化他人令斷愚癡。舍利弗。凈心如是能斷一切諸不善法。安諸眾生于善法中。是故名曰菩薩凈心不可得盡。  
　　復次舍利弗。菩薩摩訶薩心行清凈亦不可盡。何以故。菩薩行施時。一切皆見舍諸所有。菩薩行戒亦不可盡。一切皆見持諸禁戒頭陀正行威儀無犯。菩薩行忍亦不可盡。一切皆見于諸眾生心無恚礙。菩薩行進亦不可盡。一切皆見于諸善法精勤修集。菩薩行禪亦不可盡。一切皆見于諸禪定無有錯亂。菩薩行慧亦不可盡。一切皆見修習多聞。是名菩薩行施行戒行忍行進行禪行慧。菩薩修行慈悲喜舍亦不可盡。一切皆見利益拔苦歡喜踴躍善斷愛恚。是名菩薩慈悲喜舍。菩薩所行三業清凈。離身三惡及口四過。心離三惡。所謂貪欲嗔恚邪見。菩薩修學多聞無盡不吝惜故。菩薩修行無吝惜者集一切智故。菩薩修集一切智者勸余菩薩發道心故。勸余菩薩發道心者修行安止于善根故。修行安止于善根者愿向無上菩提道故。愿于無上菩提道者攝取一切諸佛法故。攝取一切諸佛法者四事攝取故。菩薩修行四事攝者懺悔諸罪故。菩薩修行悔過法者發露諸惡故。菩薩修行發露諸惡者回向一切諸功德故。菩薩回向諸功德者積聚無量諸珍寶故。積聚無量諸珍寶者勸請諸佛故。勸請諸佛者攝取諸法故。攝取諸法者行大士法故。行大士法者能為眾生作重任故。為諸眾生作重任者不舍堅牢諸莊嚴故。不舍堅牢諸莊嚴者成就眾生一切善事故。  
　　復次舍利弗。菩薩摩訶薩有四行無盡。何等為四。菩薩心行無盡。法施無盡。教化無盡。善根無盡。是為菩薩四行無盡。菩薩復有四行無盡。何等為四。樂在空閑攝持威儀無有厭足。常樂聚集無量功德而無厭足。多求學問廣知諸義而無厭足。常愿無上菩提智慧而無厭足。是名菩薩四行無盡。菩薩復有四行無盡。何等為四。覺校計無盡。覺稱量無盡。覺思惟無盡。覺觀法無盡。是為菩薩四行無盡。菩薩復有四行無盡。何等為四。覺垢因無盡。覺白法無盡。呵諸煩惱無盡。贊嘆白法無盡。是名菩薩四行無盡。菩薩復有四行無盡何等為四。觀諸陰盡無盡。觀諸界盡無盡。觀諸入盡無盡。觀因緣盡無盡。是名菩薩四行無盡。菩薩復有四行無盡。何等為四。說無常行無盡。說苦行無盡。說無我行無盡。說寂滅涅槃無盡。是名菩薩四行無盡。舉要言之。菩薩所行一切無盡。向一切智。尊一切智。仰一切智。一切智無盡。以是因緣菩薩所行悉皆無盡。是名菩薩心行無盡。  
　　復次舍利弗。是菩薩心畢竟無盡。何以故。其所思惟乃至一念常緣菩提心不疲惓。專趣諸地過生死故。畢竟增長到彼岸故。畢竟本行轉勝增上故。畢竟離負攝勝法故。畢竟無等具足一切諸佛法故。畢竟所緣增長善法故。畢竟能到過心行處故。畢竟莊嚴無疲厭故。畢竟修行吉祥菩提種種苦行悉成就故。畢竟不望不求己樂故。畢竟隨順無諸惡故。畢竟調伏住圣法故。畢竟不雜離煩惱故。畢竟難施不吝頭目故。畢竟難戒擁護犯禁故。畢竟難忍忍無力勢諸過惡故。畢竟難進專修苦行舍二乘故。畢竟難定心不味著諸禪定故。畢竟難慧不著一切諸善根故。發行能到一切善事悉成就故。畢竟遠離憍慢增上慢勝慢我慢下慢憍慢邪慢善分別故。畢竟能舍施諸眾生不求報故。畢竟不驚觀深佛法故。畢竟增進不停滯故。畢竟無盡常精進故。畢竟不誑必為眾生作重擔故。又畢竟者。調柔眾生。慈覆利益諸賢善人。悲心救拔諸行惡者。恭敬尊長。護無護者。歸無歸者。照無照者。依無依者。伴無伴者。直諸曲者。善不善者。無奸奸者。凈邪命者。恩于恩者及無恩者不知恩者。利不利者。實虛謗者。不憍憍者。不毀作者。軟語教呵。諸作惡者。護邪行者。見行方便不以為過。于諸受者等心恭敬。于余菩薩常行誘導。以柔軟語而演教誨。樂在空處修行善法。離諸利養不惜身命。無有邪念心寂滅故。言無邪諂攝口過故。不以邪業而求利益。其心少欲常知足故。心調柔和無垢穢故。回在生死具善根故。能忍諸苦為眾生故。是為大士一切畢竟而不可盡。是菩薩心。生死煩惱永不能壞。何以故。是心增長諸功德故。含受一切諸眾生故。成就無盡妙智慧故。大德。是名菩薩摩訶薩畢竟無盡。  
　　爾時舍利弗。語無盡意菩薩摩訶薩言。唯善男子。頗復更有無盡法不。無盡意言有。菩薩修行檀波羅蜜不可窮盡。何以故。菩薩摩訶薩行施無量。所謂須食與食具足命辯色力樂故。須飲與飲離渴愛故。須衣與衣具清凈色除無慚愧故。須乘與乘得一切樂具神通故。須燈與燈具足佛眼清凈故。須音樂者施與音樂具足天耳清徹故。須香與香身出具足微妙香故。須鬘與鬘具陀羅尼七覺華故。須涂香末香悉施與之。具戒定慧熏涂身故。須種種味隨意與之。味相成就故。無依止者施與依止。能為眾生具足救護為歸依故。須敷具者悉施與之。具足究竟斷除陰蓋。成就梵天賢圣諸佛妙床座故。須座與座具足三千大千世界以為道場。金剛座處悉成就故。隨其所須悉能與之。成就菩提諸所須故。隨病施藥得無老死。甘露法藥悉成就故。須仆使者皆給與之。自在智慧得具足故。若以金銀琉璃頗梨真珠珂貝璧玉珊瑚種種諸珍用惠施者。具足大人三十二相故。能以種種瓔珞施者。具足八十隨形好故。若以象馬車乘施者。具足大乘故。若持園林以布施者。具諸禪支故。若持妻子以布施者。具足無上道法愛故。若以倉庫谷財施者。具足諸善法寶藏故。以閻浮提若四天下隨意施者。具足法王得自在故。以諸樂具持用施者。具足無量法樂樂故。若持腳足以布施者。法足具成進至道場故。若以手施。具足法手安撫眾生令得樂故。若以耳鼻用施與者。具足諸根悉通利故。若以眼目持用施者。為欲具足無礙法眼故。若以頭施。于三界中具足殊勝一切智慧故。若以血肉持用施者。諸不堅牢具堅牢故。若以髓腦持用施者。具金剛身得不壞故。菩薩不以邪命求財而行布施。不逼眾生強求他物轉以施人。無恐怖施。無羞恥施。無慳惜施。如其所許無損減施。無不愛施。畢竟常施。無不畢竟施。無諛諂施。無奸詐施。不疑業報施。無邪命施。無愚癡施。無不信施。無不解施。無疲難施。無依著施。無選擇施。無異相施。不求受者施。無有眾生不堪受者持戒犯戒無增減施。于受者所不望報施。不求名施。不毀譽施。無慢非慢施。無熱惱施。不悔心施。不自贊施。無雜穢施。不望業報施。無定處施。無有嗔怒垢愛等施。有來乞者不惱害施。無輕易施。不[卑*頁]面施。不撩擲施。無不故施。無手不與施。無不常施。無斷絕施。無嫉慢施。無齊限施。如其所許不貿易施。無有堪任不堪任施。無非福田施。不輕小施。不贊多施。無衰耗施。不求后生施。不求自在得財寶施。不求釋梵護世天王轉輪圣王諸果報施。不愿聲聞緣覺乘施。不求王子得自在施。不為一世故施。無厭足施。無不回向一切智施。無不凈施。無不時施。無刀毒施。無惱眾生施。菩薩行施。不為智者之所輕笑。何以故。觀空寂行施。是故無盡。無作所熏施。是故無盡。出三有相施。是故無盡。不取處施。是故無盡。為解脫果是施無盡。為伏眾魔是施無盡。為斷結愛是施無盡。為增上施是故無盡。善分別施是故無盡。助菩提施是故無盡。正回向施是故無盡。莊嚴道場解脫果施是故無盡。是施無邊是故無盡。是施無壞是故無盡。是施不斷是故無盡。是施廣大是故無盡。是施無住是故無盡。是施無伏是故無盡。無等等施是故無盡。是施進趣一切種智是故無盡。唯舍利弗。是名菩薩修行布施而不可盡。  
　　爾時舍利弗語無盡意言。善哉善哉。唯善男子。仁已快說菩薩摩訶薩修行檀波羅蜜而不可盡。唯愿仁者當說菩薩尸波羅蜜如諸菩薩所得無盡尸波羅蜜。無盡意言。唯舍利弗。菩薩戒眾六十七事清凈修治亦不可盡。何等六十七。于諸眾生不起惱害。于他財物不生竊盜。于他婦女中不生邪視。于諸眾生無有欺誑。初不兩舌于自眷屬知止足故。無有惡口忍粗穬故。無有綺語常善說故。于他樂事不貪嫉故。初無嗔恚忍惡言故。正見不邪賤余道故。深信于佛心不濁故。信順于法善觀法故。信敬于僧尊重圣眾故。五體投地志念佛故。五體投地思惟法故。五體投地宗敬僧故。堅持禁戒。一切無犯。乃至小禁不放舍故。持不缺戒不依余乘故。持不穿戒離惡處生故。持不荒戒不雜諸結故。持不污戒專長白法故。持甚深戒隨意回向得自在故。持贊嘆戒智者不呵故。持純善戒正念知故。持不呵戒一切戒不散故。持善堅戒防護諸根故。持名聞戒諸佛所念故。持知足戒無不厭故。受少欲戒。斷貪惜故。持性凈戒身心寂滅故。持阿蘭若戒。離憒鬧故。持圣種戒不求他意故。持威儀戒一切善根得自在故。持如說戒人天歡喜故。持慈心戒護眾生故。持悲心戒能忍諸苦故。持喜心戒心不懈怠故。持舍心戒離愛恚故。持自省戒心善分別故。持不求短缺戒護他心故。持善攝戒善守護故。持惠施戒教化眾生故。持忍辱戒心無恚礙故。持精進戒不退還故。持禪定戒長諸禪支故。持智慧戒多聞善根無厭足故。持多聞戒博學堅牢故。持親近善知識戒助成菩提故。持遠離惡知識戒遠離惡道故。持不惜身戒觀無常想故。持不惜命戒勤行善根故。持不悔戒心清凈故。持不邪命戒心行清凈故。持不焦戒畢竟清凈故。持不燒戒修善行業故。持無慢戒心下不憍故。持不掉戒遠離諸欲故。持不高戒心平直故。持柔和戒心無抵突故。持調伏戒無惱害故。持寂滅戒心無垢穢故。持順語戒如說行故。持化眾生戒不離攝法故。持護正法戒不違如實故。持如愿成就戒于諸眾生心平等故。持親近佛戒愿求如來無上戒故。持入佛三昧戒具足一切諸佛法故。舍利弗。是名菩薩六十七事凈治戒眾而不可盡。  
　　又舍利弗。菩薩無盡清凈戒中無有倚著。所謂破我人眾生壽命養育士夫色受想行識地水火風。是凈戒中無眼色相。耳聲鼻香舌味身觸意法等相。亦無身心。是戒定相一向不共故。是戒分別相方便緣一切法故。是戒空相得無相際不雜三界故。是戒不作無生忍故。是凈戒中無有已作今作當作。是清凈戒過去不滅未來不來現在不住。又舍利弗。是凈戒中心凈無垢識不止住思不親近。是清凈戒不依欲界不近色界不住無色界。是清凈戒舍離欲塵除嗔恚礙滅無明障。是清凈戒不斷不常不逆因緣。是清凈戒無有我相舍我所相不住身見。是清凈戒不取假名不住色相不雜名色。是清凈戒不系于因不起諸見不住疑悔。是清凈戒不住貪嗔癡不著善根。是清凈戒不惱不熱寂滅離相。是清凈戒不斷佛種求正法故。不斷法種不分別法性故。不斷僧種修無為故。  
　　舍利弗。持凈戒者相續不斷故不盡。所以者何。凡夫戒者在所受生是故有盡。人中十善盡故有盡。欲界諸天福報功德盡故有盡。色界諸天禪無量心盡故有盡。無色界天所入諸定盡故有盡。外道仙人所有諸戒退失神通盡故有盡。一切聲聞學無學戒入涅槃際盡故有盡。辟支佛戒無大悲心盡故有盡。舍利弗。菩薩凈戒皆無有盡。何以故。于是戒中出一切戒。如種無盡果亦無盡。是菩提種不可盡故。如來戒禁亦無有盡。以是故諸大士等所持諸戒皆不可盡。舍利弗。是名菩薩修持凈戒而不可盡。  
　　爾時舍利弗語無盡意言。善哉善哉。善男子。仁已快說菩薩尸波羅蜜而不可盡。唯愿仁者。當說菩薩羼提波羅蜜。如諸菩薩所得無盡羼提波羅蜜。無盡意言。唯舍利弗。菩薩具三十二事。修行忍辱亦不可盡。何等三十二。斷諸結故當知是忍。不生害故當知是忍。無有纏故當知是忍。無有惱故當知是忍。無覆蔽故當知是忍。無有嗔故當知是忍。無忿諍故當知是忍。無斗訟故當知是忍。于諸塵界心不異故當知是忍。護自他故當知是忍。順菩提心故當知是忍。善思惟故當知是忍。無二想故當知是忍。識業報故當知是忍。莊嚴身故當知是忍。口演凈言故當知是忍。心清凈故當知是忍。心堅牢故當知是忍。言語自在故當知是忍。不憶想故當知是忍。善分別心故當知是忍。護他心故當知是忍。修梵世行故當知是忍。受人天報故當知是忍。身相勝故當知是忍。具妙梵音故當知是忍。除諸過患故當知是忍。斷諸荒穢故當知是忍。斷一切不善根故當知是忍。殺諸結賊故當知是忍。于惱害眾生得超越故當知是忍。具足一切佛法故當知是忍。舍利弗。是名菩薩三十二事修行忍辱而不可盡。  
　　舍利弗。云何為忍。若見罵者默受不報。善知音聲如響相故。見有呵責默而受之。善知身相如影像相故。見有嗔者心不懷恨。善知心法如幻相故。忿不報忿心清凈故。聞有稱名心不生愛不自高故。聞不稱名心不生礙功德具足故。若遇榮利不生喜悅善自調故。若遇衰耗不生掛礙心寂滅故。見有稱者心不驚動善知分別故。見有毀者心不縮沒其心廣大故。見有譏者其心不下善安住故。見有譽者其心不高不傾動故。若遇樂事心不歡逸觀有為法無常相故。若遇苦事心不疲惱為眾生故。世法不染不依止故。忍受諸苦見危逼者以身伐故。忍節節支解具足覺支故。眾苦加身悉能堪受具佛身相故。忍他過患善作業力故。示現燒熱修諸苦行伏外道故。現入諸道出過釋梵護世諸天故。是名菩薩之忍辱也。  
　　又畢竟忍者無有諍訟。何以故。若見他罵我能忍者。如是忍者是觀二相非畢竟忍。若言誰罵我者。如是忍辱是法功德非畢竟忍。若罵眼耶。如是忍者是觀入相非畢竟忍。耳鼻舌身若罵意耶。如是忍者是觀諸入非畢竟忍。若無罵者。如是忍辱是觀無我非畢竟忍。若知假名。如是忍者是觀響相非畢竟忍。彼之與我二俱無常。如是忍者是觀無常非畢竟忍。彼是顛倒我無顛倒。如是忍者是觀高下非畢竟忍。彼不勤行我是勤行。如是忍者是觀勤懈非畢竟忍。彼住惡道我住善道。如是忍者是觀善惡非畢竟忍。我忍無常不忍有常。我能忍苦不受諸樂。我忍無我不忍有我。我忍不凈不忍于凈。如是忍者。是觀有對非畢竟忍。我忍于空不忍諸見。我忍無相不忍諸覺。我忍無愿不忍于愿。我忍無作。不忍于作。我忍結盡不忍結在。我忍于善不忍不善。我忍出世不忍在世。我忍無諍不忍于諍。我忍無漏不忍于漏。我忍白法不忍黑法。我忍寂滅不忍生死。如是忍者是觀相對非畢竟忍。  
　　云何名為畢竟忍耶。若入空寂。不與諸見和合不倚著空。是諸見等亦復皆空。如是忍者是無二相是畢竟忍。若入無相不與諸覺和合。不倚無相是覺皆空。如是忍者。是無二相是畢竟忍。若入無愿不與愿合。不倚無愿是愿皆空。如是忍者是無二相是畢竟忍。若入無作不與作合。不倚無作是作皆空。如是忍者是無二相是畢竟忍。若入盡結不與結合。不倚盡結諸結皆空。如是忍者是無二相是畢竟忍。若入于善不與不善和合。不倚于善不善皆空。如是忍者。是無二相是畢竟忍。若入出世不與世合。不倚出世在世皆空。如是忍者是無二相是畢竟忍。若入無諍不與諍合。不倚無諍是諍皆空。如是忍者是無二相是畢竟忍。若入無漏不與漏合。不倚無漏諸漏皆空。如是忍者是無二相是畢竟忍。若入白法不與黑合。不倚白法黑法皆空。如是忍者是無二相是畢竟忍。若入寂滅不與生死和合。不倚寂滅生死皆空。如是忍者是無二相是畢竟忍。若性不自生不從他生不和合生。亦無有出不可破壞。不可壞者是不可盡。如是忍者是畢竟忍。無作非作。無所倚著。無分別。無莊嚴。無修治。無發進。終不造生。若無生者是不可盡。如是忍者是無生忍。無生忍者是不出忍。不出忍者是畢竟忍。如是菩薩修行是忍得受記忍。舍利弗。是名菩薩行忍無盡。說是忍時。一切大眾贊無盡意言。善男子。善哉善哉。快說此忍。言已即雨種種希有諸華末香涂香無數雜衣幢幡寶蓋。以用供養于無盡意。百千伎樂于上空中自然出聲作如是言。若有眾生欲得如來甚深忍者。聞作是說不應驚怖。時諸華香雜衣幡蓋普遍充溢。滿此三千大千世界。  
　　爾時佛告無盡意言。善男子。汝所供養華香等物。可自求器除去摒擋。無盡意言。唯然世尊。我今當以神通之力即身為器。時無盡意。即入菩薩色身三昧。入三昧已一切所有供養之具悉入臍中。身界如故不增不減。爾時眾中有一菩薩名大莊嚴。問無盡意。善男子。所入三昧名為何等。而仁入已諸供養具悉入身中。身界如故而不增減。無盡意言。善男子。其三昧者名為一切色身三昧。大莊嚴言。是三昧定。頗復更有余力勢不。無盡意言。是三昧力。能令身界悉受三千大千世界所有色相。身界如故亦無增減。爾時眾中或有人天作是思惟。寧可得見是定力不。爾時佛知一切大眾人天所念。告無盡意。善男子。汝可示現是定神力。時無盡意菩薩摩訶薩。于是三昧久已通達。是故能以一切大眾十方諸來大菩薩等佛及圣僧悉內身中。爾時其身猶如大寶莊嚴世界。受諸菩薩摩訶薩等所有種種莊嚴之事。是時大眾悉自見形在無盡意菩薩身內。時無盡意示現如是大神通已。是時大眾各還如本。時大莊嚴菩薩摩訶薩問無盡意。善男子。我從昔來未曾見聞如是三昧神通變化。無盡意言。善男子。假使三千大千世界一切所有悉入我身猶無增減況于此耶。說是無盡忍辱現大神變時。七十六那由他天及人發阿耨多羅三藐三菩提心。萬二千菩薩摩訶薩得無生法忍。舍利弗。是名菩薩修行忍辱而不可盡。  
無盡意菩薩經卷第二  
　　爾時舍利弗。語無盡意言。善哉善哉。唯善男子。汝已快說菩薩羼提波羅蜜而不可盡。唯愿仁者。當說菩薩毗梨耶波羅蜜。如諸菩薩所得無盡毗梨耶波羅蜜。無盡意言。唯舍利弗。菩薩具足八事。修行精進而不可盡。何等為八。發大莊嚴而無有盡。積集勇進而不可盡。修行諸善而不可盡。教化眾生而不可盡。助道功德而不可盡。助無上智而不可盡。助無上慧而不可盡。集助佛法而不可盡。云何菩薩莊嚴無盡。于諸生死心不疲倦。不計劫數當成佛道。若干劫在而作莊嚴。若干劫在不作莊嚴。菩薩莊嚴所經劫數不可稱計。如從今日至生死。本為一日一夜。如是三十日為一月。十二月為一歲。于是百千萬歲。一發道心一見如來。如是發心。所見諸佛。如恒沙數。于爾所佛邊。方得知一眾生心行。如是遍知一切眾生心之所行猶不退沒。是則名曰不懈莊嚴無盡莊嚴。經于如是見佛發心。知他眾生心所行時。常修具足檀波羅蜜。尸波羅蜜。羼提波羅蜜。毗梨耶波羅蜜。禪波羅蜜。般若波羅蜜。修集一切助菩提法。具修相好十力無畏不共之法。具修一切諸佛法故。是名不懈莊嚴無盡莊嚴。若有菩薩聞作是說。不驚不怖不畏。當知是菩薩不懈精進。是名菩薩莊嚴無盡。云何菩薩勇進無盡。若三千大千世界滿中盛火。為見佛故。要當從是火中而過。若為聞法教化眾生安止眾生于善法故。亦應如是從火中過。是名菩薩勇進無盡。何因緣故。名曰勇進。常為他故。為靜他故。為調伏他故。為滅盡他故。常不懈慢堅牢不退。心善安止于大悲中常勤精進。而為眾生故名勇進。菩薩行時步步御心。悉向菩提常觀眾生為化度故。雖作是觀不起煩惱。是名菩薩勇進無盡。  
　　云何菩薩修習無盡。如所發起一切善心常愿菩提。是名菩薩修集無盡。何以故。以諸善根回向阿耨多羅三藐三菩提。初無盡故。舍利弗。譬如天雨一渧之水墮大海中。其渧雖微終無滅盡。菩薩善根愿向菩提。亦復如是無有滅盡。修集善根者。所謂正回向修集善根。為護眾生修集善根。為隨眾生諸所須故修集善根。為欲成就一切智故修集善根。是名菩薩修集無盡。  
　　云何菩薩教化無盡。眾生之性不可稱計。菩薩于中不應稱計。若言一日教化三千大千世界滿中眾生。如是計數乃至無量不可思議不可稱劫教化眾生者。雖作如是教化眾生。不可稱計不可思議。于眾生分猶未是教化百分千分百千分百千萬分。乃至算數譬喻所知眾生。何以故。是眾生性無量無邊不可稱計不可思議。若菩薩聞作是說。不驚不怖不畏。當知是菩薩勤修精進。是名菩薩教化無盡。云何菩薩助道無盡。菩薩所修助道功德無量無邊。菩薩于中不應限量。何以故。一切眾生所有功德。若去來現在。及聲聞緣覺所有功德。于佛世尊始是成就一毛孔功德。如是一一毛孔所有功德。乃至一切毛孔功德。聚集成就始成如來一隨形好。如是一一隨形好等。乃至一切隨形好功德。聚集成就如是成就如來一相。如是一一相至三十相。聚集如是三十相百倍功德。始成如來眉間毫相。乃至修集倍是毫相百千功德。始成如來無見頂相。是名菩薩助道功德無盡。云何菩薩助智無盡。菩薩所修助智無量無邊。菩薩于中不應限數。若三千大千世界所有眾生。如一信行所成就智。如是信行。比一法行所成就智。百分千分百千分百千萬分。乃至算數譬喻所不能及。若三千大千世界眾生悉為法行。比一八人所成就智。百分千分百千分百千萬分。乃至算數譬喻所不能及。若三千大千世界所有眾生悉為八人智。比一須陀洹所成就智。百分千分百千分百千萬分。乃至算數譬喻所不能及。若三千大千世界所有眾生。悉為須陀洹智。比一斯陀含所成就智。百分千分百千分百千萬分。乃至算數譬喻所不能及。若三千大千世界所有眾生。悉為斯陀含智。比一阿那含所成就智。百分千分百千分百千萬分。乃至算數譬喻所不能及。若三千大千世界所有眾生。悉為阿那含智。比一阿羅漢所成就智。百分千分百千分百千萬分。乃至算數譬喻所不能及。若三千大千世界所有眾生。悉為阿羅漢智。比一緣覺所成就智。百分千分百千分百千萬分。乃至算數譬喻所不能及。若三千大千世界所有眾生。悉成緣覺智。比一百劫菩薩所成就智。百分千分百千分百千萬分。乃至算數譬喻所不能及。若三千大千世界所有眾生。悉為百劫菩薩所成就智。比一得忍菩薩所成就智。百分千分百千分百千萬分。乃至算數譬喻所不能及。若三千大千世界所有眾生。悉為得忍菩薩所成就智。比一不退菩薩所成就智。百分千分百千分百千萬分。乃至算數譬喻所不能及。若三千大千世界。所有眾生悉得不退菩薩智。比一補處菩薩所成就智。百分千分百千分百千萬分。乃至算數譬喻所不能及。若無量無邊世界眾生。悉如補處所成就智。比一如來是處非處智。百分千分百千分百千萬分。乃至算數譬喻所不能及。總說如來諸力無畏不共之法亦復如是。若菩薩聞作是說。不驚不怖不畏。當知是菩薩勤行精進。是名菩薩助智無盡。云何菩薩助慧無盡。一切眾生所有心行不可窮盡。菩薩于中不應計數。若過去未來現在眾生所有心行。若有人于一念中。具如是等三世眾生所有心行。如是念念皆亦如是具諸心行。如一人心中所具心行。一切無量無邊眾生皆亦如是。若過去未來現在眾生。所有貪淫嗔恚愚癡及諸煩惱。若有一人于一念中。具如是等三世眾生所有煩惱。如是念念當亦如是。具諸煩惱無量無邊。如一人心中所具諸結。一切無量無邊眾生皆亦如是。菩薩于中生慧光明。一念慧光無諸塵翳。悉照過去未來現在眾生煩惱諸心所緣境界生住滅相無有遺余。是菩薩于諸眾生三世相應諸煩惱等無不盡知。舍利弗。譬如虛空無所不覆。菩薩慧光亦復如是無所不照。若菩薩聞作是說。不驚不怖不畏。當知是菩薩勤行精進。是名菩薩助慧無盡。  
　　云何菩薩修集助佛法無盡。菩薩所行修助佛法無量無邊。若菩薩于中不應限量。從初發心至坐道場。于其中間。修行具足六波羅蜜。修行具足諸助道法。如是一切發心修行一切善根不可稱計悉助佛法。是名菩薩修助佛法而無有盡。是名菩薩八事修行精進無盡。  
　　復次舍利弗。菩薩精進亦不可盡。若身善業若口善業若意善業常勤不住。何以故。菩薩所作精進。常與身口意相應。雖身口精進皆由于心。心為增上。云何菩薩心精進耶。所謂心始心終。云何心始。初發心故。云何心終。菩提心寂滅故。云何心始。于諸眾生起大悲故。云何心終。無我人故。云何心始。攝眾生故。云何心終。不取諸法故。云何心始。不厭生死故。云何心終。無三界故。云何心始。舍所有故。云何心終。無所輕故。云何心始。受持戒故。云何心終。不持戒故。云何心始。修行忍故。云何心終。無忿諍故。云何心始。發行諸善故。云何心終。獨不雜故。云何心始。修集定故。云何心終。心清凈故。云何心始。多聞無厭故。云何心終。善思惟故。云何心始。習問義故。云何心終。法無言說故。云何心始。求智慧故。云何心終。斷戲論故。云何心始。修四梵行故。云何心終。舍真智故。云何心始。具五通故。云何心終。具漏盡故。云何心始。發念處故。云何心終。念無思惟故。云何心始。發正勤故。云何心終。脫善不善故。云何心始。發如意分故。云何心終。具報得故。云何心始。發諸根方便故。云何心終。觀諸根法故。云何心始。集諸力故。云何心終。智不壞故。云何心始。發助菩提分故。云何心終。善知分別諸學方便故。云何心始。求助道法故。云何心終。無進趣故。云何心始。求寂滅故。云何心終。心永寂滅故。云何心始。發起慧故。云何心終。善知法故。云何心始。覺知因故。云何心終。善知因故。云何心始。從他聞故。云何心終。于諸法中無放逸故。云何心始。發嚴飾故。云何心終。知身性故。云何心始。莊嚴口故。云何心終。圣默然故。云何心始。行三脫故。云何心終。無所作故。云何心始。降四魔故。云何心終。舍結習故。云何心始。知方便故。云何心終。了于慧故。云何心始。善知發故。云何心終。善知度故。云何心始。知世俗故。云何心終。善知真諦故。是名菩薩心精進也。是心具足精進無盡故說始終。菩薩具足如是作相。而心未常住于作業。是菩薩于諸業相知而故作。云何菩薩知而故作。為諸善根故。為諸眾生修大悲故不離有為。為一切佛真妙智故不隨生死。是名菩薩摩訶薩毗梨耶波羅蜜而不可盡。說是法時。七十那由他諸天及人發阿耨多羅三藐三菩提心。三萬二千菩薩摩訶薩得無生法忍。  
　　爾時舍利弗。語無盡意言。善哉善哉唯善男子。仁已快說菩薩毗梨耶波羅蜜而不可盡。唯愿仁者。當說菩薩禪波羅蜜。如諸菩薩所得無盡禪波羅蜜。無盡意言。若菩薩摩訶薩以十六事修行禪定而無有盡。不與聲聞辟支佛共。何等十六。菩薩修定無有吾我。具足如來諸禪定故。菩薩修定不味不著。不求己樂故。菩薩修定行于大悲。斷諸眾生煩惱結故。菩薩修定增益諸禪觀。見欲界諸過患故。菩薩修定具諸通業。為知眾生諸心行故。菩薩修定其心柔軟。于眾生中得自在故。菩薩修定諸禪三昧善知入出。過于色界無色界故。菩薩修定其心寂滅。勝于二乘諸禪三昧故。菩薩修定更無有發。畢竟已作故。菩薩修定無諸衰耗。善斷除滅諸習氣故。菩薩修定常入智慧。過諸世間到彼岸故。菩薩修定為知眾生心。度脫一切諸眾生故。菩薩修定不斷三寶種。具足無盡諸禪定故。菩薩修定無有退失。其心常定無諸錯謬故。菩薩修定而得自在。具足一切諸善法故。菩薩修定內善思惟。斷入出息得勝智故。舍利弗。是名菩薩以十六事修行禪定而無有盡。不與聲聞辟支佛共。云何名為菩薩修定。具諸通智故。云何為通。云何為智。若見諸色相是名為通。若知一切色盡法性而不證盡是名為智。若聞音聲是名為通解了三世一切音聲無言辭相是名為智。若知一切眾生心行是名為通。若知心行悉皆滅盡不證于滅是名為智。若念過去是名為通。若知三世無有掛礙是名為智。若能遍至諸佛世界是名為通。若知佛界同虛空相是名為智。若求諸法無破壞相是名為通。若不見法是名為智。若不壞世間是名為通。若不雜行是名為智。若過梵釋護世天王是名為通。過于二乘學無學智。是名為智。是名菩薩修行禪定通智差別。  
　　唯舍利弗。菩薩若知一切眾生煩惱亂心。是故修集諸禪定法。助成住心。舍利弗。如是眾生煩惱心亂。菩薩于中。善修聚集助成禪定。令此禪定住平等心。是名菩薩修行禪定。若住眾生平等智中。是名為定。心行平等性相平等畢竟平等發行平等。是名為定。住于施戒忍辱精進禪定智慧及諸法等。是名為定。如定等者則眾生等。眾生等者則諸法等。入如是等是名為定。如是等定則等于空。等于空者則眾生等。眾生等者則諸法等。入如是等是名為定。如空等者則無相等。無相等者則無愿等。無愿等者則無作等。無作等者則眾生等。眾生等者則諸法等。入如是等是名為定。自心等故他心亦等。是名為定。一切等者。所謂利衰如地水火風。得是等心心如虛空。無有高下常住不動。所行威儀常定不轉。本性自爾不恌不高。自在無畏寂默無言。知義知法知時非時。隨世所行不雜于世。舍世八法滅一切結。遠離憒鬧樂于獨處。菩薩如是修行諸法。于諸禪定心安止住離世所作。是菩薩以方便慧入禪波羅蜜。入禪定時生大悲心為諸眾生是名方便。其心永寂是名為慧。入時念佛是名方便。不依止禪是名為慧。入時攝取一切善法。是名方便。不分別法性。是名為慧。入時趣向莊嚴佛身。是名方便。于佛法身不生分別。是名為慧。入時念佛聲如梵音。是名方便。于法性中無言說相。是名為慧。入時受持心如金剛。是名方便。思惟諸法本性不亂。是名為慧。入時不舍本所誓愿教化眾生。是名方便。于一切法思惟無我。是名為慧。入時思惟一切善根。是名方便。思惟善根性無所住。是名為慧。入時遍觀諸佛世界。是名方便。見諸佛界同于虛空。是名為慧。入時莊嚴菩提道場。是名方便。觀所莊嚴同于寂滅。是名為慧。入時欲轉無上法輪。是名方便。思惟法輪無轉不轉。是名為慧。入時一向修助覺分。是名方便。為知眾生諸熱惱心。是故修集如來禪定。知一切法相應不相應有相無相一切相續。隨順菩薩決定思惟。是名為慧。是名菩薩入于禪定方便慧也。如是菩薩。禪波羅蜜方便智慧。二事俱行得佛法器。一切諸魔不能破壞。說是法時。三萬二千菩薩得日燈三昧。何因緣故名日燈三昧。譬如日出。燈火月光星宿諸明悉不復現。菩薩大士得是定已。先所修智一切二乘學與無學。及余眾生所得諸智。皆亦如是悉不復現。是名日燈三昧。菩薩住于禪波羅蜜。即于無量百千種種諸禪三昧而得自在。今于此中當說少分。其名曰電燈三昧。凈三昧。月光三昧。凈莊嚴三昧。日光三昧。不可思議三昧。勇出三昧。照明三昧。無垢光明三昧。功德光明三昧。一切法中得自在三昧。吉道三昧。無憂三昧。堅稱三昧。勇出如須彌山等三昧。法炬三昧。法健三昧。法尊三昧。自在知一切法三昧。住法聚三昧。總持法凈三昧。隨知他心行三昧。法幢瓔珞三昧。燒一切煩惱三昧。破四魔力三昧。十力聲勇健三昧。無礙斷礙三昧。手燈三昧。施得名聞三昧。持地三昧。住無我如須彌山三昧。勝諸明智三昧。智焰三昧。生慧三昧。修禪三昧。無量自在三昧。心調伏無我無我所成就三昧。水月三昧。日聲三昧。無有高下如佛三昧。離相三昧。如善調象師子游戲三昧。念佛三昧。念法得智自在無礙三昧。無退不退三昧。不眴三昧。勝凈光無我三昧。空三昧。無相三昧。無愿三昧。住心平等三昧。金剛三昧。增上三昧。無能勝三昧。旋三昧。凈聲三昧。善分別三昧。離煩惱三昧。廣大如空三昧。入諸功德三昧。念意進覺三昧。勇慧三昧。辯無盡三昧。語無盡三昧。總持三昧。不忘三昧。善作三昧。觀一切世三昧。善知所樂三昧。生踴躍三昧。勇慈心凈三昧。大悲根本三昧。入喜三昧。舍離三纏三昧。法義三昧。法作三昧。智炬三昧。智海三昧。不波蕩三昧。一切心喜三昧。調伏三昧。解脫智三昧。已自在三昧。法場金剛幢三昧。蓮華三昧。蓮華增上三昧。離世法三昧。不動三昧。慧增上三昧。諸佛所念首楞嚴三昧。無諍三昧。火三昧。火明三昧。解脫勝智三昧。莊嚴佛身三昧。遍照三昧。入眾生心歡喜三昧。順助道三昧。莊嚴諸波羅蜜三昧。寶鬘三昧。與諸覺華三昧。與解脫果三昧。甘露三昧。速疾如風三昧。實際三昧。遮海濤三昧。山相搏三昧。廣大神足三昧。見無量諸佛三昧。聞持三昧。不亂三昧。一念智無量功德海凈三昧。如是等不可計那由他諸三昧。入禪波羅蜜時悉得清凈。舍利弗。是名菩薩修行禪定而不可盡。  
　　爾時舍利弗。語無盡意言。善哉善哉。善男子。仁已快說菩薩禪波羅蜜。唯愿仁者。當說菩薩般若波羅蜜。如諸菩薩所得無盡般若波羅蜜。善男子。般若波羅蜜。云何行云何入。無盡意言。唯舍利弗。般若波羅蜜。如聞修行善入思惟。舍利弗言。唯善男子。云何如聞修行。無盡意言。聞者具八十行。何等八十。欲修行順心行。畢竟心行。常發起行。親近善友行。無憍慢行。不放逸行。恭敬行。隨順教行。從善語行。數往法師所行。至心聽法行。善思惟行。不亂心行。勤進心行。生寶想行。起藥想行。除諸病行。念器行。進覺行。意喜行。入覺行。聞無厭行。增長舍行。調智行。親近多聞行。發歡喜行。身輕悅行。心柔和行。聞無疲倦行。聞義行。聞法行。聞威儀行。聞他說行。聞所未聞行。聞諸通行。不求余乘行。聞諸波羅蜜行。聞菩薩藏行。聞諸攝法行。聞方便行。聞四梵行。聞念正智行。聞生方便行。聞無生方便行。觀不凈行。思惟慈行。觀因緣行。觀無常行。觀苦行。觀無我行。觀寂滅行。觀空行。觀無相行。觀無愿行。觀無作行。作善行。持真實行。不失行。好惡住處防護心行。勤進無懈行。善分別諸法行。知諸煩惱非伴侶行。護諸善法自伴侶行。降伏煩惱非伴侶行。親近正法財行。斷諸貧窮行。智者所贊行。欣樂利根行。眾圣所勸行。令非圣者生歡喜行。觀諸諦行。觀陰過患行。思量有為多過患行。思義行。不作一切惡行。自利利他行。隨順增進諸善業行。進增上行。得一切佛法行。舍利弗。是名菩薩如其所聞具八十行。  
　　舍利弗。菩薩摩訶薩。行般若波羅蜜。具三十二事善入思惟。何等三十二。善入受持定。善入分別慧。善入心柔和。善入身獨行。善入十二緣。善入不斷。善入不常。善入因緣生法。善入無眾生無命無人。善入無來去住處。善入無進不斷因果。善入空不懈。善入無相不廢。善入無愿不舍。善入不證空無相無愿。善入生諸禪三昧。善入不隨禪定生。善入生諸通智。善入不證無漏法。善入內觀法。善入不證決定。善入思量有為法過患。善入不著有為法。善入觀一切眾生無我而不舍大悲。善入一切趣諸怖畏處。善入雖生諸趣非業故生。善入離欲。善入不證離欲法。善入舍所樂欲。善入不舍法樂。善入舍一切戲論諸覺。善入不舍方便諸觀。舍利弗。是名菩薩行般若波羅蜜三十二事善入思惟。  
　　又復善思惟者所謂善順句。善順句者是不始句。是不終句。是不住句。是無依句。是不動句。是不猗句。是平等句。是非等句。是真實句。是正真句。是不變句。是清凈句。是永寂句。是不然句。是不舉句。是不下句。是不滅句。是不增句。是不共句。是不戲論句。是如句。是不如句。是如非如句。是非如非不如句。是如實句。是三世平等句。是三際句。是不住色句。是不住受想行識句。是不住地大句。是不住水火風句。是不住眼界色界眼識界句。是不住耳界聲界耳識界句。是不住鼻界香界鼻識界句。是不住舌界味界舌識界句。是不住身界觸界身識界句。是不住意界法界意識界句。是念義句。是念智句。是了義經句。是念法句。是名菩薩善入思惟。  
　　又復善思惟者。所謂一切諸法。若我無我如是諸法隨順觀察。若知眾生無有我者。即是隨順觀察諸法。如是觀察即是善入思惟。如善思惟即是思惟生死涅槃同一法界。觀是二句無有差別。如是見者是名勤進善入思惟。若觀黑法及以白法二性平等無有差別。是名勤進善入思惟。若觀諸枙及以無枙不動不恃。是名勤進善入思惟。若菩薩起善思惟。為諸眾生而不舍離。于諸法相亦不分別。是名菩薩發善思惟。舍利弗。如聞行者。如是得入報善思惟是名為慧。  
　　舍利弗。菩薩慧者。有十六法不于中住。云何十六。不住無明行識名色六入觸受愛取有生老死乃至不住無明滅至生死滅。不住根本身見乃至不住六十二見。不住高下乃至不住世法利衰毀譽稱譏苦樂。不住慢慢增上慢勝慢我慢下慢憍慢邪慢乃至不住二十煩惱。不住因貪所起諸結。若粗若細若上中下。乃至不住貪欲所起一切諸結。不住癡闇覆蓋諸礙。乃至不住因癡所起一切諸結。不住淫欲愛濁。不住陰死煩惱天魔乃至不住因魔所起諸魔事等。不住我人眾生壽命養育士夫。乃至不住取眾生相。不住業障報障法障煩惱障諸見障乃至不住一切習氣。不住思想憶想分別想緣相想境界見聞覺知乃至不住一切諸結。不住隨眾生心行智乃至不住八萬四千法聚。不住慳貪布施破戒持戒嗔恚忍辱懈怠精進亂意禪定愚癡智慧乃至不住諸波羅蜜伴非伴等。不住定亂邪正善不善世間出世間可作不可作有漏無漏有為無為黑法白法生死涅槃乃至不住一切諸法伴非伴等。不住眾生異相諸乘異相佛界異相諸佛異相諸法異相圣眾異相乃至不住一切異相。不住知不知識不識世諦真諦乃至不住一切諸相。所謂菩薩思惟慧者。無聞無行無身無相無形無為。如是真慧。不住一切憶想思惟心作止住名字異相。舍利弗。是名菩薩真智慧者不住如是十六法中。  
　　舍利弗。云何菩薩慧者。處所具八方便。何等八。諸陰方便。諸界方便。諸入方便。諸諦方便。諸緣方便。三世方便。諸乘方便。諸法方便。云何諸陰方便。若說諸陰如沫如泡。如熱時焰。如芭蕉樹。如幻如夢。如呼聲響。如鏡中像。如影如化色。如水沫如水沫性。非我非眾生。非命非人。色亦如是。能如是知是名菩薩觀色方便。受喻如泡。想喻如焰。行如芭蕉。識喻如幻。如泡如焰如芭蕉幻性。無我無眾生。無命無人。受想行識亦復如是。能如是知。是名菩薩觀受想行識方便。諸陰如夢如響。如像如影。如化如化等性。無我無眾生無命無人。是諸陰等亦復如是。能如是知是名菩薩觀陰方便。所謂陰者即世間相。世間相者是可壞相。如可壞相即無常性。苦性。無我性。寂滅性。能如是知是名菩薩觀陰方便。云何菩薩知界方便。法界地界。水火風界。是法界中。無有堅相濕相熱相動相。法界眼界耳界鼻舌身意界。是法界中。無有見相聞相嗅相別相覺相知相。法界色界聲香味觸法。是法界中。無眼可見相。耳可聞相。鼻可嗅相。舌可別相。身可覺相。意可知相。法界眼識界。耳鼻舌身意識界。是法界中。無眼識知色。乃至無意識知法。法界色界法界非色作相。乃至法界亦復如是。法界我界無二無別。法界欲界色界無色界我界生死界涅槃界無二無別。法界虛空界。一切法界我界空界。無相無愿無作不出不生無所有等如涅槃。虛空涅槃。及一切法等。無有二。如是無量有為法界入無為界。能如是知如是說者。是名菩薩知界方便。  
　　云何菩薩觀入方便。如佛所說。眼空我空我所空。何以故。是眼性中。無我無我所。耳鼻舌身意空亦復如是。觀是入者見一切法。若善不善。無有二相。是名菩薩觀入方便。若眼入色。入若見眼色離欲。不證離欲法。是名菩薩觀入方便。耳入聲入鼻入香入舌入味入身入觸入意入法入。若見離欲不證離欲法。是名菩薩觀入方便。所謂入者。若圣入非圣入。云何圣入。若修集道。云何非圣入。不修集道。若菩薩住道。于不修道者生大悲心不舍入道。是名菩薩觀入方便。  
　　云何菩薩。觀諦方便。所謂甚深難入。云何難入。若苦智集智滅智道智。苦智者觀陰無生。集智者觀斷愛因。滅智者觀無明等諸煩惱無有和合。道智者得平等觀。于一切法無所倚著。菩薩若于四圣諦中作如是觀。而不取證為化眾生。是名菩薩觀諦方便。復有三諦。何等三。俗諦。第一義諦。相諦。云何俗諦。若世間所用語言文字假名法等。云何第一義諦。乃至無有心行。何況當有言語文字。云何相諦。觀一切相同于一相。一相者即是無相。菩薩隨順俗諦而不厭倦。觀第一義諦而不取證。觀諸相諦一相無相。是名菩薩觀諦方便。復有二諦。何等二。俗諦。第一義諦。何等俗諦。若說苦集道諦。若世間語言文字假名法等。云何第一義諦。若于涅槃法終不忘失。何以故。如與法界其性常故。菩薩隨俗不生厭倦。觀第一義而不取證。復有一諦。何等為一。于一切法無所倚著。為化眾生現有所著。是名菩薩觀諦方便。復次五陰苦。若見五陰苦相。是名為苦觀。苦即空是名苦智觀苦圣諦。若觀五陰諸煩惱愛因見因是名為集。若觀愛因見因。不取不著不希不求。是名集智觀集圣諦。若五陰畢竟盡相。過去已滅。未來未生。現在不住。是名為滅。能如是知。是名滅智觀滅圣諦。若得道者證集滅智比智知已是名為道。若于是中悉見空性。是名道智觀道圣諦。若能如是觀四圣諦。是名菩薩觀諦方便。若一切受是名為苦。若于諸受思惟分別。是名苦智觀苦圣諦。受因和合是名為集。若于受因知如真實。是名集智觀集圣諦。若除諸受無受者受。觀受滅盡不證于滅。為化眾生。是名滅智觀滅圣諦。若有所受是名為道。雖有和合猶如筏喻。不為所受不求于道。是名道智觀道圣諦。作如是知。見四圣諦清凈平等。是名菩薩觀諦方便。復次略說生苦是名為苦。若觀于生。是名苦智觀苦圣諦。生從因緣是名為集。若觀有非有。是名集智觀集圣諦。一切生非生是即非滅。若法不生即無有滅。是名為滅。若觀此滅即是滅智觀滅圣諦。若如是等。推求稱量思惟分別是名為道。若滅如是求稱量等。入法門者是名道智。觀道圣諦。若住于智不證圣諦。是名菩薩觀諦方便。云何菩薩觀緣方便。集不善思惟故無明集。無明集故行集。行集故識集。識集故名色集。名色集故六入集。六入集故觸集。觸集故受集。受集故愛集。愛集故取集。取集故有集。有集故生集。生集故老死集。老死集故憂悲苦惱集。若知如是諸苦聚集。是名菩薩觀緣方便。若住如是諸法聚集。則不長養。無所作。無諍訟。無有主。無所屬。無系縛。所謂若因善法。因不善法。因不動法。若因向涅槃法。如是等法如實分別。若諸眾生根量齊限。因是諸根所作諸業。若有受報及非受報。善知其因聚集方便。是名菩薩觀緣方便。不善思惟滅則無明滅。無明滅故行滅。行滅故識滅。識滅故名色滅。名色滅故六入滅。六入滅故觸滅。觸滅故受滅。受滅故愛滅。愛滅故取滅。取滅故有滅。有滅故生滅。生滅故老死滅。老死滅故憂悲苦惱諸苦聚滅。若知如是諸苦聚滅。是名菩薩觀緣方便。一切諸法屬因屬緣屬和合。若法屬因緣和合。是法則不屬我人眾生壽命。若法不屬我人眾生壽命則不入法數。能如是知是名菩薩觀緣方便。若菩薩所修諸法。為助菩提安止菩提。如是諸緣悉見滅盡。而不取證為化眾生。是名菩薩觀緣方便。云何觀三世方便。若念過去己身他身。善不善心心數法。不善心法。呵責毀呰善心數法。悉以回向無上菩提。是名菩薩觀過去方便。若未來世心心數法。一向專念菩提之道。若起善心愿悉回向無上菩提。所有不善心心數法不令入心。發如是愿是名菩薩未來方便。若現在世心心數法。善思惟等所作諸業。悉以回向無上菩提。是名菩薩觀現在方便。作如是方便。是名菩薩觀三世方便。復次善解三世空無所有。若作是觀觀三世空智慧力故。若于三世諸佛所種無量功德。悉以回向無上菩提方便力故。如是方便。是名菩薩觀三世方便。復次雖見過去盡法不至未來。而常修善精勤不懈。觀未來法。雖無生出不舍精進愿向菩提。觀現在法。雖念念滅。其心不忘發趣菩提。如是方便。是名菩薩觀三世方便。過去已滅未來未至現在不住。雖如是觀心心數法生滅散壞。而常不舍聚集善根助菩提法。如是方便。是名菩薩觀三世方便。  
　　復次若諸神通。念過去世所作善根。念已回向無上菩提。念未來世未生善根。愿心所圖如意成就。現在世中常生善根。專念不懈回向無上菩提之道。如是方便。是名菩薩觀三世方便。復次若化眾生。念過去世所作善根助道功德。所謂隨眾生心應可化者。如其所樂悉已化訖。若未來世所有眾生。或須見佛及諸圣人而得度者。隨形應適悉令得度。若現在世所有眾生。若應聞法應見神力。亦隨所應皆悉化之。隨所教化諸眾生已。即于三世成自他利。如是之利悉為菩提具無礙智。如是方便。是名菩薩觀三世方便。  
　　舍利弗。云何菩薩觀諸乘方便。世有三乘。何等三。聲聞乘。緣覺乘。大乘。復有二乘。何等二。天乘人乘。云何菩薩觀聲聞乘。佛未出世無聲聞乘。何以故。從他聞法生于正見。所謂聞者持戒威儀。威儀具故戒聚具足。戒聚具足已定聚具足。定聚具足已慧聚具足。慧聚具足已解脫聚具足。解脫聚具足已解脫知見聚具足。如是方便。是名菩薩觀聲聞乘方便。復次觀聲聞乘。若善不善及不動行。心常毀呰厭離三界。觀一切行無常苦無我寂滅涅槃。乃至一念不悕受生。常懷怖懼心不甘樂。觀陰如怨界如毒蛇。入如空聚。于一切趣不愿受生。若能如是開示分別。是名菩薩觀聲聞乘方便。云何菩薩觀緣覺乘方便。若緣覺出世。觀其所行如實知之。緣覺所行出過聲聞所有功德。欲精進不放逸。持戒少聞不多供養諸佛世尊給侍使令。以中根故常有厭心。所作眾事皆悉鮮少。厭患憒鬧常樂遠離。獨住空閑威儀庠序。出入凝重安心靜默簡于人事。能為眾生現世福田。其心玩樂觀十二緣。常念一法出世涅槃。數游禪定不從他聞自然覺了少分境界。因緣悟道故名緣覺。若能如是開示分別。是名菩薩觀緣覺乘方便。云何菩薩觀大乘方便。其乘無量。今于此中當說少分。是乘無量悉能容受。一切眾生。無掛礙故。是乘增長一切善根。令無量眾生得受用故。是乘具足諸波羅蜜。能隨眾生心行化故。是乘能過助道之法。進趣無礙至道場故。是乘平等無礙光明照于一切無量眾生悉堪受故。是乘無畏過怯弱道。悉能示現諸佛法故。是乘能壞一切諸魔外道邪眾。了十二緣。建立佐助菩提幢故。是乘能除一切諸邊有無斷常因緣。諸見所起煩惱障礙。覆蓋疑網調戲。得佛無礙真智慧故。是乘富足具諸珍寶。真實不虛能益眾生。大悲勇猛本愿成就故。是乘具足十力無畏不共之法。相好嚴身身口意故。如是方便。是名菩薩觀大乘方便。云何菩薩觀一切法方便。所謂若有為。若無為。菩薩于中善知方便。云何善觀有為方便。所有身善業。口善業意善業。愿以回向無上菩提。是名有為方便。若觀身口意業同菩提相。回向菩提。是名菩薩觀無為方便。復次有為方便。若能聚集五波羅蜜。是名有為方便。雖知般若波羅蜜其性無為。于所聚集終無厭賤。要欲具足諸波羅蜜。深解善根同無漏菩提。而猶愿成一切種智。是名菩薩無為方便。復次有為方便。住于無礙平等心中。以四攝法攝取眾生。是名有為方便。云何無為方便。善解眾生無我無人無所悕求。知四攝法同無為解脫。而能回向一切種智。是名無為方便。復次有為方便。若諸煩惱生死相續斷令不起。所有善根助菩提者令不斷絕。乃至不行少煩惱分。是名有為方便。云何無為方便。雖觀空無相無愿。知此三空即助道方便故能不證。是名無為方便。復次有為方便。雖在三界不為三界煩惱所污。是名有為方便。云何無為方便。雖出三界不證于出。是名無為方便。如佛所說知諸法方便則能具足一切種智。何以故。一切種智無量無邊。具足正念慧方便故。是故名為一切法方便。舍利弗。是名菩薩智慧所緣八方便也。舍利弗。是八方便能攝菩薩無盡智慧。舍利弗。是慧能解。觀了善法不善法故。是慧如箭。善射法故。是慧財行。圣法現在故。是慧真解。斷除諸見煩惱障礙諸覆蓋故。是慧定愿。悉能滿足本所求故。是慧消融。能除煩惱諸焦熱故。是慧悅豫。不斷法樂故。是慧正念。了所緣義故。是慧安住。具三十七助道法故。是慧得相。如所行乘能具足故。是慧解相。性智照故。是慧能度。過諸流故。是慧能進。成正定決定故。是慧正見。具足一切諸善法故。是慧歡喜。墮煩惱者能拔濟故。是慧殊勝。得頂法故。是慧微妙。自然覺故。是慧不行。不近三世故。是慧攝取。具一切方便故。是慧能斷。過諸思想故。是慧不放逸。舍離闇曚故。是慧初始。發行一切諸善法故。是慧能發。具諸乘故。是慧照明。除無明網故。是慧與眼。一切眾生如其所解得明了故。是慧無依。過眼色故。是慧第一義。出真實故。是慧無諍。善分別故。是慧明了。向智門故。是慧無盡。能遍行故。是慧不逆。見十二緣故。是慧解脫。諸纏系縛悉善斷故。是慧不雜。離于一切障礙法故。舍利弗。一切眾生所有心行。如是智慧悉能照達。如眾生心行慧思智諸煩惱門。如是智慧皆悉觀了。若聲聞緣覺菩薩如來所有智慧。是菩薩悉能遍學。舍利弗。是名菩薩無盡之慧。以是無盡慧具無盡智。說是法時。三萬二千菩薩善根熟者。得無生法忍。 　　　　　　　　　　　 
無盡意菩薩經卷第三  
　　爾時無盡意菩薩復語舍利弗。菩薩修慈亦不可盡。何以故。菩薩之慈無量無邊。是修慈者無有齊限等眾生界。菩薩修慈發心普覆。舍利弗。譬如虛空無不普覆。是菩薩慈亦復如是。一切眾生無不覆者。舍利弗。如眾生界無量無邊不可窮盡。菩薩修慈亦復如是。無量無邊無有窮盡虛空無盡故眾生無盡。眾生無盡故菩薩修慈亦不可盡。是謂大士所修慈心不可得盡。舍利弗言。善男子。齊幾名眾生界。無盡意言。所有地界水火風界其量無邊。而猶不多于眾生界。舍利弗言。唯善男子。頗可得說譬喻比不。無盡意言可說。但不得以小事為喻。舍利弗。東方去此盡一恒沙佛之世界。南西北方四維上下。皆一恒沙佛世界。作一大海其水滿溢。使一恒河沙等諸眾生聚集。共以一毛破為百分以一分毛渧取一渧。如是一恒河沙共取一渧。二恒河沙共取二渧。如是展轉乃至盡此滿大海水盡。是眾生界猶不可盡。菩薩慈心悉能遍覆如是眾生。舍利弗。于意云何。是修慈善根豈可盡耶。舍利弗言。實不可盡。唯善男子。是虛空性尚可得盡。菩薩慈心不可盡也。若有菩薩聞作是說不生驚怖。當知是人得無盡慈。舍利弗。是慈能自擁護己身。是慈亦能利益他人。是慈無諍。是慈能斷一切嗔恚荒穢系縛。是慈能離諸結及使。是慈歡喜。是慈不見一切眾生破戒之過。是慈無熱身心受樂。是慈遠離一切惱害。是慈能離一切怖畏。是慈能順眾圣人道。是慈能令嗔者歡喜。是慈能勝一切斗諍。是慈能生利養稱嘆。是慈莊嚴釋梵威德。是慈常為智人所贊。是慈常護凡夫愚人。是慈常能隨順梵道。是慈不雜遠離欲界。是慈能向解脫法門。是慈能攝一切諸乘。是慈能攝非財功德。是慈長養一切功德。是慈過諸無作功德。是慈悉能莊嚴相好。是慈能離下劣鈍根。是慈能開天人涅槃諸善正道。是慈能離三惡八難。是慈愛樂諸善法等。是慈如愿一切所欲成就自在。是慈平等于諸眾生。是慈發行離諸異相。是慈正向持戒之門。是慈能護諸犯禁者。是慈能成無上忍力。是慈能離諸慢放逸。是慈發起無諍精進入于正道。是慈根本入圣禪定。是慈善能分別于心離諸煩惱。是慈因慧而生總持語言文字。是慈定伴離魔結伴。是慈常與歡喜同止。是慈善為心之所使。是慈堅持威儀戒法。是慈能離諸掉動等。是慈能滅種種諸相。是慈善香慚愧涂身。是慈能除煩惱臭氣。舍利弗。夫修慈者。悉能擁護一切眾生。能舍己樂與他眾生。聲聞修慈齊為己身。菩薩之慈悉為一切無量眾生。舍利弗。夫修慈者能度諸流。慈所及處有緣眾生。又緣于法又無所緣。緣眾生者初發心也。緣法緣者已習行也。緣無緣者得深法忍也。舍利弗。是名菩薩修行大慈而不可盡。  
　　復次舍利弗。菩薩摩訶薩修行大悲亦不可盡。何以故。舍利弗。如人命根即以出息入息為本。菩薩如是修學大乘。以大悲為本。如轉輪圣王。以輪寶為本。菩薩如是修一切智以大悲為本。如大長者唯有一子愍愛情重。菩薩大悲亦復如是。于諸眾生愛之若子。如是大悲我已行已。如是大悲作己利已。如是大悲不假他事。如是大悲己心所作出不諂曲。如是大悲所作畢竟出正決定。如是大悲種性所作出于直道。如是大悲心無邪曲出生正直。如是大悲無有憍慢出眾生境。如是大悲捐舍己身出如來身。如是大悲不貪壽命出不作惡。如是大悲擁護眾生出于菩提。如是大悲護真實法出心清凈。如是大悲見諸窮厄出拔濟事。如是大悲本誓堅固出不動心。如是大悲不欺己身人天賢圣出不虛誑。如是大悲其行清凈出于善業。如是大悲自舍己樂出與他樂。如是大悲不與他苦出不焦熱。如是大悲能令眾生舍于重擔出堅精進。如是大悲有忍勢力出護無力。如是大悲不厭可污出瞻病者。如是大悲得法自在出教化鈍根。如是大悲覆自功德出顯他功業。如是大悲出離諸苦。如是大悲出求無漏樂。如是大悲出舍所愛物。如是大悲出作眾善業無所嬈惱。如是大悲出善持禁不舍毀戒。如是大悲出教化眾生。如是大悲出不惜身命。如是大悲出舍自支節。如是大悲出生他善根。如是大悲出自利益善根。如是大悲出無味諸禪。如是大悲出不厭欲界。如是大慈出于觀慧。如是大悲出不污善根。如是大悲出諸眾生如所愿成。如是大悲出有為無為。如是大悲出不證無為。如是大悲出知眾生性同無為而能教化。如是大悲出護毀戒者。如是大悲出贊嘆佛戒。如是大乘諸悲出于大悲。以是因緣故名大悲。謂大悲者。必定善行布施持戒忍辱精進禪定智慧諸助道法。為得自然無師智慧。營他眾生所作事業。精勤專著如修己務。以是因緣故名大悲。舍利弗。是名菩薩修行大悲而不可盡。  
　　復次舍利弗。菩薩摩訶薩。修行于喜亦不可盡。云何為喜。常念于法歡喜踴躍。不生懈怠無諸惱熱。離五欲樂住于法樂。心和悅豫身輕柔軟。意勤勸督心常生悲。樂求如來無上法身。樂修相好以自莊嚴。聽法無厭念行正法。行正法已心生歡喜。生歡喜已具得法悲。常于眾生不生礙心。以增上欲勤求于法。勤欲法已深心得解甚深佛法。遠離二乘發無上心。除諸慳惜發于舍心。見來乞者心生歡喜。舍時歡喜施已無悔。如是布施三時清凈。得清凈已心則悅豫。于持戒者常行布施。于毀禁者喜心攝取。自持禁戒心則清凈。能令惡道怖懼眾生得無所畏遠離惡處。一心回向如來禁戒。堅持牢固不可虧壞。惡罵加己堪忍不報。于諸眾生心無憍慢。于諸尊長謙下恭敬。言常和悅離于嚬蹙。先以愛語終無諂曲。不以邪心誘誑于人。不以利養為他執役。其心清凈無有粗過。于諸不可不見其過。不求他短不舉人罪。專心正念諸和敬法。于諸菩薩生如來想。愛說法者重于己身。愛重如來如惜己命。于諸師長生父母想。于諸眾生生兒息想。于諸威儀如護頭首。于諸波羅蜜如愛手足。于諸善法生珍寶想。于教誨者生五欲想。于知足行生無病想。愛樂求法生妙藥想。于舉罪者生良醫想。攝御諸根無有懈怠。是故名喜。是喜寂靜覺知微妙故。是喜寂滅無恌戲故。是喜行倚不戲論故。是喜根本心不亂故。是喜多聞取善語故。是喜平等心柔軟故。是喜勇猛善作業故。是喜不悔專行善故。是喜正住不懈怠故。是喜不動無所依故。是喜不共難摧伏故。是喜實義不忘失故。是喜真實無變異故。是喜誠諦如所作故。是喜能舍力堅牢故。是喜大力無能勝故。是喜能作諸佛神力求諸佛法故。舍利弗。是名菩薩修行于喜而不可盡。  
　　復次舍利弗。菩薩摩訶薩。修行于舍亦不可盡。云何菩薩修舍無盡。菩薩行舍。舍有三種。云何為三。舍諸煩惱。舍護己他。舍時非時。云何舍諸煩惱。恭敬供養其心不高。輕蔑毀呰心亦不下。若得利養心不貪恃。若遭衰惱心亦不愁。若遇譽贊心無喜慶。若遭毀者心不退縮。若遇譏者心無虧赧。若有稱者善住法界。若遭苦事心力忍受。若遇樂事明見無常。放舍所愛斷于嗔恚。于親非親得平等心。持戒毀戒意無增減。作善作惡無有二相。于愛非愛心無所著。聞善不善心能堪忍。于善惡語心不系著。于昧過患其量無二。于諸眾生得平等心。于上中下得等光明。不惜身命好惡名聞同于法界。于實不實法心得清凈。于世法等得菩薩舍。是名菩薩舍于煩惱。云何菩薩舍護己他。若被割截身體支節。心無嗔恨不求仇報。以得舍心故能舍二。內外身口于此二中不生諍訟。于眼與色無有欲污。耳聲鼻香舌味身觸意法亦復如是。故于二中不生諍訟是故名舍。不傷不害是故名舍。舍護己他是故名舍。于利非利心行平等是故名舍。于第一義不生諍論是故名舍。于己心中善能分別是故名舍。觀舍己身是故名舍。不害他身是故名舍。菩薩修舍于諸禪定常行舍心。諸佛世尊不聽菩薩于諸眾生而行舍心。何以故。菩薩常修精進為利自他勤求善根。是名菩薩舍護己他。云何舍時非時。非器眾生舍不引接。衰毀譏苦舍而不受舍求聲聞成決定者。行布施時舍修持戒。修持戒時舍于布施。修忍辱時舍施戒進。修精進時舍施戒忍。行禪定時舍于布施。修智慧時舍五波羅蜜所不應作終不復作。如是諸法安住戒行。精勤勇猛具足修行。是名菩薩修無盡舍。  
　　復次舍利弗。菩薩諸通亦不可盡。云何諸通。天眼通。天耳通。他心通。宿名通。如意通。云何天眼通菩薩天眼于諸天龍鬼神諸乾闥婆學無學人聲聞緣覺所有天眼為最第一。微妙殊勝開達明了。向一切智功德所成。不與天龍二乘共之。若有十方無量無邊諸佛世界。所有形貌色像光明。若粗若細若近若遠。菩薩天眼一切悉見。照了分別善解善見。亦見其中所有眾生生諸趣者。除無色天其余業行生死相續。若業業果分別諸根悉知無遺。若于十方無量無邊諸佛世尊。所有莊嚴凈妙國土悉見無余。如是見已清凈持戒。愿以回向莊嚴己土。住是持戒如其所愿。悉得成就無量大利。菩薩天眼亦見其中。菩薩大眾修行于道。身四威儀及正憶念。得解脫法安住總持。辯才方便入慧方便。見已自修如是諸行悉令備足。是菩薩眼清凈無礙得見色故。是眼不污不著色故。是眼解脫遠離諸見煩惱故。是眼清凈性明了故。是眼不依離所緣故。是眼不發斷煩惱故。是眼無醫斷疑網故。是眼不起斷障礙故。是眼得明照了法故。是眼念知不行識故。是眼無貪嗔恚愚癡能斷一切諸結使故。是眼無上趣圣本故。是眼無礙平等光明照眾生故。是眼無垢斷惡法故。是眼不染性清凈故。是眼入佛眼畢竟不舍故。是眼不縛斷愛恚故。是眼行義出于真實修行念知凈道法故。何以故。是大士安住大悲深解法相。善分別義無有諍訟。隨見聞說背不善法。趣向道場心無障礙。見慳惜人能舍財施。見毀禁者修持凈戒。見嗔恚者修忍不諍。見懈怠者攝取勸勵。見散心者示諸禪支。無智慧者施與慧眼。行邪道者示以正道。修下行者為說甚深微妙佛法令入一切智。不退諸通具足菩提。舍利弗。是名菩薩天眼神通而不可盡。  
　　復次舍利弗。菩薩摩訶薩天耳神通亦不可盡。云何菩薩天耳神通。若十方無量無邊諸佛世界所有諸聲。所謂天龍鬼神乾闥婆阿修羅迦樓羅緊那羅摩睺羅伽人非人聲。及以圣聲。所謂聲聞緣覺菩薩正遍知聲。一切凡是耳根所對。乃至地獄餓鬼畜生。蠅蟻蚊虻所有諸聲一切悉聞。若諸眾生心所緣處。若善不善無記所作事業。出諸音聲。一切悉解。若口善業口不善業口無記業。如是諸業悉如實知。若有口業因于愛欲說嗔說癡。若有口業因于嗔恚說欲說癡。若有口業因于愚癡說欲說嗔。若因欲說欲因嗔說嗔因癡說癡。如是諸聲亦皆能知。或有口業心凈口粗。或有口業口凈心粗。或有口業口凈心凈。或有口業口粗心粗。如是一切無礙耳通能如實知。是菩薩天耳。亦知圣聲及非圣聲。若聞圣聲不生愛著。聞非圣聲心不生礙。于圣人聲得具大慈。非圣人聲得具大悲。若聞過去未來諸聲。得盡本際如實正智。是菩薩天耳。得聞一切諸佛世尊所說妙法。聞已憶念正智總持不忘不失。隨眾生器而為說法。善知諸法堅不堅相。是菩薩若聽一佛說法。不聞余佛所說法者無有是處。一切諸佛所可演說悉能聽受。菩薩若聞善不善無記法聲。皆悉善知時與非時。所謂若有眾時非說法時。聞已默然而無所說。若有說時非有眾時。所謂正為一人能堪受者。是故雖說不為一切。事若真實或畏傷他故不為說。事若不實為利益他。以清凈心方便得說。若所喜聲即能得聞。所不喜者便不復聞。若于大眾為諸眾生演說法時。隨其耳識所解所受。是菩薩天耳悉得聞知。若說法時或有眾生。應解悟者便得聞法。不解悟者則便不聞。是菩薩耳界法界其性清凈。知見我人眾生悉清凈故。是菩薩正分別耳界。如言語文字所說之相。若有五趣雜類眾生。隨其所解言語音聲而為說法。持是天耳回向如來所得耳界。不求余乘故。舍利弗。是名菩薩天耳神通而不可盡。  
　　復次舍利弗。菩薩知他心通亦不可盡。云何菩薩知他心通。若諸眾生上中下心菩薩悉知。知是眾生因施根心相。知是眾生因戒根心相。知是眾生因忍根心相。知是眾生因進根心相。知是眾生因定根心相。知是眾生因智根心相。知是眾生因慈悲喜舍根心相。知是眾生因聲聞緣覺大乘根心相。知是眾生因力增上善根具足。知是眾生因行增上善根故得生此。知是眾生其行清凈心不清凈。知是眾生其行不凈而心清凈。知是眾生心行俱凈。知是眾生行之與心二俱不凈。知是眾生過去世心諸根行因。知是眾生隨緣悟法。是名菩薩知他心智。又復知他未來世心。知是眾生未來世中有持戒因。現在世中有布施因。知是眾生未來世中有忍辱因。現在世中有持戒因。知是眾生未來世中有精進因。現在世中有忍辱因。知是眾生未來世中有禪定因。現在世中有精進因。知是眾生未來世中有智慧因。現在世中行俗心因。知是眾生未來世中發大乘因。現在世中有下根因。未來眾生有如是等諸因諸緣。是諸因緣能如實知。是菩薩于未受化眾生終不疲厭。如其心根如實能知。隨其器量而為說法。若樂少聞則不多說。說必有益功不唐捐。是名菩薩知他心智。若現在世眾生所行。心心數法悉如實知。所謂欲心如實知。欲心離欲心如實知。離欲心恚心如實知。恚心離恚心如實知。離恚心癡心如實知。癡心離癡心如實知。離癡心散心如實知。散心攝心如實知。攝心懈怠心如實知。懈怠心精進心如實知。精進心下心如實知。下心上心如實知。上心亂心如實知。亂心定心如實知。定心無解脫心如實知。無解脫心有解脫心如實知。有解脫心無寂靜心如實知。無寂靜心有寂靜心如實知。有寂靜心有量心如實知。有量心無量心如實知。無量心一一眾生一一煩惱纏覆心者一切皆知。如是知已。如其出道而為說法。又是菩薩所住之處。先觀眾生知其根量。隨而為說出要之法。是諸眾生上中下根悉如實知。是菩薩心知他心時無有障礙。何以故。是菩薩心智猛利善分別故。念意進慧之所知故。善能解了菩提相故。斷諸習氣故。清凈無垢故。明了無諍故。無諸煩惱故。無有淵流故。照一切法故。善入一切眾生心故。能如是解。是菩薩心智猛利。于如是法正入知者。是名菩薩他心智通而不可盡。  
　　復次舍利弗。菩薩宿命智通亦不可盡。云何菩薩宿命智通。是菩薩念宿命事。若自若他善受憶持。安住法界無有傾動。無傾動者能善解了善作業故。是念無惱安住禪定故。是念無畏善攝智慧故。是念不從他求現得善知故。是念正憶畢竟不失故。是念助功德善解大乘故。是念助智不從他具足故。是念善根諸波羅蜜具足能到一切佛法故。是宿命智。若念一生二生三生四生五生十生二十生三十生四十生五十生。乃至百生千生百千生無量百生無量千生無量百千生。及天地成壞無量成世無量壞世無量成壞世無量成壞劫。知諸眾生于是中生如是種姓如是名字如是色像如是飲食如是壽命受苦樂等。于是中死還是中生。于彼中死還彼中生。是菩薩念如是等無量生死。自念宿世及他眾生盡過去際。是菩薩念自善根回向阿耨多羅三藐三菩提。念他善根愿令發阿耨多羅三藐三菩提心。是菩薩以正念心。于本生死行苦。善觀無常苦無我。若觀無常苦無我者。于諸色欲封祿壽命眷屬自在悉無貪著。亦復不貪釋梵護世轉輪圣王及受生處五欲歡樂。為化眾生故現受生。是菩薩念于無常苦無我已。過去穢行發露懺悔。現世諸惡乃至失命終不為之。過去善根欲令增廣。回向阿耨多羅三藐三菩提。現在善根與眾生共。回向阿耨多羅三藐三菩提。是菩薩離諸惡愿不斷三寶種故。所有善根悉以回向阿耨多羅三藐三菩提。舍利弗。是名菩薩念宿命智而不可盡。  
　　復次舍利弗。菩薩摩訶薩如意神通亦不可盡。云何菩薩如意神通。若欲進心慧所攝諸法。調伏柔和心得自在。善修集故。現在能得是如意通。是菩薩作種種神通變化。以是神通為化眾生。是菩薩一一示現種種神通教化眾生。所謂若色相若力勢若變化。是菩薩示種種色相。令眾生見見已心伏。所謂若佛色像若緣覺色像若聲聞色像若釋梵護世轉輪圣王色像。及余種種無量色像。乃至示現畜生色像。化眾生故作是示現。示現是已隨其所應而為說法。若有眾生自謂己身有大勢力。而起憍慢嗔恚貢高。菩薩欲為調伏如是諸眾生故示現大力。所謂示現那羅延力四分之一或四分之二或四分之三。或全示現須彌山王高十六萬八千由旬縱廣八萬四千由延。以三指舉擲置他方無量世界。譬如擲一阿摩勒果。于菩薩力而無損減。斷取三千大千世界。下盡水際以手舉之。高至有頂住經一劫。菩薩成就示現如是大勢力時。能令如是嗔恚憍慢貢高眾生內善調伏。知調伏已然后隨應而為說法。是菩薩修如意通。能得智慧變化勢力。以變化力諸所欲作悉得成就。能變大海以為牛跡大海不小。又變牛跡以為大海牛跡不大。若劫欲盡火災起時。欲變為水能如意變。水災起時能變為火。風災起時能變為火。火災起時能變為風。風災起時能變為水。水災起時能變為風。如是變化皆悉成就。若上中下法隨意變化。唯除諸佛。更無有人能移動留礙破壞。菩薩如意神通。所謂釋梵天王魔王波旬及其眷屬。是菩薩作種種變化。示諸眾生令歡喜已。然后隨意而為說法。是菩薩神通勇健自在。能過諸魔煩惱境界。入于佛界不惱眾生。所有善根皆悉成就。一切魔眾無能斷者。舍利弗。是名菩薩如意神通而不可盡。  
　　復次舍利弗。菩薩四攝亦不可盡。云何為四。一者布施二者愛語三者利行四者同利。云何布施。施有二種。財施法施。云何愛語。于求財人及聽法者柔和與語。云何利行。于求財人及聽法者。隨其所求悉令滿足。云何同利。求財法者以大乘己利令彼安止。又復施者。見諸乞求心生清凈。愛語者。于諸乞士心生歡喜。利行者。于諸乞士隨其所利而令具足。同利者。常以大乘勸誨眾生。復次施者。所謂舍心。愛語者。行無限齊。利行者。畢竟不悔。同利者。回向大乘。復次施者。起慈行舍。愛語者。不舍喜心。利行者。大悲莊嚴利于眾生。同利者。舍于高下。發心回向一切種智。復次施者。如法求財清凈行施。愛語者。將導愛者安止善法。利行者。說于己利以利益他。同利者。令諸眾生發一切智心。復次施者。舍于內外。愛語者。功德智慧心無吝惜。利行者。舍自利行而行利他。同利者。棄舍重位心初無悔。復次法施者。如所聞法悉能演說。愛語者。不為利養而演說法。利行者。誨他諷誦心無疲厭。同利者。一切智心所得妙法。即以此法勸勵眾生。復次法施者。若有眾生一一聽法次第為說而無錯謬。惡語者。為人說法不辭遠近。利行者。有求法人供給衣服飲食臥具病瘦醫藥令無所乏。既施所安然后隨應而為演說。同利者。凡所講說常勸眾生。回向阿耨多羅三藐三菩提。復次法施者。于諸施中知其最勝。以此勝法為人演說。愛語者。常為利益眾生故說。利行者隨義而說不隨文字。同利者。常為具足佛法故說。復次施者。具足檀波羅蜜。愛語者。具足尸羅羼提波羅蜜。利行者。具足毗梨耶波羅蜜。同利者。具足禪那般若波羅蜜。復次施者。初發菩提。愛語者。修行菩提。利行者。不退菩提。同利者。一生補處。復次施者。安住菩提種子根本。愛語者。滋長菩提芽莖枝葉。利行者。漸以開敷生菩提華。同利者。已能成就菩提果實。舍利弗。是名菩薩以四攝法攝取眾生而不可盡。  
　　復次舍利弗。菩薩摩訶薩四無礙智。亦不可盡。云何為四。一者義無礙。二者法無礙。三者辭無礙。四者樂說無礙。云何義無礙。于諸法中知第一義。是比智。是因智。是緣智。是和合智。是不墮邊智。是不住中智。是十二因緣智。是不異法性智。是如實智。是真際智。是覺空空智。是無相相智。是無愿愿智。是無為為智。是觀一相智。是觀無我智。是觀無眾生智。是觀無命智。是觀無我第一義智。是觀過去無掛礙智。是觀未來無有邊智。是觀現在一切種智。是觀諸陰如怨賊智。是觀諸界如毒蛇智。是觀諸入如空聚智。是觀內法永寂滅智。是觀外法無行處智。是觀所緣如幻化智。是觀念正住智。是觀忍正法智。是觀自身智。是觀了諸諦智。是苦不和合智。是集不作智。是滅自性智。是道能到智。是分別諸法智。是觀眾生諸根心行隨所入智。是諸力無能伏智。是諸覺如實解智。是禪定受持智。是慧光明智。是幻化莊嚴智。是熱時焰迷惑智。是夢中所欲智。是響所緣智。是鏡中像無去來智。是種種相無相智。是扼離扼智。是取生離生智。是聲聞乘從他聞智。是緣覺乘觀十二緣智。是大乘具足一切善根智。舍利弗。是名菩薩義無礙智。又復義無礙者。思一切法義。何以故。是一切法無我眾生無命無人。如無我眾生無命無人即名為義。如命義者色等諸法亦復如是是名義無礙。又復義無礙者。是無住說。是無盡說。是得一切法說。如是義無礙者。諸佛所許。是真實義無別無異。智慧分別無有障礙。是名菩薩義無礙智而不可盡。舍利弗。云何菩薩法無礙智。若觀諸法。所謂善法不善法。世法出世法。可作法不可作法。有漏法無漏法。有為法無為法。黑法白法。生死法涅槃法。是智法性平等。是智菩提平等。是智性平等。是名法無礙智。又復法無礙者。觀于眾生。多欲心行。少欲心行。初發欲心行。欲相心行。現在所緣欲心行。現在因緣欲心行。有眾生內有欲行外無欲行。外有欲行內無欲行。有內外欲行。有內外無欲行。有色欲行非聲香味觸。有聲欲行非色香味觸。有香欲行非色聲味觸。有味欲行非色聲香觸。有觸欲行非色聲香味。入如是觀眾生諸欲行門行。欲行者二萬一千行。恚行者二萬一千行。癡行者二萬一千行。等分行者二萬一千行。觀如是眾生八萬四千心之所行如實而知。隨其所應而為說法。舍利弗。是名菩薩法無礙智。而不可盡。  
　　舍利弗。云何菩薩辭無礙智。于諸音聲悉觀了知。所謂天龍鬼神乾闥婆阿修羅迦樓羅緊那羅摩睺羅伽人非人如是言語文字音聲皆悉能知。如是五道雜類眾生。隨其種類一一音聲語言文字而為說法。是名辭無礙智。如是語法文字思惟覺了無礙。是菩薩知一語二語三語乃至多語男語女語非男女語過去語未來語現在語。知積一字至多字語。是名辭無礙智。是辭無礙智。說時無謬無有滯礙。妙語通暢所言審諦正直無粗。所有文辭具足莊嚴。大眾聞者無不歡喜。如是種種微妙音聲。深遠廣普莊嚴俗諦第一義諦。以智慧箭善射邪見。是辭無礙諸佛所許。能令眾生皆得歡喜。舍利弗。是名菩薩辭無礙智而不可盡。  
　　舍利弗。云何菩薩樂說無礙智不可窟盡。所說無礙所說不住。所說速疾所說捷利。如所問答無掛礙答。無違逆答。是相應答。住忍力答。依二諦答。依施戒忍進定慧答。依一切法章句而答。依于念處正勤如意根力覺道甚深義答。依寂滅思惟答。所謂樂說無礙智者。若一切言語文字。口所分別正直而答。所謂一切禪定三摩跋提真諦智答。辯暢三乘隨諸眾生一切心行如應而答。所言巧妙非如啞羊。強梁粗惡卒暴恌戲。如是之語悉無復有。所宣寂滅人所受用。威德之言無諸纏縛。相應無違微妙柔軟。無可譏訶圣人所贊。如佛世尊所教誨語。梵音清徹一切悉聞。是樂說無礙智諸佛所許。為他眾生說微妙法。聞是法者得出世樂滅盡諸苦。是名樂說無礙智也。舍利弗。是名菩薩摩訶薩四無礙智而不可盡。  
　　復次舍利弗。菩薩摩訶薩有四依法亦不可盡。何等為四。依義不依語。依智不依識。依了義經不依不了義經。依法不依人。云何依義不依語。語者若入世法中而有所說。義者解出世法無文字相。語者若說布施調伏擁護。義者知施戒忍入于平等。語者稱說生死。義者知生死無性。語者說涅槃味。義者知涅槃無性。語者若說諸乘隨所安止。義者善知諸乘入一相智門。語者若說諸舍。義者三種清凈。語者說身口意受持凈戒功德威儀。義者了身口意皆無所作。而能護持一切凈戒。語者若說忍辱斷除恚怒貢高憍慢。義者了達諸法得無生忍。語者若說勤行一切善根。義者安住精進無有終始。語者若說諸禪解脫三昧三摩跋提。義者知滅盡定。語者悉能聞持一切文字智慧根本。義者知是慧義不可宣說。語者說三十七助道之法。義者正知修行諸助道法能證于果。語者說苦集道諦。義者證于滅諦。語者說無明根本乃至生緣老死。義者知無明滅乃至老死滅。語者說助定慧法。義者明解脫智。語者說貪恚癡。義者解不善根即是解脫。語者脫障礙法。義者得無礙解脫。語者稱說三寶無量功德。義者三寶功德離欲法性同無為相。語者說從發心至坐道場。修集莊嚴菩提功德。義者以一念慧覺一切法。舍利弗。舉要言之。能說八萬四千法聚是名為語。知諸文字不可宣說是名為義。云何依智不依于識。識者四識住處。何等四。色識住處。受想行識住處。智者解了四識性無所住。識者若識地大水火風大。智者識住四大法性無別。識者眼識色住。耳鼻舌身意識法住。智者內性寂滅外無所行。了知諸法無有憶想。識者專取所緣思惟分別。智者心無所緣不取相貌。于諸法中無所悕求。識者行有為法。智者知無為法識無所行。無為法性無有識知。識者生住滅相。智者無生住滅相。舍利弗。是名依智不依于識。  
　　云何依了義經不依不了義經。不了義經者分別修道。了義經者不分別果。不了義經者所作行業信有果報。了義經者盡諸煩惱。不了義經者訶諸煩惱。了義經者贊白凈法。不了義經者說生死苦惱。了義經者生死涅槃一相無二。不了義經者贊說種種莊嚴文字。了義經者說甚深經難持難了。不了義經者多為眾生說罪福相。令聞法者心生欣戚。了義經者凡所演說必令聽者心得調伏。不了義經者若說我人眾生壽命養育士夫作者受者。種種文辭。諸法無有施者受者。而為他說有施有受。了義經者說空無相無愿無作無生。無有我人眾生壽命養育士夫作者受者。常說無量諸解脫門。是名依了義經不依不了義經  
　　云何依法不依于人。人者攝取人見作者受者。法者解無人見作者受者。人者凡夫善人信行人法行人八人須陀洹人斯陀含人阿那含人阿羅漢人辟支佛人菩薩人。一人出世多所利益多人受樂。憐愍世間生大悲心。于人天中多所余潤。所謂佛世尊。如是等名佛依世諦為化眾生故作是說。若有攝取如是見者。是謂依人。如來為化攝人見者故。說依法不依于人。是法性者。不變不易無作非作無住不住一切平等。等亦平等。不平等者亦復平等。無思無緣得正決定。于一切法無別無異。性相無礙猶如虛空。是名法性。若有依止是法性者。終不復離一相之法。入是門者觀一切法同一法性。是故說言依一切法不依于人。舍利弗。是名菩薩摩訶薩四依無盡。 　　　　　　　　　　　 
無盡意菩薩經卷第四  
　　復次舍利弗。菩薩摩訶薩修集助道功德智慧亦不可盡。云何修集功德無盡。若布施持戒心所修集。發行慈悲自所有罪發露懺悔。亦代眾生發露懺悔。已行懺悔次當隨喜。一切眾生學無學人及辟支佛發心菩薩已習行者。堅住不退一生補處。如是諸人于三世中所集功德。當以一心隨其歡喜。復于過去未來現在諸佛世尊所有善根生隨喜心。是隨喜菩薩悉當成就如是功德。隨喜已訖。次當勸請十方世界一切諸佛。始成道者請轉法輪。示涅槃者常住于世。及請一切菩薩圣人。常為眾生住世說法。如是善根如菩提想。悉以回向無上菩提。是菩薩未發心者勸令發心。已發心者為說諸度。有貧窮者救攝以財。病施醫藥隨時瞻療。無勢力者勸行忍辱。有犯禁者令不覆藏。已覆藏者勸令發露。現在諸佛及涅槃者。悉皆發心供養恭敬。敬重師長如佛世尊。若求法時沒命不懈。于此法寶生無價想。于說法者生諸佛想。為聽法故。過百由旬心力勇銳無疲勞想。凡所講說不為利養。于父母所知恩報恩。供養給事心初無悔。所作功德常無厭足。護身口意令無諂曲。建立佛塔所得功德。等于梵天勸請之福。具足諸相開門大施故。得隨形好修諸善根故。莊嚴身者無憍慢故。莊嚴口者離口過故。莊嚴意者不住法故。莊嚴佛土者神通教化故。莊嚴法者離諸欲故。莊嚴大眾者不兩舌惡口破壞他故。于受法者如實說故。說法歡喜稱贊善哉。所作功業不唐捐故。離覆蓋者故往聽法故。莊嚴菩提樹者以妙園林奉施佛故。莊嚴道場者成就一切諸善根故。出生清凈者不為煩惱所染污故。得寶手者能舍一切所重物故。得無盡者無量寶藏以布施故。見者歡喜常和悅故。體得法性者心慧光明等照眾生故。莊嚴光明者不輕未學善誘導故。生生清凈者持戒功德悉成就故。處胎清凈者不見他罪故。生人天者凈行十善故。慧明獨步者所可教化不生分別故。于法自在者所愛重法無吝惜故。世中獨勝者畢竟清凈故。微妙解脫者不求少分行故。行一切功德者不舍一切智心故。七財滿具者信為根本故。攝取正法者不惜身命故。不誑世間者具本誓愿故。具足一切佛法者諸善根本本已行故。舍利弗。是名略說菩薩功德。若廣說者。若經一劫若過一劫不可得盡。  
　　云何菩薩智慧無盡。若一一因聞說智慧。若一一緣得于智慧。云何為因。內增上欲。云何為緣。外勤求法。如是因緣依佛智慧。非依聲聞緣覺智慧。親近智者心無憍慢。常于其人起世尊想。是諸智者知受法人。心已柔和。為說智慧教令依止。隨其正器說無染法。聽法之人于是法中。勤修聚集。助法精進是為智慧。云何菩薩助法精進。若無悕求簡絕事務省少語言。于諸所欲心常知足。初夜后夜減損睡眠。凡所聞義能善思惟籌量分別。數求善法心無愛濁。除諸陰蓋無有障蔽。所犯過失尋能除滅。正行堅固趣向傾仰。尊敬法行具精進行。求法不懈如救頭然。無有我行不遲緩行。不舍本行心增上行。呵眾鬧行愛樂獨行。向阿蘭若處思惟行。圣種知足行。不動頭陀行。欣樂法行。不思惟世間言語行。求出世間法行。不失正念行。發諸法義行。真正道行。知緣總持行。慚愧莊嚴行。智慧堅牢行。除無明網纏結系縛凈慧眼行。善覺了行。廣覺了行。不滅覺行。分析覺行。現在知行。不從他功德行。不自恃功德行。贊嘆他人諸功德行。善修作業行。因果不動行。知清凈業行。舍利弗。是名助法精進。  
　　復次舍利弗。菩薩摩訶薩有四種施。具足智慧。何等為四。一者以紙筆墨施與法師令書寫經。二者種種校飾莊嚴妙座以施法師。三者以諸所須供養之具奉上法師。四者無諂曲心贊嘆法師。舍利弗。是名菩薩四種布施具足智慧。菩薩復有四持禁戒具足智慧。何等為四。一者持戒常演說法。二者持戒常勤求法。三者持戒正分別法。四者持戒回向菩提。是名菩薩四種持戒具足智慧。菩薩復有四種忍辱具足智慧。何等為四。一者于求法時忍他惡罵。二者于求法時不避饑渴寒熱風雨。三者于求法時隨順和上阿阇梨行。四者于求法時能忍空無相無愿。舍利弗。是名菩薩四種忍辱具足智慧。菩薩復有四種精進具足智慧。何等為四。一者勤于多聞。二者勤于總持。三者勤于樂說。四者勤于正行。舍利弗。是名菩薩四種精進具足智慧。菩薩復有四種禪定具足智慧。何等為四。一者常樂獨處。二者常樂一心。三者求禪及通。四者求無礙解智。舍利弗。是名菩薩四種禪定具足智慧。菩薩復有四種智慧具足智慧。何等為四。一者不住斷見。二者不入常見。三者了十二緣。四者忍無我行。舍利弗。是名菩薩修行四慧具足智慧。菩薩復有四擁護法具足智慧。何等為四。一者擁護法師如己君主。二者護諸善根。三者將護世間。四者護利益他。  
　　舍利弗。是名菩薩四擁護法具足智慧。菩薩復有四滿足法具足智慧。何等為四。一者說法滿足。二者智慧滿足。三者利益滿足。四者諸法滿足。舍利弗。是名菩薩四滿足法具足智慧。菩薩復有四力具足智慧。何等為四。一者精進力求于多聞得解脫故。二者念力菩提之心不忘失故。三者定力等無分別故。四者慧力修多聞故。是名四力具足智慧。復有四方便具足智慧。何等為四。一者隨世所行。二者隨眾生行。三者隨諸法行。四者隨智慧行。是名四方便具足智慧。菩薩復有四道具足智慧。何等為四。一者諸波羅蜜道。二者助菩提道。三者行八圣道。四者求一切智慧道。是名四道具足智慧。菩薩復有四無厭足行具足智慧。何等為四。一者樂于多聞無有厭足。二者樂于說法無有厭足。三者行慧無厭。四者行智無厭。是名菩薩四無厭足具足智慧。復次助智慧者。隨一切眾生心行。隨一切法行。隨布施行。隨持戒忍辱精進禪定智慧行。隨慈悲喜舍行。得具足智慧。何以故如諸菩薩所發起行。皆以智慧而為根本。智慧成已還依止智。是菩薩安住于智依一切智。諸魔眷屬不能留難。是故能得具一切智。舍利弗。是名菩薩助智無盡。  
　　復次舍利弗。菩薩摩訶薩四念處亦不可盡。是菩薩觀身修身行。見過去未來現在諸身顛倒和合。如外草木墻壁瓦石。從因緣有不可長養無所系屬。此身如是從因緣生不可長養無所系屬。是陰界入中我我所空常無常空。是身無我無有我所。是身不堅不可依怙。當求菩提正覺之身。云何菩提正覺之身。所謂法身。金剛之身不可壞身。堅牢身出三界身。我身雖有無量過患。愿當除滅成如來身。是菩薩所以堪忍久處四大諸結焦然。皆為利益諸眾生故。如外四大地水火風。種種門。種種所作。種種形貌。種種器物。種種所用。皆為利益一切眾生。我今此身為利眾生亦復如是。菩薩摩訶薩見如是利益已。觀身眾苦不生厭離。觀身無常不厭生死。觀身無我不舍教化。觀身寂滅不隨于舍。是菩薩觀內身時不生煩惱。觀于外身亦復如是。是菩薩離黑污身成白凈身業。具足妙相以自莊嚴。于天人中多所利益。是名菩薩觀身修身行。云何菩薩觀受修受行。菩薩如是思惟。諸受一切皆苦善分別受。智慧籌量知受寂滅。若受樂時不貪所欲。若受苦時觀三惡道。起大悲心不生嗔恚。若受不苦不樂時不起愚癡。是菩薩正念受處。如其所受。若苦若樂不苦不樂。于是諸受知出知修。觀諸眾生受寂滅莊嚴。是諸眾生于諸受中不知出修。若受樂時生于貪著。若受苦時便生嗔恚。若受不苦不樂時便生愚癡。我今要當進修智慧。除一切受發諸善根。起大悲心攝取智慧。亦為眾生除斷諸受而為說法。未解受者受苦。解受者受樂。云何解受者。所謂無受者無我人眾生壽命養育士夫。除攝取受者。攝者。受取者。受受者。受有者。受顛倒者。受分別者。受諸見者。受眼相者。受耳鼻舌身意相者。受色相者。受聲香味觸法相者。受眼緣色生觸。受苦受樂受不苦不樂。受耳聲鼻香舌味身觸心緣法生觸。受苦受樂受不苦不樂。是名為受。復有一受心意覺了。復有二受內受外受。復有三受過去未來現在受。復有四受覺了四大。復有五受思惟五陰。復有六受分別六入。復有七受七識住處。復有八受八邪法也。復有九受九眾生居處。復有十受十不善法。舍利弗。舉要言之。無量眾生諸受思惟所緣境界一切名受。菩薩于中修受觀行起大智慧。知諸眾生善不善受生住滅相。舍利弗。是名菩薩正受念處而不可盡。  
　　云何菩薩觀心念處。菩提之心不忘不失。正念不亂如是觀心。心生已滅無有住相。不于內住不從外來。我初所發菩提心者。是心已盡過去變異。不至方所不可宣說無有住處。若心所集諸善根等亦是過去盡滅變異。不至方所不可宣說無有住處。若心善根回向阿耨多羅三藐三菩提。是亦滅盡變異之法。不至方所不可宣說無有住處。心不知心。心不見心。心不生心。我以何心。成阿耨多羅三藐三菩提。是菩提心不與善根心合。善根心不與回向心合。回向心不與菩提心合。若菩薩作是觀時不驚不怖。是名菩薩勤精進也。又復思惟觀察甚深十二因緣不失因果。知是心性屬眾因緣。不可長養無作無系。一切諸法亦復如是。如法修行如所莊嚴。我今當勤修集莊嚴不離心性。云何心性。云何莊嚴。心性者。猶如幻化無主無作無有施設。莊嚴者。所作布施悉以回向嚴凈佛土。心性者。如夢所見心相寂滅。莊嚴者。具足持戒修集諸通。心性者。如鏡中像其相清凈。莊嚴者。所修諸忍悉以回向無生法忍。心性者。如熱時焰究竟寂滅。莊嚴者。于一切善深發精進回向具足無上佛法。心性者。無色無對無所為作。莊嚴者。一切所修禪定解脫三摩跋提回向具足佛之禪定。心性者。不可得見亦不可取。莊嚴者。于一切問難善能分別回向具足佛之智慧。心性者。無緣不生。莊嚴者。常觀善根。心性者。無因不生。莊嚴者。因助菩提而發起心。心性者。舍離六塵心則無起。莊嚴者。入佛境界。如是菩薩觀是心行系念神通。得神通已能知一切眾生諸心。既知心已如其心量而為說法。又觀心行系念大悲。教化眾生無有厭倦。又觀心行不起盡滅變異之相。不舍生死相續煩惱。正念是心知無生起成正決定。如是行者不墮聲聞辟支佛地。極是心勢以一念智。成阿耨多羅三藐三菩提。舍利弗。是名菩薩正心念處而不可盡。  
　　舍利弗。云何菩薩觀法念處。常以慧眼見一切法。至坐道場未曾中失。是菩薩當觀法時。不見一法乃至微相。離空無相無愿無作無生無滅無物。亦不見一法乃至微相不入十二緣者。菩薩觀法。見諸非法無不是法。云何為法。謂無我義。無眾生義。無壽命義。無人義。是名為法。云何非法。謂我見眾生見。壽命見人見。斷見常見。有見無見。是名非法。復次一切法是法。一切法是非法。何以故。觀空無相無愿。是名一切法是法。我慢憍慢我及我所攝取諸見。是名一切法非法。是菩薩觀法時不見有法。非菩提因出世道因。是菩薩知一切法悉是出世。得無礙大悲。觀一切法煩惱結縛如幻化相。知是諸法非有煩惱非無煩惱。何以故。了諸法義無有二性。是諸煩惱無隱藏處無有聚集。若解煩惱即解菩提。如煩惱性即菩提性。是菩薩安住正念。無有一法可作分別。無諸障礙善能解了正住法性。如住法性即住眾生性。如住眾生性即住虛空性。如住虛空性即住一切法性。菩薩觀法時。依于佛法解一切法即是佛法。其心爾時不生盡智無為。雖盡而亦不盡入無生智。亦觀眾生不舍假名。法念處者。安住正念一切諸法。所謂聲聞緣覺菩薩正覺所知一切假名諸法。盡未來際終不忘失。又法念處者。說無量行親近佛法。壞諸魔眾得自然智。舍利弗。是名菩薩正法念處而不可盡。  
　　復次舍利弗。菩薩摩訶薩四正勤亦不可盡。何等為四。若未生惡不善法為不生故。生欲勤進攝心正除。已生惡不善法為斷故。生欲勤進攝心正除。未生善法為生故。生欲勤進攝心正除。已生善法安住修集為增廣不失故。生欲勤進攝心正除。未生惡不善法為不生故。生欲勤進。所謂欲者。善思惟也。勤精進者。不舍善思惟也。攝心正除者。觀善思惟也。何以故。善思惟時。惡不善法不令入心。云何惡不善法。惡不善法。非戒聚伴。非禪定伴。非智慧伴。云何非戒聚伴。若破重戒及毀余戒。是名非戒聚伴。云何非定聚伴。若毀威儀及余亂心法。是非定聚伴。云何非智慧伴。若攝取諸見及余見障礙。是非智慧伴。是名惡不善法。善思惟時如是等惡法不令入心。是名初正勤已生惡不善法為斷故生欲勤進攝心正除。如上所說。惡不善法心不聚集。無有方所無有住處。是不善法心行斷故。已覺了故。從緣生故。凈故生欲礙故生恚。無明緣故生于愚癡。是善思惟觀不凈時滅于欲心。修集慈心滅于嗔恚。觀十二因緣滅于愚癡。如是煩惱永寂滅者。即是除斷一切假名。亦復不見有可斷者。是名第二正勤未生善法為生故生欲勤進攝心正除。是諸善法說有無量。何以故。無量善法菩薩修集。于是法中欲為根本。勤進修集攝心者出過善法。正除者在在處處常在善法。是名第三正勤已生善法安住修集為增廣不失故攝心正住。是諸善根悉已回向阿耨多羅三藐三菩提。何以故。善根回向無上菩提者則不可盡。所以者何。如是善根不依三界。若依三界是則損耗。是故回向一切種智諸善根等不可得盡。是名第四正勤。舍利弗。是名菩薩修四正勤不可窮盡。  
　　復次舍利弗。菩薩摩訶薩四如意分亦不可盡。何等為四。欲進心思惟。如是四法。以慈悲喜舍而為根本。是四無量心常親近。常親近故心得調柔。心調柔故得入初禪第二禪第三禪第四禪。入諸禪故身得輕軟。成就如是身輕心柔。入如意分。善入如意分已即生神通。若欲若進若心若思惟。欲者專向彼法。精進者成就彼法。心者觀察彼法。思惟者彼法方便。是如意分已具足故能得神通。欲者莊嚴。進者成就。心者正住。思惟者能善分別。是菩薩得如意分隨其所解。如其所作心得自在。隨意所往善作諸業。畢竟成就一切本行。如風行空無所掛礙。舍利弗。是名菩薩四如意分不可窮盡。  
　　復次舍利弗。菩薩摩訶薩五根亦不可盡。何等為五。信根進根念根定根慧根。云何信根。信于四法。何等四。于生死中行世正見信于業報。乃至失命終不作惡。信菩薩行不隨諸見。專求菩提不求余乘。信解諸法同空無相無愿之法。同第一義同于了義。甚深因緣無我眾生無有分別。信一切佛十力四無所畏十八不共法。如是信已消除疑網修集佛法。是名信根。何等進根。若法信根所攝。是法即為進根所修。是名進根。云何念根。若法進根所修。是法終不忘失。是名念根。云何定根。若法念根所攝。是法不忘不失一心不亂。是名定根。云何慧根。若法定根所攝。是慧所觀是慧體性。內自照了不從他知自住正行。是名慧根。是五根者。共相續生具一切法得授記別。譬如外道五通神仙不能定知胎中差別。男女相現然后乃知。多有菩薩無信等根。諸佛世尊不為授記。若成就者便與授記。舍利弗。是名菩薩五根無盡。  
　　復次舍利弗。菩薩五力亦不可盡。何等為五。信力進力念力定力慧力。云何信力。是信一向不可沮壞。乃至天魔變為佛身。示現出入禪定解脫。不能傾動菩薩信力。是名信力。云何進力。菩薩精進于諸善法得堅固力。如所得力。修諸禪定諸天及人所不能壞。如本所愿皆悉成就。是名進力。云何念力。菩薩住諸善法不為煩惱之所破壞。何以故。是菩薩正念之力能摧伏故。如是念力無能壞者。是名念力。云何定力。遠離憒鬧常樂獨行。是菩薩雖有所說。言語音聲不礙初禪。善住覺觀不礙二禪。心生歡喜不礙三禪。是菩薩雖樂化眾生。不舍佛法而亦不礙于第四禪。是菩薩行四禪時。諸妨定法無能為也。菩薩爾時不舍于定亦不隨定。而能自在處處往生。是名定力。云何慧力。是菩薩知世間法出世間法。無有一法能壞是智。菩薩在在所生之處。一切伎藝不從師受悉自然知。世間外道苦行難行。是菩薩為教化故。亦悉現受同其所行。是出世法能過世者。慧力成就故。諸天及人所不能伏。是名慧力。舍利弗。是名菩薩五力無盡。  
　　復次舍利弗。菩薩摩訶薩七覺分亦不可盡。何等為七。念覺分擇法覺分進覺分喜覺分除覺分定覺分舍覺分。云何念覺分。若念覺分能觀于法。能分別法撰集思智。亦能觀察諸法自相。何等為自相。觀一切法自性皆空。念如是等令其覺了。是名念覺分。云何擇法覺分。若能分別曉了八萬四千法聚。如所了法。了義是了義。不了義是不了義。世諦是世諦。第一義諦是第一義諦。假名是假名。正了無疑是正了無疑。如是等法分別選擇。是名擇法覺分。云何進覺分。若念法擇法喜法除法定法舍法。以智攝取精進勇猛。欲不退轉勤修力勵。不舍本意行于正道。是名進覺分。云何喜覺分。所修法喜。于無量法心生悅豫無有懈怠。清凈樂法是喜踴躍。能除身心舍諸煩惱。是名喜覺分。云何除覺分。若除身心及諸煩惱。離于覆蓋入定境界令心正住。是名除覺分。云何定覺分。如所入定悉能覺了。非不入定是覺了法。又了諸見煩惱結縛。無始無終其心平等。一切諸法無別異相。能覺如是諸法等者。是名定覺分。云何舍覺分。若法憂喜其心不沒。亦復不為世法所牽。無高無下正住不動。無有諸漏無喜無著。無諸障礙正直隨順真諦正道。是名舍覺分。舍利弗。是名菩薩七覺分亦不可盡。  
　　復次舍利弗。菩薩摩訶薩八圣道分亦不可盡。何等為八。正見正思惟正語正業正命正精進正念正定。云何正見。若見出世不起我見眾生壽命養育士夫斷見常見有見無見。亦復不起善與不善無記等見。乃至不起生死涅槃二相之見。是名正見。云何正思惟。若思能起貪欲嗔癡諸煩惱等。是不名正。是正思惟不思不起如是等事。唯思戒定智慧解脫解脫知見。是正思惟能思如是住戒等聚。如是思惟名正思惟。云何正語。凡所演說不令其身而有燋惱。亦不損他。成就如是善妙好語趣于正道。是名正語。云何正業。若業黑有黑報。白有白報。黑白有黑白報。終不敢作。若業非黑非白有非黑非白報。若業能盡業是業必作。是菩薩所依止業。勤修如是諸正業等。是名正業。云何正命。若不舍圣。種頭陀威儀。不動不轉無諸奸諂。不為世間利養所牽。易養易滿常自堅持威儀禮節。見他得利心不生熱。于己利養常知止足。如是正行圣人所贊。是名正命。云何正進。若進向邪非圣所贊。所謂貪淫嗔恚愚癡煩惱。是不正精進終不為之。若法能入正諦圣道寂滅涅槃攀緣正路。是正精進修集勤行。是名正進。云何正念。若念不失不動于法。正直不曲。見生死過進向涅槃。系心不忘不失正道。是名正念。云何正定。若定不亂于一切法。是菩薩如是住時成正決定。是名正定。菩薩住是三昧為一切眾生得解脫故。成正決定。是名正定。是八圣道悉是過去未來現在諸佛之道。是菩薩覺了已演說開示。分別顯現成就佛道。舍利弗。是名菩薩八圣道分亦不可盡。  
　　復次舍利弗。菩薩摩訶薩修行定慧亦不可盡。云何為定。若心寂靜正寂靜寂滅不然。心常不亂守護諸根。不動不轉無有卒暴。安詳靜默堅持不失。善調柔軟獨處閑靜。其身遠離心不回轉。思樂空寂阿練若處。無有惡求亦無所求非有多求。正命正行威儀堅固。知時隨時常知止足。易養易滿堪忍力故。心無高下能忍惡罵。發心專向善法思惟。樂思惟處及諸禪支。發起慈心入于悲心。安住喜心善修舍心。正入初禪二禪三禪四禪。空處識處無所有處非有想非無想處。善能思惟九次第定。是名為定。舉要言之。菩薩助定無量無邊勤行修集。是名菩薩定不可盡。云何為慧。是慧修道入于諸法無我無人眾生壽命。如是智慧分別諸陰如幻如化。諸界平等入如空聚。分別諸諦皆悉明了。隨順觀知十二因緣。分別諸見因果果證。所謂分別者。于一切法能得正見。如實而見真見空見無相愿見。又分別者無分別故分別。所謂見者。亦無所見無所別知。如是見者為真實見。見真實者即得方便。是菩薩如是慧見不隨無為。修行諸善心無所住。是名為慧。舍利弗。是名菩薩修行定慧而不可盡。  
　　復次舍利弗。菩薩摩訶薩總持辯才亦不可盡。云何總持。所修善根正念積集。所有八萬四千法聚。能正受持不忘不失。是名總持。又復總持。若一切佛所說妙法。一切菩薩緣覺聲聞凡夫眾生音聲善語。悉能受持是名總持。設劫災起舍命余生。菩薩爾時正念總持不忘不失。如觀掌中阿摩勒果。菩薩觀見一切諸法亦復如是。是名總持。云何辯才。菩薩所說無有滯礙。所說無住所說無斷所說通利所說喜豫所說捷疾。如是所說皆是先業清凈果報。諸佛護念諸天攝受。說無錯謬功不唐捐進向涅槃。菩薩成就如是辯才。所有色像及眾生類。辯才應機不豫思惟不豫分別。善能贊說契經偈頌。若至大眾剎利眾婆羅門眾長者眾沙門眾四天王眾三十三天眾魔眾梵眾。在在處處自然能知眾生根量。以無礙辯而為說法。是菩薩如本喜樂講宣法要終身不斷。是名辯才。舍利弗。是名菩薩總持辯才亦不可盡。  
　　復次舍利弗。菩薩摩訶薩撰集四法亦不可盡。何等四。是菩薩知一切行無常一切行苦一切法無我一切法寂滅涅槃。云何無常。義無所有是無常義。無所破壞是無常義。是無常義者即無我義。若法無我無能壞者。性寂滅故。是名無常義。云何苦義。無所求故是苦義。愛染盡故是苦義。無所愿故是苦義。空無有故是苦義。是名苦義。云何無我義。畢竟無我是無我義。如無我義即是空義。無所有義。虛誑不實義。是名無我義。云何寂滅涅槃義。是寂滅義非念念滅。如非念念滅即是寂滅。菩薩得是無盡智慧。知一切法相同于寂滅。寂滅者即是涅槃。是名寂滅涅槃義。舍利弗。是名菩薩撰集四法而不可盡。  
　　復次舍利弗。菩薩摩訶薩一道亦不可盡。云何一道。菩薩所得真實智慧不從他聞。又一道者菩薩獨一無有伴侶。已于阿耨多羅三藐三菩提能大莊嚴。以自力勢精進攝取。畢竟自修不假他作。自以因緣勇猛之力。建立如是堅固莊嚴。如諸眾生所作善業。我亦如是悉當作之。及諸圣人從初發心所作諸行我亦當作。施非我伴我是施伴。戒忍精進禪定智慧非是我伴我是彼伴。諸波羅蜜不能使我。而我能使諸波羅蜜。一切善根皆亦如是。如是等法雖非我伴我要當行。不恃于他勇猛自力獨行無伴。坐于道場金剛座處壞諸魔眾。以一念慧成阿耨多羅三藐三菩提。我當如是覺了分別。舍利弗。是名菩薩一道無盡。  
　　復次舍利弗。菩薩摩訶薩所修方便亦不可盡。云何方便。見一切法是方便。發起諸法是方便。為菩薩使是方便。畢竟分別是方便。無有齊限是方便。志意常求出世之法是方便。于布施時即能具足諸波羅蜜是方便。持禁戒時在在處處自在往生是方便。行忍辱時莊嚴自身及菩提道是方便。行精進時心無所住是方便。修禪定時無有退失是方便。修行慧時不證無為是方便。修慈心時愍無力勢是方便。修悲心時不厭生死是方便。修喜心時無樂處樂是方便。修舍心時發心修集一切善根是方便。能修天眼為欲成就諸佛眼故是方便。修集天耳為欲成就諸佛耳故是方便。修他心智為得佛智知諸眾生根量深淺故是方便。修宿命智為得佛智。知于三世無掛礙故是方便。修集神通為得諸佛神通力故是方便。隨眾生心是方便。既自曉了復了眾生是方便。能自度已示現未度。而方勤修求于度世是方便。已離煩惱示有煩惱是方便。已舍重擔示有重擔是方便。能知根量隨量說法是方便。善能誘進鈍根眾生是方便。知時非時是方便。知可行道墮邪眾生安置正道是方便。能令量作無量無量作量是方便。令損壞者還復如本是方便。示現勝地是方便。示說涅槃有五欲樂是方便。已得解脫示有系縛是方便。處在生死不墮生死是方便。于諸威儀無所專當亦不退失是方便。唯觀眾生不觀持戒及以毀戒是方便。攝諸見緣不生諍競是方便。悉是音聲假名無實是方便。常行三界是方便。得解脫相行是方便。親近凡夫如親近圣人是方便。不證涅槃常處生死是方便。于魔行處顯大光明無有煩惱是方便。一切是一切非是方便。舍利弗。是名菩薩修行方便亦不可盡。舍利弗。是名菩薩摩訶薩八十無盡。是八十無盡悉能含受一切佛法。無盡意菩薩摩訶薩說是法門品時。六十七百千眾生未發心者即發阿耨多羅三藐三菩提心。五百二千菩薩摩訶薩得無生法忍。  
　　爾時大眾以種種華香種種華鬘種種華蓋。供養如來及無盡意并是經典。于上空中有無量天樂。自然出聲作如是言。諸佛世尊于無量劫所集阿耨多羅三藐三菩提。無盡意菩薩今于是大集經中已說其義。若有聞是無盡法門。信解受持讀誦解說。當知是人則為具足是無盡法。  
　　爾時世尊以覆肩衣與無盡意贊言。善哉善哉。大士快說是義。非但我許。十方諸佛亦復如是。爾時無盡意菩薩摩訶薩兩手捧衣置自頂上。而白佛言。世尊。諸天世人當視是衣過于塔想。以是如來所受用故。爾時多有種種寶衣。種種寶蓋。種種寶幡。種種寶樹。種種寶鬘。從十方世界自然而來。覆無盡意而為供養。是時寶衣幡蓋樹鬘自然演出如是之言。善哉善哉善男子。善能說是無盡法門。如汝所說我等所許。爾時舍利弗白佛言。世尊。如是寶衣供養之具。從何處來乃出是言。佛告舍利弗。是無盡意菩薩初發阿耨多羅三藐三菩提心時。所化眾生皆于十方已成阿耨多羅三藐三菩提。是彼諸佛正遍知等。知恩報恩故。遣是來稱揚贊嘆。是無盡意真實功德。并復供養所說經典。爾時大眾于無盡意菩薩摩訶薩。倍生恭敬尊重贊嘆。作如是言。我等今者快得大利。得見無盡意菩薩。恭敬供養尊重贊嘆。并得聞是無盡法門。若有直得聞無盡意菩薩名字亦得善利。何況眼見兼聞是典。  
　　爾時世尊于大眾中聞是語已。告舍利弗。若有善男子善女人學菩薩道。于一劫中供養諸佛。學戒威儀。以堪忍力盡諸眾生生死苦際。精勤修集如救頭然。于諸禪定一心成就智慧方便。若離此經。我說是人未能具足六波羅蜜。舍利弗。若有善男子善女人。聞是經典信解受持讀誦解義如說修行。我說是人已為具足諸波羅蜜。速得成就阿耨多羅三藐三菩提。何以故。舍利弗。若有菩薩受持此經為他演說。即為具足檀那波羅蜜。何以故。于諸施中法施為勝。初不忘失菩薩之心。若持此經即是持戒。故能具足尸羅波羅蜜。何以故。一切菩薩所學禁戒是經所攝。若于此經能堪忍樂。一切眾生所不能壞。能于是中進修忍辱。即為具足羼提波羅蜜。若是經典勤行轉說。身口意業精勤修集。即為具足毗梨耶波羅蜜。若于是經其心寂滅無有散亂。一心定意分別法相。即為具足禪那波羅蜜。若于是經自得現智。不從他聞得正行智。即為具足般若波羅蜜。舍利弗。若有菩薩勤學是經。若欲具足諸波羅蜜則為不難。舍利弗。若有菩薩學習此經。受持讀誦如說修行書寫經卷。當知是人一切佛法已為在手。四大之性可變令異。是菩薩心于阿耨多羅三藐三菩提不可復轉。舍利弗。此經典者即是菩薩不退轉印。是故菩薩當求是印。若有善男子善女人。親近是印者則為親近一切佛法。  
　　爾時四天王及其眷屬即從座起。合掌向佛白佛言。世尊。我等四王是佛弟子已得道跡。若有善男子善女人受持是經。我等堪任為作衛護供給侍使。當于是人起如來想。何以故。是經典中出諸乘故。  
　　爾時釋提桓因即從座起。合掌向佛白佛言。世尊。我數從佛聞無量無邊百千經典。未曾得聞如是經典分別深義。世尊。在在處處國土郡縣城邑村落有說此經者。我躬當與三十三天故往聽受。并護法師益其氣力。勇猛精進正念辯才。令是法師于諸大眾得無所畏廣能宣說如是經典。佛言。善哉善哉。憍尸迦。汝欲擁護是說法者。令得勇進正念辯才。憍尸迦。若欲擁護是說法人。即為擁護諸佛正法。護正法者則為擁護一切眾生。  
　　爾時梵自在天王。合掌長跪前白佛言。世尊。若是經典流布之處。我躬當與其余梵眾并諸眷屬。舍禪喜樂往詣彼所聽受咨請。我往彼時當現四瑞令其覺知。云何為四。一者令見微妙光明。二者得聞殊異之香。三者令說法者得無礙辯及正憶念。所說吉祥不失章句。四者令其大眾發善欲心。喜樂聽法無有厭足。以是四瑞。應知梵天王與其眷屬躬來聽法。  
　　爾時第六魔王波旬。合掌白佛言。世尊。如是經典。令我勢力一切羸劣。何以故。若有菩薩聞是經典受持讀誦為他廣說。當知其人即為受記。世尊。如是菩薩所往之處至諸佛界。當知如佛世尊。我今所有憍慢嫉妒貢高之心。以無盡意威德力故皆已摧伏。我今當護如是經典及說法者。是經所在流布之處。乃至不起一念之心而作留難。何況身往故作因緣。  
　　爾時佛告尊者阿難。汝從今日當為正法久住世故。受是經典持讀誦說。爾時阿難正服而起。偏露右肩右膝著地。前白佛言。世尊。我今敬奉佛教受持是經。但恨不能廣宣流布如諸菩薩。佛告阿難。汝且自安。今此會中有諸菩薩摩訶薩等。自能護持令此經典廣宣流布。爾時會中有六十億諸菩薩摩訶薩應護法者。即從座起合掌白佛言。世尊。我等要當宣傳此經。令至十方。娑婆世界彌勒大士。自當于中護持是典及說法者。世尊。若佛滅后后五百歲。若有菩薩聞是經典受持讀誦。當知皆是彌勒神力之所建立。爾時佛贊護法菩薩摩訶薩眾。善哉善哉。諸善男子。汝等不但今于我前護持正法。亦曾護持過去恒沙諸佛正法。  
　　爾時無盡意菩薩摩訶薩白佛言。世尊。我今自以少智慧分說是經典。文字句義必不具足。今于佛前及無盡法所可成就諸菩薩等懺悔過失。佛告無盡意菩薩。善男子。若有菩薩得四無礙智。凡所講說無有錯謬。如是菩薩得真空義分別法門。乃能宣說如是經典。善男子。汝今已到第一之處。成就四辯自在無礙。是大乘經不從他聞而能分別。善男子。汝今成就如是住位。身口意業無有錯謬。何以故。菩薩所修三業成就。常以智慧為根本故。善男子。已有無量百千萬億諸佛世尊。皆共稱揚聽汝所說。無盡意。汝本已于我所及諸佛所。畢竟懺悔無有漏失。爾時尊者阿難白佛言。世尊。此經何名。云何奉持。佛告阿難。此經名無盡意所說不可盡義章句之門。又名大集。當如是奉持。阿難。汝應信受如是經典。何以故。汝受是已所得持念倍前千數。若為他說則立佛事。佛說是已無盡意菩薩摩訶薩。尊者阿難舍利弗。諸天龍神乾闥婆阿修羅等。一切大眾莫不歡喜。作禮而去。  

 上一部：乾隆大藏經·大乘大集部·拔陂菩薩經一卷  下一部：乾隆大藏經·大乘大集部·大集譬喻王經二卷 



  
乾隆大藏經·大乘大集部·無盡意菩薩經 
  