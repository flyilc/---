    第0111部～大般涅槃經后分二卷           
    
  
   大乘涅槃部·第0111部    
大般涅槃經后分二卷    
唐沙門若那跋陀羅與會寧等譯      
  

大般涅槃經后分卷上 憍陳如品之末  
　　爾時，須跋陀羅從佛聞說大般涅槃甚深妙法，而得法眼，見法清凈，愛護正法，已舍邪見，于佛法中深信堅固，即從如來欲求出家。 
　　佛言：“善哉！善哉！須跋陀羅，善來比丘，悅可圣心，善入佛道。” 
　　于是須跋陀羅歡喜踴躍，忻慶無量，即時須發自落而作沙門。法性智水灌注心源，無復縛著，漏盡意解，得羅漢果。 
　　須跋陀羅既證果已，即前佛所，瞻仰尊顏，頭面禮足，偏袒右肩，右膝著地，長跪合掌，悲喜交流，深自悔責在昔罪咎，而白佛言：“世尊，恨我毒身，久劫已來，常相欺惑，令我長沒無明邪見，淪溺三界外道法中。痛哉！苦哉！為害滋甚！今大喜慶，蒙如來恩，得入正法。世尊智能大海，慈愍無量，竊自惟忖，累劫碎軀，未能報此須臾之恩。” 
　　須跋陀羅說是語已，悲泣流淚，不能自裁，復白佛言：“世尊，我年老邁，余命無幾，未脫眾苦，行苦遷逼，唯愿世尊少住教誡，哀愍救護，莫般涅槃。” 
 　　爾時，世尊默然不許。 
　　須跋陀羅不果所請，愁憂熱惱，高聲唱曰：“苦哉！苦哉！世間虛空！世間虛空！如何于今大怖即至，熱惱流行。哀哉！哀哉！眾生福盡，正慧眼滅。”復更流淚，悲號哽咽，遍體血現，發聲大哭，于如來前舉身投地，慌亂濁心，昏迷悶絕，久乃蘇醒，涕淚哽咽，而白佛言：“世尊，我今不忍見于如來入般涅槃，中心痛切，難任裁抑。我自何能，與此壞器毒身共住？今前寧可先自速滅，唯愿世尊，后當涅槃。” 
　　爾時，須跋陀羅說是語已，悲戀哽咽，于是時頃，即入涅槃。  
　　爾時，不可說不可說無數億恒河沙諸大菩薩、比丘、比丘尼，一切世間天、人、阿修羅等，同聲唱言：“苦哉！苦哉！如何正覺一旦舍離，無主無歸，無依無趣。”追思戀慕，悲感號泣，互相執手，捶胸悶絕，迷失諸方，哀慟三千大千世界。 
　　爾時，世尊出八種聲，普告大眾：“莫大號哭，猶如嬰兒！各相裁抑，勿自亂心。汝等于此行苦生死大海，勤修凈心，莫失念慧，疾求正智，速出諸有。三界受身，苦輪無際，無明郎主，恩愛魔王，役使身心策為僮仆，遍緣境界造生死業，貪恚狂癡念念傷害，無量劫來常受苦惱，何有智者不反斯源？汝等當知，我曠劫來已入大寂，無陰、界、入，永斷諸有，金剛寶藏，常樂我凈。我今于此顯難思議，現方便力入大涅槃示同世法，欲令眾生知身如電生戀慕心。生死瀑河漂流速疾，諸行輪轉，法應如是。如來涅槃，甚深甚深，不可思議，乃是諸佛菩薩境界，非諸聲聞、緣覺所知。” 
　　佛復告諸大眾：“是須跋陀羅，已曾供養恒河沙佛，于諸佛所深種善根。以本愿力，常在尼乾外道法中出家修行；以方便慧，誘進邪見失道眾生令入正智。須跋陀羅乘本愿力，今得遇我最后涅槃得聞正法，既聞正法得羅漢果，既得果已復入涅槃。自我得道度阿若憍陳如，最后涅槃度須跋陀羅，吾事究竟，無復施為。設我久住，無異今也。” 
　　爾時，世尊說是語已，即噓長嘆，唱言：“善哉！善哉！須跋陀羅為報佛恩，汝等大眾，應當供養其尸，安立塔廟。” 
　　爾時，大眾惆悵慘結，掩淚裁抑，即依佛教，以香木酥油荼毗其尸。須跋陀羅當焚尸時，即于火中放大光明，現十八變，身上出水，身下出火，右脅出火，左脅出水，小復現大，大復現小，滿虛空中。爾時，無量大眾及諸外道邪見眾生，發菩提心，得入正見。須跋陀羅現神變已，還復火中，荼毗已訖。是時大眾悲感傷悼，收取舍利，起塔供養。  
遺教品第一  
　　爾時，佛告阿難普及大眾：“吾滅度后，汝等四眾，當勤護持我大涅槃。我于無量萬億阿僧祇劫，修此難得大涅槃法，今已顯說。汝等當知，此大涅槃，乃是十方三世一切諸佛金剛寶藏，常樂我凈，周圓無缺。一切諸佛于此涅槃而般涅槃，最后究竟，理極無遺。諸佛于此放舍身命，故名涅槃。汝等欲得決定真報佛恩，疾得菩提，諸佛摩頂，世世所生不失正念，十方諸佛常現其前，晝夜守護，令一切眾得出世法，當勤修習此涅槃典。” 
　　佛復告阿難：“吾未成佛，示入郁頭藍弗外道法中，修學四禪八定，受行其教。吾成佛來，毀呰其法，漸漸誘進，最后須跋陀羅皆入佛道。如來以大智炬燒邪見幢，如干草葉投大火焰。 
　　“阿難，今我親戚諸釋種子，吾甚憂念。我涅槃后，汝當精勤，以善教誡我諸眷屬，授與妙法，深心誨誘：勿得調戲放逸散心，入諸境界受行邪法；未脫三界世間痛苦，早求出離于此五濁愛欲之中，應生憂畏無救護想；一失人身，難可追復，畢此一形常須警察，無常大鬼情求難脫；憐愍眾生，莫相殺害，乃至蠢動應施無畏，身業清凈常生妙土，口業清凈離諸過惡，莫食肉，莫飲酒，調伏心蛇，令入道果；深思行業善惡之報如影隨形，三世因果循環不失，此生空過，后悔無追。涅槃時至，示教如是。” 
　　爾時，阿難聞佛語已，身心戰動，情識忙然，悲哽喑咽，深沒憂海，舉體迷悶，昏亂濁心，投如來前，猶如死人。  
　　爾時，阿泥樓豆安慰阿難，輕其愁心而語之言：“咄哉！何為愁苦？如來涅槃時至，今日雖有，明旦則無。汝依我語，咨啟如來如是四問：佛涅槃后，六群比丘，行污他家，惡性車匿，云何共住，而得示教？如來在世，以佛為師，世尊滅后，以何為師？若佛在世，依佛而住，如來既滅，依何而住？如來滅后，結集法藏，一切經初，安何等語？” 
　　爾時，阿難如從夢中，聞阿泥樓豆安慰其心，令致四問，漸得醒悟，哀不自勝，具陳上問而以白佛。 
　　佛告阿難：“何為憂苦悲哀乃爾？諸佛化周，施為已訖，法歸是處。善哉！善哉！阿難，汝致四問，為最后問，能大利益一切世間。汝等諦聽，善思念之。” 
　　“唯然，世尊，愿樂欲聞。” 
　　佛告阿難：“如汝所問，佛涅槃后，六群比丘，惡性車匿，行污他家，云何共住，而得示教？阿難，車匿比丘，其性鄙惡，我涅槃后漸當調伏，其心柔和舍本惡性。阿難，我弟難陀具極重欲，其性鄙惡。如來以善方便示教利喜，知其根性，以般若慧為說十二因緣，所謂無明緣行，行緣識，乃至老死憂悲苦惱，皆是無明。憎愛叢林，一切行苦，彌滿三界，遍流六道，大苦根本，無明所起。以般若慧，示以性凈，諦觀根本，即斷諸有過患無明，根本滅故無明滅，無明滅則行滅，乃至老死憂悲苦惱皆滅。得此觀時，攝心定住即入三昧，以三昧力得入初禪，漸漸次第入第四禪。繼心正念，如是修習，然后自當得證上果離三界苦。阿難，爾時難陀比丘深生信心，依我教法勤心修習，不久即得阿羅漢果。 
　　“阿難，我涅槃后，汝當依我教法正觀，教示六群車匿比丘，深心依此清凈正法，不久自當得證上果。阿難，當知皆因無明增長三界生死大樹。飄沒愛河，眾苦長夜，黑暗崖下繞生死柱，六識為枝，妄念為本。無明波浪，心識策使，游戲六塵，種苦惱芽，無能制者自在如王。是故我言，無明郎主念念傷害，眾生不覺輪轉生死。阿難，一切眾生為此無明起諸愛結。我見覆蔽八萬四千煩惱郎主，役使其身，身心破裂，不得自在。阿難，無明若滅，三界都盡，以是因緣，名出世人。阿難，若能諦觀十二因緣，究竟無我，深入本凈，即能遠離三界大火。阿難，如來是真語者，說誠實言最后付囑，汝當修行。 
　　“阿難，如汝所問，佛去世后，以何為師者？阿難，尸波羅蜜戒，是汝大師，依之修行，能得出世甚深定慧。 
　　“阿難，如汝所問，佛涅槃后，依何住者？阿難，依四念處，嚴心而住。觀身性相，同于虛空，名身念處；觀受不在內外，不住中間，名受念處；觀心但有名字，名字性離，名心念處；觀法不得善法，不得不善法，名法念處。阿難，一切行者，應當依此四念處住。 
　　“阿難，如汝所問，如來滅后，結集法藏，一切經初，安何等語者？阿難，如來滅后，結集法藏，一切經初，當安：‘如是我聞：一時，佛住某方某處，與諸四眾而說是經。’”  
　　爾時，阿難復白佛言：“若佛在世，若涅槃后，有信心檀越，以金銀、七寶、一切樂具奉施如來，云何舉置？” 
　　佛告阿難：“若佛現在，所施佛物，僧眾應知。若佛滅后，一切信心所施佛物，應用造佛形像，及造佛衣、七寶幡蓋，買諸香油、寶華以供養佛。除供養佛，余不得用，用者即犯盜佛物罪。” 
　　阿難復白佛言：“若佛現在，若復有人，以金銀、七寶、房舍殿堂、妻子奴婢、衣服飲食、一切樂具，深心恭敬禮拜供養如來。佛涅槃后，若復有人，以金銀、七寶、妻妾奴婢、衣服飲食、一切樂具，供養如來形像，深心恭敬，禮拜供養。世尊，如是二人深心供養所得福德，何者為多？” 
　　佛告阿難：“如是二人，皆以深心供養，所得福德，其福無異。何以故？雖佛滅后，法身常存，是以深心供養，其福正等。” 
　　阿難復白佛言：“若佛現在，若復有人，還以深心如上供養恭敬如來。佛涅槃后，若復有人，還以深心如上供養恭敬全身舍利。世尊，如是二人所得福德，何者為多？” 
　　佛告阿難：“如是二人得福正等，功德廣大，無量無邊，乃至畢苦，其福不盡。” 
　　阿難復白佛言：“若佛現在，若復有人，如上深心一切供養恭敬如來。佛涅槃后，若復有人，如上深心供養恭敬半身舍利。世尊，如是二人所得福德，何者為多？” 
　　佛告阿難：“如是二人深心供養得福無異，所得福德無量無邊。阿難，若佛滅后，若復有人深心供養如來舍利四分之一、八分之一、十六分之一、百分之一、千分之一、萬分之一、恒河沙分之一，乃至如芥子許，皆以深心供養恭敬，尊重贊嘆。若佛現在，若復有人，深心供養恭敬如來。如是二人所得福德皆悉無異，其福無量，不可稱計。阿難當知，若佛現在，若涅槃后，若復有人深心恭敬供養，禮拜尊重贊嘆，如是二人所得福德無二無別。” 
　　佛告阿難及諸大眾：“我涅槃后，天上人間一切眾生，得我舍利，悲喜交流，哀感欣慶，恭敬禮拜，深心供養，得無量無邊功德。阿難，若見如來舍利即是見佛，見佛即是見法，見法即是見僧，見僧即見涅槃。阿難當知，以是因緣，三寶常住，無有變易，能為眾生作歸依處。” 
　　阿難復白佛言：“佛涅槃后，一切大眾依何法則，荼毗如來而得舍利，深心供養？” 
　　佛告阿難：“我般涅槃，汝等大眾當依轉輪圣王荼毗方法。” 
　　阿難復白：“轉輪圣王荼毗法則，其事云何？” 
　　佛告阿難：“轉輪圣王命終之后，經停七日，乃入鐵棺。既入棺已，即以微妙香油注滿棺中，閉棺令密。復經七日，從棺中出，以諸香水灌洗沐浴。既灌洗已，燒眾名香而以供養。以兜羅綿遍體儭身，然后即以無價上妙白氎千張，次第相重遍纏王身。既已纏訖，以眾香油滿鐵棺中，圣王之身爾乃入棺。密閉棺已，載以香木七寶車上，其車四面垂諸瓔珞，一切寶絞莊嚴其車，無數華幡、七寶幢蓋、一切妙香、一切天樂，圍繞供養。爾乃純以眾妙香木表里文飾，微妙香油荼毗轉輪圣王之身。荼毗已訖，收取舍利，于都城內四衢道中，起七寶塔。塔開四門，安置舍利。一切世間所共瞻仰。 
　　“阿難，其轉輪王以少福德紹此王位，未脫諸有，具足五欲、妻妾、婇女，惡見、三毒、一切煩惱、諸結使等未斷一毫，命終之后，世間猶乃如是法則，起塔供養一切瞻仰。阿難，何況如來已于無量無邊無數阿僧祇劫，永舍五欲、妻妾、婇女，于世間法已作霜雹，難勤能勤，難行能行；一切菩薩出世苦行勤苦修習，十方三世一切諸佛所行之道，甚深微妙清凈戒、定、慧、解脫、解脫知見、六波羅蜜無不具足；修習如來十力、大悲、四無所畏、三解脫門、十八大空、六通、五眼、三十七品、十八不共法；三十二相、八十種好，一切諸佛壽命，一切凈佛國土，一切成就眾生，一切難行苦行，一切攝善法戒，一切攝眾生戒，一切攝律儀戒，一切功德，一切智能，一切莊嚴，一切大愿，一切方便，如是等不可思議福德智能，皆已成就，無不具足；斷除一切不善，斷除一切煩惱，斷除一切煩惱余習，通達四諦、十二因緣，于菩提樹降伏四魔成就種智，如是妙法悉修習已，爾乃一切諸佛唱言善哉善哉，同以法性智水灌法身頂，乃成阿耨多羅三藐三菩提。以是因緣，我今號天人師、十力種覺、至極世尊，天上人間無與等者。等視眾生如羅睺羅，故名如來、應供、正遍知、明行足、善逝、世間解、無上士、調御丈夫、天人師、佛世尊。憐愍世間，化緣周畢，為眾生故，今入涅槃。隨世間法，如轉輪王，為令眾生普得供養。 
　　“阿難，我入涅槃，如轉輪王經停七日，乃入金棺。以妙香油注滿棺中，密蓋棺門，其棺四面，應以七寶間雜莊嚴，一切寶幢、香華供養。經七日已，復出金棺。既出棺已，應以一切眾妙香水灌洗沐浴如來之身。既灌洗已，以上妙兜羅綿遍體纏身，次以微妙無價白氎千張，復于綿上纏如來身，又入金棺。復以微妙香油盛滿棺中，閉棺令密。爾乃純以微妙牛頭栴檀、沉水一切香木成七寶車，一切眾寶以為莊嚴，載以寶棺至荼毗所。無數寶幢，無數寶蓋，無數寶衣，無數天樂，無數香華，周遍虛空，悲哀供養。一切天人，無數大眾，應各以栴檀、沉水、微妙香油，荼毗如來，哀號戀慕。荼毗已訖，天人四眾收取舍利，盛七寶瓶，于都城內四衢道中，起七寶塔供養舍利，能令眾生得大功德，離三有苦，至涅槃樂。 
　　“阿難當知，一切四眾起佛舍利七寶塔已，應當更起三塔供養，所謂辟支佛塔、阿羅漢塔、轉輪王塔，為令世間，知歸依故。” 
　　阿難白佛言：“如來出世，悲愍眾生，顯示十力、大悲、四無所畏、十二因緣、四諦之法、三解脫門，八種梵音雷震三界，五色慈光遍照六道，隨順眾生心業所轉，或得四果三乘所行，或證無漏無為緣覺之道，或入無滅無生菩薩之地，或得無量諸陀羅尼，或得五眼，或得六通，或脫三惡，或出八難，或離人天三界之苦。如來慈力清凈，如來解脫法門不可思議，乃至涅槃，一切世間人天四眾起七寶塔供養舍利得大功德，能令眾生脫三界苦，入正解脫。以是因緣，佛般涅槃，一切世間人天大眾，報佛甚深無量慈恩，起七寶塔供養舍利，理應如是。世尊，其余三塔，于諸眾生，得何等利，而令起立，恭敬供養？” 
　　佛告阿難：“其辟支佛，悟法因緣，入深法性，已脫諸有一切過患，能為人天而作福田，以是因緣，起塔供養，所得福德，次于如來，能令眾生皆得妙果。阿難，其阿羅漢，于三界中生分已盡，不受后有，梵行已立，能為世間而作福田，是故應當起塔供養，所得福德，次辟支佛，亦令眾生皆得解脫。阿難，其轉輪王，雖未解脫三界煩惱，福德力故治四天下，而以十善化育群生，是諸眾生之所尊敬。以是四眾起塔供養，所得福德亦復無量。” 
　　阿難白佛言：“佛般涅槃，一切四眾，當于何所荼毗如來得收舍利？唯愿示教。” 
　　佛告阿難：“佛般涅槃，一切四眾，若于拘尸城內荼毗如來，其城中人皆紹王位，則相討伐，諍訟無量，亦令一切得福階差。阿難，一切四眾可于城外荼毗如來，為令世間得福等故。” 
　　阿難白佛言：“佛入涅槃，荼毗已訖，一切四眾收取舍利，安置寶瓶，當于何所起七寶塔，一切皆得深心供養？唯愿示教。” 
　　佛告阿難：“佛般涅槃，荼毗既訖，一切四眾收取舍利，置七寶瓶，當于拘尸那伽城內，四衢道中，起七寶塔，高十三層。上有相輪，一切妙寶間雜莊嚴，一切世間眾妙華幡而嚴飾之，四邊欄楯七寶合成，一切裝鉸靡不周遍。其塔四面，面開一門，層層間次，窗牖相當，安置寶瓶。如來舍利，天人四眾，瞻仰供養。阿難，其辟支佛塔應十一層，亦以眾寶而嚴飾之。阿難，其阿羅漢塔成以四層，亦以眾寶而嚴飾之。阿難，其轉輪王塔，亦七寶成，無復層級。何以故？未脫三界諸有苦故。” 
　　爾時，阿泥樓豆白佛言：“佛涅槃后，荼毗已訖，一切天人，四部大眾，如何分布如來舍利而得供養？” 
　　爾時，佛告阿泥樓豆：“我般涅槃，汝等天人取佛舍利，以平等心，分布三界一切六道世間供養。” 
　　爾時，釋提桓因白佛：“我今從佛敬請如來半身舍利，而我深心愿供養故。” 
　　佛告天帝：“如來等視眾生如羅睺羅，汝不應請半身舍利。何以故？平等利佑諸眾生故。” 
　　佛告天帝：“我今與汝右邊上頷一牙舍利，可于天上起塔供養，能令汝得福德無盡。” 
　　爾時，天人一切大眾，悲哀流淚，不能自裁。  
　　爾時，世尊普告四眾：“佛般涅槃，汝等天人莫大愁惱。何以故？佛雖涅槃，而有舍利常存供養，復有無上法寶，修多羅藏、毗那耶藏、阿毗達磨藏。以是因緣，三寶四諦常住于世，能令眾生深心歸依。何以故？供養舍利即是佛寶，見佛即見法身，見法即見賢圣，見賢圣故即見四諦，見四諦故即見涅槃。是故當知三寶常住，無有變易，能為世間作歸依故。” 
　　佛復告諸大眾：“汝等莫大愁苦，我今于此垂欲涅槃，若戒若歸、若常無常、三寶、四諦、六波羅蜜、十二因緣，有所疑者，當速發問，為究竟問。佛涅槃后，無復疑悔。”三過告眾。 
　　爾時，四眾憂悲苦惱，哽咽流淚，痛切中心，追思戀慕，愁毒悶絕，佛神力故，掩淚寂然，無發問者。何以故？一切四眾，已于戒歸、三寶、四諦通達曉了，無有疑故。 
　　爾時，世尊知諸四眾無復余疑，嘆言：“善哉！善哉！汝等四眾，已能通達三寶四諦，無有疑也。猶如凈水洗蕩身垢，汝等當勤精進，早得出離，莫生愁惱迷悶亂心。”  
　　爾時，世尊于師子座，以真金手，卻身所著僧伽梨衣，顯出紫磨黃金師子胸臆，普示大眾告言：“汝等一切天人大眾，應當深心看我紫磨黃金色身。” 
　　爾時，四眾一切瞻仰大覺世尊真金色身，目不暫舍，悉皆快樂，譬如比丘入第三禪，難生是中。 
　　爾時，世尊以黃金身示大眾已，即放無量無邊百千萬億大涅槃光，普照十方一切世界。日月所照，無復光明。放是光已，復告大眾：“當知如來為汝等故，累劫勤苦，截身手足，盡修一切難行苦行。大悲本愿，于此五濁，成阿耨多羅三藐三菩提，得此金剛不壞紫磨色身，具足三十二相、八十種好，無量光明普照一切，見形遇光，無不解脫。” 
　　佛復告諸大眾：“佛出世難，如優曇華，希有難見！汝等大眾，最后遇我，為于此身不生空過。我以本誓愿力生此穢土，化緣周畢，今欲涅槃。汝等以至誠心，看我紫磨黃金色身，汝當修習如是清凈之業，于未來世得此果報。” 
　　爾時，世尊如是三反，殷勤三告，以真金身示諸大眾，即從七寶師子大床，上升處空，高一多羅樹，一反告言：“我欲涅槃，汝等大眾，看我紫磨黃金色身。”如是展轉，高七多羅樹，七反告言：“我欲涅槃，汝等大眾，應當深心，看我紫磨黃金色身。”從空中下坐師子床，復告大眾：“我欲涅槃，汝等深心，看我紫磨黃金色身。” 
　　爾時，世尊從師子床復升虛空，高一多羅樹，復告大眾：“我欲涅槃，汝等深心，看我紫磨黃金色身。”如是展轉，高七多羅樹，七反告言：“我欲涅槃，汝等大眾，看我紫磨黃金色身。”從空中下坐師子床，復告大眾：“我欲涅槃，汝等深心，看我紫磨黃金色身。” 
　　爾時，世尊從師子床復升虛空，高一多羅樹，復告大眾：“我欲涅槃，汝等深心，看我紫磨黃金色身。”如是展轉，高七多羅樹，七反告言：“我欲涅槃，汝等深心，看我紫磨黃金色身。”從空中下坐師子床，復告大眾：“我欲涅槃，汝等深心，看我紫磨黃金色身。” 
　　爾時，世尊顯出如來紫磨黃金色身，普示大眾，如是三反，上升虛空，高七多羅樹，三反從空中下，坐師子床。如是殷勤二十四反，告諸大眾：“我欲涅槃，汝等深心，看我金剛堅固不壞紫磨黃金無畏色身，如優曇華難可值遇。汝等當知，我欲涅槃，汝等應當以至誠心看我紫磨黃金色身，如熱渴人遇清冷水，飲之令飽，無復余念。汝等大眾，亦復如是。我欲涅槃，汝等大眾，應當深心瞻仰為是最后見于如來。自此見已，無復再睹。汝等大眾，瞻仰令足，無復后悔。” 
　　佛復告諸大眾：“我涅槃后，汝等大眾，應廣修行，早出三有，勿復懈怠散心放逸。” 
　　爾時，一切世界天人四眾，遇涅槃光瞻仰佛者，一切三塗、八難、世間人天所有煩惱、四重五逆極惡罪咎，永滅無余，皆得解脫。 
　　爾時，世尊顯出紫磨黃金色身，殷勤相告示大眾已，還舉僧伽梨衣，如常所披。  
應盡還源品第二  
　　佛復告諸大眾：“我今時至，舉身疼痛。”說是語已，即入初禪，以涅槃光，遍觀世界，入寂滅定。 
　　爾時，世尊所言未訖，即入初禪；從初禪出，入第二禪；從二禪出，入第三禪；從三禪出，入第四禪；從四禪出，入虛空處；從空處出，入無邊識處；從識處出，入不用處；從不用出，入非想非非想處；從非非想處出，入滅盡定；從滅盡定出，還入非想非非想處；從非非想出，入不用處；從不用出，入無邊識處；從無邊識處出，入虛空處；從空處出，入第四禪；從四禪出，入第三禪；從三禪出，入第二禪；從二禪出，入第一禪。 
　　爾時，世尊如是逆順入諸禪已，普告大眾：“我以甚深般若，遍觀三界一切六道，諸山大海大地含生，如是三界根本性離，畢竟寂滅同虛空相，無名無識永斷諸有，本來平等無高下想，無見無聞，無覺無知，不可系縛，不可解脫，無眾生，無壽命，不生不起，不盡不滅，非世間、非非世間，涅槃生死皆不可得，二際平等等諸法故，閑居靜住無所施為，究竟安置必不可得，從無住法法性施為，斷一切相，一無所有。法相如是，其知是者，名出世人。是事不知，名生死始。汝等大眾，應斷無明滅生死始。” 
　　爾時，世尊說是語已，復入超禪；從初禪出，入第三禪；從三禪出，入虛空處；從虛空出，入無所有處；從無所有出，入滅盡想定；從滅盡定出，次第還入至非想非非想處；從非非想出，入無邊識處；從識處出，入第四禪；從四禪出，入第二禪；從二禪出，入于初禪。 
　　如是逆順入超禪已，復告大眾：“我以摩訶般若，遍觀三界有情無情，一切人法悉皆究竟，無系縛者，無解脫者，無主無依，不可攝持，不出三界，不入諸有，本來清凈，無垢無煩惱，與虛空等，不平等非不平等，盡諸動念思想心息。如是法相，名大涅槃。真見此法，名為解脫。凡夫不知，名曰無明。” 
　　作是語已，復入超禪；從初禪出，乃至入滅盡定；從滅盡定出，乃至入初禪。如是逆順入超禪已，復告大眾：“我以佛眼遍觀三界一切諸法，無明本際，性本解脫，于十方求了不能得；根本無故，所因枝葉皆悉解脫；無明解脫故，乃至老死皆得解脫。以是因緣，我今安住常寂滅光，名大涅槃。” 
　　爾時，阿難無極悲哀，憂愁痛苦，心狂慌亂，情識昏迷，如重醉人都無知覺，不見四眾，不知如來已入涅槃，為未涅槃？ 
　　爾時，世尊如是三過，從超入諸禪定，遍觀法界，普為大眾三反說法。如來如是展轉二十七反，入諸禪定。阿難以不知故，佛入一禪，即致一問，如是二十七反，問阿泥樓豆：“佛已涅槃，為未涅槃？”阿泥樓豆深知如來入諸禪定，二十七反，皆答阿難：“佛未涅槃。”爾時，一切大眾皆悉慌亂，都不覺知如來涅槃，為未涅槃？  
　　爾時，世尊三反入諸禪定，三反示誨眾已，于七寶床右脅而臥，頭枕北方，足指南方，面向西方，后背東方。其七寶床微妙瓔珞以為莊嚴。娑羅樹林四雙八只，西方一雙在如來前，東方一雙在如來后，北方一雙在佛之首，南方一雙在佛之足。爾時，世尊娑羅林下寢臥寶床，于其中夜入第四禪，寂然無聲，于是時頃便般涅槃。 
　　大覺世尊入涅槃已，其娑羅林東西二雙合為一樹，南北二雙合為一樹，垂覆寶床，蓋于如來。其樹即時慘然變白，猶如白鶴，枝葉華果皮干悉皆爆裂墮落，漸漸枯悴，摧折無余。 
　　爾時，十方無數萬億恒河沙普佛世界，一切大地皆大震動，出種種音，唱言：“苦哉！苦哉！世界空虛。”演出無常苦空哀嘆之聲。爾時，十方世界一切諸山，目真鄰陀山、摩訶目真鄰陀山、鐵圍山、大鐵圍山，諸須彌山、香山、寶山、金山、黑山，一切大地所有諸山，一時震裂，悉皆崩倒，出大音聲，震吼世界，唱言：“苦哉！苦哉！如何一旦世間孤露，慧日滅沒大涅槃山，一切眾生喪真慈父，失所敬天無瞻仰者。” 
　　爾時，十方世界一切大海悉皆混濁，沸涌濤波，出種種音，唱言：“苦哉！苦哉！正覺已滅，眾生罪苦，長夜久流，生死大海，迷失正路，何由解脫？” 
　　爾時，一切江河、溪澗、溝壑、川流泉源、渠井、浴池悉皆傾覆，水盡枯涸。爾時，十方世界大地虛空寂然大闇，日月精光悉無復照，黑闇愁惱彌布世界，于是時間忽然黑風鼓怒驚振，吹扇塵沙彌闇世界。爾時，大地一切卉木、藥草諸樹、華果枝葉悉皆摧折，碎落無遺。于是時頃，十方世界一切諸天，遍滿虛空，哀號悲嘆，震動三千大千世界，雨無數百千種種上妙天香天華，遍滿三千大千世界，積高須彌，供養如來，于上空中復雨無數天幢、天幡、天瓔珞、天軒蓋、天寶珠，遍滿虛空，變成寶臺，四面珠瓔、七寶絞絡、光明華彩，供養如來。于上空中復奏無數微妙天樂，鼓吹弦歌，出種種音，唱言：“苦哉！苦哉！佛已涅槃，世界空虛，群生眼滅，煩惱羅剎大欲流行，行苦相續，痛輪不息。”  
　　爾時，阿難心慌迷悶都不覺知，不識如來已入涅槃、未入涅槃，唯見非恒境界。復問樓豆：“佛涅槃耶？”樓豆答言：“大覺世尊已入涅槃。”爾時，阿難聞是語已，悶絕躄地，猶如死人寂無氣息，冥冥不曉。 
　　爾時，樓豆以清冷水灑阿難面，扶之令起，以善方便而慰喻之，語阿難言：“哀哉！哀哉！痛苦奈何!奈何！莫大愁毒，熱惱亂心。如來化緣周畢，一切人天無能留者。苦哉！苦哉！奈何！奈何！何期今日人天之師為事究竟，無能留者。奈何我與汝等且共裁抑！”復慰喻言：“阿難，佛雖涅槃，而有舍利無上法寶，常住于世，能為眾生而作歸依。我與汝等當勤精進，以佛法寶授與眾生，令脫眾苦，報如來恩。” 
　　爾時，阿難聞慰喻已，漸得醒悟，哽咽流淚，悲不自勝。其拘尸那城娑羅林間縱廣三十二由旬，天人大眾皆悉遍滿，尖頭針鋒受無量眾，間無空缺，不相障蔽。 
　　爾時，無數億菩薩一切大眾，悉皆迷悶，昏亂濁心，都不覺知如來涅槃及未涅槃，唯見非恒變動。一時同問樓豆：“佛涅槃耶？”爾時，樓豆告諸大眾一切天人：“大覺世尊已入涅槃。” 
　　爾時，無數一切大眾聞是語已，一時昏迷，悶絕躄地，苦毒入心，阨聲不出。其中或有隨佛滅者，或失心者，或身心戰掉者，或互相執手哽咽流淚者，或常捶胸大叫者，或舉手拍頭自拔發者，或有唱言痛哉痛哉荼毒苦者，或有唱言如來涅槃一何疾哉，或有唱言失我所敬天者，或有嘆言世界空虛眾生眼滅者，或有嘆言煩惱大鬼已流行者，或有嘆言眾生善芽種子滅者，或有嘆言魔王欣慶解甲胄者，或自呵責身心無常觀者，或有正觀得解脫者，或有傷嘆無歸依者，中有遍體血現流灑地者。如是異類殊音，一切大眾哀聲普震一切世界。 
　　爾時，娑婆世界主尸棄大梵天王知佛已入涅槃，與諸天眾即從初禪飛空而下，舉聲大哭，流淚悲咽，投如來前，悶絕躄地，久乃蘇醒，哀不自勝，即于佛前以偈悲嘆：  
　　“世尊往昔本誓愿，為我等故居忍土， 
　　　乃隱無量自在力，貧所樂法度眾生。 
　　　方便逐宜隨應說，眾生無不受安樂， 
　　　誘進令出三有苦，究竟皆至涅槃道。 
　　　如來慈母育眾生，普飲眾生大悲乳， 
　　　何期一旦忽舍離，人天孤露無所依。 
　　　痛哉眾生善種芽，無天甘露令增長， 
　　　善芽漸漸衰滅已，罪業相牽墮惡道。 
　　　奈何世界悉空虛，眾生正慧眼已滅， 
　　　既行無明黑暗中，墮落三有淪溺苦。 
　　　奈何眾生罪無救，愿依舍利得解脫， 
　　　勸請如來大悲力，救護令我脫苦地。 
　　　何其痛哉此惡世，如來棄我入涅槃！”  
　　爾時，釋提桓因與諸大眾從空而下唱言：“苦哉！苦哉！”發聲大哭，悲泣流淚，投如來前，悶絕躄地，久乃蘇醒，悲哀哽咽，胡跪佛前，說偈哀嘆：  
　　“如來歷劫行苦行，普為我等群生故， 
　　　得成無上正覺道，等育眾生如一子。 
　　　施法藥中為上藥，療病醫中為勝醫， 
　　　大慈悲云蔭眾生，甘露慧雨雨一切。 
　　　慧日光照無明暗，無明眾生見圣道， 
　　　圣月慈光照六趣，三有蒙光脫眾苦。 
　　　何期于今舍大慈，已入涅槃眾不見， 
　　　本誓大悲今何在，棄舍眾生如涕唾？ 
　　　我等一切諸眾生，如犢失母必當死， 
　　　四眾互相執手哭，捶胸大哀動三界。 
　　　苦哉苦哉諸有人，如何一旦盡孤露， 
　　　我等福盡苦何甚，善芽燋燃無復潤。 
　　　唯愿法寶舍利光，照我令脫三有苦， 
　　　哀哉痛哉我等眾，幾何重得見如來？”  
　　爾時，樓豆悲哀號泣，傷悼無量，胡跪佛前，以偈悲贊：  
　　“正覺法王育我等，飲我法乳長法身， 
　　　眾生法身未成立，又復慧命少資糧。 
　　　應以八音常演暢，令眾聞已悉悟道， 
　　　常放大慈五色光，令眾蒙光皆解脫。 
　　　如何今日永涅槃，行苦眾生何依趣， 
　　　苦哉世尊舍大悲，我等孤窮必當死。 
　　　雖知世尊現方便，我等無能不悲哀， 
　　　四眾迷悶昏失心，哀動天地震三界。 
　　　世尊獨處大安樂，眾生大苦欲何之， 
　　　世尊往昔為我等，眾劫舍頭截手足。 
　　　得成無上正覺道，不久住世即涅槃， 
　　　我及四眾處無明，魔王欣慶舍甲胄。 
　　　哀哉世尊愿大悲，舍利慈光攝我等， 
　　　伏請世尊愍四眾，法寶流潤愿不窮。 
　　　我等不能即殞滅，茍存余命能幾何， 
　　　苦哉痛切難堪忍，重見世尊無復期！”  
　　爾時，阿難悶絕漸醒，舉手拍頭，捶胸哽咽，悲泣流淚，哀不自勝，長跪佛前，以偈悲嘆：  
　　“我昔與佛誓愿力，幸共同生釋種中， 
　　　如來得成正覺道，我為侍者二十載。 
　　　深心敬養情未足，一旦見棄入涅槃， 
　　　痛哉哀哉荼毒苦，無極長夜痛切心。 
　　　我身未脫諸有網，無明之殻未出離， 
　　　世尊慧觜未啄破，如何見舍疾涅槃。 
　　　我如初生之嬰兒，失母不久必當死， 
　　　世尊如何見放舍，獨出三界受安樂。 
　　　我今懺悔于世尊，侍佛已來二十年， 
　　　四威儀中多懈墮，不能悅可大圣心。 
　　　愿正覺尊大慈悲，施我甘露令安樂， 
　　　我愿窮盡未來際，常覲世尊為侍者。 
　　　唯愿世尊大慈光，一切世界攝受我， 
　　　痛哉痛哉不可說，喑咽何能陳圣恩！”  
　　爾時，無數億恒河沙菩薩，一切世間天人大眾，互相執手，悲泣流淚，哀不自勝，各相裁抑。即皆自辦無數微妙香華、曼陀羅華、摩訶曼陀羅華、曼殊沙華、摩訶曼殊沙華，無數天上人間海岸栴檀、沉水，百千萬種和香，無數香泥、香水、寶蓋、寶幢、寶幡、真珠、瓔珞，遍滿虛空，投如來前，悲哀供養。 
　　爾時，拘尸城內男女大小一切人眾悲哀流淚，各辦無數微妙香華幡蓋等，倍勝于前，投如來所，悲哀供養。 
　　爾時，四天王與諸天眾悲哀流淚，各辦無數香華一切供養等三倍于前，悲泣流淚來詣佛所，投如來前，悲哀供養。五天如是，倍勝于前。色界、無色界諸天亦如是，倍勝供養。  
大般涅槃經后分卷下 機感茶毗品第三  
　　爾時，拘尸城內一切男女悲泣流淚，不知荼毗法則云何，問阿難言：“如來涅槃，如何法則可以荼毗？” 
　　爾時，帝釋具陳上事而以答言：“如佛所說，依輪王法。” 
　　爾時，拘尸城內一切人民悲泣流淚，匆入城中，即作金棺，七寶莊嚴，即辦微妙無價白氎千張，無數細軟妙兜羅綿，辦無數微妙栴檀沉水，百千萬種和香、香泥、香水，一切繒蓋幡華等，如云遍滿在于空中，積高須彌。既辦已訖，悲哀流淚，將至佛所，投如來前，悲咽不勝而伸供養。爾時，拘尸城內一切人民及諸大眾重復悲哀，哽咽流淚，復持無量香華幡蓋一切供具，如云遍滿空中，互相執手，捶胸哽咽，涕泣盈目，哀震大千，投如來前，悲哀供養。爾時，大眾悲哽喑咽，深重敬心，各以細妙白氎障手，扶于如來入金棺中，注滿香油，棺門即閉。 
　　爾時，拘尸城內一切士女，貪福善心，相欲攝取如來功德，不令天人一切大眾同舉佛棺。即共詳議，遣四力士，壯大無雙，脫其所著瓔珞衣服，期心請舉如來圣棺，欲入城內，自伸供養。盡其神力，都不能勝。爾時，城內復遣八大力士，至圣棺所，脫所著衣，共擎佛棺，皆盡其神力，都亦不得。拘尸城內復遣十六極大力士，來至棺所，脫所著衣，共舉佛棺，亦不能勝。 
　　爾時，樓豆語力士言：“縱使盡城內人男女大小，舉如來棺，欲入城內，亦不能得，何況汝等而能勝耶？汝等當請大眾及諸天力助汝舉棺，乃得入城。”樓豆所言未訖，爾時，帝釋即持微妙大七寶蓋，無數香華、幢幡、音樂，與諸天眾悲泣流淚，垂在空中，供養圣棺。至第六天及色界天，皆如帝釋供養圣棺。 
　　爾時，世尊大悲普覆，令諸世間得平等心，得福無異，于娑羅林即自舉棺，升虛空中高一多羅樹。拘尸城內一切人民及諸世間人天大眾等，共不得舉佛圣棺。 
　　爾時，帝釋及諸天眾，即持七寶大蓋四柱寶臺，四面莊嚴七寶瓔珞，垂虛空中，覆佛圣棺，無數香華、幢幡、瓔珞，音樂微妙雜彩，空中供養。至第六天色界諸天，倍前帝釋，覆佛圣棺及所供養。爾時，拘尸城內一切人民，見佛圣棺升在空中，捶胸大哭，悲咽懊惱。 
　　爾時，一切天人于大圣尊寶棺前路，遍散七寶、真珠、香華，瓔珞微妙雜彩，繽紛如云，地及虛空悉皆遍滿，哀泣流淚，供養如來七寶靈棺。同聲唱言：“苦哉！苦哉！我等無福，舉佛圣棺遂不能得。我等孤露，何有善根？” 
　　爾時，世尊大圣金棺于娑羅林虛空之中，徐徐乘空，從拘尸城西門而入。爾時，拘尸城內一切士女，無數菩薩、聲聞、天人大眾，地及虛空悉皆遍滿，隨從如來大圣靈棺，互相執手號聲大哭，捶胸叫喚喑咽流淚。各持無數香華、寶幢、幡蓋，地及虛空悉皆遍滿，悲號哀嘆供養靈棺。其拘尸那城一面縱廣四十八由旬，爾時，如來七寶金棺，徐徐乘空從拘尸城東門而出，乘空右繞入城南門，漸漸空行從北門出，乘空左繞還從拘尸西門而入，如是展轉繞三匝已，乘空徐徐還入西門，乘空而行從東門出，空行左繞入城北門，漸漸空行從南門出，乘空右繞還入西門，如是展轉繞經四匝。如是左右繞拘尸城經于七匝。 
　　爾時，七寶圣棺當入城時，一切大眾悲號哽咽，各持無數微妙香木、栴檀、沉水，一切寶香，文理香潔，普熏世界。復持無數寶幢、幡蓋、香華、瓔珞，至荼毗所，悲哀供養。爾時，四天王及諸天眾悲泣流淚，各持天上上妙栴檀、沉水，表里香潔，芬馥周遍，各五百根，大如車輪。復持一切寶香、寶幢、寶蓋、妙華、瓔珞，至荼毗所，悲哀供養。第二天各一千根，第三天各二千，第四天各三千，第五天各四千，第六天各五千及幡華，至荼毗所，悲哀供養。爾時，色界、無色諸天惟有香華，至荼毗所，悲哀供養。爾時，一切世間大眾各持微妙栴檀、沉水、香華、幡蓋，至荼毗所，悲哀供養。 
　　爾時，樓豆涕泣盈目，哀悼無極，從諸天人乞妙香木、栴檀、沉水，足六千根，文理香潔，芬馥周遍，至荼毗所，悲哀供養。阿耨達池四面縱廣二百由旬，出四大河。佛初成道恒河北岸，一樹栴檀隨佛而生，大如車輪，高七多羅樹，香氣普熏，供養如來。其香樹神與樹俱生，常取此香供養于佛。佛入涅槃，此一檀樹即隨佛滅。皮葉俱落，神亦隨死。有諸異神取此香樹，送荼毗所，悲哀供養。其地乃是三世諸佛荼毗之處，大覺世尊乘本愿力，亦于是處荼毗。是處有諸往古諸佛無量寶塔，金剛不壞堅固之處。 
　　爾時，如來大圣寶棺漸漸空行，至荼毗所，徐徐垂空，下安七寶床上。其床一切眾妙瓔珞無價雜彩以為莊嚴。于是時頃，復經七日，爾時，拘尸城內一切士女，無數菩薩、聲聞，三十三天，一切大眾，悲哀哽咽，持諸幡蓋、寶幢、香華，隨從佛棺經于七日。以佛神力，一切天人無饑渴想，一無思食，唯見哀泣戀慕如來。既滿七日，大圣如來將欲出棺。爾時，拘尸城內一切士女無數大眾，復大哀泣，震動世界。復持香華，無數幢蓋，微妙天樂，投佛棺前，哀咽供養。是時大眾悲哽流淚，各以細微白氎自障其手，深重敬心，從寶棺中，扶于如來紫磨黃金三十二相、八十種好堅固不壞金剛之身，安詳而出，置七寶床。 
　　爾時，大眾重大悲哀，聲震十方，普佛世界。復持一切香華、繒蓋、音樂，深心供養，悶絕哽咽，投如來前。是時大眾復更悲咽，盈目流淚，各持無數香水香泥，深重敬心，從頭至足，灌洗如來三十二相、八十種好無量福德智能莊嚴金剛堅固紫磨黃金不壞色身。復洗寶棺，微妙清凈。既灌洗已，是時大眾復大號哭，悲哀哽咽，燒微妙香，散七寶華。無數寶幢、幡蓋，地及虛空悉皆遍滿，悲哀號泣，供養如來。是時大眾咸哀喑咽，即持無數妙兜羅綿，從頭至足纏裹如來金剛色身。既纏身已，復以上妙無價白氎千張，于兜羅上次第相重纏如來身。纏身已訖，是時大眾重大悲哀，號哭悶絕。復持香華、幡蓋、寶幢、音樂，哽咽供養。是時大眾哀泣流淚，深重敬心，各以白氎障手，喑咽悲哽，共扶如來入寶棺中，注滿香油，棺門尋閉。 
　　爾時，大眾重大悲哀，聲震世界，復持香華、幡蓋、音樂，號慟悲泣，供養寶棺。爾時，一切大眾所集微妙香木，積高須彌，芬馥香氣，普熏世界，相重密次，成大香樓，四面七寶莊嚴，幢蓋幡華，瓔珞雜彩，遍空如云以為莊嚴，人天音樂悲哀供養。是時天人大眾，將欲舉棺置香樓上。復大悲哀，捶胸大叫，聲震大千。復持幢蓋、香華、音樂，悲哀供養。是時大眾哀悼悲結，深重敬心，各以白氎障手，共舉如來大圣寶棺，置于莊嚴妙香樓上。復大號泣，絕而復蘇，唱言：“苦哉！苦哉！何期孤露無有依恃！”悲咽流淚，復散香華、寶幢、幡蓋、音樂、雜彩，一切盡心，悲哀供養。 
　　爾時，如來大圣寶棺既上微妙寶香樓已，將欲舉火，荼毗如來。是時大眾復大號哭，驚震大千，復更深重悲哀供養大圣寶棺及妙香樓。爾時，一切大眾哀泣盈目，各持七寶香燭大如車輪，焰彩光明遍照世界。一時大哭，荼毗香樓，哀震大千一切世界，復以香華遍滿供養。是時寶燭至香樓所，自然殄滅。是時一切諸天復持無上七寶大燭，焰光普照，悲哀流淚投香樓所，皆悉殄滅。爾時，一切海神持海中火，七寶大燭，無數光焰，投香樓所，亦皆殄滅。是時大眾長時號哭，一切供養，不知如來何緣未畢，投火香樓，荼毗不燃。  
　　爾時，世尊大悲普潤，待迦葉眾來至乃燃。時大迦葉與五百弟子在耆阇崛山，去拘尸城五十由旬，身心寂然，入于三昧，于正受中倏爾心驚，舉身顫慄，從定中出，見諸山地皆大震動，即知如來已入涅槃。告諸弟子：“我佛大師入般涅槃，時經七日，已入棺中。苦哉！苦哉！應當疾往至如來所，恐已荼毗，不得見佛三十二相、八十種好真凈色身。” 
　　迦葉以敬佛故，不敢飛空往如來所，即將弟子尋路疾行，悲哀速往，正滿七日，至拘尸城。 
　　城東路首，迦葉遇見一婆羅門執一天華隨路而來。 
　　迦葉問言：“仁者何來？” 
　　答曰：“佛般涅槃，我于荼毗所來。” 
　　復問：“此是何華？” 
　　答言：“于荼毗所得此天華。” 
　　迦葉就乞。 
　　答言：“不得，我期將歸，擬示六親，家中供養。” 
　　迦葉就借著其頂上，便即悶絕，昏迷躄地，喑咽悲哽，良久乃蘇，即自惟忖：“于此號泣，不見如來八十種好紫磨色身，何所追益？”即與弟子疾共前進，至拘尸城，北門而入，于其城中入一僧坊。 
　　見諸比丘叢聚一處，語迦葉言：“汝等遠來，深勞苦耶？安坐待食。” 
　　迦葉答言：“我之大師已入涅槃，我有何情，安此待食？” 
　　諸比丘言：“汝師是誰？” 
　　答言：“汝不知耶？哀哉痛苦！大覺世尊今已涅槃。” 
　　比丘聞已，各大歡喜而作是言：“快哉！快哉！如來在世，禁制我等，戒律嚴峻，我等甚不堪忍，不能依行。今已涅槃，嚴峻禁戒，已應放舍。汝且待食，有何急耶？” 
　　佛神力故，掩諸天耳及大迦葉諸弟子等，皆悉不聞惡比丘語，唯有迦葉獨自聞之。于是迦葉即將弟子悲泣流淚，疾往佛所。 
　　是時迦葉與諸弟子竊共思念：“我等如何得諸供物，將至佛所供養如來？” 
　　迦葉復言：“我自生長在此城中，乞供養物，亦應可得。”將諸弟子即就城內，次第告乞，得妙白氎，足滿千張。復得無數妙兜羅綿，復得無量寶華、香泥、香水、香油、寶幢、幡蓋、音樂弦歌、瓔珞雜彩，悉皆具足。迦葉與諸弟子悲哀流淚，即持疾往，出城西門。  
　　爾時，迦葉即聞荼毗之所，一切大眾悲咽號哭，共問帝釋：“已供養訖，如何得火，燃此香樓，荼毗如來？” 
　　帝釋答言：“人眾且待，摩訶迦葉即時而至。”釋言未訖，一切大眾正于哀中，即見迦葉與諸弟子尋路悲來。眾即停哀，便為開路。 
　　迦葉前進，遙見佛棺，將諸弟子一時禮拜，號哭哽咽，悶絕躄地，昏濁亂心，良久乃醒。流淚不勝，漸漸前行，問大眾言：“如何得開大悲圣棺？” 
　　大眾答言：“佛入涅槃，已經二七，恐有損壞，如何得開？” 
　　迦葉答言：“如來之身，金剛堅固，常樂我凈，不可沮壞，德香芬馥若栴檀山。”作是語已，涕泗交流，至佛棺所。 
　　爾時，如來大悲平等，為迦葉故，棺自然開。白氎千張及兜羅綿，皆即解散，顯出三十二相、八十種好真金紫磨堅固色身。 
　　迦葉與諸弟子見已，悶絕躄地，喑咽哀哽，良久乃蘇，涕泣盈目，與諸弟子徐上香樓，近佛棺邊，復更喑咽，號哭悲哽。即以所得香華、幡蓋、寶幢、瓔珞、音樂弦歌，哀號供養。即以香泥、香水灌洗如來金色之身，燒香散華，哀泣供養。灌洗已訖，迦葉與諸弟子持其所得妙兜羅綿，纏于如來紫磨色身，次以舊綿纏新綿上。兜羅纏已，復以所得白氎千張，次第相重，于兜羅上纏如來身。纏白氎已，復持舊氎，著新氎上，次第相纏。總纏已訖，棺門即閉，七寶瓔珞，一切莊嚴。 
　　爾時，迦葉復重悲哀，與諸弟子右繞七匝，盈目流淚，長跪合掌，說偈哀嘆：  
　　“苦哉苦哉大圣尊，我今荼毒苦切心， 
　　　世尊滅度一何速，大悲不能留待我。 
　　　我于崛山禪定中，遍觀如來悉不見， 
　　　又觀見佛已涅槃，倏爾心戰大震驚。 
　　　忽見暗云遍世界，復睹山地大震動， 
　　　即知如來已涅槃，故我疾來已不見。 
　　　世尊大悲不普我，令我不見佛涅槃， 
　　　不蒙一言相教告，我今孤露何所依！ 
　　　世尊我今大痛苦，情亂迷悶昏濁心， 
　　　我今為禮世尊頂，為復哀禮如來胸， 
　　　為復敬禮大圣手，為復悲禮如來腰， 
　　　為復敬禮如來臍，為復深心禮佛足， 
　　　何苦不見佛涅槃，惟愿示我敬禮處！ 
　　　如來在世眾安樂，今入涅槃皆大苦， 
　　　哀哉哀哉深大苦，大悲示教所禮處。”  
　　爾時，迦葉哽咽悲哀，說是偈已，世尊大悲，即現二足千輻輪相，出于棺外，回示迦葉。從千輻輪放千光明，遍照十方一切世界。 
　　爾時，迦葉與諸弟子見佛足已，一時禮拜千輻輪相，即更悶絕，昏迷躄地，良久乃醒，與諸弟子哀號哽咽，右繞七匝。繞七匝已，復禮佛足，悲哀哭泣，聲震世界。復更說偈，哀嘆佛足：  
　　“如來究竟大悲心，平等慈光無二照， 
　　　眾生有感無不應，示我二足千輻輪。 
　　　我今深心歸命禮，千輻輪相二尊足， 
　　　千輻輪中放千光，遍照十方普佛剎。 
　　　我今歸依頭面禮，千輻輪相長光照， 
　　　眾生遇光皆解脫，三塗八難皆離苦。 
　　　我復歸依頭面禮，輪光普救諸惡趣， 
　　　世尊往昔無數劫，為我等故修苦行。 
　　　今證得此金剛體，足下由放千光明， 
　　　悲哀稽首歸命禮，安于眾生千輻輪。 
　　　佛修眾德為一切，修道樹日降四魔， 
　　　四魔降已伏外道，眾生因此得正見。 
　　　稽首歸依頭面禮，眾生正見光明足， 
　　　佛為一切真慈父，足光平等度眾生。 
　　　我復歸依頭面禮，平等離苦輪足光， 
　　　我遇千輻光明足，悲喜交流哀切心。 
　　　我復悲哀頭面禮，有感千輻輪光相， 
　　　稽首歸依輪足光，乘究竟乘出三界。 
　　　敬禮天人歸依足，輪光普照三有苦， 
　　　眾生未得脫苦門，皆悉歸命輪光足。 
　　　我等輪回未出離，如何輪足見放舍， 
　　　哀哉哀哉諸眾生，長夜莫睹輪足光。 
　　　悔過世尊大慈悲，示敬千輻輪光足， 
　　　哀哉今遇輪光相，自此當何復再睹。”  
　　爾時，迦葉與諸弟子說是偈已，復重悶絕，昏迷躄地，良久漸醒，悲哀哽咽，不能自裁。大覺世尊千輻輪相，金剛雙足，還自入棺，封閉如故。爾時，城內一切士女天人大眾，見大迦葉復重號哭，捶胸大叫，哀震大千無量世界，各將所持，悲哽供養。 
　　爾時，拘尸城內有四力士，瓔珞嚴身，持七寶炬，大如車輪，焰光普照，以焚香樓，荼毗如來。炬投香樓，自然殄滅。迦葉告言：“大圣寶棺，三界之火所不能燒，何況汝力而能燒耶？”城內復有八大力士，更持七寶大炬光焰，一切將投棺所，亦皆殄滅。城內復有十六極大力士，各持七寶大炬來投香樓，亦悉殄滅。城內復有三十六極大力士，各持七寶大炬來投，亦皆殄滅。 
　　爾時，迦葉告諸力士一切大眾：“汝等當知，縱使一切天人所有炬火，不能荼毗如來寶棺。汝等不須勞苦，強欲為作。” 
　　爾時，城內士女天人大眾復重悲哀，各以所持，號泣供養。一時禮拜右繞七匝，悲號大哭，聲震三千。爾時，如來以大悲力，從心胸中，火踴棺外，漸漸荼毗，經于七日，焚妙香樓，爾乃方盡。爾時，城內士女天人大眾，于七日間悲號哭泣，哀聲不斷，各以所持供養不歇。 
　　爾時，四天王各作是念：“我以香水注火令滅，急收舍利，天上供養。”作是念已，即持七寶金瓶盛滿香水，復將須彌四埵，四大香潔出甘乳樹，樹各千圍高百由旬，隨四天王同時而下，至荼毗所。樹流甘乳，注瀉香瓶，一時注火。注已，火勢轉高，都無滅也。爾時，海神、莎伽羅龍王及江神、河神，見火不滅，各作是念：“我取香水注火令滅，急收舍利，住處供養。”作是念已，各持寶瓶盛取無量香水，至荼毗所，一時注火。注已，火勢如故，都亦不滅。 
　　爾時，樓豆語諸四天王及海神等：“汝注香水令火滅者，可不欲取舍利，還本所居而供養耶？” 
　　答言：“實爾。” 
　　樓豆語四天王言：“汝大貪心。汝居天上，舍利隨汝。若在天宮，地居之人如何得往而供養耶？” 
　　復語海神：“汝等住在大海江河，如來舍利汝收取者，地居之人如何得往而供養耶？” 
　　爾時，四天王即皆懺悔，悔已各還天宮。爾時，大海江河神等皆亦懺悔：“誠如圣言。”悔已各還。  
圣軀廓潤品第四  
　　爾時，帝釋持七寶瓶及供養具，至荼毗所。其火一時自然滅盡。帝釋即開如來寶棺，欲請佛牙。 
　　樓豆即問：“汝何為耶？” 
　　答言：“欲請佛牙，還天供養。” 
　　樓豆言：“莫輒自取，可待大眾，爾乃共分。” 
　　釋言：“佛先與我一牙舍利，是以我來，火即自滅。” 
　　帝釋說是語已，即開寶棺，于佛口中右畔上頷取牙舍利，即還天上，起塔供養。 
　　爾時，有二捷疾羅剎，隱身隨釋，眾皆不見，盜取一雙佛牙舍利。 
　　爾時，城內一切士女一切大眾，即一時來，欲爭舍利。 
　　樓豆告言：“大眾當知，待且安詳。如佛所說，應當如法共分供養。”  
　　爾時，城內士女一切大眾不聞樓豆所言，乃各執持矛矟、弓箭、刀劍、罥索，一切戰具，各自莊嚴，欲取舍利。 
　　爾時，城內人眾即開佛棺，兜羅白氎，宛然不燒。大眾見已，復大號哭，流淚盈目，各將所持，悲哀供養。深心禮拜，流淚長跪，同說偈贊：  
　　“如來以大自在力，于一切世得自在， 
　　　大悲本愿處斯土，周旋苦海度眾生。 
　　　無量智能神通力，出沒生死無掛礙， 
　　　能以一身為多身，多身一身為無量。 
　　　神變普應咸皆見，無緣即現入涅槃， 
　　　我等福盡無應緣，故乃如來見放舍。 
　　　佛于娑羅寶棺中，大力士舉皆不起， 
　　　大悲之力自輕舉，升空高一多羅樹， 
　　　乘虛徐繞拘尸城，七日大圣繞七匝， 
　　　繞已自臨荼毗所，不共神力所施為。 
　　　一切天人莫能測，佛于大般涅槃中， 
　　　金剛不壞力自在，一切荼毗火不燃， 
　　　自于心中出慈火，焚燒七日示現盡。 
　　　人天不能滅此火，如來大悲示應力， 
　　　帝釋來至火便滅。妙兜羅綿纏佛身， 
　　　大火焚燒都不燃，白氎隨佛寶棺內， 
　　　火中儼然而不燒，方知如來自在力， 
　　　于法自在為法王。敬禮大悲三界尊， 
　　　敬禮圣中無畏者，敬禮普覆大慈力， 
　　　敬禮神變自在者。我等從今離世尊， 
　　　沒苦無能見救護，哀哉哀哉大圣尊， 
　　　方今長別何由見！”  
　　爾時，大眾說是偈已，重復悲泣，各以所持，盡哀供養。爾時，樓豆普為天人一切大眾，與城內人共于棺所，徐舉白氎及兜羅綿。其迦葉等白氎千張，火全不燒。其城內人白氎千張，除外一重，余者灰燼，其兜羅綿宛然如故。爾時，樓豆取此白氎及兜羅綿，細破分之，與諸大眾令起寶塔而供養之。樓豆復取氎灰，亦細分眾，令起寶塔而供養之。其余燼灰，無復得分，眾各自取，起塔供養。其城內人先已遣匠，造八金壇，八師子座，各以七寶而為莊嚴。其七寶壇，各受一斛，各置七寶師子座上。其八師子七寶之座，座別各有三十二力士，各嚴七寶瓔珞雜彩纏身，共舉七寶八師子座。座上復各有八婇女，身嚴七寶瓔珞雜彩，持七寶壇。座上復各有八婇女，嚴身瓔珞執七寶蓋，覆金壇上。座上復各有八婇女，身嚴瓔珞，持七寶劍，衛七寶壇。座上復各有八婇女，身嚴瓔珞，執雉毛纛，豎壇四面。座別各有無量人眾，持妙音樂、幢幡、寶蓋、香華、瓔珞，圍繞供養。座各復有無量人眾，各持弓箭、矛矟、罥索、長鉤一切戰具而圍繞之，從拘尸城前后圍繞，向荼毗所。其八師子七寶之座，出城去后，城內人眾即持無數香泥香水，尋力士后，平治涂地，作香泥路，廣博嚴事，向荼毗所。其路兩邊無數寶幢、幡蓋、香華、真珠、瓔珞、眾妙雜彩、音樂弦歌，嚴飾路邊，儼然供養，待大圣尊舍利而還。其諸力士持八師子七寶之座，圍繞至荼毗所，即大哀泣，號哭哽咽，聲震大千，各以所持，深心供養。 
　　爾時，世尊大悲力故，碎金剛體成末舍利，惟留四牙不可沮壞。爾時，大眾既見舍利，復重悲哀，以其所持，流淚供養。爾時，樓豆與城內人涕泣盈目，收取舍利，著師子座七寶壇中，滿八金壇，舍利便盡。爾時，一切天人大眾，見佛舍利入金壇中，重更悲哭，涕泣流淚，各將所持，深心供養。爾時，城內諸大力士及諸士女，將欲持佛舍利金壇向拘尸城。爾時，大眾復重悲哀，各將所持，流淚供養。爾時，城內諸大力士及圍繞眾并城內人，悲咽流淚，舉八師子七寶之座，隨香泥路，回向拘尸。爾時，一切人天大眾復大悲哀，聲震世界，各將所持，隨從舍利，哀號供養。如來舍利至城內已，置四衢道中。爾時，拘尸城人，即嚴四兵，無數軍眾，身著甲鎧，各執戰具，繞拘尸城，四面周匝。無數重兵，儼然而住，擬防外人來抄掠故。雖為儀式，無戰諍心。復有五百大咒術師，守城四門，為遮難故。復有無數寶幢幡蓋，微妙莊嚴，大雉毛纛，于城四維，儼然供養，為標式故。爾時，城內一切士女天人大眾復大悲哀，各將所持，深心供養。其舍利壇置師子座，經于七日。于七日中，一切大眾日夜悲號，哀聲不斷，盡以所持，深心供養。其八師子七寶之座，各有五百大咒術師各共持之，遮有天、龍、夜叉、神鬼來欺奪故，經七日間。  
　　爾時，如來本生眷屬，迦毗羅國王諸釋種等，佛神力故，都不覺知佛入涅槃，佛涅槃后經三七日爾乃方知。時彼國王諸釋種等，悲哭號泣，即共疾來，至拘尸城，見諸兵眾無數千人圍繞城外，復見寶幢幡蓋列城四維映蔽國界，復見大咒術師守城四門。 
　　王及釋等問咒師言：“佛涅槃耶？” 
　　答云：“佛涅槃來，過四七日，荼毗已竟，將分舍利。” 
　　王言：“我等是佛所生眷屬，佛神力故，令我不知如來涅槃。我今欲見如來舍利，卿可開路，令我得入。” 
　　咒師兵眾聞是語已，即聽入城。王及釋種得入城已，見佛舍利在師子座，悲號哽咽，涕淚交流，右繞七匝。繞七匝已，收淚而言：“我今欲請如來舍利一分，將還供養。” 
　　大眾答曰：“雖知汝是釋種眷屬，然佛世尊先已有言，分布舍利，未見及汝。各有請主，汝如何得？汝可還耶？” 
　　爾時，王及釋種不果所請，號哭悲哀，悶絕躄地，良久乃醒，悲不自勝，語眾人言：“如來世尊是我釋種，愍汝等故，于此涅槃。汝等如何見有欺忽，乃不分我一分舍利？”作是語訖，各禮舍利，右繞七匝，悲泣流淚，生忿恨心，慨悼還家。  
　　爾時，摩迦陀主阿阇世王，害父王已，深生悔恨，身生惡瘡，既遇世尊月愛光觸，身瘡漸愈，來詣佛所，求哀懺悔。世尊大悲，即以甘露微妙法藥，洗蕩身瘡，極重罪滅。即還本宮，都不覺知如來涅槃。于涅槃夜，夢見月落，日從地出，星宿云雨，繽紛而隕，復有煙氣從地而出，見七彗星現于天上。復夢天上有大火聚，遍空熾然，一時墮地。夢已尋覺，心大驚戰，即召諸臣，具陳斯夢：“此何祥耶？” 
　　臣答王言：“是佛涅槃，不祥之相。佛滅度后，三界眾生，六道有識，煩惱橫起，故現大火從天落地。佛入滅度，月愛慈光，慧云普潤，悉皆滅沒，即云月落。星落地者，佛涅槃后，八萬律儀一切戒法，眾生違反，不依佛教，乃行邪法，墮于地獄。日出地者，佛涅槃后，三塗惡道，苦聚日光，出現世間，故感斯夢。” 
　　王聞是語，將諸臣從，夜半即來。至拘尸城，見諸無數四兵之眾，防衛拘尸，無量重數。復見城門有咒術師，防止外難。 
　　王見是已，即問咒師：“佛涅槃耶？” 
　　咒師答言：“佛涅槃來，已經四七，當今大眾，將分舍利。” 
　　王言：“佛入涅槃，我都不知。我于夜夢見不祥事，以問諸臣，方知如來入大涅槃。我欲入城禮拜如來金剛舍利，汝為通路。” 
　　咒師聞已，即聽前入。王至城內四衢道中，見師子座舍利金壇，復睹大眾悲哀供養。王與徒眾一時禮拜，悲泣流淚，右繞七匝，哀慘供養。爾時，王就大眾請求如來一分舍利，還國供養。大眾答言：“何晚至耶？佛已先說分布方法，舍利皆已各有所請，無有仁分，仁可還宮。” 
　　阿阇世王不果所請，愁憂不樂，即禮舍利，惆悵而還。  
　　爾時，毗離外道名王，佛涅槃后，經三七已，爾乃方知，即將臣從，疾往拘尸。既至拘尸，即見無數四兵之眾，防衛拘尸，繞無量重。爾時，阿勒伽羅王，佛涅槃后，經三七已，爾乃方知，即將臣從，疾往拘尸。既至拘尸，即見無數四兵之眾，防衛拘尸，繞無量重。爾時，毗耨隊不畏王，佛入涅槃，經三七已，爾乃方知。爾時，遮羅伽羅國王，佛入涅槃，經三七已，爾乃方知。爾時，師伽那王，佛入涅槃，經三七已，爾乃方知。爾時，波肩羅外道名王，佛入涅槃，經三七已，爾乃方知，即將臣從，疾往拘尸。既至拘尸，即見無數四兵之眾，防衛拘尸，繞無量重，復見城門有大咒師，防止外難。 
　　王問咒師：“佛涅槃耶？” 
　　答言：“佛涅槃來，已經四七，當今大眾將分舍利。” 
　　王語咒師：“佛入涅槃，我都不知，故今晚至。我欲入城禮拜供養如來舍利，汝可開路。” 
　　咒師聞已，即聽前入，至四衢道，見師子座七寶莊嚴，安置七寶舍利金壇，復見大眾悲哀供養。王將從眾一時禮拜，悲哀流淚，右繞七匝，各以所持，凄慘供養。 
　　王語眾言：“佛入涅槃，我都不知，一何苦哉！不得見佛，請眾與我一分舍利，還國供養。” 
　　眾言：“汝何來晚？佛已先說分布法軌，舍利皆已各有所請，無有仁分，仁可還宮。” 
　　王及臣眾不果所請，愁憂不樂，即禮舍利，悲戀而還。  
　　爾時，諸菩薩及聲聞眾，天、人、龍、鬼、國王、長者、大臣、人民，一切大眾，悲號涕泣，捶胸大哭，五體投地，作禮而去。   上一部：乾隆大藏經·大乘涅槃部·南本大般涅槃經三十六卷（第二十七卷～第三十六卷）  下一部：乾隆大藏經·大乘涅槃部·佛說方等般泥洹經二卷  
 
 
    
  
乾隆大藏經·大乘涅槃部·大般涅槃經后分        
    