    第0121部～般泥洹后灌臘經一卷           
    
  
   大乘涅槃部·第0121部    
般泥洹后灌臘經一卷    
西晉三藏法師竺法護譯      
  

般泥洹后灌臘經  
　　聞如是：一時，佛在舍衛國祇樹給孤獨園，與摩訶比丘僧、諸天、人民，共會坐說經。 
　　阿難前長跪叉手白佛言：“天中之天，欲有所問，愿佛說之。若佛般泥洹后，四輩弟子比丘、比丘尼、優婆塞、優婆夷，四月八日、七月十五日，灌臘當何所用？” 
　　佛語阿難：“灌臘佛者，是福愿人之度者，各自減錢寶，割取珍愛，用求度世之福，當給寺燃燈燒香用作經像，若供養師，施與貧窮，可設齋會。 
　　“不可貰許，然后不出，此為現世負佛，自是心口所作當得妄語之罪。所以者何？為佛設槃作禮，以五種香水手自浴佛師，噠嚫咒愿，當此之時，天龍鬼神皆明證知：此人出五家財物，侵妻子分用求福利。而反不出，當有五罪入三惡道。何等為五？一者、財物日減；二者、喜忘遺；三者、治生所向無利；四者、入太山地獄中，被考治苦痛難言；五者、后世來生，或作奴婢、牛、馬、騾、驢、駱駝，或作豬、羊。是為五。更罪三惡：一者、為入薜荔中作餓鬼；二者、入禽獸作畜生；三者、泥犁中當更十八地獄，罪不可數。 
　　“七月十五日，自向七世父母、五種親屬，有墮惡道勤苦劇者，因佛作禮福，欲令解脫憂苦，名為灌臘。 
　　“佛者，天上天下三界之王，不食世間人民也。其物皆眾僧分之，不應獨取，是為大罪。若無僧可分，施貧窮、孤獨、羸老，是種善根。” 
　　諸弟子聞經歡喜。為佛作禮而去。  

   上一部：乾隆大藏經·大乘涅槃部·佛滅度后棺斂葬送經一卷   
 
   
   
乾隆大藏經·大乘涅槃部·般泥洹后灌臘經         
    