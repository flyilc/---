  第1613-02部～佛祖歷代通載三十六卷（第十九卷～第三十六卷）         
   
  
   此土著述·第1613部   
佛祖歷代通載三十六卷（第十九卷～第三十六卷）   
嘉興路大中祥符禪寺住持華亭念常集      
 
 
　　 
 
佛祖歷代通載卷第十九  
　　⊙(甲子　五八)　改興元○是年壽州毛罕妻生子毛債。豬頭象耳騾足魚腮人身。鐵杖自鞭金田掃地。償盜常住錢債也。  
　　南岳明瓚禪師者。不知何許人也。初宰相李泌。乾元中辭入衡岳。瓚隱居上封。泌往謁之。瓚誦經其聲先悲凄而后悅豫。泌隱知音。因謂曰。將非避隱者有云霄意乎。瓚唾之曰。莫相賊莫相賊。泌色不為動。瓚久之。見泌立候不懈。乃曰。飯未。泌曰。未也。瓚撥火出芋食與語。久之辭去。瓚撫其背曰。好做十年宰相。至是泌感事為帝言其高行。有詔征之。使者至石窟宣麻命曰。尊者起謝恩。瓚寒涕垂頤凝坐略不以介意。使者嘆其淳正不之迫。回奏其事。帝咨美之數四不已。瓚著歌一篇。其辭曰。兀然無事無改換。無事何須論一段。直心無散亂。他事不須斷。過去已過去。未來猶莫算兀然無事坐。何曾有人喚。內外覓功夫。總是癡頑漢。糧不蓄一粒。逢飯但知[嗎/中]。世間多事人。相趁渾不及。我不樂生天。亦不愛福田。饑來吃飯。困來即眠。愚人笑我。智乃知焉。不是癡鈍本體如然。要去即去要住即住。身披一破衲。腳著娘生褲。多言復多語。由來轉相誤。若欲度眾生。無過且自度。莫謗天真佛。真佛不可見。妙性及靈臺。何曾受熏煉。心是無事心。面是娘生面。劫石可移動。個中無改變。無事本無事。何須讀文字。削除人我本。冥合個中意。種種勞筋骨。不如林下睡兀兀。舉頭見日高。乞飯從頭[打-丁+聿]。將功用功展轉昏蒙。取即不得不取自通。吾有一言絕慮忘緣。巧說不得只用心傳。更有一語無過真與。細如毫末大無方所。本自圓成不勞機抒。世事悠悠不如山丘。青松蔽日碧澗長流。山云當幙夜月為鉤。臥藤蘿下塊石枕頭。不奉天子豈羨王侯。生死無慮更復何憂。水月無形我常只寧。萬法皆爾本自無生。兀然無事坐。春來草自青。  
　　⊙荊溪湛然禪師。臨終告其徒曰。大道無方無體。生歟死歟。其旨一貫。吾歸骨此山。報盡今夕。聊與汝等談道而決。夫一念無相謂之空。無法不備謂之假。不一不異謂之中。在凡為三因。在圣為三德。爇炷則初后同相。涉海則淺深異流。自利利人在斯而已。爾其志之。言訖而化。翰林梁肅題其碑陰曰。圣人不興。必有命世者出焉。自智者以法付灌頂。頂再世而至左溪朗。道若昧待公而發。乘此寶乘煥然中興。其受業身通者三十有九人。而縉紳先生高位崇名屈體受教者數十。師嚴道尊遐邇歸仁。自非命世亞圣。曷以臻此。  
　　(乙丑)　改貞元。  
　　⊙(丙寅)　二年翰林梁肅。修天臺止觀論成。著止觀統例曰。夫止觀何為也。導萬化之理而復于實際者也。實際者何也。性之本也。物之所以不能復者。昏與動使之然也。照昏者謂之明。駐動者謂之靜。明與靜止觀之體也。在因謂之止觀。在果謂之智定。因謂之行。果謂之成。行者行此者也。成者證此者也。原夫圣人有以見惑足以喪志。動足以失方。于是乎止而觀之靜而明之。使其動而能靜。靜而能明。因相待以成法。即絕待以照本。御大車以御正。乘大事而總權。消息乎不二之場。鼓舞于說三之域。至微以盡性。至頤而體神。語其近則一毫之善可通也。語其遠則重玄之門可窺也。用至圓以圓之。物無偏也。用至實以實之。物無妄也。圣人舉其言所以示也。廣其目所以告也。優而柔之使自求之。擬而議之使自至之。此止觀所由作也。夫三諦者何也。一之謂也。空假中者何也。一之目也。空假也者相對之義。中道也者得一之名。此思議之說。非至一之旨也。至一即三至三即一。非相含而然也。非相生而然也。非數義也。非強名也。自然之理也。言而傳之者跡也。理謂之本。跡謂之末。本也者圣人所至之地也。末也者圣人所示之教也。由本以垂跡。則為小為大。為通為別。為頓為漸。為顯為秘。為權為實。為定為不定。循跡以返本。則為一為大。為圓為實。為無住為中。為妙為第一義。是一三之蘊也。所謂空也者通萬法而為言者也。假也者立萬法而為言者也。中也者妙萬法而為言者也。破一切惑莫盛乎空。建一切法莫盛乎假。究竟一切性莫大乎中。舉中則無法非中自假則何法非假。舉空則無法不空。成之謂之三德。修之謂之三觀。舉其要則圣人極深研幾窮理盡性之說乎。昧者使明。塞者使通。通則悟。悟則至。至則常。常則盡矣。明則照。照則化。化則成。成則一矣。圣人有以彌綸萬法而不差。旁礴萬劫而不違。燾載恒沙而不有。復歸無物而不無。寓名之曰佛。強號之曰覺。究其旨解脫自在。莫大極妙之德乎。夫三觀成功者如此。所謂圓頓者。非漸次非不定。指論十章之義也。十章者恢演始末通道之關也。五略者舉其弘綱截流之津也。十境者發動之機立觀之諦也。十乘者妙用所修發行之門也。始于正觀而終于見境者。義備故也。闕其余者。非修之要也。乘者何也。載物運者也。十者何也。成載之事也。知其境之妙。不行而至者德之上也。乘一而已。豈藉夫九哉。九者非他相生之說。未至者之所踐也。故發心者發無所發。安心者安無所安。遍破者遍無所破。爰至余乘皆不得已而說也。至于別其義例判為章目。推而廣之不為繁。統而簡之不為少。如連環不可解也。如貫珠不可雜也。如懸鏡不可揜也。如通川不可遏也。議家多門非諍論也。按經正義非虛說也。辯四教淺深事有源也。成一事因緣理無遺也。噫止觀其救世明道之書乎。非夫圣智超絕卓爾獨立。其孰能為乎非夫聰明深達得意思象。其孰能知乎。今之人乃專用章句文字。從而釋之。又何疏漏耶。或稱不思議境與不思。議事皆極圣之域。等覺至人猶所未盡。若凡夫生滅心行三惑浩然。于言說之中推上妙之理。是猶醯雞而說大鵬。夏蟲之議層冰。其不可見明矣。今止觀之說文字萬數。廣尋果地無益初學。豈如暗然自修功至自至。何必以早計為事乎。是大不然。凡所謂上圣之域。豈隔闊遼夐與凡境杳絕與。是惟一性而已。得之謂悟。失之謂迷。一理而已。迷而為凡。悟而為圣。迷者自隔理不隔也。失者自失性不失也。止觀之作所以離異同而究圣神。使群生正性而順理者也。正性順理所以行覺路而至妙境也。不知此教者。則學何所入。功何所施。智何所發。譬如無目昧于日月之光行于重險之處顛踣墮落可勝己乎。噫去圣久遠賢人不出。庸昏之徒含識而已。致使魔邪詭惑諸黨并熾。空有云云為坑為阱。有膠于文句不敢動者。有流于漭浪不能住者有。太遠而甘心不至者有。太近而我身即是者。有枯木而稱定者。有竅號而稱慧者。有奔走非道而言權者。有假于鬼神而言通者。有放心而言廣者。有罕言而為密者。有齒舌潛傳而為口訣者。凡此之類自立為祖。繼祖為家。反經非圣。昧者不覺。仲尼有言。道之不明也。我知之矣。由物累也。悲夫。隋開皇十八年智者去世。至皇朝建中垂二百載。以斯文相傳凡五家師。其始曰灌頂。其次曰縉云威。又其次曰東陽小威。又其次曰左溪朗公。其五曰荊溪然公。須于同門中慧解第一。能奉師訓集成此書。蓋不以文辭為本故也。或失則繁。或得則野。當二威之際緘授而已。其道不行。天寶中左溪始弘解說。而知者蓋寡。荊溪廣以傳記數十萬言網羅遺法。勤矣備矣。荊溪滅后知其說者適三四人。古人云。生而知之者上也。學而知之者次也。困而不學又其次也。夫生而知之者。蓋性德者也學而知之者。天機深者也。若其嗜欲深耳目塞。雖學而不知。斯為下矣。今夫學者內病于蔽外役于煩。沒世不能通其文。數年不能得其益。是則業文為之屨校梏足也。棼句為之簸糠瞇目也。以不能之師。教不領之弟子。止觀所以未光大于時也。予常戚戚。于是整其宏綱撮其機要。其理之所存教之所急。或易置之或引伸之。其義之迂其辭之鄙。或薙除之或潤色之。大凡浮疏之患。十愈其九。廣略之宜三存其一。于是祛鄙滯導蒙童。貽諸他人則吾豈敢。若同見同行且不以止觀罪我。亦無隱乎爾。建中上元甲子首事筆削。三年歲在析木之津功畢云爾。  
　　⊙(戊辰)　般若三藏新譯大乘理趣六波羅蜜經成。代宗皇帝親制敘文曰。大樸既散有為遂作。名利牽乎德。巧智喪乎真。愛惡攻乎性情。因緣堅其染習。內則百慮無節。外則六根競誘。天理滅而莫知。道源迷而忘返。淪溺苦海劫盡還初。惟至人了萬物之宗。越三界之表。廓獨立而不改。遍諸有而常然。故能開導群迷濟拔流品。六波羅蜜經者。眾法之津梁度門之圓極也。昔日月燈明如來為菩薩說。歷劫曠遠真偈寂寥。文殊師利于耆阇會中與彌勒菩薩語及其事。成一切種智會無量義因。唯佛能知。唯佛能說。教必有主。其在茲乎。是以釋迦如來為法而生俟時而現。三身不異。故處代而常離。萬行無修。故隨方而自在。運慈悲之力。開攝護之門。因其六塵示之六度。導于法分全證法身。結習紛綸乘理而悟。是真般若之旨也。故有慈氏善問大音贊言。天垂寶華云集仙蓋。甘露流液光明燭幽。使迷方淺深皆得自然之慧。恒沙億眾能通般若之知。嘗試論之。先儒有言。誠者自成而道自導也。夫誠己于內。則不勉而中不思而得。誠物于外。則不言而應不為而成。其內者證法之身。其外者大悲之力。德產之致密化育之功也。夫春風吹發萬類咸滋。旭日升畫群陰盡釋。乾坤易簡之道。是則大同神明幽贊之情。孰云區別。殊途一致其理固然。朕虔奉丕圖保又烝庶。思建皇極以升。大猷遐想靈蹤期于協契。舍城妙說久秘梵文。徒懷瀉瓶未啟遺夾。微言不昧將或起予。于是罽賓沙門般若受旨宣揚。光宅沙門利言為之翻譯。時大德則資圣寺道液。醴泉寺超悟。慈恩寺應真。莊嚴寺圓照。光宅寺道岸等。法門領袖人中龍象。證明正義輝潤玄文。知釋迦之寶城。識眾尊之滿字。以貞元四年歲次戊辰十二月二十八日。于西明寺譯成上進。凡一部十卷。神龍翊衛。如從金口之傳。梵眾護持。無異毫光之現。朕齋心滌慮仰味宗源。聞所未聞寔為希有。聊因暇日三復斯經。雖法海甚深波流不讓。舉其梗概昭悟將來。  
　　⊙二月江西馬祖大師道一示寂。師漢州什邡人。姓馬氏。容貌豐偉。牛行虎視。引舌過準。足有二輪文。遇懷讓禪師密契心法。始自建陽遷臨川次南康。所至聚徒說法創建禪林。大歷中始居豫章開元寺。嘗示眾曰。汝等諸人各信。自心是佛此心即佛。達磨大師自南天竺國來此中華。傳上乘一心之法。令汝等開悟。又引楞伽經文以印眾生心地。恐汝顛倒不自信。此一心之法各各有之。故楞伽經云。佛語心為宗。無門為法門。又云。夫求法者應無所求。心外無別佛。佛外無別心。不取善不取惡。凈穢兩邊都不依怙。達罪性空念念不可得。無自性故。故云。三界唯心森羅及萬像一法之所印。凡所見色即是見心。心不自心。因色故有。但隨時言說即事即理都無所礙。菩提道果亦復如是。于心所生即名為色。知色空故生即無生。若了此意。乃可隨時著衣吃飯長養圣胎任運過時。復有何事。汝受吾教聽吾偈曰。心地隨時說。菩提亦只寧。事理俱無礙。當生即不生。師于開元示寂。先是師嘗經由豫章[泳-永+防]潭之石門。愛其山水奇勝洞壑平坦。顧謂其從曰。吾朽質之日歸骨于此。至是門弟子奉靈骨舍利。建道場于石門。相國權德輿為之碑。宣宗賜謚大寂禪師。得法弟子凡百三十有九人。一為一方宗主轉化無窮。禪宗至此大盛于世。  
　　⊙大珠惠海禪師者。建州人。初參馬祖。祖問。從何處來。曰越州大云寺來。祖曰。來此擬須何事。曰來求佛法。祖曰。自家寶藏不顧。拋家散走作什么。我這里一物也無。求什么佛法。師遂禮拜問。那個是惠海自家寶藏。祖曰。即今問我者是汝寶藏。一切具足更無欠少。使用自在何假向外求覓。師于言下自識本心不由知覺。禮謝畢服勞。久之后以受業師年老歸奉養。乃晦跡藏用外現癡訥。撰頓悟入道要門一卷。為好事竊出。及馬祖見之。即告眾曰。越州有大珠。圓明光透自在。無遮障處也。眾中有知師本姓朱者。遂共尋訪。師由是道望顯著。說法彼翻海涌浩然無礙。有頓悟門及廣語。行于世。  
　　⊙(庚午)　○迎佛骨。  
　　六年石頭希遷禪師示寂。師得法于清原。天寶中居衡山南寺。寺東有石其狀如臺。乃結庵其上。時號石頭和尚。南岳鬼神多見身聽法。師皆與之授戒。大歷中江西主大寂。湖南主石頭。往來憧憧并湊二大士之門。嘗示眾曰。吾之法門先佛傳授。不論禪定精進。唯達佛之知見。即心即佛心佛眾生菩提煩惱名異體一。汝等當知自己心靈。體離斷常性非垢凈。湛然圓滿凡圣齊同。應用無方離心意識。三界六道唯自心現。水月鏡像豈有生滅。汝等知之無所不備。師初閱肇論云。會萬物為己者。其唯圣人乎。遂豁然曰。圣人無已靡所不已。因著參同契。其辭曰。竺土大仙心。東西密相付。人根有利鈍。道無南北祖。靈源明皎潔。枝派暗流注。執事元是迷。契理亦非悟。門門一切境。回互不回互。回而更相涉。不爾依位住。色本殊質像。聲元無樂苦。暗合上中言。明明清濁句。四大性自復。如子得其母。火熱風動搖。水濕地堅固。眼色耳音聲。鼻香舌堿醋。然依一一法。依根葉分布。本末須歸宗。尊卑用其語。當明中有暗。勿以暗相遇。當暗中有明。勿以明相睹。明暗各相對。比如前后步。萬物自有功。當言用及處。事存函蓋合。理應箭鋒拄。承言須會宗。勿自立規矩。觸目不會道。運足焉知路。進步非遠近。迷隔山河固。謹白參玄人。光陰莫虛度。  
　　(癸酉)　○張滂請稅茶。得錢四十萬緡。茶稅之始也。  
　　⊙(丙子)　十二年。宣河東節度使禮部尚書李詵。備禮迎法師澄觀入京。觀至。有旨命同罽賓三藏般若。翻譯烏茶國所進華嚴后分梵夾。帝親預譯場一日不至。即差僧寂光依僧欲云。皇帝國事因緣如法僧事與欲清凈。觀承睿旨。翻宣既就進之帝命開示華嚴宗旨。群臣大集。觀升高座曰。我皇御宇德合乾坤。光宅萬方重譯來貢。東風入律。西天輸越海之誠。南印御書。北闕獻朝宗之敬。特回明詔再譯真詮。光闡大猷增輝新理。澄觀顧多天幸。欽屬盛明。奉詔譯場。承旨幽贊。抃躍競惕三復竭愚。露滴天池。喜含百川之味。塵培華岳。無增萬仞之高。極虛空之可度。體無邊涯大也。竭滄溟而可飲。法門無盡方也。碎塵剎而可數。用無能測廣也。離覺所覺朗萬法之幽邃佛也。芬敷萬行榮耀眾德華也。圓茲行德飾彼十身嚴也。貫攝玄微以成真光之彩經也。總斯七字為一部之宏綱。將契本性非行莫階。故說普賢無邊勝行。行起解絕智證圓明。無礙融通現前受用。帝大悅。賜觀紫方袍。號教授和尚。其后相國齊抗鄭余慶高郢。請撰華嚴綱要三卷。相國李吉甫侍郎歸登駙馬杜琮。請述正要一卷。又為南康王韋皋相國武元衡。著法界觀玄鏡一卷。仆射高崇文。請著鏡燈說文一卷。司徒嚴綬司空鄭元刺史陸長源。請撰三圣圓融觀一卷。節度使薛華觀察使孟簡中書錢徽拾遺白居易給事杜羔等。請制七處九會華藏界圖心鏡說文十卷。又與僧錄靈邃大師十八首座十寺三學上流。制華嚴圓覺四分中觀等經律論關脈三十余部。皆古錦純金隨器任用云。  
　　⊙(己卯)　十五年。清涼受鎮國大師號。進加天下大僧錄。四月帝誕節。敕有司備儀贊迎教授和上澄觀。入內殿闡揚華嚴宗旨。觀升高座曰。大哉真界萬法資始。包空有而絕相。入言象而無跡。妙有得之而不有。真空得之而不空。生滅得之而真常。緣起得之而交映。我佛得之妙踐真覺廓凈塵習。寂寥于萬化之域。動用于一虛之中。融身剎以相含。流聲光而遐燭。我皇得之靈鑒虛極保合大和。圣文掩于百王。淳風扇于萬國。敷玄化以覺夢。垂天真以性情。是知不有太虛。曷展無涯之照。不有真界。豈凈等空之心。華嚴教者。即窮斯旨趣盡其源流。故恢廓宏遠包納沖邃。不可得而思議矣。指其源也。情塵有經智海無外。妄惑非取重玄不空。四句之火莫焚。萬法之門皆入。冥二際于不一。動千變而非多。事理交涉而兩忘。性相融通而無盡。若秦鏡之互照。猶帝珠之相含。重重交光歷歷齊現。故得圓至功于頃刻。見佛境于塵毛。諸佛心內眾生新新作佛。眾生心中諸佛念念證真。一字法門。海墨書而不盡。一毫之善。空界盡而無窮。語其定也。冥一心于無心。即萬動而常寂。海湛真智光含性空。星羅法身影落心水。圓音非叩而長演。果海離念而心傳。萬行忘照而齊修。漸頓無得而雙入。雖四心廣被八難頓超。而一極唱高二乘絕聽。當其器也。百城詢友一道棲神。明正為南方盡南矣。益我為友人皆友焉遇三毒而三德圓。入一塵而一心凈。千化不變其慮。萬境順通于道。契文殊之妙智。宛是初心入普賢之玄門曾無別體。失其旨也。徒修因于曠劫。得其門也。等諸佛于一朝。諦觀一塵法界在掌。理深智遠識昧辭單。塵黷圣聰退座而已。帝時默湛海印朗然大覺。顧謂群臣曰。朕之師言雅而簡。辭典而富。扇真風于第一義天。能以圣法清涼朕心。仍以清涼賜為國師之號。朕思從來。執身心我人及諸法定相斯為甚倒。群臣再拜稽首頂奉明命。由是中外臺輔重臣。咸以八戒禮而師之。  
　　⊙是歲廬山東林律大德熙怡卒。許堯佐制其碑曰。大師熙姓曹氏。桂陽人也。舊勛前烈垂休積慶。史氏詳之矣。夫真如不遠。其要在乎無垢。妙理不深。其要在乎見性。本于真實暢其虛無。俾聆芳咀潤孜孜請益。則大師之教也。大師體識深靜風度端敏。受具戒于南岳。修律儀于東林。常趺坐一室。而四方學者差肩繼踵。發此柔軟納其歸依。堯言玉振微文冰釋。故崇德雅美臨壇持法垂五十年。嘗以至德初隸東林寺居耶舍塔院。數逾二紀而信心長者懷甘奉贄紛然并進。監廚守藏不遑只受。既而悉歸精舍頒于眾僧。大師率同門人布衣糲食而已。故推己以見相。因相而歸空。搜閱精微鉆研旨要。嘗苦背悶。而針石不能及也。故于中夜累嘆。有神人撫背。殊形駭物。斯須乃去。自茲窮討經論切磋心要。加以律儀。端靜受持勤至。感通之應故難盡書。至于山鹿歸仁林鳥效祉。大師之室不足駭也。大歷五年躋五老峰望彭蠡臨瀑布。乃創凌云精舍。為經行之地。旁引泉竇以滌塵迷。近躡松壑以求清涼。丹崖云岫勢若屏牖。然趨風望景攀危輦重。翼如而至者難以數記。積十余年乃至大林精廬。淬法刃然惠炬。俾夫恂恂圍繞者割其縛導其迷洗然而自得。貞元中歸東林戒壇院。以吾道已成吾教已行。十五年秋七月召門弟子曰。吾隨化還。須臾寂滅。僧臘五十。報齡七十一。大師精貫六藝旁達百氏。嘗與故太師魯國公顏真卿。故丞相趙公憬。故御史大夫盧公群。今吏部侍郎楊公於陵。為參禪之侶。幽鍵洞發玄言兩得。門人法粲等十余人傳其教焉。高僧傳志熙怡異跡尤多。而堯佐之文美雅。故錄其文而不載其傳。  
　　⊙(庚辰)　十六年逸士劉軻。游廬山之黃石巖。遇高僧異之。因為記曰。古老有言。太極之氣積成山岳泄為川瀆。然則匡阜之境。其大者乎。庚辰歲山客劉軻來拾怪異。自麓至頂卻下半里余。次于黃石巖。巖中有棲禪子。不知其幾臘。乃跡其輕重頗見其宅心之地。及問其住年。但以手指松桂曰。毫發我植今環人臂。烏飛兔走吾復何齒。矧卯戌之昏旦。霜炎之凍灰。生落之榮瘁。去留之沿溯。雖云云自彼。而于我蔑如也。於戲句非巖房峭絕僧行孤峙。則人境兩失其宜也。復何言哉。觀夫云煙雜乎履舄。嵐靄生于襟袖。群形浩擾并人眸子。每煙雨初霽山光澄練。泠泠仙語如在耳右。況又聳凌競上冥冥。焉知不能與洪崖接袂浮丘連駕。盈縮造化吐納顥氣。絕慚顏于厚面。遠喧卑于臊穢乎。不得而然者蓋鉤也餌也。名為利鉤。利為名餌。吞鉤食餌手足羈鎖。彼焉得跳躍于此乎。夫禪子脫去桎梏四支宣展。動與云無心。靜將石何機。物我一致端邪徑塞。仆所謂非斯人不能住斯境也。禪師生宜春。姓黃氏名常進。以師久住。遂以其姓易其巖名焉。  
　　⊙(辛巳)　南岳云峰律師法證示寂。師族郭氏。色厲而仁。行峻而周。道廣而不尤。功高而不有。毅然居山之北峰。以為儀表。世之所謂賢人大臣者。至南方咸用嚴事。由其內者。聞大師之言律儀。莫不震動悼懼如聽誓命。由其外者。聞大師之稱道要。莫不凄欷忻踴如獲肆宥。故時推人師則專其首。詔求教宗則冠其位。凡度學者五萬人。壽七十有八。僧臘五十七。河東柳子厚銘其塔。復為之碑曰。乾元元年某月日。皇帝曰。予欲俾慈仁怡愈洽于生人。惟浮圖道允迪。乃命五岳求厥元德以儀于下。惟茲岳上于尚書。其首曰。云峰大師法證。凡蒞事五十年。貞元十七年乃沒。其徒曰詮。曰遠。曰振。曰巽。曰素。凡三千余人。其長老咸來言曰。吾師軌行峻特器宇弘大。有來受律者。吾師示以尊嚴整齊。明列義類。而人知其所不為。有來求道者。吾師示以高廣通達一其空有。而人知其所必至。元臣碩老稽首受教。髫童毀齒踴躍執役。故從吾師之命而度者凡五萬人。吾師冬不燠裘饑不豐食。每歲會其類讀群經。俾圣言必出。有以見其大。又率其伍伐木輦土。作佛塔廟洎經典。俾像法益廣。有以見其用。將沒告門人曰。吾自始學至去世。未嘗有作焉。然后知其動無不虛靜無不為。生而知未始來。沒而知未始往也。其道備矣。愿刻山石知教之所以大。其詞曰。師之教尊嚴有耀。恭夫子之詔。維大中以告后學是效。師之德簡峻淵默柔惠以直。渙焉而不積。同焉而皆得。茲道惟則。師之功勤勞以庸。維奧秘必通。以興祠宮。遐邇攸從。師之族由號而郭。世德有奕。從佛于釋。師之壽七十有八。惟終始罔闕。丕冒遺烈。厥徒蒸蒸。惟大教是膺。惟憲言是懲。博博恢弘。如川之增。如云之興。如岳之不崩。終古其承之。  
　　⊙(壬午)　○雪下一丈○丹霞出家。年六十四矣。  
　　(癸未)　隱士陸羽卒。羽字鴻漸。初為沙門得之水濱畜之。既長以易自筮得蹇之漸。曰鴻漸于陸。其羽可用以為儀。乃以陸為姓氏。名而字之。師教以旁行書。答曰。終鮮兄弟而絕后嗣。得為孝乎。逃去為優人。天寶中。太守李齊物異之授以書。貌侻陋口吃而辨。上元中隱苕溪。與沙門道標皎然善。自號桑苧翁。闔門著書。召拜太子文學。不就。嗜茶著茶經三卷。言茶之原之法之具尤備。天下益知飲茶矣。時鬻茶者至陶羽形置突間祀之為茶神。初開元中有逸人王休者。居太白山。每至冬取溪冰敲其精瑩者煮。茗共客飲之。時覺林寺僧志崇取茶三等。以驚雷笑自奉。以萱草帶供佛。以紫茸香待客。赴茶者至以油囊盛余滴以歸。復有常伯熊者。因慮同茶詩。深信飲茶之益。乃取羽之論。復廣著茶功。御史李季卿宣慰江南。知伯熊善煮茶召之。伯熊執器而前。季卿為再舉杯。時又有舉羽者召之。羽野服挈具而入。季卿不為禮。羽愧之更著毀茶論。其后尚茶成風。致回紇入朝驅馬市茶焉。  
　　⊙是歲東都圣善寺大師凝公卒。翰林白居易作八漸偈吊之。其序曰。居易嘗求心要于師。師賜教焉。曰觀。曰覺。曰定。曰慧。曰明。曰通。曰濟。曰舍。由是入于耳貫于心。嗚呼今師之報身則化。師之八言不化。至哉八言。實無生忍觀之漸門也。故自觀至舍次而贊之。廣一言為一偈。謂之八漸偈。蓋欲以發揮師之心教。且明居易不敢失墜也。既而升于堂禮于床。跪而唱泣而去。偈曰　觀　以心中眼。觀心外相。從何而有。從何而喪。觀之又觀。則辨真妄　覺　惟真常在。為妄所蒙。真妄茍辨。覺生其中。不離妄有。而得真空　定　真若不滅。妄即不起。六根之源。湛如止水。是為禪定。乃脫生死　慧　專之以定。定猶有系。濟之以慧。慧則無滯。如珠在盤。盤走珠慧　明　定慧相合。合而后明。照彼萬物。物無遺形。如大圓鏡。有應無情　通　慧至乃明。明則不昧。明至乃通。通則無礙。無礙者何。變化自在　濟　通力不常。應念而變。二相非有。隨求而見。是大慈悲。以一濟萬　舍　眾苦既濟。大悲亦舍。苦既非真。悲亦是假。是故眾生。實無度者。  
　　⊙幽州盤山寶積禪師。僧問。如何是道。師曰出。僧曰。學人未領旨在。師曰去。師上堂示眾曰。心若無事萬象不生。意絕玄機纖塵何立。道本無體。因道而立名。道本無名。因名而得號。若言即心即佛。今時未入玄微。若言非心非佛。猶是指蹤之極則向上一路千圣不傳。學者勞形如猿捉影。夫大道無中復誰先后。長空絕際何用稱量。空既如斯道復何說。夫心月孤圓光吞萬象。光非照境境亦非存。光境俱亡復是何物。禪德譬如擲劍揮空。莫論及之不及。斯乃空輪無跡劍刃無虧。若能如是。心心無知。全心即佛。全佛即人。人佛無異。始為道矣。禪德。可中學道似地擎山不知山之孤峻。如石含玉不知玉之無瑕。若如此者。是名出家。故導師云。法本不相礙。三際亦復然。無為無事人。猶是金鎖難。所以靈源獨耀道絕無生。大智非明真空無跡。真如凡圣皆是夢言。佛及涅槃并為增語。禪德。且須自看無人替代。三界無法何處求心。四大本空佛依何住。璇機不動寂爾無言。覿面相呈更無余事。珍重。師將順世。告眾曰。有人貌得吾真否。眾皆將寫得真呈師。師皆打之。弟子普化出曰。某甲貌得。師曰。何不呈似老僧。普化乃打筋斗而出。師曰。這漢向后如風狂接人去在。師既奄化。敕謚凝寂大師真際之塔。  
　　⊙是歲監察御史柳宗元送浚上人歸淮南。序曰。金仙氏之道蓋本于孝敬。而后積以眾德歸于空無。其敷演教戒于中國者離為異門。曰禪。曰法。曰律。以誘掖迷濁。世用宗奉。其有修整觀行尊嚴法容以儀范于后學者。以為持律之宗焉。上人窮討秘義發明上乘。奉威儀三千。雖造次必備。嘗以此道宣于江湖之人。江湖之人悅其風而受賜。攀慈航望彼岸者蓋千百計。天子聞之。征至闕下。御大明秘殿以問焉。道揚本教頗甚稱旨。京師士眾方且翹然。仰大云之澤以植德本。而上人不勝顧復之恩。退懷省侍之禮。懇迫上乞。遂無以奪。由是杖錫東顧振衣晨往。右司員外郎劉公。深明世典通達釋教。與上人為方外游。始榮其至今惜其去。于是合郎署之友。詩以貺之。退使孺子執簡而序之。因系其詞曰。上人專于律行。恒久彌固。其儀形后學者歟。誨于生靈觸類蒙福。其積眾德者歟。覲于高堂視遠如邇。其本孝敬者歟。若然者是將心歸空無舍筏登地。固何從而識之乎。古之贈禮必以輕先重。故鄭商之犒先乘韋。魯侯之贈后吳鼎。今餞詩之重皆眾吳鼎也。故乘韋之比得序而先之。且曰。由禮而不敢讓焉。  
　　⊙(甲申)　南岳般舟和上卒。柳子厚作第二碑。其詞曰。佛法至于衡山。及津大師始修起律教。由其壇場而出者為得正法。其大弟子曰日悟和上。盡得師之道以補其處。為浮圖者宗。世家于零陵。蔣姓也。和上心大而行密。體卑而道尊。以為由定發慧。必用毗尼為之室字。遂執業于東林恩大師。究觀秘義。乃歸傳教。不睹文字。懸判深微登壇蒞事度比丘眾歲凡千人者。三十有七而道不慁。以為去凡即圣必以三昧為之軌道。遂服勤于紫霄遠大師。修明要奧得以觀佛。活入性海洞開真源。道場專精長跪右繞。不衡不倚凡七日者。百有二十而志不衰。初開元中詔定制度。師乃居本郡龍興寺。肅宗制天下名山。置大德七人。茲岳尤重。推擇居首。師乃即崇嶺是作精室。辟林莽刳巖巒。殿舍宏大廊廡修直。不命而[敲-高+甫]力。不祈而薦貨。凡南方人顓念佛三昧者。必由于是。命曰般舟臺焉。和上生十三年而始出家。又九年而受具戒。又十年而處壇場。又三十七年而當貞元二十年正月二十七日化于茲室。嗚呼無得而修。故念為實相。不取于法。故律為大乘。壞衣不飾。揣食不味。覆薦服役。凡出于生物者擯而勿用。不自知其慈。攝取調御。凡歸于正真者動而成群。不自知其教。萬行方厲一性恒如。寂用之涯不可得也。有弟子曰景秀。嗣居法會。欲廣其師之德延于罔極。故申明陳辭俾刊之茲碑。銘曰。像教南被。及津而尊。威儀有嚴。載辟其門。吾師是嗣。增浚道源。度眾逾廣。大明群昏。乃興毗尼。微密是論。八萬總結。彰于一言。聲聞熙熙。遐邇來奔。如木既拔。有植其根。乃法般舟。奧妙斯存。百億冥會。觀于化元。同道祈祈。功庸以敦。如水期壅。流之無垠。帝求人師。登我先覺。赫矣明命。表茲靈岳。于彼南阜。齋宮爰作。負揭致貨。時靡要約。袒奮程力。不呼而諾。是刈是鑿。既涂既斲。層架孔碩。以延后學。出不牛馬。服不絮帛。匪安其躬。亦菲其食。勤而不勞。在用恒寂。縱而不傲。在舍恒得。洪融混合。孰究其跡。懿茲遺光。式是嘉則。容貌往矣。軌儀無極。其徒追思。[廖-(彰-章)+貝]薦茲石。  
　　⊙(己酉)　順宗誦改永貞(德宗長子。好浮圖教。禮清涼為國師。性寬仁愛。尤善文隸。壽四十六崩咸寧殿。葬禮陵。居攝一年)  
　　⊙是歲九月太尉中書令韋皋薨。皋初生。厥父飯僧祈福。忽有應真尊者至。齋畢乳媼抱兒求咒愿。尊者起謂眾曰。此兒諸葛武侯也。他日有美政于蜀。宜以武字之。言訖恍然不見。其后皋游官出處節義功名。大概與武侯相類。治蜀二十有一年。封南康群王。有德在民。四川至今奉祀之。雅好釋氏法。嘉州石像初成。皋為之記。略曰。頭圍千尺目廣二丈。其余相好一一稱是。世美其簡而雅。又嘗訓鸚鵡念佛。鸚鵡斃以桑門故事阇維之。得舍利。皋為之記曰。元精以五氣授萬類。雖鱗介毛羽必有感清英純粹者矣。或炳耀離火。或稟其蒼精。皆應乎人文以奉若時政。則有革彼禽類習乎能言。了空相于不念。留真骨于已斃。殆非元圣示現感于人心。同夫異緣用一真化。前歲有獻鸚鵡鳥者曰。此鳥聲容可觀。音中華夏。有河東裴氏者。志樂金仙之道。聞西方有珍禽。群嬉和鳴演暢法音。以此鳥名載梵經智殊常類。意佛身所化。常狎而敬之。始告以六齋之禁。比及辰后非時之食。終夕不視。固可以矯激流俗端嚴梵倫。或教持佛名號曰。當由有念以至無念。則仰首奮翅若承善聽。其后或俾之念佛。則默然而不答。或謂之不念。即唱言阿彌陀。歷試如一曾無爽異。余謂其以有念為緣生。無念為真際。緣生不答以為緣起也。真際雖言言本空也。每虛室戒曙發和雅音。穆如笙篁靜鼓天風。下上其音念念相續。聞之者莫不洗然而嘉善矣。嗚呼生有辰乎。緣其盡乎。以今年七月悴爾不懌。七日而甚。馴養者知將盡。乃鳴磬而告曰。將西歸乎。為爾擊磬。爾其存念。每一擊磬一稱彌陀佛。洎十擊磬而十念成。斂翼委足不震不仆。揜然而絕。按釋典。十念成往生西方。又云。得佛惠者歿有舍利。知其說者固不隔殊類哉。遂命以阇維之法焚之。余燼之末果有舍利十余粒。炯爾耀目瑩然在掌。識者驚視聞者駭聽。咸曰。茍可以誘迷利世。安往而非菩薩之化歟。時有高僧惠觀。嘗詣三學山巡禮圣跡。聞說此鳥涕淚悲泣。請以舍利于靈山用陶甓建塔旌異之。余謂此禽存而有道歿而有征。古之所以通圣賢階至化者。女媧蛇軀以嗣帝中。衍鳥身而建侯。紀乎冊書。其誰曰語怪。而況此鳥有弘于道流圣證昭昭。胡可默已。是用不愧。直書于辭。是歲八月。順宗遜于位。皇太子立。是為憲宗。初順宗嘗在東宮。問佛光如滿禪師曰。佛從何方來。滅向何方去。既言常住世。今佛在何處。答曰。佛從無為來。滅向無為去。法身等虛空。常住無心處。有念歸無念。有住歸無住。來為眾生來。去為眾生去。清凈真如海。湛然體常住。智者善思惟。更勿生疑慮。帝又問曰。佛向王宮生。滅向雙林滅。住世四十九。又言無法說。山河及大海。天地及日月。時至皆歸盡。誰言不生滅。疑情猶若斯。智者善分別。滿復答曰。佛體本無為。迷情妄分別。法身等虛空。未曾有生滅。有緣佛出世。無緣佛入滅。處處化眾生。猶如水中月。非常亦非斷。非生亦非滅。生亦未曾生。滅亦未曾滅。了見無心處。自然無法說。帝聞大悅。又嘗問心要于清涼國師。國師答之。其略曰。至道本乎其心。心法本乎無住。無住心體靈知不昧。性相寂然包含德用。該攝內外能深能廣。非有非空。不生不滅。無終無始。求之而不得。棄之而不離。迷現量則惑苦紛然。悟真性則空明廓徹。雖即心即佛。唯證者方知。然有證有知。則慧日沉沒于有地。若無照無悟。則昏云掩蔽于空門。若一念不生。則前后際斷照體獨立。物我皆如直造心源。無智無得。不取不舍。無對無修。然迷悟相依真妄相待。若求真去妄。如棄影勞形。若體妄即真。似處陰影滅。若無心妄照。則萬慮都捐。若任運寂知。則眾行爰啟。放曠任其去住。靜鑒覺其源流。語默不失玄微。動靜未離法界。言止則雙亡知寂。論觀則雙照寂知。語證則不可示人。說理則非證不了。是以悟寂無寂真知無知。以知寂不二之一心。契空有雙亡之中道。  
佛祖歷代通載卷第二十  
　　唐。  
　　⊙(丙戌)　憲宗純改元和(順宗長子。以北突厥承瓘為招討使。白居易陳自中官為統帥者。天下安寧。咸謂中興之主。北方天帝降夢。令興佛法。帝不承命。愛服丹藥。致性燥急。后為中官陳弘志弒之。壽四十三歲。葬于景陵時有名賢柳子厚韓退之元微之劉禹錫白居易等。在位十五年)  
　　⊙信州鵝湖大義禪師者。衢州須江人也。姓徐氏。李翱嘗問師。大悲用千手眼作么。師云。今上用公作么。有一僧乞置塔。李尚書問云。教中不許將尸塔下過。又作么生。無對。僧卻來問師。師云。他得大闡提。上詔入內。于麟德殿論議。有一法師。問。如何是四諦。師云。圣上一帝。三帝何在。又問。欲界無禪。禪居色界。此土憑何而立禪。師云。法師只知欲界無禪。不知禪界無欲。法師云。如何是禪。師以手點空。法師無對。帝云。法師講無窮經論。只這一點尚不奈何。師卻問諸碩德曰。行住坐臥畢竟以何為道。有對曰。知者是道。師曰。不可以知知。不可以識識。安得知者是道乎。有對。無分別是道。師曰。善能分別諸法相。于第一義而不動。安得無分別是道乎。有對。四禪八定是道。師曰。佛身無為不墮諸數。安在四禪八定是道邪。眾皆杜口。師又舉。順帝問尸利禪師。大師眾生如何見性成佛。尸利云。佛性猶如水中月。可見不可取。因謂帝曰。佛性非見必見。水中月如何攫取。帝乃問。何者是佛性。師對曰。不離陛下所問。帝默契真宗。  
　　⊙益加欽重。師于元和十三年正月七日歸寂。壽七十四。敕謚惠覺禪師見性之塔。  
　　時寒山子者。不知其氏族鄉里。隱于臺州唐興縣寒巖。故父老以寒山子稱之。為人臞野。好冠樺皮冠著木屐。裘衲襤縷狀若風狂。笑歌自若。其所居近天臺國清寺。寺僧豐干者。亦非常人也。每自薪水力于杵臼。以給眾用。與寒山子為方外友。先是豐干行赤城道中。聞兒啼草菜間。視之見孩童十余歲。問其出處初無言對。心異之。引歸寺令掃除。以其得之于野。因名拾得。既長頭陀苦行精敏絕倫。甚為豐干寒山所器。與之偕游。三人者相得歡甚。寺僧皆訝之。然中心疑而莫之省也。拾得日常滌器冀有殘[月*肅]。著以筒留餌寒山。二子皆能詩。或時戲村保。寓事感懷輒有詩以見意。或書石壁。或樹葉間。或酒肆中。語皆超邁絕塵。雖古名流未能仿佛也。自述云元非隱逸士。自號山林人。在魯蒙白幘。旦愛裹疏巾。道有巢許操。恥為堯舜臣。獼猴罩帽子。非學辟風塵。又曰。欲得安居處。寒山可長保。微風吹幽松。近聽聲愈好。下有斑白人。喃喃誦黃老。十年歸不得。忘卻來時道。又曰。有身與無身。是我復非我。如此審思量。遷延倚巖坐。足間青草生。頂上紅塵墮。以見世間人。靈床施酒果。又曰。玉堂掛珠簾。中有嬋娟子。顏貌勝神仙。容華若桃李。東家春霧合。西舍秋風起。更足三十年。還如甘蔗滓。其句語若此者甚伙。拾得嘗掌供獻。至食時對佛而食。又于憍陳如像前訶斥之曰。小根敗種何為者耶。寺僧深怪之。不使直供。又伽藍神粥飯多為烏鳶所殘。拾得杖擊神而嫚罵曰。汝食猶不能護。焉能護伽藍乎。神遍夢寺僧曰。拾得鞭我。至旦互以語及。一一皆同。志是眾駭之。豐干出云游。貞元末閭丘胤出守臺州。欲之官我病頭風。名醫莫差。豐干偶至其家。自謂善療此疾。閭丘聞而見之。干命水噀濡之。須臾所苦頓除。因是大喜甚加敬焉。問所從來。曰天臺國清。曰彼有賢達者不。曰有之。然不可以世故求也。寒山拾得師利普賢示跡。二子混干國清。公若之官當就見。不宜后也。閭丘南來上事未久。入寺訪豐干遺跡。但見茆宇蕭條虎伏舍側。復入寺謁二大士。寺僧引至后廚。閭丘拜謁二大士。起走曰。饒舌彌陀汝不識。禮我何為。遽返寒巖。次日閭丘令遺贈。寒山見使至罵曰。賊賊。遂隱入巖石。拾得亦潛去。后不知終。  
　　⊙(子亥)　荊州城東天皇道悟禪師。協律郎符載撰碑。其略云。姓張氏。婺州東陽人。十四出家。依明州大德祝發。二十五受戒于杭州竹林寺。初參國一服勤五年。大歷十一年隱于大梅山。建中初謁江西馬祖。二年參石頭。乃大悟。遂隱當陽紫陵山。后于荊南城東有天皇寺。頃因火廢。僧靈鑒將謀修復。乃曰。茍得悟禪師為化主必能福我。時江陵尹右仆射裴公稽首問法。致禮迎至。師素不迎送。客無貴賤皆坐而揖之。裴愈加敬。石頭之道貽盛于此。師患背痛。臨終大眾問疾。師驀召典座近前。師曰。會么。對曰。不會。師拈枕子拋于地上。即便告寂。壽六十。坐三十五夏。法嗣三世。曰惠真。曰幽間。曰文賁。實元和二年四月十三日也。  
　　⊙元和十三年四月十三日。天王道悟禪師入寂。唐正議大夫戶部侍郎平章事荊南節度使丘玄素。撰碑云。道悟渚宮人。姓崔氏。子玉之后胤也。年十五依長沙寺曇翥律師出家。二十三詣嵩山受戒。三十三參石頭。頻沐指示曾未投機。次謁忠國師。三十四與國師侍者應真南還謁馬祖。祖曰。識取自心本來是佛。不屬漸次不假修持。體自如如萬德圓滿。師于言下大悟。祖囑曰。汝若住持莫離舊處。師蒙旨已便反荊州。去郭不遠結草為廬。后因節使顧問。左右申其端緒。節使親臨訪道。見其路隘車馬難通。極目荒榛曾未修削。睹茲發怒令人擒師拋于水中。旌旆才歸乃見遍衙火發內外洪焰莫可近之。唯聞空中聲曰。我是天王神。我是天王神。節使回心設拜。煙焰都息宛然如初。遂往江邊見師在水都不濕衣。節使重申懺悔。迎請在衙供養。于府西造寺。額號天王。師常云快活快活。及臨終時叫苦苦。又云。閻羅王來取我也。院主問曰。和尚當時被節度使拋向水中。神色不動。如今何得恁么地。師舉枕子云。汝道當時是如今是。院主無對。便入滅。壽八十二。夏六十三。嗣法一人。曰崇信。即龍潭也○論曰。  
　　(寂音尊者曰。荊州天王寺道悟禪師。如傳燈所載。則曰道悟得法于石頭。所居寺曰天皇。婺州東陽人。姓張氏。年十四出家。依明州大德披剃。年二十五。杭州竹林寺受具。首謁經山國一禪師。服勤五年。大歷中抵鐘陵。謁馬大師。經二夏。乃造石頭。元和丁亥四月示寂。壽六十。臘三十五。及觀達觀穎禪師所集五家宗派。則曰道悟嗣馬祖。引唐丘玄素所撰碑文幾千言。其略曰。師號道悟。渚宮人。姓崔氏。即子玉后胤也。年十五于長沙寺禮曇翥律師出家。二十三詣嵩山律德得尸羅。謁石頭扣寂。二年無所契悟。乃入長安親忠國師。三十四與侍者應真南還謁馬大師。大悟于言下。祝曰。他日莫離舊處。故復還渚宮。元和十三年戊戌。四月初示疾。十三日歸寂。壽八十二。臘六十三。考其傳。正如兩人。然玄素所載曰。有傳法一人崇信。住澧州龍潭。南岳讓禪師碑。唐聞人歸登撰。列法孫數人于后。有道悟名圭峰。答裴相國宗趣狀。列馬祖之嗣。六人。首曰江陵道悟。其下注曰。兼稟徑山。今妄以云門臨濟二宗競者。可發一笑。出林間錄○覺夢堂重校五家宗派序云。景德間。吳僧道源集傳燈錄三十卷。自曹溪下列為兩派一曰南岳讓。讓出馬大師。一曰青原思。思出石頭遷。自兩派下又分五宗。馬大師出八十四員善知識。內有百丈海。海出黃檗運大溈祐二人。運下出臨濟玄。故號臨濟宗。祐下出仰山寂。故號溈仰宗。八十四人內又有天王悟。悟得龍潭信。信得德山鑒。鑒得雪峰存。存下出云門偃。號云門宗。次玄沙備。備出地藏琛。琛出清涼。益號法眼宗。次石頭遷出藥山儼天皇悟二人。悟下得惠真。真得幽間。間得文賁三世便絕。唯藥山得云巖晟。晟得洞山價。價得曹山章。是為曹洞宗。今傳燈。卻收云門法眼兩宗。歸石頭下誤矣。緣同時道悟有兩人。一曰。江陵城西天王寺道悟者。渚宮人也。崔子玉之后。嗣馬祖。元和十二年四月十三日化。正議大夫丘玄素撰塔銘。文幾千言。其略云。馬祖祝曰。他日莫離舊處。故復還渚宮。一曰。江陵城東天皇寺道悟者。婺州東陽人也。姓張氏。嗣石頭。元和二年丁亥化。協律郎符載撰塔銘。二碑所載。生緣出處甚詳。但緣道原采集傳燈之日非一一。親往討尋不過宛轉。托人捃拾而得其差誤可知也。自景德至今。天下四海以傳燈為據。雖列剎據。位立宗者。不能略加究辨。惟丕相無盡居士張公及呂夏卿二君子。每會議宗門中事。嘗曰。石頭得藥山。藥山得曹洞。一宗教理行果言說宛轉。且天皇道悟下出個周金剛。呵風罵雨。雖佛祖不敢嬰其鋒。恐自天皇處或有差誤。寂音尊者亦嘗疑之云道悟似有兩人。無盡居士后于達觀穎禪師處。得唐符載所撰天皇道悟塔記。又討得丘玄素所作天王道悟塔記。赍以遍示諸方曰。吾嘗疑德山洞山同出石頭下。因甚垂示處作用殺活不同。今以丘符二記證之。朗然明白。方信吾擇法驗人不謬耳。寂音曰。圭峰答斐相國宗趣狀。列馬祖之嗣六人。首曰江陵道悟。其下注曰。兼稟徑山今妄以云門臨濟二宗競者。可發一笑。略書梗概以傳明達者。庶知五家之正派如是而已)  
　　⊙江西北蘭讓禪師湖塘亮長老問。伏承師兄畫得先師真。暫請瞻禮。師以兩手撥胸開示之。亮便禮拜。師云。莫禮莫禮。亮云。師兄錯也。某甲不禮師兄。師云。汝禮先師真。亮云。因什么教某甲莫禮。師云。何曾錯。  
　　⊙(己丑)　元和四年。上問侍臣。政之寬猛孰先。宰相權德輿。對曰。唐家承隋苛虐以仁厚為先。太宗皇帝見明堂圖。即禁鞭背刑。列圣所循皆尚德教。故天寶大盜竊發俄而夷滅。蓋本朝之化感人心之深。帝曰。誠如公言。德輿善辯論。開陳古今本末。以覺悟人主。為輔相寬和不為察察名。文章雅正贍縟。當時公卿侯王功德卓異者。皆所為銘紀。雖動止無外飾。其醞藉風流。自然可慕。貞元元和間為縉紳羽儀。  
　　⊙德輿嘗著草衣禪師宴坐記曰。信州南岳有清凈宴坐之地。而禪師在焉。師所由來莫得而詳。初州人析薪者遇之于野中。其形塊然與草木俱。咨于州長。乃延就茲地。三十年矣。州人不知其所以然也。遂以草衣號焉。足不蹈地口不嘗味。日無晝夜時無寒暑。寂默之境一繩床而已。萬有囂然此身不動。其內則以三世五蘊皆從妄作。然后以有法諦觀十二緣。于正智中得真常真我。方寸之地湛然虛無。身及智慧二俱清凈。微言軟語有時而聞。涉其境之遠近。隨其根之上下。如雨潤萬物風行空中。履其門閾皆獲趣入。若非斡玄機于無際窮實相之源底。則四時攻于外。百疾生于內矣。古所謂遺物離人而立于獨者。禪師得之。嗚呼世人感物以游心。心遷于物。則利害生焉。吉兇形焉。牽縻鞿瑣蕩而不復。至人則反靜于動。復性于情。夭壽仁鄙之殊。由此作也。斯蓋世諦之一說耳。于禪師之道。其猶稊稗耶。建中二年予吏役道于上饒。時左司郎崔公出為郡左。探禪師之味也。熟為予詳言之。拂拭纓塵攜手接足。洗我以善得于儀形。且以為楞嚴妙旨。毗耶之密用。皆在是矣。又焉知此地之宴坐。不為他方之說法乎。故粗書聞見以志于石。  
　　⊙(庚寅)　帝問國師澄觀曰。華嚴所詮何謂法界。奏曰。法界者一切眾生之身心本體也。從本以來靈明廓徹廣大虛寂。唯一真境而已。無有形貌而森羅大千。無有邊際而含容萬有。昭昭于心目之間。而相不可睹。晃晃于色塵之內。而理不可分。非徹法之慧目。離念之明智。不能見自心如此之靈通也。故世尊初成正覺。嘆曰。奇哉我今普見一切眾生。具有如來智慧德相。但以妄想執著而不能證得。于是稱法界性說華嚴經。全以真空簡情。事理融攝周遍凝寂。帝天縱圣明。一聽玄談廓然自得。于是敕有司備禮鑄印。遷國師統冠天下緇徒。號僧統清涼國師。  
　　⊙時禪者無著。入五臺山求見文殊大士。至金剛窟前炷香作禮。暝坐少頃聞有叱牛者。著遽開眸。見山翁野貌瑰異牽牛臨溪而飲。著起揖。山翁曰。爾來何為。曰愿見文殊大士。翁曰。大士未可見。汝飯未。著曰。未也。翁牽牛歸。著躡跡隨之。俄入一寺。翁呼均提。有童子應聲出迎。翁縱牛引著升堂。堂宇皆金璧所成。翁踞床指繡墩命著坐。童子俄進玻璃盞。貯物如酥酪。揖與對飲。著納其味頓覺心神卓朗。翁曰。近自何來。著曰。南方。翁曰。南方佛法如何住持。著曰。末法比丘少奉戒律。翁曰。多少眾。曰或三百或五百。著問。此間佛法如何住持。翁曰。龍蛇混雜凡圣同居。曰眾幾何。翁曰。前三三后三三。遂談諸及莫。著欲留。翁不許。著戀戀不即去。翁投袂起。叱童子引著出之。著不得留。行未遠問童子。適何寺。童子曰。般若寺也。著凄然悟彼翁者即文殊也。不可再見。即稽首童子足下。愿丐一言為別。童子隱身而歌曰。面上無嗔供養具。口里無嗔吐妙香。心內無嗔是珍寶。無垢無染即真常。著因駐錫五臺。往往頻與文殊會語云(師嘉禾語溪朱氏子七歲依本邑常樂寺今崇福寺)  
　　⊙(辛卯)　有詔。移京兆章敬寺懷惲禪師。入居上寺。玄徒輻湊。惲示眾曰。至理忘言。時人不悉強習它事以為功能。不知自性元非境所。是個微妙大解脫門。所有鑒覺不染不礙。如是光明未曾休廢。曩劫至今固無變易。猶如日輪遠近斯照。雖及眾色不與一切和合。靈燭妙明非假鍛煉。為不了故取于物象。但如掜怪妄起空華。徒自疲勞枉經劫數。若能返照無第二人。舉措施為無虧實相(號柏巖姓謝晉亂誓服緇褐權德輿作記余如傳燈錄)  
　　⊙居士龐蘊。字道玄。衡陽人。世業儒。貞元初謁石頭和尚。玄言妙契。一日石頭問。子自見吾以來。日用事作么生。對曰。若問日用事。即無開口處。乃呈一頌曰。日用事無別。唯吾自偶諧。頭頭非取舍。處處勿張乖。朱紫誰為號。丘山絕點埃。神通并妙用。運水及般柴。石頭然之。后參馬祖問。不與萬法為侶者是什么人。祖曰。待汝一口吸盡西江水即向汝道。居士于言下大悟。自爾玄機妙句竦動諸方。與丹霞最友善。一日訪百靈和尚。路次相遇靈問。昔日石頭得意句。還曾舉向人么。士云。曾舉來。靈云。舉向阿誰來。士以手自指云。龐公。靈云。直是妙德空生也。贊嘆居士不及。士卻問。師得力句是誰知。靈便戴笠子而去。士云。善為道路。靈一去更不回首。又訪則川和尚。川云。還記得初見石頭時道理否。士云。猶得阿師重舉在。川云。情知久參事慢。士云。阿師老耄。不啻龐公。川云。二彼同時又爭幾許。士云。龐公鮮健差勝阿師。川云。不是勝我。只是反個襆頭。士云。恰與師相似。川大笑而已。因摘茶次。士云。法界不容身。師還見我否。川云。不是老僧怕答公話。士云。有問有答。蓋是尋常。用乃摘茶不聽。士云。莫怪適來容易借問。川不顧。士云。這無禮儀漢。待一一舉似明眼人在。川乃拋卻茶籃便歸方丈。又訪松山和尚。吃茶次。士舉起槖子云。人人盡有分。因什么道不得。山云。只為人人有分。所以道不得。士云。阿兄因什么卻道得。山云。不可無言也。士云。灼然灼然。山便吃茶。士云。阿兄吃茶何不揖客。山云誰。士云。龐公。山云。何須更揖。后丹霞聞之乃云。若不是松山幾被個老翁作亂一上。士聞之乃令傳語丹霞云。何不會取舉起槖子時。又訪齊峰和尚。峰云。俗人頻來僧舍討什么。士回顧兩邊云。誰恁么道。誰恁么道。齊峰乃咄之。士云。卻在這里。峰云。莫是當陽道底。士云。背后底聻。峰回首云。看看。士云。草賊大敗。峰無語。又訪石林和上。林豎拂子云。子落丹霞機。試道一句。士奪卻拂子乃豎起拳。林云。正是丹霞機。士云。與我不落看。林云。丹霞患啞龐公患聾。士云。恰是。又一日林云。有個借問居士莫惜言句。士云。便請。林云。元來惜言句。士云。這個問訊不覺落他便宜。林乃掩耳。士云。作家作家。一日丹霞訪居士。見女子靈照取菜次。霞問。居士在否。女子放下籃子斂手而立。又問。居士在否。女子便提籃子去。時居襄陽。靈照常隨制竹漉籬售之以供朝夕。居士將終。命靈照視日。及中即報。靈照遽報曰。日中矣。而有蝕也。居士出觀日次。靈照即登父座合掌端坐而逝。居士笑曰。我女鋒揵矣。于是居士更延七日。襄州牧于公枉駕候問。居士談笑良久。居士顧謂公曰。但愿空諸所有。慎勿實諸所無。好住世間猶如影響。言訖枕公膝而逝。  
　　⊙(壬辰)　永州司馬柳宗元。制南岳彌陀和尚碑。其詞曰。在代宗時。有僧法照為國師。乃言。其師南岳大長老有異德。天子南向而禮焉。度其道不可征。乃名其居曰般舟道場。用尊其位。公始居山西南巖石之下。人遺之食則食。不遺則食土泥茹草木。其取衣類是。南極海裔此自幽都。來求厥道。或值之崖谷。羸形垢面躬負薪槱。以為仆役。而媟之乃公也。凡化人立中道而教之權。俾得以疾至。故示專念。書涂巷刻溪谷。丕勤誘掖以援于下。不求而道備。不言而物成。皆負布帛斬木石委之巖戶。不拒不營祠宇既具。以洎于德宗申詔褒立。是為彌陀寺。施之余則施與餓疾者。不尸其功。公始學成都唐公。次資川詵公。詵公學于東山忍公。皆有道。至荊州進學玉泉真公。真公授公以衡山。俾為教魁。人從而化者以萬計。初法照居廬山。由正定趣安樂國。見蒙惡衣侍佛者。佛告曰。此衡山承遠也。出而求教肖焉。乃從而學。傳之天下由公之訓。公為僧凡五十六年。其壽九十一。貞元十八年七月十九日終于寺。葬于寺之南岡。刻石于寺大門之右。銘曰。一氣回薄范無窮。其上無初下無終。離而為合蔽為通。始末或異今焉同。虛無混冥道乃融。圣人無跡示教功。公之率眾峻以容。公之立誠放其中。服庇草木蔽穹窿。仰攀俯取食以充。形游無極交大雄。天子稽首師順風。四方奔趨云之從。經始尋尺成靈宮。始自蜀道至臨洪。咨謀往復窮真宗。弟子傳教國師公。化流萬億代所崇。奉公寓形于南岡。幼曰弘愿惟孝恭。立之茲石書玄蹤。  
　　⊙是歲永州修凈土院成。司馬柳宗元為之記曰。中州之西數萬里有國。曰身毒。釋迦牟尼如來示現之地。彼佛言。西方過十萬億國土有世界。曰極樂。佛號無量壽如來。其國無有三毒八難。眾寶以為飾。其人無有十纏九惱。群圣以為友。有能誠心大愿歸心是土者。茍念力具足則生彼國。然后出三界之外。其于佛道無退轉者。其言無所欺也。晉時廬山遠法師作念佛三昧詠。大勸于時。其后天臺顗大師著釋凈土十疑論。宏宣其教。周密微妙迷者咸賴焉。蓋其留異跡而去者甚眾。永州龍興寺前刺史李承晊及僧法林。置凈土堂于寺之西偏。常奉斯事。逮今余二十年。廉隅毀頓圖像崩墜。會巽上人居其宇下。始復理焉上人者修最上乘解第一義。無體空析色之跡而造乎真源。通假有借無之名而入于實相。境與智合事與理并。故雖往生之因。亦相用不舍。誓葺茲宇以開后學。有信士圖為佛像。法相甚具焉。今刺史憑公作大門以表其位。余遂周延四阿環以廊廡。繢二大士之像。繒蓋幢幡以成就之。嗚呼有能求無生之生者。知舟筏之存乎。是遂以天臺十疑論書于墻宇。使觀者起信焉。  
　　⊙法師智辯者。悟解絕倫多所撰著。然寡徒侶。因棄講居衡岳寺。每覽所撰必一唱三嘆。以為吾達解如此。而不遇賞音。偶一日有耆宿至。借辯著述而閱之。乃曰。汝識至高頗符佛意。今寡徒眾蓋闕人緣耳。佛猶不能度無緣。況初心者乎。可辦食布施飛走。卻后二十年當自有眾。言訖恍然不見。辯遂如其教。鬻衣單易米。炊之散郊外。感群鳥大集搏飯而去。辯祝之曰。食吾飯者愿為法侶。后二十年辯往鄴城開講。座下有眾千余人。果皆少年比丘。  
　　⊙是歲道樹禪師卒。師初參神秀禪師得旨。結茅于壽州三峰山。有野人服色素樸言譚詭異。或時化現佛菩薩聲聞天仙等形。或放異光。或出聲響。妖幻百端。師之徒眾常為驚怖。皆莫能測。如此凡十年方滅跡不見。師告眾曰。野人作無限伎倆。眩惑于人。只消老僧不見不聞。伊伎倆有窮。吾不見不聞無盡。繇是遠近聞之靡不欽服。所謂見怪不怪其怪自敗云。  
　　○(吳元濟反拒官軍)  
　　⊙是歲正月百丈懷海禪師示寂。春秋九十有五。師福州長樂人。丱歲離塵三學該煉。屬馬祖闡化江西。師傾心依附。與西堂智藏禪師同號入室。時馬祖之門會學千百。二大士為角立焉。及祖遷化。師往新吳百丈山居。未期月而玄學之徒四方輻湊。師雖臘高凡作息必與眾同均。嘗謂一日不作則一日不食。僧問。如何是大乘頓悟法門。師曰。汝等先歇諸緣休息萬事。善與不善世出世間。一切諸法。莫記憶莫緣念。放舍身心令其自在。心如木石無有辨別。心無所行心地若空。慧日自現如云開日出相似。名為解脫人。對一切境心無靜亂。不攝不散一切聲色無有滯礙。是非好丑是理非理。諸知見總盡不彼系縛。處心自在。名初發心菩薩。便登佛地。若垢凈心盡。不住系縛本住解脫。無一切有為無為縛脫。平等心量。處于生死。其心自在。畢竟不與虛幻塵勞蘊界生死諸入和合。迥然無寄一切不拘去留無礙。往來生死如門開相似。若遇種種苦樂不稱意事。心無退屈。不念名聞衣食。不貪功德利益。不為世法之所滯。心雖親受苦樂不干于懷。粗食接命補破御寒。兀兀如愚。如聾相似。稍有親分。于生死中廣學知解。求福求智于理無益。即被解境風漂。卻歸生死海里。佛是無求人。求之即乖。理是無求理。求之即失。若取于無求。復同于有求。此法無實無虛。若能一生心如木石相似不為陰界五欲八風之所漂溺。即生死因斷去住自由。僧問。如今受戒身心清凈。已具諸善得解脫否。答曰。少分解脫。未得心解脫。問云何是心解脫。答曰。不求佛不求知解。垢凈情盡。亦不守無求為是。不住盡處。亦不畏地獄苦。不愛天堂樂。一切法不拘。始名為解脫無礙。汝莫言有少分戒善。將為便了。有河沙無漏戒定慧門。都未涉一毫在。努力猛作。莫待耳聾眼暗頭白面皺。老苦及身眼中流淚。心里慞惶未有去處。到恁么時。整理手腳不得也。縱有福智多聞。都用不著。為緣念諸境不知返照復不見佛道。一生所有惡業悉現于前。變為好境。隨所見重處受生。都無自由分。龍畜良賤亦總未定。問如何得自由。答曰。如今對五欲八風情無取舍。垢凈俱亡。如日月在空。不緣而照。亦如香象截流而過。更無疑滯。此人天堂地獄所不能攝也。凡讀經看教。皆須宛轉切就自己。但是一切言教只明如今覺性自己。俱不被一切有無諸法境轉。是名導師。能照破一切有無境法。是名金剛。即有自由獨立分。若不能恁么。縱令誦得十二韋陀經。只成增上慢。卻是謗佛。不是修行。讀經看教若準世間。是好善事。若向明眼人邊數此。是壅塞人。十地之人脫不去。流入生死河。但不用求覓知解語言義句。離一切有無諸法。透過三句外。自然與佛無差。既自是佛。何患佛不解語。只恐不是佛。被一切有無諸法轉。不得自由是以理未立。先有福智載去。知賤使貴。不如于理先立后有福智。臨時作得主。握土為金。變海水為酥酪。破須彌山為微塵。于一義作無量義。于無量義作一義。師每說法竟大眾下堂。乃召之。大眾回首。師云。是什么。諸方目為百丈下堂句。  
　　師以禪宗肇自少室至曹溪以來多居律寺說法住持未有規度。乃創意別立禪居。凡具道眼有可尊之德者。號曰長老。既為化主即處于方丈。不立佛殿唯樹法堂。表佛祖的傳受當代為尊也。學眾無多少無高下。并入僧堂依臘次安排。設長連床施椸架掛搭道具。臥必斜枕床唇。以其坐禪既久略偃息而已。除入室請益。任學者勤惰。或上或下不拘常準。其闔院大眾朝參夕聚。長老上堂升座。主事徒眾雁立側聆。主賓問酬激揚宗要。齋粥二時隨眾均遍。行普請法上下均力也。置十務寮舍。每用主領一人營眾事令各司其局。或有假號竊形混于清眾并別置喧撓之事。即維那檢舉。抽下本位掛搭。擯令出院。或彼有所犯。即以拄杖杖之。集眾燒衣缽道具。遣逐由偏門而出。以示恥辱焉。其大要如此。其后叢林日盛。當代宗師從而廣之。今所謂禪苑清規者備矣。  
　　⊙是年河東柳子厚。制南岳大明律師碑。其詞曰。儒以禮立仁義。無之則壞。佛以律持定慧。去之則喪是以離禮于仁義者。不可與言儒。異律于定慧者。不可與言佛。達是道者惟大明師。師姓歐陽氏。號曰惠開。唐開元二十一年始生。天寶十一載始為浮圖。大歷十一年始登壇為大律師。貞元十五年十一月十日卒。元和九年正月其弟子懷信道嵩尼無染等。命高道僧靈嶼為行狀。列其行事。愿刊之茲碑。宗元今掇其大者。言曰。師先因宦世家潭州。為大族勛烈爵位。今不言大浮圖也。凡浮圖之道衰。其徒必小律而去經。大明恐焉。于是從峻洎侃。以究戒律。而。大法以立。又從秀洎昱。以通經教。而奧義以修。由是二道出入隱顯。后學以不惑。來求以有得。廣德三年始立大明寺于衡山。詔選居寺僧二十一人。師為之首。乾元三年又命衡山立毗尼藏。詔講律僧七人。師應其數。凡其衣服器用動有師法。言語行止皆為物軌。執巾匜奉杖屨為侍者數百。剪髦發被教戒為學者數萬。得眾若獨居尊若卑。晦而光介而大。浩浩焉無以加也。其塔在祝融峰西趾下。碑在塔東。詞曰。儒以禮行。覺以律興。一歸真源無大小乘。大明之律是定是慧。丕窮經教為法出世。化人無量垂裕無際。詔尊碩德威儀有繼。道遍大洲徽音勿替。祝融西麓洞庭南裔。金石刻辭彌億千歲。  
　　子厚復題其碑陰曰。凡葬大浮圖無竁穴。其于用碑不宜。然昔之公室禮。得用碑以葬。其后子孫因宜不去。遂銘德行用圖久于世。及秦刻山石。號其功德亦謂之碑。而其用遂行。然則雖浮圖亦宜也。凡葬大浮圖。其徒廣則能為碑。晉宋尚法。故為碑者多法。梁尚禪。故碑多禪。法不周施禪不大行而律存焉。故近世碑多律。凡葬大浮圖。未嘗有比丘尼主碑事。今惟無染實來涕淚以求。其志益堅。又能言其師他德尤備。故書之碑陰。而師凡主戒事二十二年。宰相齊公映。李公泌趙公憬尚書曹王皋裴公胄侍郎令孤公峘或師或友。齊親執經受大義為弟子。又言師始為童時。夢大人縞冠素[焉-正+臼]來告曰。居南岳大吾道者必爾也。已而信然。將終夜有光明笙磬之聲。眾咸見聞。若是類甚眾。以儒者所不道而無染。勤以為請。故末傳焉。無染韋氏。女世顯貴。今主衡山戒法。  
　　⊙南海經略馬總。以曹溪六祖未有謚請于朝。天子賜謚曰大鑒。總乃命河東柳宗元撰賜謚碑。其詞曰。扶風公廉問。嶺南。三年以佛氏第六祖未有稱號。疏聞于上。詔謚大鑒禪師。塔曰靈照之塔。元和十年十月十三日。下尚書祠部符到都府。公命部吏洎州司功掾告于其祠。幢蓋鐘鼓增山盈谷。萬人咸會若聞鬼神。其時學者千有余人。莫不欣。踴奮勵如師復生。則又感悼涕慕如師始亡。因言曰。自有生物則好斗奪相賊殺喪其本實。誖乖淫流莫克返于初。孔子無大位。沒以余言持世。更楊墨黃老益雜其術分裂。而吾浮圖說后出。推離還源合所謂生而靜者。梁氏好作。有為。師達磨譏之空術益顯。六傳至大鑒。大鑒始以能勞苦服役。一聽其言。言希以究。師用感動遂受信具。遁隱南海上。人無聞知。又十六年度其可行。乃居曹溪為人師。會學去來常數千人。其道以無為為有。以空洞為實。以廣大不蕩為歸。其教人始以性善終以性善。不假耘鋤本其靜矣。中宗聞名使幸臣再征。不能致。取其言以為心術。其說具在。今布天下。凡言禪皆本曹溪。大鑒去世百有六年。凡治廣部而以名聞者以十數莫能揭其號。今乃始告天子得大謚。豐佐吾道。其可無辭。公始立朝以儒重。刺虔州都護安南。由海中大蠻夷。連身毒之西。浮舶聽命咸被公德。受旗纛節鉞來蒞南海。屬國如林。不殺不怒而人畏無噩。允克光于有仁昭列大鑒。莫如公宜。其徒之老乃易石于宇下。使來謁辭。其辭曰。達磨干干傳佛語心。六承其授大鑒是臨。勞勤專默終揖于深。抱其信器行海之陰。其道爰施在溪之曹。庬合猥附。不夷其高。傳告咸陳唯道之褒。生而性善在物而具。荒流奔軼乃萬其趣。匪思愈亂匪覺滋誤。由師內鑒咸護于素。不植乎根不耘乎苗。中一外融有粹孔昭。在帝中宗聘言于朝。陰翊王度俾人逍遙越百有六祀號謚不紀。由扶風公告今天子。尚書既復大行乃誄。光于南土。其法再起。厥徒萬億同悼齊喜。惟師教所被。洎扶風公所履咸戴天子。天子休命嘉公德美。溢于海夷浮圖是視。師以仁傳公以仁理。謁辭圖堅永胤不已。  
　　宋紹興二年。東坡居士過曹溪。題曰。釋迦以文教。其譯于中國。必托于儒之能言者。然后傳遠。故大乘諸經至首楞嚴。則委曲精盡勝妙獨出。以房融筆授故也。柳子厚南遷始究佛法。作曹溪南岳諸碑。妙絕古今。而南華今無石刻。長老重辨師。儒釋兼通道學純備。以謂自唐至今頌述祖師者多矣。未有通亮典則如子厚者。蓋推本其言與孟軻氏合。其可不使學者日見而誦之。乃具石請予書其文。  
　　⊙(丙申)　臺山隱峰禪師。自衡岳之五臺。道由淮右屬吳元濟阻兵蔡州違拒王命。官軍與賊交鋒未決勝負。師曰。吾當少解其患。乃震錫空中飛身而過。兩軍將士仰觀嘆異斗心頓息。以是官軍得成其功焉。師姓鄧氏。幼若不慧。父母聽其出家。既具戒參馬祖。言下契旨。一日推車次。祖展腳在路上。師曰。請收足。祖曰。已展不收。師曰。已進不退。遂推車碾過。祖腳損。歸法堂執斧子曰。適來碾損老僧腳底出來。師便出于祖前引頸就之。祖乃置斧。其后遍歷諸方所至輒有奇詭久之。以神異頗顯。恐成惑眾。乃入臺山金剛窟前將示寂。問于眾曰。諸方遷化坐去臥去吾皆見之。還有立化者否。眾曰。有之。師曰。還有倒化者否。眾曰。未嘗有也。師乃倒殖而化。亭亭然其衣亦皆順體。眾為[臼/丌]尸荼毗。[立*乞]然不動。遠近瞻禮嘆異。師有妹為尼。時亦在彼。乃附近而咄之曰。老兄平日惱亂諸方不循法律。死更熒惑于人。乃以手推之。僨然而踣。于是阇維收舍利塔于五臺云。  
　　⊙主歸宗智常禪師。目有重瞳。遂用藥手按摩。久而目眥俱赤。世號拭眼歸宗。江州刺史李渤問曰。教中謂須彌納芥子。渤則不疑。芥子納須彌。莫是妄談否。師云。人傳史君讀萬卷書。是否。渤曰然。師曰。摩頂至踵如椰子大。萬卷書向什么處著。渤俯首而已。又問。一大藏教明得什么邊事。師舉拳示之云。會么。渤云。不會。師云。這個措大拳頭也不識。渤云。請師指示。師曰。會則途中受用。不會則世諦流布。師嘗示眾曰。從上古德不是無知解。他高尚之士不同常流。今時不能自成自立空度時光。諸子莫錯用心。無人替汝。亦無汝用心處。莫就他覓。從前只是依他作解。發言皆滯。光不透脫。只為目前有物。僧問。如何是玄旨。師云。無人能解。僧云。向者如何。師云。有向即乖。僧云。豈無方便令學人得入。師云。觀音妙智力能救世間苦。僧云。如何是觀音妙智力。師敲頂蓋三下云。還聞么。僧云聞。師云。我何不聞。僧無語。即以棒趁下。復一日上堂云。吾今欲說禪。諸子總近前。大眾近前。師云。汝聽觀音行善應諸方所。僧云。如何是觀音行。師乃彈指云。諸人還聞否。僧云聞。師云。一隊漢向這里覓個什么。以棒趁下。大笑歸方丈。師沒。有賢者贊其像曰。知見一何高。拭眼避天位。回觀洗耳人。千古未為愧。  
　　(廿二)　供奉吳元卿者。敏悟絕人。憲宗殊喜之。一日在昭陽宮。見群芳敷榮賞玩徘徊。倏聞空中有聲曰。虛幻之相開謝不停。能壞善根仁者安可嗜之元卿猛省志脫塵俗。帝一日游宮。問曰。卿何不樂。對曰。臣幼不食葷。志愿從釋。帝曰。朕視卿若昆弟。但富貴欲出人表者不違卿。惟出家不可。既浹旬而容貌瘦瘁。帝憫而詔曰。如卿愿任選日遠近奏來。元卿荷恩致謝。尋得鄉報母患。乞歸寧。帝厚賜津遣。元卿至家。會韜光法師勉之。謁鳥窠禪師。啟曰。弟子七歲蔬食。十一受五戒。今年二十有二。為出家故休官。愿和尚授與僧相。鳥窠曰。今時為僧鮮有精苦者行多浮濫。元卿曰。本凈非琢磨。元明不隨照。曰汝若了凈智妙圓體自空寂。即真出家何假外相。汝當為在家菩薩戒施俱修如孫許之流也。元卿曰。理雖如是。然非本志。倘蒙攝受則誓遵師教。如是三請皆不諾。韜光為勸請曰。宮使未嘗娶。亦不畜侍女。禪師若不攝受。其誰能度之。鳥窠乃與披剃具戒。法號會通。晝夜精進誦大乘經習安般三昧。忽一日固辭游方。鳥窠曰。汝將何往。曰會通為法出家。以和尚不垂慈誨。今往諸方學佛法去。窠于身上拈起布毛吹之。通遂悟玄旨。時號布毛侍者云。  
佛祖歷代通載卷第二十一  
　　⊙重巽法師。自湘西赴其叔父中丞之請。柳子厚贈之以序曰。或問宗元曰。悉矣子之得于巽上人也。其道果何如哉。對曰。吾自幼學佛。求其道積三十年。世之言者罕能通其說。于零陵吾獨有得焉。且佛之言。吾不可得而聞之矣。其存于世者。獨遺其書。不于其書而求之。則無以得其言。言且不可得。況其意乎。今是上人。窮其書得其言諭其意。推而大之。逾萬言而不煩。總而括之。立片詞而不遺。與夫世之析章句征文字。言至虛之極則蕩而失守。辨群有之伙則泥而皆存者。其不以遠乎。以吾所聞知。凡世之善言佛者。于吾則惠誠師。荊則海云師。楚之南則重巽師。師之言存。則佛之道不遠矣。惠誠師已死。今之言佛者加少。其由儒而通者。鄭中書洎孟常州。中書見上人執經而師受。且曰。于中道吾得以益達。常州之言曰。從佛法生得佛法分。皆以師友命之。今連帥中丞公具舟來迎。飾館而俟。欲其道之行于遠也。夫豈徒然哉。以中丞公之直清嚴重。中書之辯博。常州之敏達。且猶宗重其道。況若吾之昧昧者乎。夫眾人之和由大人之唱。洞庭之南竟南海。其土汪汪也。求道之多半天下。一唱而大行于遠者。是行有之。則和焉者將若居蟄之有雷不可止也。于是書以為巽上人赴中丞叔父召序。  
　　⊙馬郎婦不知出處。方唐隆盛佛教大行。而陜右俗習騎射。人性沉鷙樂于格斗。蔑聞三寶之名。不識為善儀則。婦憐其憨乃之其所。人見少婦單子風韻超然姿貌都雅幸其無侍衛無羈屬。欲求為眷。曰我無父母又鮮兄弟。亦欲有歸。然不好世財。但有聰明賢善男子。能誦得我所持經。則吾愿事之。男子眾爭求觀之。婦授以普門品。曰能一夕通此則歸之。至明發誦徹者二十余輩。婦曰。女子一身家世貞潔。豈以一人而配若等耶。可更別誦。因授以金剛般若所約如故。至旦通者猶十數。婦更授以法華經七軸。約三日。通徹此者定配之。至期獨馬氏子得通。婦曰。君既能過眾人。可白汝父母具媒妁娉禮。然后可以姻。蓋生人之大節。豈同猥巷不檢者乎。馬氏如約具禮迎之。方至而婦謂曰。適以應接體中不佳。且別室俟少安。與君相見未晚也。馬氏子喜頓之他房。客未散而婦命終。已而壞爛。顧無如之何。遂卜地葬之。未數日有老僧。紫伽黎姿貌古野。仗錫來儀。自謂向女子之親。詣馬氏問其所由。馬氏引至葬所。隨觀者甚眾。僧以錫撥開見其尸已化。唯金鎖子骨。僧就河浴之。挑于錫上謂眾曰。此圣者憫汝等障重纏愛故垂方便化汝。宜思善因免墮苦海。忽然飛空而去。眾見悲泣瞻拜。自是陜右奉佛者眾。由婦之化也。  
　　⊙是歲撫州景云寺律師上弘卒。江州司馬白居易制碑曰。元和十一年春。廬山東林寺僧道深懷縱如建沖契等凡二十輩。與白黑眾千余人俱。實持故景云大德弘公行狀一通贄錢十萬。來詣潯陽請司馬白居易作先師碑。會有故不果。十二年夏作石墳成。復來請。會有病不果。十三年冬作石塔成。又來請。始從之。既而僧返山。眾返聚落。錢返寺府。翌日而文成。明年而碑立。其詞云。我聞乾竺古先生出世法。法要有三。曰戒定慧。戒生定。定生慧。慧生八萬四千法門。是三者迭相為用。若次第言。則定為慧因。戒為定根。根植則苗茂。因樹則果滿。無因求滿。猶夢果也。無根求茂。猶揠苗也。佛雖以一切種智攝三界必先用戒。菩薩以六波羅蜜化四生。不能舍律。律之用可思量不可思量。如來十弟子中。稱優波離善持律。波離滅有南山大師得之。南山滅有景云大師得之。師諱上弘。生饒氏。曾祖君雅。祖公悅。父知恭。臨川城南人。童而有知。故生十五歲發出家心。始從舅氏剃落。壯而有立。故二十五歲立菩提愿。從南岳大圓律師具戒。樂所由生。故大歷中不去父母之邦。隸于本州景云寺修道德。應無所住。故貞元中離我我所。徙居洪州龍興寺說法。親近善知識。故與匡山法真。天臺靈祐。荊門法裔。興果神湊。建昌惠進等。五長老交游。佛法囑王臣。故與姜相國公輔顏太師真卿洎本道廉訪使楊君憑韋君丹四君子友善。提振禁戒。故講四分律。而從善遠罪者無其數。隨順化緣。故坐甘露戒壇。而擔眾生盟者二十年。荷擔大事。故前后登方等。施尸羅者十有八會。救拔眾生。故娑婆男女由我得度者萬五千五百七十二人。示生無常。故元和十年十一日己亥遷化于東林精舍。示滅有所。故是月丙寅歸全身于南崗石墳。住世七十七歲。安居六十五夏。自生至滅隨跡示教。行止語默無非佛事。夫施于人也博。則反諸己也厚。故門人鄉人報之如不及。繇是藝松成林琢石為塔。塔有碑。碑有銘。銘曰。佛滅度后。薝卜香襄。醍醐味漓。孰反是香。孰復是味。景云大師。景云之生。一匡苾芻。中興毗尼。景云之滅。眾將安仰。法將疇依。昔景云來。行道者隨。入室者歸。今景云去。升堂者思。入室者悲。廬峰之西。虎溪之南。石塔巍巍。有紀事者。以真實辭。書于塔碑。  
　　⊙(戊戌)　元和十三年禪師元浩卒。浩弘臺教。翰林梁肅嘗請撰涅槃經疏。浩許之。是夕感異夢。喜以為瑞應。即下筆自述所證。其略曰。予聞先覺云。大寶流輝之不變曰常在。宥布和之盛典曰教。率土知化之歸宗曰行。交感人心之至極曰證。然則以道行御其時。以法性合其運。當應物之際。與顯晦同其光。恢揚至化自他昭著者。實播厥鴻名。欽恭文思協和至極。四德克彰者。實存乎妙體。格變群家歷觀諸行。至典克修庶績有成者。實賴乎本宗。信以授人大。明宗極。厥旨厥幾有補于將來者。實存乎妙用。綜博群玄以立成訓。風行十方率用歸順者。實存乎妙教矣。議者以浩疏比王輔嗣易。而與清涼華嚴疏抗衡焉。  
　　⊙是年正月丁亥。詔迎鳳翔法門寺佛骨入于京師。帝御安福門迎拜。留禁中供養三日。乃送諸寺。王公士庶奔走膜拜。具釋部威儀及太常長安萬年音樂。旌幢鼓吹騰沓系路。刑部侍郎韓愈上表曰。佛者夷狄之一法耳。自后漢時流入中國。上古未嘗有也。昔黃帝在位百年。年百二十歲。少昊在位八十年。年一百歲。顓頊在位七十九年。年九十八歲。帝嚳在位七十年。年一百五歲。帝堯在位九十八年。年一百一十八歲。帝舜及禹年皆百歲。此時天下太平百姓安樂壽考。然而中國未有佛也。其后湯亦百歲。湯孫太戊在位七十五年。武丁在位五十九年。書史不言其壽。推其年數。蓋不減百歲。周文王年九十七歲。武王年九十三歲。穆王在位百年。此時佛法亦未至中國。非因事佛而致然也。漢明帝時始有佛法。明帝在位才十八年。其后亂亡相繼運祚不長。宋齊梁陳元魏已下。事佛漸謹。年代尤促。惟梁武在位四十八年。前后三舍身事佛。宗廟之祭不用牲牢。盡日一食止于菜果。后為侯景所逼餓死臺城。國亦尋滅。事佛求福反更得[咼*旡]。由此觀之。佛不足信亦可知矣。高祖始受隋禪則議除之。當時群臣識見不遠。不能深知先王之道。古今之宜推闡圣明以救其弊。其事遂止。臣常恨焉。伏惟睿圣文武皇帝陛下神圣英武。數千百年已來。未有倫比。即位之初不許度人為僧尼。道士不許別立寺觀。臣當時以為高祖之志必行于陛下。今縱未能即行。豈可縱之令盛也。今陛下令群僧迎佛骨于鳳翔。御樓以觀[臼/丌]入大內。又令諸寺迭加供養。臣雖至愚。必知陛下不惑于佛作此崇奉而祈福祚也。直以豐年人樂。徇人心為京都士庶設詭異之觀戲玩之具耳。安有圣明若此而肯信此等事哉。然百姓愚冥易惑難曉。茍見陛下如此。將謂真心信佛。皆云。天子大圣尚一心信向。百姓微賤于佛豈合更惜身命。以至灼頂燔指十百為群。解衣散錢自朝至莫。更相放效唯恐后時。老幼奔波棄其生業。若不即加禁遏。更歷諸寺必有斷臂臠身以為供養者。傷風敗俗傳笑四方。非細事也。佛本夷狄之人。與中國語言不通。衣服殊制。口不道先王之法言。身不服先王之法服。不知君臣之義。父子之情。假如其身尚在。奉其國命來朝京師。陛下容而接之。不過宣政一見禮賓一設賜衣一襲衛而出之于境不令惑于眾也。況其身死已久。枯朽之骨。兇穢之余。豈宜以入宮禁。孔子曰。敬鬼神而遠之。古之諸侯吊于其國。必令巫祝先以桃茢袚除不祥然后進吊。今無故取朽穢之物。親臨觀之。巫祝不先桃茢不用。群臣不言其非。御史不舉其失。臣實恥之。乞以此骨付之水火。永絕根本。斷天下之疑。絕后代之惑。使天下之人知大圣之所作為出于尋常萬萬也。佛如有靈能作禍崇。凡有殃咎宜加臣身。上天鑒臨臣不怨悔。表入。  
　　帝大怒。持以示宰相。將抵以死。裴度崔群曰。愈言訐啎。罪之誠宜。然非內懷至忠。安能及此。愿少寬假以來諫諍。帝曰。愈言我奉佛太過。猶可容。至謂東漢奉佛已后。天子咸夭促。言何乖刺耶。愈人臣。狂忘敢爾。于是戚里諸王舊臣。皆為愈哀請。遂貶潮州刺史。  
　　⊙(己亥)　元和十四年。潮州刺史韓愈到郡之初。以表哀謝。勸帝東封太山。久而無報。因祀神海上。登靈山遇禪師大顛。而問愈曰。子之來官于南。聞以其言之直也。今子之貌郁然似有不懌何也。對曰。愈之用于朝而享祿厚矣。一旦以忠言不用。奪刑部侍郎竄逐八千里之海上。播越嶺海喪吾女孥。及至潮陽颶風鱷魚患禍不測。毒霧瘴氛日夕發作。愈少多病。發白齒豁。今復憂前黜于無人之地。其生詎可保乎。愈之來也。道出廣陵廟而禱之。幸蒙其力而卒以無恙。以主上有中興之功。已奏章道之。使定樂章告神明東巡太山奏功皇天。儻其有意于此。則庶幾召愈述作功德歌詩。而薦之郊廟焉。愈早夜待之而未至。萬萬一于速歸。愈安能有懌乎。大顛曰。子直言于朝也。忠于君而不顧其身耶。抑尚顧其身而強言之以徇名耶。忠于君而不顧其身。言用則為君之榮。言不用而已有放逐。是其職耳。何介介于胸中哉。若尚顧其身而強言也。則言用而獲忠直之名。享報言之利。不用而逐。亦事之必至也。茍患乎逐。則盍勿言而已。且吾聞之。為人臣者不擇地而安。不重勢而行。今子遇逐而不懌。趨時而求徇。殆非人臣之善也。且子之死生禍福豈不懸諸天乎。子姑自內修而外任命可也。彼廣陵其能福汝耶。主上今繼天寶之后。奸臣負國而討之不暇。糧饋云合殺人盈野僅能克乎而瘡痍未瘳。方此之際。而子又欲封禪告功以騷動天下。而屬意在乎己之欲歸。子奚忍于是耶。且夫以窮自亂而祭其鬼。是不知命也。動天下而不顧以便已。是不知仁也。強言以干忠遇困而抑郁。是不知義也。以亂為治而告皇天。是不知禮也。而子何以為之。且子之遭黜也。其所言者何事乎。愈曰。主上迎佛骨于鳳翔。而復舁入大內。愈以為佛者夷狄之一法耳。自后漢時流入中國。上古未嘗有也。昔者黃帝堯舜禹湯文武之際。天下無佛。是以年祚永久。晉宋梁魏事佛彌謹。而世莫不夭且亂。愈恐主上之惑于此。是以不顧其身而斥之。大顛曰。若是則子之言謬矣。且佛也者覆天人之大器也。其道則妙萬物而為言。其言則盡幽明性命之理。其教則舍惡而趍善。去偽而歸真。其親天下猶父之于子也。而子毀之。是猶子而刃父也。蓋吾聞之。善觀人者觀其道之所存。而不較其所居之地。桀紂之君。跖蹻之臣。皆中國人也。然不可法者。以其無道也。舜生于東夷。文王于西夷。由余生于戎。季札出于蠻。彼二圣二賢者。豈可謂之夷狄而不法乎。今子不觀佛之道而徒以為夷狄。何言之陋也。子必以為上古未有佛而不法耶。則孔子孟軻生于衰周。而[山/(乏-之+蟲)]尤瞽叟生于上古矣。豈可舍衰周之圣賢。而法上古之兇頑哉。子以五帝三王之代為未有佛而長壽也。則外丙二年。仲壬四年。何其夭耶。以漢陳之間而人主夭且亂也。則漢明為一代之英主。梁武壽至八十有六。豈必皆夭且亂耶。愈攘袂厲色而言曰。爾之所謂佛者。口不道先王之法言。而妄倡乎輪回生死之說。身不踐仁義忠信之行。而詐造乎報應禍福之故。無君臣之義。無父子之親。使其徒不耕而食。不蠶而衣。以殘賊先王之道。愈安得默而不斥之乎。大顛曰。甚矣子之不達也。有人于此終日數十而不知二五。則人必以為狂矣。子之終日言仁義忠信。而不知佛之言常樂我凈。誠無以異也。得非數十而不知二五乎。且子計嘗誦佛書矣。其疑與先王異者。可道之乎。曰愈何暇讀彼之書。大顛曰。子未嘗讀彼之書。則安知不談先王之法言耶。且子無乃自以嘗讀孔子之書而遂疑彼之非乎。抑聞人以為非而遂非之乎。茍自以嘗讀孔子之書而遂疑彼之非。是舜犬也。聞人以為非而遂非之。是妾婦也。昔者舜館畜犬焉。犬之旦莫所見者唯舜。一日堯過而吠之。非愛舜而惡堯也。以所常見者唯舜。而未嘗見堯也。今子常以孔子為學。而未嘗讀佛之書。遂從而怪之。是舜犬之說也。吾聞之。女子嫁也。母送之曰。往之汝家必敬必戒。無違夫子。然則從人者妾婦之事。安可從人之非而不考其所以非之者乎。夫輪回生死非妄造也。此天地之至數。幽明之妙理也。以物理觀之。則凡有形于天地之間者。未嘗不往復生死相與循環也。草木之根荄著于地。因陽之煦而生。則為枝為葉為花為實。氣之散則萎然而槁矣。及陽之復煦又生焉。性識根荄也。枝葉花實者人之體也。則其往復又何怪焉。孔子曰。原始要終。故知死生之說。夫終則復始天行也。況于人而不死而復生乎。莊周曰。萬物出于機入于機。賈誼曰。化為異類兮。又何足患。此皆輪回之說。不俟于佛而明也。焉得謂之妄乎。且子以禍福報應。為佛之詐造。此尤足以見子之非也。夫積善積惡隨作隨應。其主張皆氣焰熏蒸神理自然之應耳。易曰。積善之家必有余慶。積不善之家必有余殃。又曰。鬼神害盈而福謙。曾子曰。戒之戒之。出乎爾者反乎爾者也。此報應之說也。唯佛能隱惻乎天下之禍福。是以彰明較著。言其必至之理。使不自陷乎此耳。豈詐造哉。又言。佛無君臣之義。父子之親。此固非子之所及也。事固有在方之內者。有在方之外者。方之內者眾人所共守之。方之外者非天下之至神莫之能及也。故圣人之為言也。有與眾人共守而言之者。有盡天下之至神而言之者。彼各有所當也。孔子之言道也。極之則無思無為。寂然不動感而遂通。此非眾人所共守之言也。眾人而不思不為。則天下之理幾乎息矣。此不可不察也。佛之與人子言必依于孝。與人臣言必依于忠。此眾人所共守之言也。及其言之至。則有至于無心。非唯無心也。則有至于無我。非唯無我也。則又至于無生。非生矣則陰陽之序不能亂。而天地之數不能役也。則其于君臣父子。固有在矣。此豈可為單見淺聞者道哉。子又疑佛之徒不耕不蠶而衣食。且儒者亦不耕不蠶何也。愈曰。儒者之道。其君用之則安富尊榮。其子弟從之則孝悌忠信。是以不耕不蠶而不為素餐也。大顛曰。然則佛之徒亦有所益于人故也。今子徒見末世未有如佛者蠶食于人。而獨不思今之未能如孔孟者亦蠶食于人乎。今吾告汝以佛之理。蓋無方者也。無體者也。妙之又妙者也。其比則天也。有人于此終日譽天而天不加榮。終日詬天而天不加損。然則譽之詬之者皆過也。夫自漢至于今。歷年如此其久也。天下事物變革如此其多也。君臣士民如此其眾也。天地神明如此其不可誣也。而佛之說乃行于中。無敢議而去之者。此必有以蔽天地而不恥。關百圣而不慚。妙理存乎其間。然后至此也。子盍深思之乎。愈曰。吾非訾佛以立異。蓋吾所謂道者。博愛之謂仁。行而宜之之謂義。由是而之焉之謂道。足乎己無待于外之謂德。仁與義為定名。道與德為虛位。此孔子之道而皆不同也。大顛曰。子之不知佛者。為其不知孔子也。使子而知孔子。則佛之義亦明矣。子之所謂仁與義為定名。道與德為虛位者。皆孔子之所棄也。愈曰。何謂也。大顛曰。孔子不云。志于道據于德依于仁游于藝。蓋道也者百行之首也。仁不足名之。周公之語六德。曰知仁信義中和。蓋德也者仁義之原。而仁義也者德之一偏也。豈以道德而為虛位哉。子貢以博施濟眾為仁。孔子變色曰。何事于仁。必也圣乎。是仁不足以為圣也。烏知孔子之所謂哉。今吾教汝以學者。必先考乎道之遠者焉。道之遠則吾之志不能測者矣。則必親夫人之賢于我者之所向而從之。彼之人賢于我者。以此為是矣。而我反見其非。則是我必有所未盡知者也。是故深思彼之所是而力求之。則庶幾乎有所發也。今子自恃通四海異方之學而文章旁礴。孰如姚秦之羅什乎。子之知來藏往。孰如晉之佛圖澄乎。子之盡萬物不動其心。孰如梁之寶志乎。愈默然良久曰。不如也。大顛曰。子之才既不如彼矣。彼之所從事者。而子反以為非。然則豈有高才而不知子之所知者耶。今子屑屑于形器之內。奔走乎聲色利欲之間。少不如志則憤郁悲躁。若將不容其生。何以異于蚊虻爭穢壤于積[葶-丁+呆]之間哉。于是愈瞠目而不收。氣喪而不揚。反求其所答。忙然有若自失。逡巡謂大顛曰。言盡于此乎。大顛曰。吾之所以告子者。蓋就子之所能而為之言。非至乎至者也。曰愈也不肖。欲幸聞其至者可乎。大顛曰。去爾欲誠爾心寧爾神盡爾性。窮物之理極天之命。然后可聞也。爾去吾不復言矣。愈趨而出。秋八月己未。帝與宰臣語次。崔群以殘暑尚煩。目同列將退。帝曰。數日一見卿等。時雖余熱朕不為勞。久之因語及愈有可憐者。而皇甫镈素薄愈為人。即奏曰。愈終疏狂可且內移。帝納之。遂授袁州刺史。復造大顛之廬施衣二襲而請別曰。愈也將去師矣。幸聞一言。卒以相愈。大顛曰。吾聞易信人者。必其守易改。易譽人者。必其謗易發。子聞吾言而易信之矣。庸知復聞異端不復以我為非哉。遂不告。愈知其不可聞乃去。至袁州尚書孟簡知愈與大顛游。以書抵愈嘉其改迷信向。愈答書稱。大顛頗聰明識道理實能外形骸以理自勝。不為事物浸亂。因與之往還也。近世黃山谷謂。愈見大顛之后。文章理勝而排佛之詞亦少沮云。  
　　論曰。舊史稱。退之性愎訐。當時達官皆薄其為人。及與李紳同列。紳恥居其下。數上疏訟其短。今新史則以退之排佛老之功比孟子。嘉祐中有西蜀龍先生者。忿其言太過。遂摘退之言行悖戾先儒者。條攻之。一曰。老氏不可毀。二曰。愈讀墨子反孟玷孔。若此類二十篇行于世。及觀外傳見大顛之說。凡退之平生蹈偽于此疏脫盡矣。歐陽文忠公嘗嘆曰。雖退之復生不能自解免。得不謂天下至言哉。而荊國王文公亦曰。人有樂孟子拒楊墨也。而以排佛老為己功。嗚呼莊子莊子所謂夏蟲者。其斯人之謂乎。道歲也。圣人時也。執一時而疑歲者。終不聞道。夫春起于冬而以冬為終。終天下之道術者。其釋氏乎。不至于是者。皆所謂夏蟲也。文公蓋宋朝巨儒。其論退之如此。則外傳之說。可不信夫。  
　　⊙大顛禪師者。潮陽人。參南岳石頭和上。一日石頭問。何者是禪。師云。揚眉動目。石頭云。除卻揚眉動目外。將汝本來面目呈看。師云。請和上除卻揚眉動目外鑒某甲。石頭云。我除竟。師云。將呈和上了也。石頭云。汝既將呈我心如何。師云。不異和上。石頭云。非關汝事。師云。本無物。石頭云。汝亦無物。師云。無物即是真物。石頭云。真物不可得。汝心現量如此。大須護持。師后歸住潮陽靈山。嘗示眾曰。夫學道人須識自家本心。多見時輩只認揚眉動目一語一默驀頭印可以為心要。此實未了。吾今為汝分明說出。各須聽取。但除一切妄運想念現量。即真汝心。此心與塵境及守靜時。全無交涉。即心是佛。不待修治。何故應機隨照泠泠自用。窮其用處了不可得。喚作妙用乃是本心。大須護持不可容易。侍郎韓愈嘗問。如何是道。師良久。時三平為侍者。乃擊禪床。師云。作什么。三平云。先以定動。后以智拔。退之喜曰。愈問道于師。卻于侍者得個入處。遂辭而去。  
　　⊙是年十月五日。刺史柳宗元卒。宗元字子厚。河東人。少精敏無不通達。為文章卓偉精致。一時輩行推仰。第博學宏詞。累監察御史里行。善王叔文。叔文得罪貶永州司馬。既居閑益自刻苦。務記覽為詞章。泛濫停蓄為深博無涯涘。而自肆于山水之間。凡十年。起為柳州刺史。友人劉禹錫者得播州。宋元曰。播非人所居。而禹錫親在堂吾不忍其窮。即具表欲以柳州授禹錫而自往播。會大臣亦為禹錫請。因改連州。柳人以男女質錢。過時不贖則沒為奴婢。宗元設方計悉贖歸之。南方士人走數千里從宗元游。經指授者為文詞皆有師法。世號柳柳州。卒年四十七。臨終遍與友人書。托以后事。文集三十三卷。韓愈嘗評曰。雄深雅健似司馬子長。崔蔡不足多也。既沒柳人懷之。其神降于州之后堂。因廟于羅池。血食至今存焉。  
　　(庚子)　正月帝服金丹燥悶。內豎畏誅而深宮秘邃。故有不測之禍。資治通鑒曰。憲宗聰明果決得于天性。選任忠良延納善謀。師老財屈異論輻輳。而不為之疑。盜發都邑屠害元戎。而不為之懼。卒能取靈夏清劍南。誅浙西俘澤潞。平淮南復齊魯。于是天下深根固蔕之盜。皆狼顧鼠拱。納質效地稽顙入朝。百年之憂一旦廓然矣。然怠于防微。變生肘腋。悲夫。  
　　⊙是年有沙門北山和尚。諱神清字靈叟。而于王朝高談。著述法華玄箋十卷。釋氏年志三十卷。律疏要訣并俱舍訣等共百余卷。語錄十卷。內外該括可為世范。受業于綿州開元寺。終于梓州惠義寺。於戲。  
　　⊙(辛丑)　穆宗恒(憲宗第三子。登祚仁賢壽三十歲。葬于光陵在正位四年)改長慶。  
　　(壬寅)　春時雪　太和公主　降金人　嫁回鶻。  
　　⊙是年白居易。由中書舍人出為杭州刺史。聞鳥窠和尚道德。枉駕見之。時鳥窠因長松槃屈如蓋。遂棲止其上。居易問曰。禪師住處甚危險。師曰。太守危險尤甚。曰弟子位鎮江山。何險之有。師曰。薪火相交識浪不停。得非險乎。又問。如何是佛法大意。師曰。諸惡莫作眾善奉行。居易曰。三歲孩兒也解恁么道。師曰。三歲孩兒雖說得。八十翁翁行不得。居易欽嘆而去。自是數從之問道。  
　　⊙是歲穆宗遣左街僧錄靈阜。赍詔起汾陽無業禪師赴闕。阜至。宣詔畢稽首無業足下。白曰。主上此度恩旨不同。愿師起赴。無以他詞固辟也。業笑曰。貧道何德累煩人主。汝可先行。吾即往矣。遂沐浴凈發。至中夕告門人惠愔等曰。汝曹見聞覺知之性與太虛同壽。不生不滅一切境界。本自空寂無一法可得。迷者為不了故即被境惑。一為境惑流轉不窮。汝等當知心性本自有之。非因造作。猶如金剛不可破壞。一切諸法如影如響。無有實者。故經云。唯有一事實。余二則非真。常了一切空。無一法當情。是諸佛用心處。汝等勤而行之。言訖端坐而逝。阜回奏其事。帝欽嘆久之。嘗有僧問。十二分教流于此土。得道果者非止一二。云何祖師西來別唱玄宗。直指人心見性成佛。只如上代高僧。并淹貫九流洞明三藏。如生肇融睿等。豈得不知佛法耶。師曰。諸佛不曾出世。亦無一法與人。但隨病施方。遂有十二分教。如將蜜果換苦葫蘆。淘汝諸人業根都無實事。神通變化及百千三昧門。化彼天魔外道。福智二嚴為破執有滯空之見。若不會道及祖師意論什么生肇融睿。如今天下解禪解道如河沙數。說佛說心有百千億。纖塵不去未免輪回。思念不忘盡從沉墜。如斯之類尚不識業果。妄謂上流并他先德。但言觸目無非佛事。舉足皆是道場。原其所習。不如一個五戒十善凡夫。觀其發言。嫌他二乘十地菩薩。且醍醐上味為世珍奇。遇斯等人翻成毒藥。南山尚不許呼為大乘。學語之流爭鋒唇吻之間。鼓論不根之事。并他先德。誠實苦哉。只如野逸高人。猶解枕流漱石棄其榮祿。亦有安國理民之謀。征而不起。況我禪宗途路且別。看他古德道人得意之后。茅茨石室向折腳鐺子里煮飯吃過。三十二十年名利不干懷。財寶不系念。大忘人世隱跡巖叢。君王命而不來。諸侯請而不赴。豈同時輩貪名愛利汨沒世途。如短販人。有少希求而忘大果。十地諸圣玄通佛理。豈不如一個博地凡夫。實無此理。他說法如云如雨。猶被佛呵見性如隔羅縠。只為情存圣量見在因果。未能逾越圣情過諸影跡。先賢古德碩學高人。博達古今洞明教網。蓋為識學詮文水乳難辨。不明自理念靜求真。嗟乎得人身者如爪甲上土。失人身者如大地土。良可傷惜。設悟理之者有一知半解。不知是悟中之則入理之門。便謂永脫世累輕忽上流。致使心漏不盡理地不明。空到老死無成虛延歲月。且聰明不能敵生死。干惠未免輪回。共兄弟論實不論虛。只這口食身衣。盡是欺賢罔圣求得將來。他心惠眼。觀之如飲膿血相似。總須償他始得。阿那個是有道果自然感得他信施來。學般若菩薩不得自謾。如冰凌上行劍刃上走。臨命終時。一毫凡圣情量不盡。纖塵思念不忘。隨念受生。輕重五陰向驢胎馬腹里托質。泥犁鑊湯里煮煠一遍了。從前記持憶想見解智慧。都盧一時失卻。依前再為螻蟻。從頭又作蚊虻。雖是善因而招惡果。且圖個什么。兄弟只為貪欲成性。二十五有向腳跟下系著。無成辨之期。祖師觀此土眾生有大乘根性。惟傳心印指示迷情。得之者即不揀凡之與圣愚之與知。且多虛不如少實。大丈夫兒如今直下休去歇去頓息萬緣。越生死流迥出常格。靈光獨照物累不拘。巍巍堂堂三界獨步。何必身長丈六紫磨金輝項佩圓光廣長舌相。以色見我是行邪道。設有眷屬莊嚴不求自得。山河大地不礙眼光。得大總持一聞千悟。都不希求一餐之直。汝等諸人儻不如是。祖師來至此土非常。有損有益。有益者。千萬人中撈漉一個半個堪為法器。有損者。如前已明。從他依三乘教法修行不妨。卻得四果三賢進修之分。所以先德云。了即業障本來空。未了應須償宿債。師憲宗穆宗兩朝。凡三詔不赴。既沒賜謚大達禪師。  
　　⊙澧州龍潭崇信禪師。本渚宮賣餅家子也。史失其姓。少時英異。初悟禪師居天皇寺。人莫之測。師家于寺巷。日常以十餅饋之。悟受之。每食異常留一餅曰。吾惠汝以蔭子孫。一日退而省其私曰。餅是我持去。何以反遺我邪。寧別有旨乎。遂告問焉。悟曰。是汝持來。復汝何咎。師聞頗曉玄旨。因祈出家。悟曰。汝昔崇福善。今信吾言。可名崇信。由是服勤左右。一日問曰某自到來不蒙指示心要。悟曰。自汝到來吾未嘗不指汝心要。曰何處指示。悟曰。汝擎茶來吾為汝接。汝行食來吾為汝受。如和南時吾便低首。何處不指示心要。師低頭良久。悟曰。見即直下便見。擬思即差。師當下開解。乃復問。如何保任。悟曰。任性逍遙隨緣放曠。但盡凡心無別圣解。師后詣澧陽龍潭棲止。僧問髻中珠誰人得。師曰。不賞玩者。僧曰。安著何處。曰有處即道來。李翱問。如何是真如般若。曰我無真如般若。翱曰。幸遇和上。師曰。此猶是分外之言。德山問答具本傳。  
　　(癸卯)　長慶三年○(六月新都觀泥像生須板之復生)○(八月帝幸興慶宮遇持缽僧施絹三百疋)  
　　(甲辰)　四年正月帝崩。  
　　⊙是年杭州永福寺。刊石壁法華經成。相國元[禾*貞]為之記。其辭曰。按沙門釋惠皎自狀其事云。永福寺一名孤山寺。在杭州錢塘湖心孤山上。石壁法華經在寺之中。始以元和十二年。嚴休復為刺史時。惠皎萌厥心。卒以長慶四年白居易為刺史時。成厥事。上下其石六尺有五寸。長短其石五十七尺有六寸。座周于下。蓋周于石。砌周于堂。凡買工鑿經六萬九千有一百五十錢。十經之數既畢。又立石為二碑。其一碑凡輸錢于經者。由十而上皆得名于碑。其輸錢之貴者有若杭州刺史嚴休復。中書舍人杭州刺史白居易。刑部侍郎湖州刺史崔玄亮。刑部郎中睦州刺史韋文悟。處州刺史韋行立。杭州刺史張聿。御史中丞蘇州刺史李又。御史大夫越州刺史元[禾*貞]。右司郎中處州刺史陳岵。九刺史之外。縉紳之由杭者。若宣慰使庫部郎中知制浩賈餗。以降鮮不附于經石之列。必以輸錢先后為次第。不以貴賤老幼多少為后先。其一碑僧之徒。思得聲名人文其事以自廣。予以長慶二年相先帝無狀譴于同州。明年徙于會稽。路出于杭。杭民競相觀睹。白怪問之。皆云非觀宰相。蓋欲觀曩所聞之元白耳。由是僧之徒誤以予為名聲人。相與日夜攻刺史白乞予文。予觀僧之徒。所以經于石文于碑。蓋欲為不朽且欲自大其本術。今夫碑既文經既石。而又九諸侯相率貢錢于所事。由近而言之。亦可謂來異宗而成不朽矣。由遠而言。即不知幾萬歲而外。天與地相軋。陰與陽相蕩。火與風相射。名與形相滅。則四海九州皆空中一微塵耳。又安知其朽不朽哉。然而羊叔子識枯樹中舊環。張僧繇世為畫師。歷陽之氣至今為城郭。狗一叱而異世。卒不可化。鍛之予學數息則易成。此又性與物相游。而終不能兩相忘矣。又安知夫六萬九千之文刻石。永永因眾姓合成。獨不能為千萬劫含藏之不朽耶。由是思之。則僧之徒得計矣。至于佛書之奧妙。僧當為余言。余不當為僧言。況斯文止紀于刻石。故不及講貫其義云。中書令王智興。請于四洲置僧尼方等戒壇于誕圣節度僧。制可。既而浙西觀察使李德裕奏曰。智興為戒壇泗州募愿度者。每名輸錢二千。則不復勘詰。普皆剃落。自淮而右。戶三男則一男剃發規免徭役。所度無算。臣閱渡江日數百人。蘇常齊民十固八九。儻不禁遏。前至誕月江淮失丁男數十萬。不為細事也。帝不納。先是憲宗屢有敕。不許天下私度民為僧尼道士。至是智興冒禁陳請。于是細民淆混奔趨剃落。智興因致貲數十萬緡。大為清論鄙之時福州古靈神贊禪師。初參百丈卻回本寺。受業師嘗在窗下看經。蜂子投窗求出。贊見之曰。世界如許廣闊不肯出。鉆他故紙驢年去。其師因置經問曰。汝行腳遇何人而發言如此。贊曰。昨蒙百丈和上指個歇處。其師于是集眾請升堂說法。贊舉百丈門風曰。靈光獨耀迥脫根塵。體露真常不拘文字。心性無染本自圓成。但離妄緣即如如佛。其師于言下有省。  
佛祖歷代通載卷第二十二  
　　唐。  
　　⊙(乙巳)　敬宗湛(穆宗長子。母太后王氏。游戲無度狎匿群小。性復遍急。為克明弒之。年十八崩。葬莊陵。在位二年)改寶歷。  
　　⊙八月。遣中使詣天臺采求靈藥詔道士劉從政。入宮資質仙事。署光祿卿。別號升玄先生。  
　　(丙午)　三月。命道士孫準制長生藥。署準為翰林待詔。  
　　四月帝畋獵夜歸。與宦官酣飲擊毬。俄燭滅遇弒。年十八。大臣裴度等迎皇太弟江王立之。是為文宗。  
　　五月下詔。革兩朝淫侈不法之務。捕道士孫準等二十八人及佞憎惟真。民服流于嶺表。  
　　⊙(丁未)　文宗昂(穆宗次子。虛懷聽納而不能堅決。用李訓鄭注欲盡誅仕宦。仇士良等陰覺。縱兵殺宰相王渥等二十余人。帝三十二歲崩。在位十四年)改太和。  
　　(戊申)　十月江西觀察使沈傅師奏。帝誕月請于洪州起方等戒壇度僧資福。制曰。不度僧尼累有敕命。傅師忝為方面違禁申請。宜罰俸料一月。  
　　⊙澧州藥山禪師惟儼卒。大儒唐伸為之碑曰。上嗣位明年。澧陽郡藥山釋氏大師。以十二月六日終于修心之所。后八年門人狀先師之行。西來京師告于崇敬寺大德。求所以發揮先師之耿光垂于不朽。崇敬大德于余為從母兄也。嘗參徑山得其心要。自興善寬敬示寂之后。四方從道之人質疑傳妙。罔不詣崇敬者。嘗謂伸曰。吾道之明于藥山。猶爾教之聞于洙泗。智炬雖滅法雷猶響。豈可使明德不照至行堙沒哉。惟大師生南康信豐。自為童時未嘗處群兒戲弄中。往往獨坐如念如思。年十七即南度大庾抵潮之西山得惠照禪師。乃落發服緇執禮以事。大歷中受具于衡岳希琛律師。釋禮矩儀動如夙習。一朝乃言曰。大丈夫當離法自靜。焉能屑屑事細行于衣巾耶。是時南岳有遷。江西有寂。中岳有洪。皆悟心契。乃知大圭之質豈俟磨礱。照乘之珍難晦符彩。自是寂以大乘法聞四方。學徒至于指心傳要。眾所不能達者。師必默識懸解。不違如愚。居寂之室垂二十年。寂曰。汝之所得。可謂浹于心術布于四體。欲益而無所益。欲知而無所知。渾然天和合于本無。吾無有以教矣。佛以開示群盲為大功。度滅眾惡為大德。爾當以功德普濟群迷。宜作梯航無久滯此。由是陟羅浮涉清涼。歷三峽游九江。貞元初因憩藥山喟然嘆曰。吾生寄世若萍蓬耳。又何效其飄轉耶。既披蓁結庵才疪趺座。鄉人知者因赍攜飲食奔走而往。師曰。吾無德于人。何以勞人乎哉。并謝而不受。鄉人跪曰。愿聞日費之具。曰米一升足矣。自是嘗以山蔬數本佐食。一食訖就座轉法華華嚴涅槃。晝夜若一。終始如是殆三十年矣。游方求益之徒。知教之在此。后數歲而僧徒葺居禪室梁棟鱗差。其眾不可勝數。至于沃煩正覆道源成流。有以見寂公先知之明矣。忽一旦謂其徒曰。乘郵而行。及莫而息。未有久行而不息者。吾至所詣矣。吾將有息矣。靈源自清。混之者相。能滅諸相是無有色。窮本絕外汝其悉之。語畢隱幾而化。春秋八十四。僧臘六十夏。入室弟子沖虛等遷座。建塔于禪居之東。遵本教也。始師嘗以大綀布為衣。以竹器為蹻。自薙其發自具其食。雖門人數百童侍甚廣。未嘗易其力。珍羞百品鮮果駢羅。未嘗易其食。冬裘重燠夏服輕疏。未嘗易其衣。華室靖深香榻嚴潔。未嘗易其處。麋鹿環繞猛獸伏前。未嘗易其觀。貴賤迭來頂謁床下。未嘗易其禮。非夫罄萬有契真空離攀緣之病本性清凈乎物表。焉能遺形骸忘嗜欲久而如一者耶。其他碩臣重官歸依修禮于師之道。未有及其門閫者。故不列之于篇。銘曰。一物在中。觸境而搖。我示其源。不境不跳。西方圣人。實言其要。其要既得。可言其妙。我源自濟。我真自靈。大包萬有。細出無形。曹溪所傳。徒藏于密。身世俱空。曾何有物。自見曰明。是為至精。出沒在我。誰曰死生。刻之琬琰。立之巖岫。作碑者伸。期于不朽。  
　　⊙李翱作復性書。其一曰。人之所以為圣人者性也。人之所以惑其性者情也。喜怒哀懼愛惡欲七者情之所為也。情既昏性斯匿矣。非性之過也。七者。循環而交來。故性不能統也。水之渾也其流不清。火之煙也其光不明。非水火清明之過。沙不渾流斯清矣。煙不郁光斯明矣。情不作性斯統矣。性者天之命也。圣人得之不惑者也。圣人者豈無情耶。圣人者寂然不動。不往而到。不言而信。不耀而光。制作參乎天地。變化合于陰陽。雖有情也未嘗有情也。然則百姓者豈其無性耶。百姓之性與圣人之性弗差也。雖然情之所昏交相攻。未始有窮。故雖終身而不自睹其性焉。火之潛于山石林木之中。非不火也。江河淮濟之末流而泉于山。非不水也。石不敲木弗磨。則不能燒其山林而燥萬物。泉之源弗疏。則弗能為江為河為淮為濟。東匯大壑浩浩湯湯為弗測之深。情之動弗息。則弗能復其性而燭天地為不極之明。是故誠者圣人之性也。寂然不動廣大清明。照乎天地。感而遂通天下之故。行止語默無不處極也。復其性者。賢人循之而不已者也。不已則能歸其源矣。圣人知人之性皆可以循之其不息而至于圣也。故制禮以節之。作樂以和之。安于仁樂之本也。動而中禮之本也。故在車則聞和鸞之聲。行步則聞佩玉之音。無故不廢琴瑟。視言行循禮法而動。所以教人忘嗜欲而歸性命之道也。道者至誠而不息也。至誠而不息則虛。虛而不息則明。明而不息則照天地而無遺。非他也。此盡性命之道也。哀哉。人人可以及于此。莫之止而不為也。不亦惑耶。昔者圣人以傳于顏子。顏子得之拳拳不失。不遠而復。其心三月不違仁。子曰。回也其庶乎屢空。其所以未到圣人者一息耳。非力不能也。短命而死故也。其余升堂者。蓋皆傳也。一氣之所春。一雨之所膏。而得之者各有淺深。不必均也。曾子之死也。曰吾何求焉。吾得正而斃焉斯已矣。斯正性命之言也。子思仲尼之孫。得祖之道。述中庸四十九篇。以傳于孟軻。孟軻曰。我四十不動心。軻之門人達者。公孫丑萬章之徒。蓋傳之矣。遭秦焚書。中庸之弗焚者一篇有焉。于是此道廢闕。其教授者唯節文章句。威儀擊劍之術相師焉。性命之源則吾弗能傳矣。道之極于剝也必復。吾自六歲讀書。但為辭句之學。志于道者四年矣。與人言之。未嘗有是我者也。南觀濤江入于越。而吳興陸參存焉。與之言。陸參曰。子之言尼父之心也。東方有圣人焉。不出乎此也。西方有圣人焉。亦不出乎此也。唯子行之不息而已矣。嗚呼性命之書雖存。學者莫能明。是故皆入于莊列老釋。不知者謂夫子之徒不足以窮性命之道。信之者皆是也。有問于我我以吾之所知傳焉。遂書于書。以開誠明之源。而闕絕廢棄不揚之道。幾可以傳。于是命曰復性書。以治乎心以傳乎人。於戲夫子復生不廢吾言矣。其二曰。或(問曰)人之昏也久矣。將復其性者必有漸也。敢問其方。曰弗慮弗思。情則不生。情既不生乃為正思。正思者無思無慮也。易曰。天下何思何慮。又曰。閑邪存其誠。詩曰。思無邪。曰已矣乎。曰未也。此齋戒其心者也。猶未離于靜焉。有靜必動。有動必靜。動靜不息。是乃情也。易曰。吉兇悔吝生乎動者也。焉能復其性耶。曰如之何。曰方靜之時知心無思者。是齋戒也。知本無有思動靜皆離寂然不動。是至誠也。中庸曰。誠則明矣。易曰。天下之動貞夫一者也。問曰。不慮不思之時。物格于外情應于內。如之何而可止也。以情止情其可乎。曰情者性之邪也。知其為邪本無其心寂然不已邪思自息。惟性明照。邪也何所生如以情止情。是乃大情也。情之相止。其有已乎。易曰。顏氏之子其殆庶幾乎。其不善未嘗不知。知之未嘗復行也。易曰。不遠復無祇悔元吉。問曰。本無有思動靜皆離。然則靜之來也其不聞乎。物之形也其不見乎曰不睹不聞。是非人也。視聽昭昭而不起聞見者斯可矣。無不知也。無不為也。其心寂然光照天地。是誠之明也。大學曰。致知在格物。易曰。無思也無為。也。寂然不動。感而遂通天下之故。非天下之至神。其孰能與于此。曰敢問。致知在格物何謂也。曰物者萬物也。格者來至也。物至之時其心昭昭然辨焉。而不著于物者。是致知也。是知之至也。知至故意誠。意誠故心正。心正故身修。身修故家齊。家齊而國理。國理而天下平。此所以能參天地者也。易曰。與天地相似。故不違。智周乎萬物而道濟天下。故不過。旁行而不流樂天之命。故不憂。安土敦乎仁。故能愛范圍天地之化而不過。曲成萬物而不遺。通乎晝夜之道而知。故神無方而易無體。一陰一陽之謂道。此之謂也。曰生為我說中庸。曰不出乎前矣。曰我未明也。敢問。何謂天命之謂性。曰人生而靜天之性也。性者天之命也。率性之謂道。曰何謂也。曰率循也。循其源而反其性者道也。道也者至誠也。至誠天之道也。誠者定也不動也。修道之謂教。何謂也。曰教也者人之道也。擇善而固執之者也。修是道而歸其本者明也。教也者則可以教天下矣。顏子其人也。道也者不可須臾離也。可離非道也。說者曰。其心不可須臾動焉故也。動則遠矣。非道矣。變化無方未始離于不動故也。是故君子戒謹乎其所不睹。恐懼乎其所不聞。莫見乎隱。莫顯乎微。故君子謹其獨也。說者曰。不睹之睹。見莫大焉。不聞之聞。聞莫甚焉。其心不動。是弗睹之睹。弗聞之聞也。其復之不遠矣。故謹其獨。謹其獨者守其中也。問曰。昔之解中庸者。與生之言皆不同何也。曰彼以事解。我以心通者也。曰彼亦通于心乎。曰吾不知之。問人之性猶圣人之性。嗜欲愛惡之心何自而生耶。曰情者妄也邪也。曰邪與妄則無所因矣。妄情滅息本性清明周流六虛。所以謂之能復其性也。易曰。乾道變化各正性命。語曰。朝聞道夕死可也。能正性命故也。曰情之所昏性即滅矣。何以謂之。猶圣人之性也。曰水之清澈。其渾之者沙泥也。其渾也性情豈遂無有耶。久而不動沙泥自沈。清明之性鑒乎天地。非自外來也。故其渾也性本不失。及其復也性亦不生。人之性亦猶水也。問曰。人之性本皆善。而邪情昏曰。敢問圣人之性將復為嗜欲所渾乎。曰不復渾矣。情本邪也妄也。邪妄所翳性不能復。圣人既復其性矣。知情之所為邪。邪既為明所覺矣。則無邪。邪何由生乎。曰敢問死何所之耶。曰圣人之所不明書于策者也。易曰。原始要終。故知死生之說。精氣為物游魂為變。是故知鬼神之情狀。斯盡之矣。子曰。未知生焉知死。則原其始反其終。可以盡其生之道。生之道既盡。則死之說不學而通矣。此非所急也。子修之不息。其自知之。吾不可以章章然言非書矣。其三曰。晝而作夕而休者凡人也。作乎非作者與物皆作。休乎非休者與物皆休。吾則不類于凡人。晝無所作夕無所休。作非吾作也。作有物。休非吾休也。休有物。休耶作耶。二皆離而不存予之所存者。終不亡且離矣。人之不力于道者。昏不思也。天地之間萬物生焉。人之與萬物一也。其所以異于鳥獸蟲魚者。豈非道德之性全乎哉。受一氣而成形。一為物而一為人。得之甚難也。生乎世又非深長之年也。以非深長之年。行甚難得之身。而不專專于大道。肆其心之所為。其所以異于鳥獸蟲魚者亡矣。昏而不思。其昏也終不明矣。吾之年三十有九矣。思十九年時如朝日也。思九年時亦如朝日也。人之受命。其長者不過七十八十年。九十百年者希矣。當百年之時而視乎九十時也。與吾此日之思于前也遠近其能大相懸也。其又能遠于朝日之時耶。然則人之生也。雖享百年若雷電之驚相激也。若風之飄而旋也可知矣。況百千人無一及百年之年哉。故吾之終日志于道。猶懼未及也。彼肆其心之所為者獨何人耶。  
　　(己酉)　○(云代蔚三州山谷間石化為面民取食之)  
　　⊙蘇州重玄寺。刊石壁經成。刺史白居易為之碑曰。碑在石壁東次。石壁在廣德法華院西南隅。院在重玄寺西若干步。寺在蘇州城北若干里。以華言唐文刻釋氏經典。自經品眾佛號以降字加金焉。夫開示悟入諸佛知見。以義度無邊。以圓教垂無窮。莫尊于妙法蓮華經。凡六萬九千五百五言。證無生忍造不二門。住不可思解脫。莫極我維摩詰經。凡二萬七千九十二言。攝四生九類入無余涅槃實無得度者。莫出于金剛般若波羅密經。凡五千二百八十七言。禳罪集福凈一切惡道。莫急于佛頂尊勝陀羅尼經。凡三千一十言。應念順愿愿生極樂土。莫急于阿彌陀經。凡一千八百言。用正見觀真相。莫出于觀普賢菩薩行法經。凡六千九百九十言。詮自性認本覺。莫過于實相法密經。凡三千二百五言。空法塵依佛智。莫過于般若波羅密多心經。凡二百五十八言。是八種經具十二部。合一十一萬六千八百五十七言。三乘之要旨。萬佛之秘藏盡矣。是石壁積四重高三尋長十有五丈厚尺有咫。有石蓮敷覆其上下。有石神固護其前后。火水不能燒漂。風日不能搖消。所謂施無上法盡未來際者也。唐長慶二年冬作。太和三年春成。律德沙門清晃矢厥謀。清海繼厥志。門弟子南容成之。道則終之。寺僧契元舍藝而書之。郡守居易施辭而贊之。贊曰。佛滅度后。世界空虛。惟是經典。與眾生俱。設復有人。書貝葉上。藏檀龕中。非堅非久。如臘印空。假使有人。刺血為墨。剝膚為紙。即人知滅。如筆畫水。噫畫水不若文石。印臘不若字金。其功不朽。其義甚深。故吾謂石經功德。契如來付囑之心。  
　　⊙是歲丹霞天然禪師將終。命左右具浴。浴畢乃頂笠策杖受履垂一足。未及地而化。春秋八十有六。師本儒生。行應舉。偶一禪者。問仁今何往。曰選官去。禪者曰。選官何如選佛。曰選佛當何所詣。禪者曰。江西馬祖出世。即選佛之場也。師遂見馬祖。以手[打-丁+毛]襆頭額。祖顧視良久曰。南岳石頭是汝之師。師抵南岳。亦以前意投之。石頭曰。著槽廠去。乃禮謝入行者堂執務。后因普請鏟草次。師獨沐頭跪于石頭之前。石頭欣然與之落發。尋為說戒。即掩耳而去。便返江西再見馬祖。未參禮便入僧堂。騎圣僧頸而坐。眾驚異以白馬祖。祖入堂見之曰。我子天然。師即下地禮拜曰。謝師賜與法名。久之遍歷諸方。后于天津橋橫臥。留守鄭公出呵之不起。吏問故。曰無事僧。鄭奇之。日給米面。洛下翕然敬向。居鄧州丹霞。至數百眾。嘗示眾曰。阿爾渾家切須保護一靈之物。此不是爾造作名邈得。更說什么薦不薦。吾往日見石頭和上。亦只教保護此事。不是爾譚話得。阿爾渾家各有一坐具地。更疑什么禪。可是爾解得底物。豈有佛可成。佛之一字永不喜聞。阿爾自看。善巧方便慈悲喜舍。不從外得。不著方寸。善巧是文殊。方便是普賢。爾更擬趁逐什么物。不用經不落空去。今時學者紛紛擾擾。皆是參禪問道。吾此間無道可修。無法可證。一飲一啄各自有分。不用疑慮。在在處處有恁么底。若識得釋迦即是凡夫。阿爾須自看取。一盲引眾盲。相將入火坑。夜暗里雙陸賽彩若為生。無事珍重。師嘗著玩珠吟二篇。其一曰。識得衣中寶無明醉自醒。百骸俱潰散。一物鎮長靈。智境渾非體。神珠不定形。悟則三身佛。迷疑萬卷經。在心心可測。歷耳耳難聽。罔象先天地。玄泉出杳冥。本剛非鍛煉。元凈莫澄渟。槃礴輪朝日。玲瓏映曉星。瑞光流不滅。真氣觸還生。鑒照崆峒寂。羅籠法界明。剉凡功不減。超圣果非盈。龍女心親獻。阇王口自呈。護鵝人卻活。黃雀意猶輕。解語非關舌。能言不是聲。絕邊彌汗漫。無際等空平。演教非為說。聞名忽認名。兩邊俱莫立。中道不須行。見月休觀指。還家罷問程。識心心即佛。何佛更堪成。  
　　⊙時有凌行婆者。嘗謁浮杯和上。與吃茶次。婆問。盡力道不得底句。還分付阿誰。曰浮杯無剩語。婆云。我不恁么道。曰爾作么生道。婆斂手哭曰。蒼天中更冤苦。杯無語。婆云。語不知偏正為人即禍生。后有僧舉似南泉。泉云。苦哉浮杯。卻被老婆摧折。婆聞南泉語乃笑曰。王老師猶少機關在。有澄一禪者。見婆問。怎生是南泉猶少機關在。婆乃哭曰。可悲可痛。一罔措。婆云。會么。一合掌而立。婆云。伎死禪和如麻似粟。后澄一舉似趙州。州云。我若見這臭老婆問教口啞在。一云。未審和上怎生問他。州以棒打云。似這伎死禪和。不打更待何時。連打數棒。婆聞趙州恁么道乃曰。趙州自合吃婆手里棒在。后有僧舉似趙州。州哭云。可悲可痛。婆聞趙州此語乃合掌曰。趙州眼放光明照破四天下。后趙州令僧去問。怎生是趙州眼。婆乃豎起拳頭。趙州聞之。乃以一偈寄云。當機直面提。直面當機疾。報爾凌行婆。哭聲何得失。婆亦以一偈答曰。哭聲師已曉。已曉復誰知。當時摩竭國。機喪目前機。  
　　⊙(辛亥)　文宗喜食蛤蜊。一日御饌中有蛤蜊劈不張者。忽變菩薩像。帝驚異。有旨送興善寺令眾僧瞻禮。因問侍臣。此何祥也。或對。太一山有惟政禪師。深明佛法。詔問之。帝召政而問焉。對曰。物無虛應。此殆啟陛下信心耳。經云。應以菩薩形得度者。即現菩薩形而為說法。帝曰。菩薩形今見矣。未聞其說法何也。對曰。陛下見此以為常耶。非常耶。信耶。弗信耶。帝曰。非常之瑞。朕焉不信。政曰。陛下聞其說法矣。何謂未聞。帝大悅。詔天下寺并立觀音像奉祀焉。  
　　(癸丑)　十月帝誕節召法師知玄與道士于麟德殿論道。  
　　⊙(乙卯)　四月丁巳。宰相李訓上疏。請罷內道場沙汰僧尼濫偽者。制可。是日詔下。方毀大內靈像。俄暴風聿起。含元殿鴟吻俱落。發三金吾仗舍。內外城門樓觀俱壞。光化門墻亦崩。士民震恐。帝以訓所請忤天意。亟詔停前沙汰。詔復立大內圣像。風遂頓息。見舊史五行志。是歲冬十一月。宰相李訓鄭注謀誅宦官。不克事敗。訓注皆死之。  
　　⊙是歲南泉普愿禪師(鄭州新鄭人也姓王氏)將示寂。第一座問曰。和尚百年后。向什么處去。師云。山下作一頭水牯牛去。座云某甲隨和上去。還得不。師云。汝若隨吾則須銜一莖草來。乃集門人告之曰。星翳燈幻其來久矣。勿謂吾有去來也。言訖而逝。師得法于馬祖。后歸池陽。自架禪室以居。凡三十年不下南泉。會宣城觀察使陸公亙請下山伸弟子之禮。由是學徒云集。陸嘗問。弟子從六合來。彼中還更有身否。泉云。分明記取舉似作家。陸云。和上大不思議。到處世界現成。泉云。適來總是大夫分上事。陸他日又云。弟子薄會佛法。泉云。十二時中作么生。陸云。寸絲不掛。泉云。猶是階下漢。泉又云。不見道。有道君王不納有智之臣。一日見人雙陸。大夫拈起骰子云。恁么不恁么。只恁么信彩去時如何。泉拈起骰子云。臭骨頭十八。嘗示眾曰。道個如如早是變了也。今時師僧直須向異類中行。又曰。我于一切處而無所行。他拘我不得。喚作遍行三昧普現色身。又曰。如今不可不奉戒。我不是渠。渠不是我。作得伊如貍奴白牯行履卻快活。爾若一念異即難為修行。才一念異便有勝劣二根。亦是情見。隨他因果更有什么自由分。又曰。老僧十八上解作活計。有人解作活計者么出來。共爾商量。須是住山人始得。珍重無事各自修行。大眾不去。師復云。如圣果也大可畏。沒量大人尚不柰何。我且不是渠。渠且不是我。他經論家。說法身為極則。喚作理盡三昧。似老僧向前被人教返本還源去。幾恁么會禍事。兄弟近日禪師太多。覓人癡鈍人不可得。不道全無。于中還少。若有出來共爾商量。如空劫時還有修行人否。有無作么不道。阿爾尋常巧唇薄舌。及乎問著總皆不道。何不出來。莫論佛出世事。兄弟今時人擔佛著肩頭上行。聞老僧言心不是佛智不是道。便聚頭擬推老僧。無爾推處。爾若束得虛空作棒。打得老僧著。一任汝推。師與趙州門風。天下惟仰以為絕唱。  
　　大和九年九月十一日。潭州道吾山圓智禪師告寂。豫章海昏人也。姓張氏。幼依槃和尚受教登戒。預藥山法會密契心印。一日藥山問。子去何處來。曰游山來。山曰。不離此室速道將來。曰山上鳥兒白似雪。澗底游魚忙不徹。師與云巖侍立次。藥山曰。智不到處切忌道著。道著即頭角生。智頭陀怎么生。師便出去。云巖問藥山曰。智師兄為什么不祗對和上。山曰。我今日背痛。是他卻會。汝去問取。云巖即來問師曰。師兄適來為什么不祗對和上。師曰。汝卻去問取和上(僧問云居。切忌道者意怎么生。云居云。此語最毒。僧云。如何是最毒底語。云居云。一棒打殺龍蛇)云巖臨遷化時。遣人送辭。書到。師展書覽之曰。云巖不知有。悔當時不向伊道。然雖如是要且不違藥山之子(玄覺云。古人恁么道還有也未。又云。云巖當時不會。且道什么處是伊不會處)。溈山問。師什么處去來。師曰。看病來。曰有幾人病。師曰。有病底有不病底。曰不病底莫是智頭陀否。師曰。病與不病總不干他事。急道急道。僧問。萬里無云未是本來天。如何是本來天。師曰。今日好曬麥。問無神通菩薩為什么足跡難尋。師曰。同道方知。曰和上知否。師曰。不知。曰為什么不知。師曰。汝不識我語。石霜問師。百年后有人問極則事。作么生向他道。師喚沙彌。沙彌應諾。師曰。添卻凈瓶水著。師良久卻問石霜。適來問什么。石霜再舉。師便起去。石霜異日又問。和上一片骨。敲著似銅鳴。向什么處去也。師喚侍者。侍者應諾。師曰。驢年去。師云疾有苦。僧眾慰問法候。師曰。有受非償。子知之乎。眾皆愀然。將行謂眾曰。吾當西邁理無東移。言訖告寂。壽六十有七。阇維得靈骨數片。建塔于石霜山之陽。敕謚修一大師。塔曰實相。  
　　⊙(丙辰)　改開成○元年。左街僧錄內供奉三教談論引駕大德安國寺上座賜紫大達法師端甫卒。史館修撰裴休制碑曰。玄秘塔者。大法師端甫靈骨之所歸也。於戲為丈夫者。在家則張仁義禮樂。輔天子以扶世導俗。出家則運慈悲定慧。佐如來以闡教利生。舍此無以為丈夫也。背此無以為達道也。和上其出家之雄乎。天水趙氏世為秦人。初母張夫人夢梵僧謂曰。當生貴子。即出囊中舍利使吞之。及誕所夢僧白晝入其室。摩其頂曰。必當大弘教法。言訖而滅。既成人高顙廣目大頤方口。長六尺五寸其音如鐘。夫將欲荷如來之菩提。鑿生靈之耳目。固必有殊相奇表與。殆十歲依崇福寺道悟禪師為沙彌。十七正度為比丘。隸安國寺。具威儀于西明照律師。稟持犯于崇福寺升律師。傳涅槃唯識大義于安國寺素法師。復夢梵僧告曰。三藏大教盡貯汝腹矣。自是經律論無敵于天下。囊括川注逢原委會。滔滔然莫能知其畔岸矣。夫將欲伐株杌于情田。雨甘露于法種者。固必有勇智宏辨與。無何謁文殊于清涼。眾圣皆現。演大經于太原。傾都畢會。德宗皇帝聞其名征之。一見大悅。常出入禁中與儒道論議。賜紫方袍。歲時錫施異于他等。復詔侍皇太子于東朝。順宗皇帝深仰其風。親之若昆弟。相與臥起。恩禮特隆。憲宗皇帝數幸其寺。待之若賓友。常承顧問。注納偏厚。而和上符彩超邁詞理響捷。迎合上旨皆契真乘。雖造次應對。未嘗不以闡揚為務。由是天子益知佛為大圣人。其教有大不可思議事。當是時朝廷方削平區夏。縛吳干蜀潴蔡蕩鄆。而天子端拱無事。詔和上率緇屬迎真骨于靈山。開法場于秘殿。為人請福親奉香火。既而刑不殘兵不黷。赤子無愁聲。江海無驚浪。蓋參用真乘以毗大政之明效也。夫將欲顯大不思議之道。輔大有為之君。固必有冥符玄契與掌內殿法儀。錄左街僧事。以標表清眾者十一年。講涅槃唯議經論。位處當仁傳授宗乘以開誘道俗。凡一百六十座。運三密于瑜伽。契無生于悉地。日持諸部十余萬遍。指凈土為息肩之地。嚴金經為報法之恩。前后供施數十百萬悉以崇飾殿宇窮極雕繪。而方丈匡床靜慮自得。貴臣盛族皆所依慕。豪俠工賈莫不瞻向。薦金玉以致誠。仰端嚴而禮足。日有千數。不可殫書。而和上即眾生以觀佛。離四相以修善。心下如地坦無丘陵。王公輿臺皆以誠接。議者以謂成就常不輕行者。唯和上而已。夫將欲駕橫海之大航拯群迷于彼岸者。固必有奇功妙道與。以開成元年六月一日。向西右脅而滅。當暑而尊容若生。竟夕而異香彌郁。其年七月六日遷于長樂之南原。遺命荼毗。得舍利三百余粒。方熾而神光月皎。既燼而靈骨珠圓。賜謚大達。塔曰玄秘。俗壽六十七。僧臘四十八。弟子比丘比丘尼約千余輩。或講論玄言。或紀綱大寺。修禪秉律分作人師五十。其徒皆為達者。於戲和上果出家之雄乎。不然何至德殊祥如此其盛也。承襲弟子自約義正正言等。克荷先業虔守遺風。大懼徽猷有時堙沒。而合門劉公法緣最深。道契彌固。亦以為請。愿播清塵。休嘗游其藩備其事。隨喜贊嘆蓋無愧辭。銘曰。賢劫千佛。第四能仁。哀我生靈。出經破塵。教網高張。孰分。有大法師。如從親聞。經律論藏。戒定慧學。深淺同源。先后相覺。異宗偏義。孰正孰駁。有大法師。為作霜雹。趣真則滯。涉偽則流。象狂猿輕。鉤檻莫收。柅制刀斷。尚生瘡疣。有大法師。絕念而游。巨唐啟運。大雄垂教。千載冥符。三乘迭耀。寵重恩顧。顯闡贊導。有大法師。逢時感召。空門正辟。法宇方開。崢嶸棟宇。一旦而摧。水月鏡像。無心去來。徒令后學。瞻仰徘徊。  
　　⊙(丁巳)　○(慧星現長八丈)  
　　(戊午)　開成三年三月六日。僧統清涼國師澄觀將示寂。謂其徒海岸等曰。吾聞偶運無功先圣悼嘆。復質無行古人恥之。無昭穆動靜。無論緒往復。勿穿鑿異端。勿順非辨偽。勿迷陷邪心。勿固牢斗諍。大明不能破長夜之昏。慈母不能保身后之子。當取信于佛。無取信于人。真離玄微。非言說所顯。要以深心體解朗然現前。對境無心逢緣不動。則不孤我矣。言訖而逝。師生歷九朝為七帝門師。春秋一百有二。僧臘八十有三。身長九尺四寸。垂手過膝。目夜發光晝視不瞬。才供二筆聲韻如鐘。文宗以祖圣崇仰。特輟朝三日。重民縞素奉全身塔于終南山。未幾有梵僧到闕。表稱于蔥嶺見二使者凌空而過。以咒止而問之。答曰。此印度文殊堂神也。東取華嚴菩薩大牙歸國供養。有旨啟塔。果失一牙唯三十九存焉遂阇維。舍利光明瑩潤。舌如紅蓮色。賜謚仍號清涼國師妙覺之塔。相國裴休奉敕撰碑。其銘曰。寶月清涼。寂照法界。以沙門相。藏世間解。澄湛含虛。氣清鐘鼎。雪沃剡溪。霞橫維嶺。真室寥夐。靈岳崔嵬。虛融天地。峻拔風雷。離微休命。實際厖鴻。奉若時政。革彼幽蒙。炯乎禹質。元圣孕靈。德云冉冉。凝眸幻形。谷響入耳。性不可為。青蓮出水。深不可窺。才受尸羅。奉持止作。原始要終。克諧適莫。鳳藻瑰奇。遺演秘密。染翰風生。供盈二筆。欲造玄關。咽金一像。逮竟將流。龍飛遷揚。疏新五頂。光銜二京。躍出法界。功齊百城。萬行分披。華開古錦。啟迪群甿。與甘露飲。燮贊金偈。懷生保乂。圣主師資。聿興遐裔。貝葉翻宣。譯場獨步。譚柄一揮。幾回天顧。王庭闡法。傾河涌泉。屬辭縱辨。玄玄玄玄。紫衲命衣。清涼國號。不有我師。孰知吾道。九州傳命。然無盡燈。一人拜錫。統天下僧。帝網沖融。潛通萬戶。歷天不周。同時顯唔。卷舒自在。來往無蹤。大士知見。允執厥中。西域供牙。梵倫遽至。奏啟石驗。嘉風益熾。敕俾圖真。相即無相。海印大龍。蟠居方丈。哲人去矣。資何所參。即事之理。塔鎖終南。  
　　敕寫國師真。奉安大興唐寺。文宗皇帝御制贊曰。朕觀法界。曠閴無垠。應緣成事。允用虛根。清涼國師。體象啟門。奄有法界。我祖聿尊。教融海岳。恩廓乾坤。首相二疏。拔擢幽昏。間氣斯來。拱承佛日。四海光凝。九州慶溢。敞金仙門。奪古賢席。大手名曹。橫經請益。仍師臣休。保余遐歷。爰抒顓毫。式揚茂實。真空罔盡。機就而駕。白月虛秋。清風適夏。妙有不遷。緣息而化。邈爾禹儀。煥乎精舍。  
　　⊙(己未)　制象棋(昔神農以日月星辰為象。唐相國牛僧孺用車馬將士卒加炮代之為機矣)  
　　是年正月六日。圭峰宗密禪師示寂。相國裴休撰傳法碑。師姓何氏。果州西兗人。釋迦如來三十九代法孫也。釋迦住世八十年。為無量天人聲聞菩薩說種種法。最后以法眼付大迦葉。令祖祖相傳別行于世。顧此法眾生之本源。諸佛之所證。超一切理離一切相。不可以言語智識有無隱顯推求而得。但心心相印。印印相契。使自證知光明受用而已。自迦葉至達磨。達磨東來至曹溪。凡三十三世。曹溪傳荷澤。荷澤傳磁州如。如傳荊南張。張傳遂州圓。圓傳禪師。師于荷澤為五世。于迦葉為三十八世。其宗系如此。師豪家。少通儒學。一日偈遂州。未及與語。退游途中。見其儼然在定。忻躍慕之。遂剃染受道。嘗赴齋次。受經得圓覺十二章。誦未終忽然大悟。歸以告其師。師印可。乃謁東京照。照曰。菩薩人也。誰其識之。次謁清涼觀。觀曰。毗盧華藏。能從我游者其汝乎。及因漢上僧授華嚴新疏。遂講華嚴。久之著圓覺華嚴涅槃金剛唯識起信法界觀等經疏鈔。及禮懺修證圖傳纂略文集諸宗禪語為禪藏。并書偈論議凡九十余卷。或以師不守禪行而廣講經論游名邑大都以興建為務。乃為多聞之所役。豈聲利之所未忘乎。曰嘻夫一心者萬法之總也。分而為戒定慧。開而為六度。散而為萬行。萬行未嘗非一心。一心未嘗違萬行。禪者六度之一耳。何能總諸法哉。且如來以法眼付迦葉。不以法行故自心而證者為法。隨行而起者為役。得未必嘗同也。然則一心者萬法之所生而不屬于萬法。得之者則于法自在矣。見之者則于教無礙矣。本非法。不可以法說。本非教。不可以教傳。豈可以軌跡而尋哉。自迦葉至富那夜奢。凡十祖皆羅漢。所度亦羅漢。至馬鳴龍樹提婆天親。始開摩訶行著論釋經。摧滅外道為菩薩唱首。而尊者阇夜獨以戒力為威神。尊者摩羅獨以苦行為道跡。其他諸祖或廣行法教。或專心禪定。或蟬蛻而去。或化火而滅。或攀樹以示終。或受害而償債。是乃法必同而行不必同也。且循轍跡者非善行。守規墨者非善巧。不迅疾無以為大牛。不超過無以為大士。故禪師之為道也。以知見為妙門。以寂靜為正味。慈忍為甲胄。慧斷為劍矛。破內魔之高壘。陷外賊之堅陣。鎮撫邪雜解釋縲籠。遇窮子則叱而使歸其家。見貧女則呵而使照其室。窮子不歸。貧女不富。吾師恥之。三乘不興。四分不振。吾師恥之。忠孝不并化。荷擔不勝任。吾師恥之。故皇皇于濟拔。汲汲于開誘。不以一行自高。不以一德自聳。人有歸依者。不俟請而往也。有求益者。不俟憤則啟矣。雖童幼不簡于應接。雖傲很不怠于扣勵。其以闡教度生。助國家之化也如此。故親師之法者。貪則施暴則斂。剛則隨戾則順。昏則開惰則奮。自榮者謙自堅者化。循私者公溺情者義。故士俗有變活業絕血食。持或法而為近住者。有出而修政理以救疾苦為道者。有退而奉父母以豐供養為行者。其余憧憧而來。欣欣而去。揚袂而至。實腹而歸。所在不可勝紀。真如來付囑之菩薩。眾生不請之良友。其四依之一乎。其十地之人乎。吾不識其境界庭宇之廣狹。議者又焉知大道之所趣哉。閱世六十二。僧臘三十四。宣宗追謚定慧禪師。門弟子僧尼四眾凡數千人。  
　　⊙(庚申)　○(正月上疾。命太子監國。上崩。仇士良立穎王為太弟即位。李德裕相)  
佛祖歷代通載卷第二十三  
　　(辛酉)　武帝炎改會昌(穆宗第五子。母韋太后。仇士良臨死謂同類曰。天子奢泆不道。勿令讀書親儒者。后服丹藥。其性躁急喜怒不常。年三十四而崩。在位六年)帝自幼稚不喜釋氏。是年正月即位。七月桂州馬生三足駒。至秋九月召道士趙歸真等八十一人入禁中。于三殿修金箓道場。冬十月帝幸三殿。升九仙玄壇親受法箓。左拾遺王哲諫云。王業之初。不宜崇信太過。帝不納。  
　　⊙是年十月潭州云巖晟禪師卒鐘陵建昌人。姓王氏。少出家于石門。初參百丈未悟玄旨。侍左右二十年。丈化。乃謁藥山。服勤已久。山問。師作什么。曰擔屎。山曰那個[(口*斬)/耳]。曰在。山曰。汝來去為誰。曰替他東西。山曰。何不教并行。曰和上莫謗他。山曰。不合與么道。曰如何道。山曰。還曾擔么。師于言下契會。一日藥山問。聞汝解弄師子是否。曰是。山曰。弄得幾出。曰弄得六出。山曰。我亦弄得。曰和上弄得幾出。山曰。我弄得一出。師曰。一即六。六即一。后到溈山。溈問曰。承長老在藥山弄師子是否。曰是。溈曰。長弄耶。還有置時。曰要弄即弄。要置即置。溈曰。置時師子在什么處。師曰。置也置也。道吾問。大悲千手眼如何。曰如無燈時把得枕子。怎么生道。吾曰。我會也我會也。師曰。怎么生會。吾曰。通身是手眼。洞山問。就師乞眼睛。師曰。汝底與阿誰去也。曰良價無師。曰有汝向什么處著。洞山無語。曰乞眼睛底是眼否。價曰。非眼。師咄之。師于是月二十六日沐身竟。喚主事僧令備齋。來日有上座發去。至二十七日。并無人去。及夜師歸寂。壽六十。荼毗得舍利千余粒。塔曰凈勝。敕謚無住大師夏六月。以衡山道士劉玄靜為光祿大夫。充崇玄館學士。令與趙歸真居禁中修法箓。左輔闕劉玄謨上疏切諫。貶玄謨為河南戶曹。  
　　⊙三年正月。制曰。齋月斷屠出于釋典。國家創業猶近梁隋。卿相大臣或緣茲弊。自今惟正月萬物生植之初。宜斷屠三日。列圣忌各斷一日。余不須禁。三月以道士趙歸真為左右街道門教授先生。時帝銳意求仙。師事歸真。歸真乘寵。每對必排毀釋氏。非中國之教。蠹害生靈。宜盡除去。帝深然之。歸真復請與釋氏辨論。有旨追僧道于麟德殿談論。法師知玄登論座。辨捷精壯。道流不能屈。玄因奏。王者本禮樂一憲度則天下治。吐納服食蓋山林匹夫獨擅之事。愿陛下不足留神。帝色不平。侍臣諷玄賦詩以自釋。玄立進五篇。有鶴背傾危龍背滑君王且住一千年之句。帝知其刺。特放還桑梓。  
　　論曰。昔周武廢教。沙門犯顏抗爭。殆數十人。雖不能格武之惑。然足見吾法中之有人也。及唐高祖議沙汰。而惠乘玄琬智實法林等皇皇論爭。引義慷慨。亦不失法王真子之識。凡自大歷而后。祖道既興。吾門雄杰多趍禪林。至是武宗議廢教。而主法者才知玄一人而已。雖武宗盛意不可解。佛運數否莫可逃。凡釋子者處變故之際。無一辭可紀。佛法尊博如天。亦吾徒失學之罪也。  
　　⊙(甲子)　正月作望仙樓于禁中。時集道士于其上。咨質仙事。時趙歸真特被殊寵。諫官數上疏論之。帝謂宰相曰。諫官論趙歸真。此意要卿等知。朕宮中無事。屏去聲色要此人道話耳。李德裕對曰。臣不敢言前代得失。第歸真曾在敬宗朝出入掖庭。以此群情不愿陛下復親近之。帝曰。朕于彼時已識此人。但不知其名。呼為趙練師。在敬宗時亦無甚惡。朕與之言滌煩耳。至于軍國政事。唯與卿等論之。豈問道士。繇是宰相不復諫。而歸真遂以涉物論。遂舉羅浮山道士鄧元超有長生術。帝遣中使迎之及。元超至與劉玄靖及歸真等。膠固排毀釋氏。于是拆寺之請行焉。  
　　四月敕祠部。檢括天下僧尼寺。凡四萬四千六百所。僧尼凡二十六萬五千余人。  
　　⊙五月庚子。敕并省天下佛寺。中書門下關奏。據令式諸上州國忌官吏行香于寺。其上州各留一寺。凡有列圣尊容。并令移于寺內。其下州寺并廢。兩京左右街請留十寺。寺僧十人。敕曰。上州合留寺工作精巧者各一所。如破落悉宜除毀。其行香日。官吏宜赴道觀。上都東都各留四寺。寺僧三十人。中書門下又奏曰。天下廢寺鐘磬銅像委鹽鐵使鑄錢。其鐵像委本州。鑄為農具。金銀鋀石等像銷付度支。衣冠士庶之家所有金銀等像。敕出后限一月納官。  
　　八月制曰。朕聞三代以前未有言佛。漢魏之后像教寖興。由是季時傳此異俗。因緣染習蔓衍滋多。以至于蠹耗國家而漸不覺。以至于誘惑人情而眾益迷。泊于九有山原兩京城闕。僧徒日廣佛寺日崇。勞人力于土木之功。奪人利于金寶之飾。移君親于師資之際。違配偶于戒律之間。壞法害人無逾此道。且一夫不田有受其饑者。今天下僧尼不可勝數。皆待農而食待蠶而衣。寺宇招提莫知紀極。皆云架藻飾僭擬宮居。晉宋齊梁物力凋弊風俗澆詐。莫不由是而致也。況我高祖太宗以武定禍亂以文理天下。執此兩端而以經邦。豈以西方區區之教與我抗衡哉。貞觀開元亦嘗厘革刬除未盡。流衍轉滋。朕博覽前言旁求心輿議。弊之可革斷在不疑。而中外誠臣協予正意。條流至當宜在必行。懲千古之蠹源。成百王之典法。即人利眾予何讓焉。其天下所拆寺還俗僧尼收充稅戶。於戲前古未行似將有待。及今盡去豈謂無時。驅游惰不業之徒幾五十萬。廢丹雘無用之室凡六萬區。自此清凈訓人。慕無為之理。簡易齊政。成一俗之功。將使六合黔黎同歸皇化。尚以革弊之始日用不知。下制明廷宜體予意。  
　　⊙(乙丑)　三月帝不豫。自征方士服金丹受法箓。至是發背躁悶失常。遂至大漸。旬日不能言而崩。年三十三。舊史贊曰。昭肅削浮圖之法。懲游惰之民。志欲矯步丹梯求珠赤水。徒見蕭衍姚興之曲學。不悟始皇漢武之妄求。蓋受惑左道之言。故偏斥異方之教。況身毒西來之法向欲千年。蚩蚩之民習以成俗。畏其教甚于國法。樂其徒不異登仙。如文身斷發之鄉。似吐火吞舟之戲。詎可正以咸韶而律以章甫。加以笮融何充之佞。代不乏人。雖荀卿孟子之賢。未容抗論。一朝墮殘金像燔棄胡書。結怨于膜拜之流。犯怒于匹夫之口。哲王之舉不駭物情。前代存而勿論。實為中道。欲革斯弊將俟河清。昭肅頗稱明斷。然聽斯蔽矣(已上并見舊史)  
　　論曰。舊史武宗紀。著除罷釋氏始末甚詳。當時黃冠乘寵傾害吾教。然亦大臣李德裕輔成其事也。新史曰。武宗毅然除去浮屠之法甚銳。而躬受道家法箓。服藥以求長年。以此知其非明智之不惑者。特好惡不同耳。噫嘻。武宗非明智不惑。豈特于釋老好惡不同哉。其偏信李德裕專權用事。朋黨相傾。雖僅有伐叛之勞。未見成功而朝野積怨已甚。使更久權。則與李林甫又何異乎○(古曰。上流之罪天執其罰。下民之罪天似其罰。異矣哉。報應傳曰。正月十五日有人夜行至穆宗陵下。忽聞人語。謂是盜焉。遂泊衰叢之內。俄而空有朱衣。執版宣曰。[塚-豖+(一/豖)]尉何在。有二吏出應曰。在矣。朱衣曰。錄海西居使者至也未。吏曰。計程十八日方至。朱衣曰。何稽。吏曰。李炎坐毀圣教減算一紀。當與海西君同錄其魂而至矣。時有賈客自東來。俱尋不見。是年武宗果卒。并錄之)  
　　(廿一　丙寅)　○(三月上崩。子幼。皇太叔即位。四月出李德裕荊南節度使)  
　　(丁卯)　宣宗忱(憲宗第十三子。始封光王。讓位與侄文宗武宗后武宗不道捶亡沈于宮廁。宦者仇公武潛收救之。俾髡發為僧。后復受江陵少尹。武宗疾大漸。立光王為皇太叔即位于柩前。帝以流落民間。備知稼穡勤于庶政。視前昏暴。廣興佛寺。后年五十崩咸寧殿。葬貞陵。在位十三年)改元大中。  
　　(廿二)　三月詔曰。會昌季年并省寺宇。雖云異方之教。有資為理之源。中國之人久行其道。厘革過當事體乖謬。其靈山圣境應會昌五年所廢寺宇諸宿舊僧。可仍舊修葺住持。  
　　(廿三)　是年尚書白居易卒。年七十有五。贈尚書左仆射。上以詩吊之。居易被遇憲宗。時事無不言。湔剔抉摩多見聽可。然為當路所忌。遂擯斥所蘊不得施。乃放意文酒。能順適所遇。托釋氏死生之說。若忘形骸者。后復進用。又皆幼君偃蹇益不合。居官輒病去。遂無立功名意。與弟行簡及從祖弟敏中友愛。東都所居履道里疏沼種樹架石樓。香山鑿八節灘。號醉吟先生。自為之傳。晚節好佛尤甚。至經月不食葷。稱香山居士。與胡杲等九人宴集。皆高年不仕者。人慕之繪為九老圖。居易于文章精切。然最工于詩。當時士人爭傳誦之。其始生方七月能展書。姆指之無兩字雖式之百數不差。九歲暗識音律。其篤于才章蓋天稟然。既卒以其所居第施為佛寺。宣宗思其賢不已。因擢其弟敏中為相。居易嘗(足疾)。肖彌陀佛像而禱之。自為之記曰。我本師釋迦如來說言。從是西方過十萬億佛土有世界號極樂。以無八苦四惡道故也。其國號凈土。以無三毒五濁業故也。其佛號阿彌陀。以壽無量愿無量功德相好光明無量故也。諦觀此娑婆世界眾生。無賢愚無貴賤無幼艾。有起心歸佛者。舉手合掌必向西方。有怖厄苦惱。開口發聲。必先念阿彌陀。又范金合土刻石繡紋。乃至印水聚沙童子戲者。莫不率以阿彌陀佛為上首。不知其然而然。由是而觀。是彼如來有大誓愿于此眾生。眾生有大因緣于彼國土明矣。不然南北東西過去現在未來佛多矣。何獨如是哉。何獨如是哉。唐中大夫太子少傅白居易。當衰莫之歲。中風痹之疾。乃舍俸錢三十萬。命工人杜敬宗按阿彌陀無量壽二經。畫西方世界一部。高九尺廣丈有三尺。阿彌陀尊佛坐中央。觀音勢至二大士侍左右。人天瞻仰眷屬圍繞。樓臺伎樂水樹花鳥。七寶嚴飾五彩張施。爛爛煌煌功德成就。弟子居易焚香稽首跪于佛前。起慈悲心發弘誓愿。愿此功德回施一切眾生。一切眾生。有如我老者。如我病者。愿離苦得樂斷惡修善。不越南部便睹西方。白毫大光應念來感。青蓮上品隨愿往生。從現在身盡未來際。常得親近而供養也。欲重宣此義。而說贊曰。極樂世界清凈土。無諸惡道及眾苦。愿如我身老病者。同生無量壽佛所。  
　　(廿四　戊辰)　九月詔曰。潮州司馬李德[示*谷]。早籍門第幼踐清華。累居將相之榮。唯以奸傾為業。當會昌之際極公臺之崇。騁諛佞以得君。遂恣橫而持政。專權生事妒賢害忠。動多詭異之謀。潛懷僭越之志。秉直者必棄。向善者盡排。誣忠良造朋黨之名。肆奸偽生加諸之釁。計有逾于指鹿。罪實見于欺天。屬者方處鈞衡曾無嫌避。委國史于愛婿之手。寵秘文于弱子之身。洎參信書亦見親昵。恭推元和實錄。乃不刊之書。擅敢改張罔有畏忌。奪他人之懿績。為私門之令猷。附李榮之曲情。成吳緗之怨獄。擢爾之發數罪未窮。載窺罔上之由。益見無君之意。朕務全本體久為含容。雖黜降其官榮。尚蓋藏其丑狀。而睥睨未已。兢惕無聞。積惡既張公議難抑。可崖州司戶。未幾德裕慚忿而卒。乃見夢哀訴于宰相令狐绹。乞歸葬其尸。識者謂之強魂雖死亦不哀云。  
　　論曰。唐李習之曰。史官紀事不得實。乃取行狀謚牒。凡為狀者。皆門生故吏。茍言虛美。尤不足信。予觀李德[示*谷]故吏鄭亞所為會昌一品制集序。鋪張德[示*谷]勛業。與新史本傳無異。而舊史武宗紀。則著德[示*谷]之惡。與詔詞皆合。然則新史取信故吏之說。寧不誤后來者乎。  
　　(廿五)　湖南觀察使裴休。躬謁華林善覺禪師。休問。師還有侍者否。覺云。有一兩個。休云。在什么處。覺乃喚大空小空。時二虎自庵后而出。休睹之大驚。覺語虎曰。且去有客在。二虎哮吼而去。休問。師作何行業感得如斯。覺良久云。會么。休云。不會。覺云。山僧常念觀音。休嘆異而去。覺隱居常持錫夜出林麓間。七步一振錫一稱觀音名號。嘗有僧來參。方展坐具。覺曰。且緩緩。僧曰。和尚見個什么。覺云。可惜許磕破鐘樓。其僧有省。  
　　(己巳)　○(正月五色云中現佛真身○復河湟瓜沙伊肅等十一州之地于是開元基宇悉如故)  
　　(廿六)　黃檗希運禪師示寂。師福唐人。姿貌豐碩。游方晚趍江西參馬祖。值祖歸寂。乃見百丈問馬祖平日機緣。丈舉再參馬祖掛拂話。師于言下大。悟曰子他日嗣馬祖去。師曰。不然今日因師舉得見馬祖大機之用。若嗣馬祖喪我兒孫。丈曰。如是如是。見與師齊減師半德。見過于師乃堪傳受。師自是混跡于眾后于豫章遇觀察使裴休。道緣契合遂出世說法。嘗示眾曰。汝等諸人欲何所求。遂以捧趁去。而眾不散。因謂之曰。汝曹盡是噇酒糟漢。恁么行腳取笑于人。但見八百一千便去。不可只圖熱鬧也。老漢行腳時。或遇草根下有一個漢。便從頂上一錐看他。若知痛癢。可以布袋盛米供養他。可中總似儞如此容易。何處更有今日事。汝等既稱行腳。亦須著些精神還知道大唐國里無禪師。時有僧出云。只如諸方尊宿聚徒闡化。又作么生。師曰。不道無禪。只是無師。豈不見馬大師座下出八十四人坐大道場。得大師正眼者。止三兩人而已。歸宗和上是其一也。出家人須知有從上來事分。且如四祖下牛頭融大師。橫說豎說猶不知向上關捩子。有此限腦方辨得邪正宗黨。且當人事宜不能體會得。但知學語言念向肚皮里安著。到處稱我會禪。還替得汝生死么。輕忽老宿入地獄如箭。我才見入門來。便識得儞了也。還知么急須努力莫容易事。持片衣口食空過一生。明眼人笑汝。久后總被俗人算將去在。宜自看遠近。是阿誰分上事。若會即便會。不會即散去。大中三年終于黃檗敕謚斷際禪師。塔曰廣業。  
　　(廿七　庚午)　詔京兆薦福寺弘辨禪師入內。帝問曰。禪宗何有南北之名。對曰。禪門本無南北。昔如來以正法眼付大迦葉。展轉相傳至三十一世。此土弘忍大師有二弟子。一名惠能。受衣法居嶺南。一名神秀。在北揚化。得法雖一時。開導發悟有頓漸之異。故曰南頓北漸。非禪宗本有南北之號也。帝曰。何名戒定慧。對曰。防非止惡名戒。六根涉境心不隨緣名定。心境俱空照鑒無惑為慧。帝曰。何名方便。對曰。方便者隱實覆相權巧之門也。被接中下曲施誘迪。謂之方便。設為上根言舍方便但說無上道者。斯亦方便之談。以至祖師玄言忘功絕謂。亦無出方便之跡。帝曰。何為佛心。對曰。佛者覺也。謂人有智慧覺照為佛心。心者佛之別名。則有百千異號。體唯其一。本無形狀。非青黃赤白男女等相。在天非天。在人非人。而現天現人。能男能女。非始非終無生無滅。故號靈覺之性。如陛下日應萬機。即是陛下佛心。假使千佛共傳。應無別有所得也。帝曰。如今有人念佛如何。對曰。如來出世為天人師。隨根器而說。為上根者。開最上乘頓悟至理。中下根者。未能頓曉。是以佛為韋提希開十六觀門。令念佛生于極樂。故經云。是心是佛。是心作佛。心外無佛。佛外無心。帝曰。復有人持經持咒求佛如何。對曰。如來種種說法。皆為最上一乘。如百千眾流莫不朝宗于海。如是差別諸緣皆歸薩婆若海。帝曰。祖師既傳心印。金剛經云。無所得法如何。對曰。佛之一化實無一法與人。但示眾生各各自性同一法藏。當時然燈如來但印釋迦本法。而無所得方契然燈本意。故經云。無我無人無眾生無壽者。是法平等修一切善不著于相。帝曰。禪師既會祖意。還禮佛看經否。對曰沙門禮佛看經。蓋是住持常法。有四報焉。依佛戒修身。參尋知識漸修梵行。履踐如來所行之跡。帝曰。何為頓見。何為漸修。對曰。頓明自性與佛無二。然有無始染習。故假漸修對治令順性起用。如人吃飯非一口便飽。是日辨對七刻方罷。帝悅賜號圓智禪師。  
　　(廿八　辛未)　江州刺史崔黯。復廬山東林寺。黯自為之碑。其略曰。佛之心以空化執智化也。以福利化欲仁化也。以緣業化妄術化也。以地獄化愚劫化也。故中下之人。聞其說利而畏之。所謂救溺以手救火以水。其于生人恩亦弘矣。然用其法不用其心。以至于甚則失其道蠹于物。失其道者迷其徒。蠹于物者覆其宗。皆非佛之以手以水之意也。為國家者。取其有益于人。去其蠹物之病則通矣。唐有天下一十四帝。視其甚理而汰之。而執事之人。不以歸牛返本。以結人心。其道甚桀幾為一致。今天子取其益生人稍復其教。通而流之以濟中下。于是江州奉例詔。予時為刺史。前訪茲地。松門千樹嵐光熏天。蜩嘒湍鳴松籟冷然可別愛而不剪。利以時往。至是即善而復之。又曰。嘗觀晉史。見遠公之事。及得其書。其辨若注。其言若鋒。足以見其當時取今之所謂遠公者也。吾聞嶺南之山峻而不山。嶺北之山山而不秀。而廬山為山。山與秀兩有之。五老窺湖懸泉墜天。粳香藥靈鳥閑獸善。煙嵐之中恍有絳節白鶴。使人觀之而不能回眸也。且金陵六代。代促俗薄。臣以功危。主以疑慘。潯陽為四方之中。有江山之美。遠公豈非得計于此而視于時風耶。然鷙者搏膻。襲者居素。前入不暇。自嘆者多。則遠師固為賢矣。是山也以遠師更清。遠師也以是山更名。暢佛之法如以曹溪以天臺為號者。不可一二。故寺以山。山以遠。三相挾而為天下具美矣。  
　　(廿九　癸酉)　溈山靈祐禪師示寂。師嘗示眾曰。夫道人之心。質直無偽。無背無面無詐妄心。行一切時視聽尋常。更無委曲亦不閉眼塞耳。但不附物即得。從上諸圣只是說濁邊過患。若無如許多惡覺情見想習之事。譬如秋水澄渟清凈無為澹濘無礙。喚作道人。亦名無事人。時有僧問。頓悟之人還更有修不。師云。若真悟得本他自知時。修與不修是兩頭語。如今初心雖從緣得一念頓悟自理。猶有無始曠劫習氣。未能頓凈。須教渠凈除現業流識。即是修也。不道別有法教渠修行趣向。從聞入理聞理深妙。心自圓明不居惑地。雖有百千妙義抑揚當時。此乃得坐披衣自解作活計。時相國鄭愚為之碑曰。天下之言道術者多矣。各用所宗為是。而五常教化人事之外。于精神性命之際。史氏以為道家之言。故老嚴之類是也。其書具存。然至于蕩情累外生死。出于有無之間。超然獨得。言象不可以擬議。勝妙不可以意況。則浮屠氏之言禪者。庶幾乎盡也。有口無所用其辨。巧歷無所用其數。愈得者愈失。愈是者愈非。我則我矣。不知我者誰氏。知則知矣。不知知者何以。無其無不能盡。空其空不能了。是者無所不是。得者無所不得。山林不必寂。城郭不必諠。無春夏秋冬四時之行。無得失是非去來之跡。非盡無也。冥于順也。遇所即而安。故不介于時。當其處無必。故不局于物。其大旨如此。其徒雖千百。得者無一二。近代言之者必有宗。宗必有師。師必有傳。然非聰明瑰宏杰達之器。不能得其傳。當其傳是皆鴻庬偉絕之度也。今長沙郡西北有山。名大溈。蟠木窮谷不知其遍幾千百里。為羆豹虎兕之宅。雖夷人射獵虞跡樵夫。不敢田從也。師始僧號靈祐。生福唐。笠首屩足背閩來游。庵于翳薈非食不出。棲棲風雨默坐而已。恬然晝夜物不能害。非夫外死生忘憂患冥順大和者。熟能于是哉。昔孔門殆庶之士。以單瓢樂陋巷。夫子猶稱詠之。以其有生之厚也。且生死于人得喪之大者也。既無得于生。必無得于死。既無得于得。必無得于失。故于其間得失是非所不容措。委化而已。其為道術。天下之能事畢矣。凡涉語是非之端。辨之益惑。無補于學者。今不論也。師既以茲為事。其徒稍稍從之。則與之結構廬室。與之伐去陰黑。以至于千有余人。自為飲食紀綱。而于師言無所是非。其有問者隨語而答。不強所不能也。數十年言佛者。天下以為稱首。武宗毀寺遂僧。逐空其所。師遽裹首為民。惟恐出蚩蚩之輩。有識者益貴重之。后湖南觀察使裴公休。酷好佛事。值宣宗釋武宗之禁。固請迎而出之。乘之以已輿。親為其徒列。又議重削其須發師始不欲。戲其徒曰。爾以須發為佛耶。其徒愈強之。不得已笑而從之。復到其所居。為同慶寺而歸。諸徒復來。其事如初。師皆幻視無所為意。忽一日笑報其徒示若有疾。以大中七年正月九日歸寂。年八十三。即窆于大溈之南阜。后十有一年。其徒以師之道上聞。始加謚號及墳塔。以厚其終。噫人生萬類之最靈者。而以精神為本。自童孺至老白首。始于飲食。漸于功名利養。是非嫉妒晝夜纏縛。又其念慮未嘗時餉歷息。煎熬形器起如冤仇。行坐則思想。偃臥則魂夢。以耽淫之利欲。役老朽之筋骸。餐飯既耗齒發已弊。猶拔白餌藥以從其事。外以夸人內以欺己。曾不知息陰休影捐慮安神。求須臾之暇。以至溘焉而盡。親友不翅如行路。利養悉委之他人。愧負積于神明。辱殆流于后嗣。淫渝汗漫不能自止。斯皆自心而發。不可不制以道術。道術之妙莫有及此。佛經之說益以神圣。然其歸趣悉臻無有。僧事千百不可梗槩。各言宗教自相矛盾。故褐衣圓頂未必皆是。若予者洗心于是逾三十載。適師之徒有審虔者。以師之圖形。自大溈來。知予學佛求為贊說。觀其圖狀。果前所謂鴻庬絕特之度者也。既與其贊。則又欲碑師之道于精廬之前。予笑而諾之。遂因其說以自警觸。故其立言不專以褒大溈之事云。  
　　○(詔修天下祖塔未經賜號謚者所在以聞太常考行頒賜)  
　　⊙(乙亥)　○(敕法師辨章為三教首座)是年潭州道林沙門疏言。詣太原府訪求藏經。高士李節餞以序曰。業儒之人喜排釋氏。其論必曰。禹湯文武周公孔子之代。皆無有釋。釋氏之興。襄亂之所奉也。宜一掃絕刬革之使不得滋。釋氏源于漢。流于晉。彌漫于宋魏齊梁陳隋唐。孝和圣真之間。論者之言粗矣。抑能知其然。未知其所然也。吾請言之。昔有一夫。膚腯而色凝。氣烈而神清。未嘗謁醫。未嘗禱鬼。恬然保順。罔有札瘥之患。固善也。即一夫不幸而有寒暑風濕之痾。背癃而足躄。耳瞆而目瞑。于是功熨之術用焉。禳禬之事紛焉。是二夫豈特相反耶。蓋病與不病勢異耳。嗟乎三代之前世康矣。三代之季世病矣。三代之前禹湯文武德義播之。周公孔子典教持之。道風雖衰漸漬猶存。詐不勝信惡知避善。于是有擊壤之歌。由庚之詩人人而樂也。三代之季道風大衰。力詐以覆信。扇澆而散樸。善以柔退。惡以強用。廢井田則豪窶相乘矣。貪封略則攻戰亟用矣。務實帑則聚斂之臣升矣。務勝下則掊克之吏貴矣。上所以御其下者欺之。下所以奉其上者茍之。上下相仇激為怨俗。于是有汨羅之客。有負石之夫。人人愁怨也。夫釋氏之教以清凈恬虛為禪定。以柔謙退讓為忍辱。故怨爭可得而息也。以菲薄勤苦為修行。以窮達壽夭為因果。故陋賤可得而安也。故其喻云。必煩惱乃見佛性。則本衰代之風激之也。夫衰代之風舉無可樂者也。不有釋氏以救之。尚安所寄其心乎。論者不責衰代之俗。而尤釋氏之興。則是抱疾之夫。而責其醫禱攻療者也。徒知釋因衰代之興。不知衰代須釋氏之救也。何以言之耶。夫俗既病矣。人既愁矣。不有釋氏使安其分。勇者將奮而思斗。智者將靜而思謀。則阡陌之人將紛紛而群起矣。今釋氏一歸之分而不責于人。故賢智俊朗之士皆息心焉。其不達此者愚人也。惟上所役焉。故罹衰亂之俗。可得而安賴此也。若之何而剪去之哉。論者不思釋氏扶世助化之大益。而疾其雕鎪彩繪之小費。吾故曰。能知其然。不知其所以然者也。會昌季年武宗大剪釋氏巾其徒。且數萬之民隸具其居。容貌于土木者沈諸水。言詞于紙素者烈諸火。分命御史。乘驛走天下。察敢隱匿者罪之。由是天下名祠珍宇。毀撤如掃。天子建號之初。雪釋氏之不可廢也。詔徐復之。而自湖以南。遠人畏法。不能酌朝廷之體。前時焚撤書像殆無遺者。故雖明命復許制立。莫能得其書。道林寺湖西之勝游也。有釋疏言。警辨有謀。獨曰。太原府國家舊都多釋祠。我聞其帥司空范陽公天下仁人。我弟往來購釋氏遺文。以惠湘川之人。宜其聽我而助成之矣。即辭而北游。既上謁軍門。范陽公果諾之。因四求散逸不成蘊秩者。至釋祠不見毀而副剩者又命講丐以補繕闕漏者月未幾。凡得釋經五千四十八卷。以大中十年秋八月。輦自河東而歸于湘焉。嘻釋氏之助世。既言之矣。向非我君洞鑒理源。其何能復立之耶。既立之。且亡其書。非有疏言遠識而誠堅。孰克弘之耶。吾喜疏言奉君之令演釋之宗。不憚寒暑之勤。德及遠人。為敘其事且贈以詩。詩曰。湘水狺狺兮俗獷且很。利殺業偷兮吏莫之馴。繄釋氏兮易暴使仁。釋何在兮釋在斯文。湘水滔滔兮四望何已。猿狖騰拏兮云樹靡靡。月沈浦兮煙冥山。檣席卷兮櫓床閑。偃仰兮嘯詠。鼓長波兮何時還。湘川超忽兮落日晼晼。松覆秋庭兮蘭被春畹。上人去兮幾千里。何日同游兮湘川水。  
　　(卅一　戊寅)　詔羅浮軒轅先生。左拾遺王譜等上疏諫之。詔答曰。朕以躬親庶務萬機事繁。訪聞羅浮處士軒轅集善能攝生年齡不老。乃遣使迎之。冀其有少保理也。朕每觀前史。見秦皇漢武之事。常以之為戒。卿等職在諫司。閱示來章深納誠意。復謂宰相曰。為吾諭于諫官。雖少翁欒大復生。亦不能相惑。第聞軒轅生高士。欲與一言耳。未幾軒轅集至。帝問曰。先生遐壽而長年可致否。對曰。屏聲色去滋味。一哀樂廣惠澤。則與天地合體日月齊明。是為長年。不假外求也。帝敬重之。  
　　(己卯)　○(韋寅于洪州創觀音寺。躬請仰山惠寂禪師開山住持。今為官講)  
　　八月帝崩。年五十矣。帝性明睿。用法無私。恭謹節儉惠愛民物。從諫如流。天下稱為小太宗。每宰相奏事畢。忽恬然曰。可以間語。因問閭閻細事。或譚宮中游宴一刻許。復正容曰。卿等善為之。常恐卿輩負朕。后日難相見乃起入宮。令狐绹嘗謂人曰。吾十年秉政最承恩遇。然每于延英奏事。未嘗不汗沾衣也。  
　　舊唐史贊曰。臣聞黎老言大中故事。獻文皇帝器識深遠。久歷艱難備知人間疾苦。自寶歷已來。中人擅權事多假借。京師豪右大擾窮民。洎大中臨御。一之日權豪斂跡。二之日奸臣畏法。三之日閽寺詟氣。由是刑政不濫賢能效用。百揆四岳穆若清風。十余年間頒聲載路。帝宮中衣浣濯之衣。常膳不過數器。非母后侑膳。輒不舉樂。歲或小饑憂形于色。雖左右近習。未嘗見怠墮之容。與群臣言。儼然煦接如對賓僚。或有所陳聞虛襟聽納。故事人主行幸。黃門先以龍腦郁金籍地。獻文悉命去之。宮人有疾醫視之。既瘳即抽金賜之。誡曰。勿令敕使知。謂朕私于侍者。其恭儉好善類如此。季年風毒。召羅浮山人軒轅集。訪以治身之要。集亦有道之士也。未嘗輒語詭異。帝益重之。及堅謂還山。帝曰。先生舍我亟去。國有災者。朕有天下竟得幾年。集索筆橫書四十而去。乃十四年也。興替宜運其若是與。而帝道皇猷始終無闕。雖漢之文景不足過也。惜乎簡籍遺落。舊事十無三四。吮墨揮翰有所慊然。  
　　資治通鑒曰。宣宗少歷艱難。長年踐祚。人之情偽靡不周知。盡心民事精勤治道。賞簡而當。罰嚴而必。故方內樂業。殊俗順軌。求之漢世。其孝宣之流亞歟。  
　　論曰。唐新舊史唯宣宗朝事實相反特甚。唯舊史與資治通鑒皆合。新史貶之。謂宣宗以察為明。無復仁恩之意。嗚呼斯言莫知何謂也。大凡人君寬厚長者。必責以優游無斷。至于精勤治道。則謂以察為明。然則從而可乎。孟子曰。盡信書不如無書。蓋誠然也。  
　　(卅二)　補怛洛伽山。觀音示現之地。有唐大中間。天竺僧來。即洞中燔盡十指。親睹妙相。與說妙法。授以七寶色石。靈跡始著。其后日本國僧惠鍔。自五臺得菩薩畫像。欲還本國。舟至洞輒不往。乃以像舍于土人張氏之門。張氏屢睹神異經捐所居為觀音院(昌國志云梁貞明二年始建寺)郡將聞之。遣慕賓迎其像。到城與民祈福。已而有僧名。即眾求嘉木扃戶刻之。彌月像成而僧不見。今之所設是也(史越王作重修寺記云)宋元豐三年。王舜封使三韓。至此黑風驟起巨龜負舟。向山禱告。大士現相舟穩。還朝以聞。朝廷頒金帛移寺建于梅嶺山之陽。賜額寶陀。祈禱雨旸輒應。迨今元朝。降香賜田重新寺宇。以福邦家永延帝祚。  
佛祖歷代通載卷第二十四  
　　唐。  
　　⊙(庚辰)　懿宗漼(宣宗長子。好聲樂游宴。委政群僚。復迎佛骨而曰。生見之死無恨。年三十六崩。葬簡陵。在位十四年)改咸通。  
　　⊙(壬午)　杭州大慈山寰中禪師。蒲阪人也。姓盧氏。頂骨圓聳其聲如鐘。出家于并州童子寺。受心印于百丈禪師。結茅于南岳。一日南泉至。問如何是庵中主。師云。蒼天蒼天。泉云。蒼天且置。如何是庵中主。師云。會即便會。莫忉忉。泉拂袖而出。趙州問。般若以何為體。師云。般若以何為體。趙州大笑而出。師明日見趙州掃地問。般若以何為體。趙州置帚拊掌大笑。師便歸方丈。師后住浙江大慈山。上堂示眾云。山僧不解答話。只能識病。又云。說得一丈不如行取一尺。說得一尺不如行取一寸。問道者眾。山素缺水。師擬飛錫。夜夢神人告之曰。勿他之。詰朝見二虎以爪跑地。泉自涌出。味甘如飴。有僧自岳至。乃曰。童子泉涸矣。移來在此。故東坡題詩云。亭亭石塔東岡上。此老初來百神仰。虎移泉眼趁行腳。龍作浪花供撫掌。至今游人灌濯罷。臥聽空階環玦響。故知此老如此泉。莫作人間去來想。咸通三年二月十五日不疾而逝。壽八十三。臘五十四。僖宗謚性空大師定慧之塔。  
　　⊙(癸未)　制署法師知玄。為悟達國師。總教門事。  
　　(乙酉)　朗州德山宣鑒禪師。劍南人。姓周氏。博貫三藏。嘗講金剛經。時以周金剛名之。俄慨然曰。窮諸玄辯。若一毫置于太虛。竭世樞機。似一滴投于巨浸。學與無學吾知之矣。乃盡棄其習謁龍潭信禪師。問久向龍潭。及到來潭又不見龍亦不現。信曰。子親到龍潭。是夕師立侍更深。信曰。何不下去。師曰。暗。信點紙燭與師。師接得信即吹滅。師豁然大悟曰。今后更不疑天下老和尚舌頭也。即日便辭。信語其徒曰。可中有個漢。牙如劍樹口似血盆。一棒打不回頭。他時向孤峰上立吾道去在。師居澧陽。垂三十年。大中初武陵太守薛延望創德山精舍。延請居之。大闡宗風。上堂示眾云。于已無事則勿妄求。妄求而得。亦非得也。汝但無心于事。無事于心。則虛而靈寂而妙。若毛端許言之本末者。皆為自欺。毫厘系念三涂業因。瞥爾情生萬劫羈鎖。圣名凡號盡是虛聲。殊相劣形皆為幻色。汝欲求之得無累乎。及其厭之又成大患。終而無益。僧問。如何是菩提。師打云。出去。莫向這里屙。如何是佛。師云。佛是西天老比丘。雪峰問。從上宗乘以何法示人。師云。我宗無語句。亦無一法與人。至是將終。謂眾曰。捫空追響勞汝心神。夢覺覺非竟有何事。言訖端坐而逝。閱世八十有六。臘六十有五。時咸通六年十二月三日也。敕謚見性大師(具傳燈)  
　　⊙(丙戌)　鎮州臨濟義玄禪師。曹州南華人。姓邢氏。參黃檗運禪師。問如何是佛法的的大意。聲未絕運便打。如是三度致問三度被打。遂辭下山。運指往高安大愚處去。師至大愚。問黃檗近日有何言句。師曰。某甲三度問佛法的的大意三度被打。不知有過無過。愚云。黃檗恁么老婆心。更問有過無過。師于是大悟云。元來黃檗佛法無多子。愚搊住曰。尿床鬼子。適來問有過無過。而今卻道黃檗佛法無多子。汝見個甚么。師于大愚肋下筑三拳。愚托開云。汝師黃檗非干我事。師由是再回黃檗師資契會。大機大用卓冠一時。后還鄉徇趙人之請。住子城南臨濟禪苑。學徒奔湊。師示眾曰。赤肉團上有一無位真人。常從女等諸人面門出入。未證據者看。時有僧。問如何是無位真人。師下禪床搊住云。道道。其僧擬議。師托開云。無位真人是什么干屎橛。師問樂普云。從上來一人行棒一人行喝。阿那個親。對曰。總不親。師曰。親處作么生。普便喝師乃打。師問木口和上。如何是露地白牛。木口曰吽。師曰啞。木口曰。老兄作么生。師曰。遮畜生。大覺到參。師舉拂子。大覺敷坐具。師擲下拂子。大覺收坐具入僧堂。眾僧曰。遮莫是和上親故。不禮拜又不吃棒。師聞令喚新到僧。大覺遂出。師曰。大眾道汝未參長老。大覺云。不審。便自歸眾。麻谷到參敷坐具。問十二面觀音阿那面正。師下繩床。一手收坐具一手搊麻谷云。十二面觀音向什么處去也。麻谷轉身擬坐繩床。師拈拄杖打。麻谷接卻相捉入方丈。師上堂云。大眾夫為法者不避喪身失命。我于黃檗和上處三度吃棒。如蒿枝拂相似。如今更思一頓吃。誰為我下得手。時有僧曰。某甲下得手。和上合吃多少。師與拄杖。其僧擬接。師便打。僧問。如何是第一句。師曰。三要印開朱點窄。未容擬議主賓分。曰如何是第二句。師曰。妙解豈容無著問。漚和爭負截流機。曰如何是第三句。師曰。看取棚頭弄傀儡。抽牽全藉裹頭人。師又曰。夫一句語須具三玄門。一玄門須具三要。有權有用。汝等諸人作么生會。師唐咸通七年丙戌四月十日將示滅。乃說傳法偈曰。沿流不止問如何。真照無邊說似他。離相離名如不稟。吹毛用了急須磨。偈畢坐逝。敕謚慧照大師。塔曰澄靈(具如傳燈)  
　　⊙(戊子)　湖南長沙景岑禪師。號招賢。初住鹿苑。其后居無定所。但徇緣接物。嘗示眾曰。我若一向舉揚宗教。法堂里須草深一丈。我不得已向女諸人道。盡十方世界是沙門眼。盡十方世界是沙門全身。盡十方世界是自己光明。盡十方世界在自己光明里。盡十方世界無一人不是自己。我常向女道。三世諸佛共十方法界眾生是摩訶般若光。光未發時。女諸人向什么處委。光未發時。尚無佛無眾生消息。何處有山河國土來。時有僧問。如何是沙門眼。師云。長長出不得。又云。成佛成祖出不得。六道輪回出不得。僧云。未審出個什么不得。師云。晝見日夜見星僧云。學人不會。師乃云。妙高山色青又青。僧云。如何是佛。師云。眾生色身是。僧云。河沙諸佛體皆同。如何有種種名字。師云。從眼根返源名為文殊。耳根返源名為觀音。從心返源名為普賢。文殊是佛妙觀察智。觀音是佛無緣大悲。普賢是佛無為妙行。三圣是佛之妙用。佛是三圣之真體。用則有河沙假名。體則總名一薄伽梵。僧云。色即是空空即是色。此理如何。師偈云。礙處非墻壁。通處勿虛空。若人如是解。心色本來同。問如何是佛性。師偈云。佛性堂堂顯現。住相有情難見。苦悟眾生無我。我面何殊佛面。問如何是上上人行履處。師云。如死人眼。問上上人相見時如何。師云。如死人手。問善財無量劫來為什么游普賢身中世界不遍。師云。女從無量劫來還曾游得遍不。問如何是普賢身。師云。含元殿里更問長安。問亡僧向什么處去。師有偈云。不識金剛體。卻喚作生緣。十方真寂滅。誰在復誰行。師因臨濟示眾赤肉團上有一無位真人。乃有偈曰。萬法一如不用揀。一如誰揀誰不揀。即今生死本菩提。三世如來同個眼。仰山問。人人盡有這個事。只是用不得。師云。恰是請女用。伸云。作么生用。師乃踏倒仰山。山曰。直下似個大蟲。世因名岑大蟲。  
　　⊙(己丑)　洞山良價禪師示寂。師會稽人。姓俞氏。幼出家。年二十一往嵩岳受具。者謁南泉值馬祖忌日設齋。泉問眾曰。今日設齋。未審馬祖還來否。眾無對。師乃出對曰。待有伴即來。泉聞之贊曰。此子雖后生卻堪雕琢。師曰。和上莫壓良為賤。次謁溈山問曰。頃聞忠國師有無情說法。良價未究其微。溈曰。我這里亦有。只是難得其人。曰便請和上道。溈曰。父母所生口終不敢道。曰還有與和上同時慕道者不。溈曰。此去石室相連。有云巖道人。若能撥草瞻風。必為子之所重。師到云巖問。無情說法什么人得聞。巖曰。無情說法無情得聞。曰和上還聞不。巖曰。我若聞。女即不得聞吾說法也。曰若恁么。即良價不聞和上說法。巖曰。我說女尚不聞。何況無情說法耶。師乃述偈曰。也大奇也大奇。無情說法不思議。若將耳聽終難會。眼處聞聲方始知。遂辭。云巖問。什么處去。曰雖離和上未卜所止。巖曰。早晚卻來。曰待和上有住處即來。巖曰。自此一去難得相見。師曰。難得不相見。又問巖曰。和上百年后。忽有人問還邈得師真如何抵對。巖曰。但向伊道。即這是。師良久。巖曰。承當這個事大須細審。師猶涉疑。后因過水睹影大悟前旨。因有偈曰。切忌從他覓。迢迢與我疏。我今獨自往。處處得逢渠。渠今正是我。我今不是渠。應須恁么會。方得契如如。大中末于新豐山接誘學徒。其后盛化于高安之洞山。嘗因云巖忌日修齋。僧問。和上見南泉發跡。為什么與云巖設齋。曰我不重先師道德。亦不為佛法。只重不為我說破。又僧問。和上還肯先師也無。曰半肯半不肯。曰為什么不全肯。曰若全肯即孤負先師也。師謂眾曰。知有佛向上人方有語話分。時有僧問。如何是佛向上人。師曰。非常。師問僧。世間何物最苦。僧曰。地獄最苦。師曰。不然。在此衣線下不明大事最苦。師問僧。名什么。曰某甲。師曰。阿那個是女主人公。曰見秖對次。師曰。苦哉苦哉。今時人例皆如此。只是認得驢前馬后將為自己。佛法平沈此之是也。客中辯主尚未分明如何辯得主中主。僧云。如何是主中主。師云。阇黎自道取。曰某甲道得即是客中主。如何是主中主。師曰。恁么道即易。相續也大難。師將示寂。謂眾曰。吾有閑名在。誰為吾除得。眾皆無對。有沙彌曰。請和上法號。師曰。吾閑名已謝。問和上違和。還有不病者不。曰有。僧曰。不病者還看和上不。曰老僧看他有分。曰和上爭得看他。師曰。老僧看他時不見有病。又曰。離此殼漏子向什么處與吾相見。眾無對。遂剃發披衣令撞鐘湛然而寂。時學徒千余人。號慟移時。師忽開眸曰。夫出家人心不附物是真修行。勞生息死于悲何有。乃召主事僧令辨愚癡齋一中。蓋責其徒戀情也。至七日食具方備。師隨眾齋畢。復謂眾曰。僧家無事。大率臨行之際勿須諠動。明日浴罷端坐長往。壽六十三。臘四十二。謚悟本禪師。塔曰寂覺。  
　　⊙是歲五月。帝幸安國寺。賜國師知玄寶座。高二丈。材用沉香涂髤。縷龍鳳葩蔿金鈿之。上施復座陳經幾其前。四隅立瑞鳥神人。高數赤。磴道以升。前被繡囊錦襜。珍麗絕甚。時宮中日齋萬僧。帝自為贊唄。宰相蕭仿諫以為天竺法割愛取滅非帝王躬踐。今筆梵言口梵音。不若征謬賞濫罰振殃祈福。況佛者可以悟取。不可以相求。懿宗雖不納然嘉美其言。玄姓陳氏。世號陳菩薩。三學洞貫名蓋一時。異跡尤多。及僖宗避巢賊幸城都。遣御史郭遵赍璽書征赴行在。帝素重其名。引對大悅。賜號悟達國師。留行宮久之。辭歸九隴。忽定中見菩薩降其室。摩玄頂演深妙音而慰安之。言訖即隱。俄一珠入玄左股。隆起楚甚。上有晃錯二字。玄知夙債也。即右脅安臥而逝。著述凡二十余萬言。行于世。弟子僧徹。徹弟子覺暉。俱有重名。三世為僧統。或謂玄前身蓋漢川三學山知鉉法師。鉉在世嘗講十地品。感地變金色。及終感病。與玄絕類。  
　　⊙(庚寅)　咸通十一年相國裴休薨。休字公美。孟州人。兒時與兄弟偕隱。晝講經夜著書。終年不出戶。有饋鹿者。諸生薦之。休不食曰。蔬食猶不足。今一啖肉后何以繼。擢進士第累更內任。嘗出刺洪州。一日入龍興寺觀壁畫。嘆曰。容儀可觀。高僧何在。時有數僧對不愜。休曰。此間莫有禪者么。僧云。近一僧至似禪者。休命召。乃黃檗運禪師。時未顯名。休以前問扣之。運高聲曰。裴休。休應諾。運曰。在什么處。休豁然從此契入。遂迎入府第旦夕問法。及移鎮宛陵。亦命與俱。由是深徹法源。復與圭峰密禪師道緣尤密。大中時執政六年。次歷諸鎮節度。薨年七十有四。休能文章。書揩遒媚有體法。為人醞藉。操守嚴正進止雍閑。宣宗嘗曰。休真儒者。居常不御酒肉。著釋氏文數萬言。其圭峰禪源諸詮序曰。禪師集禪源諸詮為禪藏而都序之。休曰。未嘗有也。自如來現世隨機立教。菩薩間生隨病指藥。故一代時教。開深淺之三門。一真如心。演性相之別法。馬龍二士。皆弘調御之說。而空性異宗。能秀二師俱傳達磨之心。而頓漸殊稟。天臺專依三觀。牛頭無有一法。江西舉體全真。荷澤直指知見。其他空有相破真妄相攻。反奪順取密指顯說。故西域中夏其宗實繁。良以病有千源藥生多品。投機隨器不得一同。雖俱為證悟之門。盡是正真之道。然諸宗門下通少局多。故數十年來師法益壞。以承稟為門戶。各自開張。以經論為戈矛。互相攻擊。情隨函矢而遷變。法逐人我以高低。是非紛拏莫能辨析。則向者世尊菩薩諸方教宗。適足以起諍后人增煩惱病。何利益之有哉。圭峰禪師久而嘆曰。予丁此時不可默矣。于是以如來三種教義。印禪宗三種法門。融瓶槃釵釧為一金。攪酥酪醍醐為一味。振綱領而舉者皆順。據會要而來者同趨。尚恐學者之難明也。又復直示宗源之本末。真妄之和合。空性之隱顯。法義之差殊。頓漸之同異。遮表之回互。權實之淺深。通局之是非。莫不提耳而告之。指掌而示之。嚬呻以吼之。柔和以誘之。乳而藥之。恐性命之夭殤也。保而護之。念水火之漂焚也。揮而散之。悲斗諍之牢固也。大明不能破長夜之昏。慈父不能保身后之子。若吾師者。捧佛日而委曲回照。疑曀盡除。順佛心而橫亙大悲。窮劫蒙益。是則世尊為闡教之主。吾師為會教之人。本末相符遠近相照。可謂畢一代時教之能事矣。或曰。自如來滅后。未嘗大都而通之。今一旦違宗趣而不守。廢關防而不據。無乃乖秘藏密契之道乎。答曰。佛于法華經涅槃會上。亦以融為一味。但昧者不覺。故涅槃經云。迦葉菩薩曰。諸佛有露語而無密藏。世尊贊嘆曰。如來之言開發顯露清凈無翳。愚人不解謂之秘藏。智者了達則不名藏。此其證也。故王道興則外戶不閉而守在夷狄。佛道備則諸法總持而防在外魔。不當復執情攘臂于其間也。嗚呼后學當取信于佛。無取信于人。當取證于本法。無取證于末習。能如是則可以報圭峰之劬勞德矣。  
　　⊙(癸巳)　咸通十四年三月庚午。詔兩街僧于鳳翔法門寺迎佛骨。于是以金銀為剎珠玉為帳。孔鷸周飾之。小者尋丈。高者倍之。刻檀為檐柱。陛墄涂黃金。每一剎數百人舉之。香輿前后系道。綴玉琴瑟幡蓋殊彩以為幢旌。費不貲。限以四月八日至京師。彩觀夾道。天子御安福門樓迎拜。引入內道場。三日后出京城諸寺。詔賜兩街僧金帛。京師耆老及見元和事者悉厚賜。所過鄉聚皆裒土為剎。相望于途光景晝見。京城高貲相與集大衢。作僧臺縵闕。注水銀為池。金玉為樹。集桑門羅像設。考鼓鳴螺繼日夜。下詔曰。朕以寡德纘承洪業十有四年。頃值寇興王師未息。朕憂勤在位愛育生靈。遂尊崇釋教至重玄門。迎請真身為百姓祈福。今人陷之眾隘塞路岐。載念狴牢寢興在慮。嗟我黎人陷于刑辟。況漸當暑毒系于縲紲。京畿及天下諸州府見禁囚。遞減死一等。明年四月詔送佛骨歸于鳳翔。都人耆耋辭餞皆鳴咽流涕。  
　　新史贊曰。人之惑怪神也甚哉。若佛者特西域一槁人耳。裸頂露足。以乞食自資。臞辱其身。屏營山樊。行一概之苦。本無求于人。徒屬稍稍從之。然其言荒茫漫靡夷幻變現。善推不驗無實之事。以鬼神死生貫為一條。據之不疑。掊嗜欲棄親屬。大抵與黃老相出入。至漢十四葉書入中國。跡夫生人之情。以耳目不際為奇。以不可知為神。以物理之外為畏。以變化無方為圣。以生而死。死而復生。回復償報歆艷其間為或。然以賤近貴遠為喜。鞮譯差舛不可研詰。華人之譎誕者。又攘莊周列御寇之說佐其高。層累架騰直出其表。以無上不可加為勝。妄相夸協而唱其風。于是自天子逮庶人。皆震動而奉祀之。初宰相王縉以緣業事佐代宗。始作內道場。晝夜梵唄冀禳寇戎。大作盂蘭肖祖宗像分供寺塔。為賤臣嘻笑。至憲宗遂迎佛骨于鳳翔。內之宮中。韓愈指言其弊。帝怒竄愈。瀕死。憲亦弗克天年幸福而禍。無乃左乎。懿宗不君精爽奪迷。復蹈前車而覆之。興哀無知之場。丐庇百解之胾。以死自誓無有顧籍。流涕拜伏。雖事宗廟上帝無以進焉。屈萬乘之貴。自等于古胡。數千載而遠以身為殉。嗚呼運痑祚殫。天告之矣。懿不三月而殂。唐德之不競。厥有來哉。  
　　論曰。甚矣宋景文公詆毀吾先師之厚也。屢欲直其辭而為之解嘲。及得大顛對退之之論。李節贈疏言之敘。凡予所欲言者彼既言矣。故不別論。且憲懿二宗誠為崇奉太過。至于高祖沙汰三教。詔下而位移。武宗大滅釋氏。未逾歲而被禍。此亦不得不懼也。雖然真佛也者圣凡之大本也。體與太虛等遍。用與眾庶同功。無為而無所不為。無在而無所不在。然則心外見佛而過奉之者。非正見也。昧乎大本而故毀之者。即自毀也。景文斥其奉之之弊。而匿其毀之之失。豈良史之謂哉。  
　　⊙(甲午)　僖宗儼。懿第五子。十一即位。年二十七崩。葬靖陵。改乾符○(是歲并州民生子二頭四手○濮賊玉仙芝聚眾于長垣)  
　　(乙未)　○(高駢破南詔○玉仙芝作亂黃巢應之)  
　　(己亥)　是歲十一月兩日并出而斗。  
　　(庚子)　改廣明○(田令孜奉天子西走○巢賊入長安國號大齊建元金統○李克用奔達旦)  
　　(辛丑)　改中和(上自興元入蜀)○拓拔思恭以兵赴難以之權夏綏。  
　　(西夏始此)　節度使。  
　　⊙澧州夾山善會禪師。廣州峴亭人也。姓廖氏。九歲于潭州龍牙山出家。依年受戒。往江陵聽習經論該練三學。遂參禪會勵力參承。初住京口。一夕道吾策杖而至。遇師上堂。僧問。如何是法身。師曰。法身無相。曰如何是法眼。師曰。法眼無瑕。師又曰。目前無法。意在目前。不是目前法非耳目所到。道吾乃笑。師乃生疑問吾何笑。吾曰。和上一等出世未有師。可往浙中華亭縣參船子和上去。師曰。訪得獲否道吾曰。彼師上無片瓦遮頭。下無卓錐之地。師遂易服直詣華亭。會船子鼓棹而至。資師道契微眹不留(語見船子章)師比欲遁世忘機。尋以學者交湊。廬室星布曉夕參依。唐咸通十一年庚寅。海眾卜于夾山遽成院宇。師上堂示眾曰。夫有祖以來。時人錯會相承至今。以佛祖句為人師范。如此卻成狂人無智人去。他只指示汝無法本是道。道無一法無佛可成。無道可得無法可舍。故云。目前無法意在目前。他不是目前法。若向佛祖邊學。此人未有眼目。皆屬所依之法。不得自在。本只為生死茫茫識性無自由分。千里萬里求善知識。須有正眼永脫虛謬之見定取目前生死。為復實有。為復實無。若有人定得許女出頭。上根之人言下明道。中下根器波波浪走。何不向生死中定當取。何處更疑佛疑祖替汝生死。有智人笑女。偈曰。勞持生死法。唯向佛邊求。目前迷正理。撥火覓浮漚。僧問。從上立祖意教意。和上此間為什么言無。師曰。三年不食飯。目前無饑人。曰既無饑人。某甲為什么不悟。師曰。只為悟迷卻阇黎。師說頌曰明明無悟法。悟法卻迷人。長舒兩腳睡。無偽亦無真。僧問。如何是夾山境。師曰。猿抱子歸青嶂里。鳥衘花落碧巖前。師再辟玄樞迨于一紀。唐中和元年辛丑十一月七日。召主事曰。吾與眾僧話道累歲。佛法深旨各應自知。吾今幻質時盡即去。女等善保護如吾在日。勿得雷同世人輒生惆悵。言訖至于夜奄然而逝。其月二十九日塔于本山。壽七十七。臘五十七。敕謚傳明大師。塔曰永濟。  
　　(壬寅)　○(八月巢所署同州防御使朱溫來降。賜名全忠)  
　　(癸卯)　(四月李克用等與巢戰于渭橋。敗之。復京都)  
　　(甲辰)　(七月李師悅追黃巢于狼虎谷。其甥林言斬巢首降)  
　　(乙巳)　光啟三月帝歸于京師○(十二月中宦田令孜討王重榮敗績帝奔于鳳翔。沙陀之兵入于京師。剽掠焚蕩。遂為兵墟焉。自是天下崩裂大亂)  
　　⊙(丁未)　是歲巖頭豁禪師示寂。師泉州人。姓柯氏。少落發。抵長安受具。游講席習經律。次與雪峰欽山結伴優游禪苑。初造臨濟。值濟遷化見仰山才入門提起坐具云。和上。仰山擬取拂子舉之。師曰。不妨好手。次見德山執坐具上法堂瞻視。山曰。作什么。師咄之。山曰。老僧罪過在什么處。師曰。兩重公案。便下參堂。山曰。這個阿師稍似個行腳人。至來日上問訊。山曰。阇黎什么處學得這個虛頭來。師曰。全豁終不自謾。山曰。向后不得辜負老僧。雪峰在德山作飯頭。一日飯遲。德山托缽至法堂上。峰曬飯巾次。見德山云。這老漢鐘未鳴鼓未響托缽向什么處去。德山便歸方丈。峰舉似師。師云。大小德山不會末后句。山聞差侍者喚師至方丈。問汝不肯老僧那。師密啟其意。德山至來日上堂。與尋常不同。師到僧堂前撫掌大笑云。且喜得老漢會末后句。他后天下人不柰何。雖然如此也只得三年。德山果三年后遷化。問古帆未掛時如何。答后園驢吃草。上堂謂眾曰。吾嘗究涅槃經見三段文。似衲僧說話。又曰。休休。有僧禮拜請益。師曰。經云。吾教意如伊字三點。第一向東方下一點。點開諸菩薩眼。第二向西方下一點。點諸菩薩命根。第三向上方下一點。點諸菩薩頂。此是第一段義。又曰。吾教意如摩醯首羅劈開面門豎亞一只眼。此是第二段義。又曰。吾教意猶涂毒鼓擊一聲。遠近聞者皆喪。是第三段義。時小巖上座問。如何是涂毒鼓。師以兩手按膝亞身曰。韓信臨朝底。問浩浩塵中如何辯王。師曰。銅沙鑼里滿盛油。問如何是道。師曰。破草鞋拋向湖里著。或問佛問法問道問禪者。師皆作噓聲。嘗謂眾曰。老漢去時大吼一聲了去。其后中原盜起。眾皆辟地。師端居自如。一日賊大至。責以無供饋。遂剚刃焉。師神色不動。大叫一聲而終。壽六十有一。后唐追謚清嚴大師。有嗣法羅山。能世其高風云。  
　　⊙(戊申)　改文德。三月帝崩。  
　　(己酉)　昭宗曄。懿第七子。為君俊穎有興復志。而外患已成內無賢佐。雖有智勇而不能為。年三十八為朱全忠等弒于御幄。葬和陵。在位十六年。改龍紀。  
　　(庚戌)　改大順○此下隨所在十三處霸(附唐末并五代年紀)  
　　雷氏曰。  
　　西秦茂貞　茂貞號秦鳳翔三七。  
　　吳行蜜　揚吳淮南四主四六。  
　　吳越镠　錢杭吳越五主八四。  
　　燕守光　守光僭燕一十九年。  
　　楚殷　馬楚湖南五主五七。  
　　蜀建　王建前蜀二主三五。  
　　荊季興　季興荊南五主五七。  
　　閩審知　王閩福建五主五五。  
　　南漢隱　南漢隱廣五主六七。  
　　蜀知祥　知祥后蜀二主四一。  
　　南唐升　李唐江南三主三九。  
　　殷延改　延改號殷建州三年。  
　　東漢旻　東漢崇原四主二八。  
　　西秦茂貞(字正臣。本姓宋。名文通。深州博野人。祖鐸父端。皆隸博野軍為小校。廣明中破巢功大。僖幸興元。賜姓李氏名茂貞。明年天子歸宮。封鳳翔節度。進封隴西郡王。自此蠶食河西有山南十四州地。據鳳翔二十七年。同光二年卒矣)  
　　⊙是年仰山惠寂禪師示寂。韶州懷化人也。姓葉氏。年十五欲出家。父母不許。后二載師斷手二指。跪致父母前。誓求正法以答劬勞。遂依南華寺通禪師落發。未登具即游方。初謁耽源已悟玄旨。后參溈山遂升堂奧。祐問曰。女是有主沙彌無主沙彌。曰有主。曰在什么處。師從西過東立。溈知是異人。便垂開示。師問。如何是真佛住處。溈曰。以思無思之妙。返思靈焰之無窮。思盡還源性相常住。事理不二真佛如如。師于言下頓悟。自此執侍十有五載。凡有言句皆為后世宗范。一日師問溈山曰。和上浮漚識近來寧未。溈山云。我無來經五年也。仰曰。若恁么和上如今身前應普超三昧頂。溈山云。未在。仰曰。性地浮漚尚寧。然燈身前何故未。溈山云。理則如是。我未敢保任仰曰。如何是未敢保任處。溈山云。女莫口解脫。女豈不聞安秀二師被則天試。入水始知有長人。到這里鐵佛也須汗出。寂子女大須修行。莫終日口密。及領眾住王莽山。一日禪床陷入地中。地神告以此山不任和上居止東南有大仰山乃人間福地。遂遷止仰山。示眾曰。女等諸人各自回光返照。莫記吾言。女無始劫來背明投暗。妄想根深卒難頓拔。所以假說方便奪女粗識。如將黃葉止啼。有什么是處。亦如人將百種貨物與金寶作一鋪貨。賣柢擬輕重來機。所以道石頭是真金鋪。我這里是雜貨鋪。有人來覓鼠糞。我亦拈與他。來覓真金。我亦拈與他。時有僧問。鼠糞即不要。請和上真金。師云。嚙鏃擬開口。驢年亦未會。師云。索喚則有交易。不索喚則無。我若說禪宗。身邊要一人相伴亦無。豈況五百七百眾耶。我若東說西說。則爭頭向前采拾。如將空拳誑小兒。都無實處。我今分明向女說圣邊事。且莫將心湊泊。但向己性海如實而修。不要三明六通。何以故。此是圣末邊事。如今且要識心達本。但得其本不愁其末。他時后日自具去在。若未得本。縱饒將情學。他亦不得。豈不見溈山和上道。凡圣情盡體露真常。事理不二即如如佛。師因歸溈山省覲。祐問。子既稱善知識。爭辨得諸方來者知有不知有有師承無師承是義學是玄學。子試說看。師曰。惠寂有驗處。但見諸方僧來。便豎起拂子問伊。諸方還說這個不說。又曰。這個且置。諸方老宿意作么生。祐嘆曰。此是從上宗門爪牙。祐問。大地眾生業識茫茫。無本可據。子作么生知他有之與無。師曰。惠寂有驗處。時有一僧從面前過。師召云。阇黎。僧回首。師曰。和上這個便是業識茫茫無本可據。祐曰。此是師子一滴乳。能散六斛驢乳。鄭愚相公問。不斷煩惱而入涅槃時如何。師豎起佛子。公云。入之一字不要亦得。師云。入之一字不為相公。師問雙峰。師弟近日見處如何。對曰。據某甲見處。實無一法可當情。師曰。汝解猶在境雙峰曰。某甲只如此。師兄如何。師曰。汝豈無能知無一法當情者。溈山聞云。寂子一句疑殺天下人。僧問。禪宗頓悟畢竟入門的意如何。師曰。此意極難。若是祖宗門下上根上智。一聞千悟得大總持此根人難得。其有根微智劣。所以古德道。若不安禪靜慮到這里總須茫然。僧曰。除此格外。還別有方便令學人得入也無。師曰。別有別無令女心不安。汝是什么處人。曰幽州人。曰女還思彼處不。曰常思。師曰。彼處樓臺林苑人馬駢闐。女反思思底還有許多般也無。曰某甲到這里一切不見有。師曰。女解猶在境。信位即是。人位即未是。據女所解只得一玄。得坐披衣向后自看。溈山一日復問師曰。女向后記得人不。師曰。若記只記見解。溈曰。何以如此。師曰。西竺般若多羅讖二千年事。至時毫發不移。曹溪亦讖身后有難。及至亦無爽。今時還得不。溈曰。此是行通。我是自宗通。亦是學禪未問六通。師曰。某謂見解宗通語絕滲漏屬語密。行解照用自辨清濁業屬意密。某未齊曹溪與般若多羅。不敢輒記。溈山深然之。先是師預示偈曰。吾年七十七老去是今日。任性自浮沉。兩手攀膝屈。至是兩手抱膝而逝。師之異跡及垂讖記。具存本山實錄。  
佛祖歷代通載卷第二十五  
　　(壬子)　改景福。  
　　(甲寅)　改乾寧。  
　　(丁巳)　○吳行密(字化源。姓楊氏。廬州合肥人。家世微賤。有膂力能舉千斤。日行三百里。為本州步健破巢功大。昭宗封淮南王。進封楚王。梁祖封吳王卒。是年始封。至梁祖二年。據廬州十二年。壽五十。四子渥據淮南)  
　　⊙乾寧四年趙州從諗禪師示寂閱歲一百二十。師曹州人。姓郝氏。落發未具戒。便造南泉。泉一見深器之。一日問。如何是道。泉云。平常心是道。師曰。還可趣向不。曰擬向即乖。師曰。不擬如何知是道。泉云。道不屬知不屬不知。知是妄覺。不知是無記。若真達不疑之地。猶如太虛廓然虛豁。豈可強是非耶。師于言下大悟。自是周旋南泉之門。凡二十年。次遍歷諸方。后歸北地。眾請住趙州觀音古剎。示眾曰。如明珠在掌。胡來胡現。漢來漢現。老僧有時將一枝草作丈六金身用。有時把丈六金身作一枝草用。佛是煩惱。煩惱是佛。問曰。未審佛是誰家煩惱。師曰。與一切人煩惱。僧云。如何免得。師云。用免作么。問師還入地獄不。答云。老僧末上入。僧云。大善知識為什么卻入地獄。師云。若不入阿誰教化女。真定帥王公攜諸子入院。師坐而問曰。大王會么。王云。不會。師云。自小持齋今已老。見人無力下禪床。王公加禮而去。一日示眾曰。金佛不度爐。木佛不度火。泥佛不度水。真佛屋里坐。菩提涅槃真如佛性盡是貼體衣服。亦名煩惱。不問即無煩惱。且實際理地什么處著得。一心不生萬法無咎。女但究理坐看三二十年。若不會道截取老僧頭去。夢幻空花何勞把捉。心若無異萬境一如。既不從外得。更拘執作什么。如羊相似。拾物安向口里。老僧見藥山和上道。有人問著便交合取狗口。老僧亦交合卻口。師之玄言天下推為宗門妙唱云。  
　　(戊午)　改光化○圣胄集成(華岳玄偉禪師。編次貞元已來宗師機緣。行于世)  
　　(庚申)　上與崔胤謀誅宦官(劉季述等。以禁軍劫天子。幽于少陽院。矯詔立太子即帝位)  
　　(辛酉)　改天復○(韓全誨等。劫帝幸鳳翔○是年進錢镠爵越王)  
　　⊙云居道膺禪師示寂。師幽州玉田人。參洞山價公契悟宗旨。價深可之曰。此子已后千萬人把不住。一日問曰。昔南泉問講彌勒下生經僧云。彌勒什么時下。生僧曰。見在天宮。當來下生。南泉云。天上無彌勒。地下無彌勒。師問。只如天上無彌勒地下無彌勒。未審誰與安名。洞山直得禪床震動。乃曰。膺阇黎。及結庵于后洞。日感天廚奉供。洞山勉令隨方接人。遂登云居。學徒奔湊。至一千五百眾。嘗示眾曰。古人云。地獄未是苦。若向此衣單下不明大事。卻是最苦。女等既在這個行流。十分去九不較多也。更著些子精彩。便是上座不屈平生行腳。不辜負叢林。古人道。欲得保任此事。須向高高峰頂立。深深海底行。方有些子氣力。汝若大事未辦。須履踐玄途。又曰。汝等師僧家。發言吐氣須有來由。凡問事須識好惡尊卑良賤。信口無益。傍家到處覓相似語言。所以尋常向兄弟道。莫怪不相似。恐同學太多去。第一莫將來。不相似。八十老人出場屋。不是小兒戲。一言參差千里萬里難為收攝。直至敲骨打髓。須有來由。言語如鉗夾鉤鎖相續不斷。始得頭頭上具物物上新。可不是精得妙底事。道女知有的人終不取次。十度擬發言。九度卻休去。為什么如此。恐怕無利益。體得的人心如臘月扇。口邊直得醭出。不是汝強為。任運如此。欲得恁么事。須是恁么人。既是恁么人。何愁恁么事。學佛邊事是錯用心。假饒解得千經萬論。講得天華落石點頭。亦不干自己事。況乎其余有何用處。若將有限心識。作無限中用。如將方木逗圓孔。多少差訛。設使攢花簇錦事事及得盡一切事。亦只喚作了事人無過人。終不喚作尊貴。將知尊貴邊著得什么物。不見從門入者非寶。捧上不成龍知么。又曰。如好獵狗。只解尋有蹤跡底。忽遇羚羊掛角。莫道跡氣亦不識。僧問。羚羊掛角時如何。師曰。六六三十六。曰不會。師云。不見道無蹤跡。一僧在房內看經。師隔窗問。阇黎念者是什么經。對曰。維摩經。曰不問維摩經。念者是什么經。其僧有省。師臨終前期五日。為眾開最后方便。序出世始末。眾皆愴然。至時端坐而化。后唐謚曰弘覺禪師。  
　　⊙(甲子)　改天祐(正月朱全忠。奉天子遷洛陽。八月弒之。而立少子祝。年十二)  
　　(乙丑)　哀帝祝天祐二年○(彗竟天○昭第九子。朱全忠弒昭立帝。時年十三。軍國之政稟全忠。年十七歲。梁王使劉[栗-木+(革*月)]害焉。葬溫陵。謚景宗。在位三年)  
　　(丙寅)　濮王紃(昭之子。少帝遇鴆暴崩。梁王與百僚號慟。眾議即位。如周公故事。天祐四年禪位于梁。遇鴆而卒)右唐十九帝(不與武后)凡二百九十年(而朱溫篡之)  
　　五代。  
　　⊙敘曰。后梁朱氏篡唐。閱五朝八姓。十有三君。五十三載。歐陽文忠公泫春秋著為五代史。古所謂春秋作而亂臣賊子懼。然自秦漢而下。禍起蕭墻變生肘腋。君臣父子之際。所不忍愿聞者。奚更不懼之多乎。予嘗以唐新舊本紀參校。粗見文忠師仰春秋。略例紀事褒貶之妙。非他史所及。因采數十端著新唐史本紀。略例一篇。及得五代史。閱其自發述作之意。與予言亦頗合。然舉春秋宗王之作裁正唐史可也。以之致虛名盛禮。而歆艷五代之君。不幾于枉設乎。朱全忠弒昭宗滅唐祚。雖王莽劉曜之惡。不足以比之。及其有國。父父子子。更相屠僇。不殊犬豕之死。正吾教善惡因果之效也。文忠篾視而不取。特假春秋峨巍位號朝儀。以賁之。卒無一辭深誅痛責。使世忠良閱之。曷以泄胸中之不平乎。荊國王文公嘗嘆惜文公不修晉書而修五代史。予之言蓋文公嘆惜之意也。至于李克用石敬瑭劉知遠。皆突厥沙陀夷狄之種。朱全忠郭威乃中國人。反不若三夷狄近人類也。郭威代漢及養子世宗。頗有聲。然議者概見而未知詳夫。  
　　⊙(丁卯)　梁太祖溫。改開平○僖宗賜姓全忠。禪唐之后更名晃字匡圣。本宋州碭山午溝里人。父曰誠。以五經教之。果篡唐祚。年六十一。為子友圭弒矣。在位六年。都汴遷洛○雷氏曰(梁祖失溫庶人。末帝三主十七)  
　　○吳越镠(字具美。姓錢氏。杭州臨安人。少無賴閑散。僖宗時為董昌偏將。以弩射死黃巢先鋒。斬首數百。巢不敢犯臨安。昌以為都指揮。昌亦叛。镠以狀聞昭宗。昭以镠為淅東招討使。既下昌。進封天下兵馬都元帥。至梁進封吳越王。后唐莊入洛。賜玉冊金印。因稱吳越王。壽八十一。立杭州。二十一年)○雷氏曰(錢杭吳越五主八四)  
　　燕守光(姓劉氏。深州樂壽人。父仁恭事幽州李可有大勛烈光亦如之。八月自號大燕皇帝。改元應天。立幽州十九年)○雷氏曰(守元僭燕一十九年)  
　　⊙(戊辰)　五月雪峰義存禪師示寂。師泉州人。姓曾氏。十七落發。往幽州受具。綿歷禪會緣契德山。咸通中登象骨山。雪峰創院玄侶奔萃。懿宗賜號真覺大師。上堂僧問。拈[袖-由+追]豎拂不當宗乘。和尚如何指示。師豎起拂子。其僧抱頭而出。師乃不顧。道怤問。只如古德豈不是以心傳心。師曰。兼不立文字語句。怤曰。只如不立文字語句。師如何傳。師良久。怤禮拜。師曰。更問我一轉豈不好。怤曰。就和上請一轉話頭。師曰。只恁么唯別有商量。曰和上恁么即得。長慶問。從上諸圣傳受一路。請師垂示。師默然。長慶禮拜而退。師莞爾而笑。師有時謂眾曰。堂堂密密地道。怤出問曰。是什么堂堂密密。師起立曰。道什么。怤退步而立。師垂語曰。此事得恁么尊貴。得恁么綿密。怤對曰。某甲到來數年不問和上恁么示誨。師曰。我向前雖無如今已有。莫有妨么。曰不敢。如此和上不已而已。師曰。致使我如此。怤從此信入。因普請次。師舉溈山見色便見心語問怤。還有過也無。怤曰。古人為什么事。師曰。雖然如此要共女商量。曰恁么即不如道。怤鋤地去又嘗普請次。師問皎然曰。古人道誰知席帽下元是昔愁人。古人意作么生。皎然側戴笠子曰。這個是什么人語。又問曰。持經者能荷擔如來。然乃捧師向禪床上著。一日紹卿隨師經行次。見芋葉動。師指動葉示之。卿曰。某甲怕怖。師曰。是汝屋里底怕怖什么。紹卿從此開悟。安國弘瑫參師。師曰。甚處來。曰江西。師曰。什么處見達磨。曰分明向和上道。師曰。道什么。瑫曰。什么處去來。一日師見瑫忽搊住云。盡大地是解脫門。把手教伊入不肯入。曰和上怪弘瑫不得。師曰。雖然如此爭柰背后許多師僧何。太原孚上座參師。禮拜訖立于座右。師才顧視。孚便下看主事。異日師見孚指日示之孚搖手而出。師曰。汝不肯我。孚曰。和上搖頭某甲擺尾。什么處不肯和上。師曰。到處也須諱卻。一日眾僧晚參。師在中底臥。孚曰。五州管內只有這和上較些子。師便起去。師居閩川四十余年。法席之盛卓冠天下。常不下一千五百眾。臨終出游藍田莫歸浴畢中夜示寂。壽八十有七。  
　　⊙十一月玄沙師備禪師示寂。師少為漁家子。年甫三十。始出家具戒習頭陀行與雪峰師資道契。雪峰每嘆曰。備頭陀再來人也。閱楞嚴經發明心地。由是應機敏捷。與修多羅冥契。諸方玄學者有所未決。必從之請益。師上堂時久。眾謂不說法。一時各歸。師乃呵之曰。看總是一樣底。無一個有智慧但見我開兩片皮。盡來簇著。覓言語意度。是我真實為他卻總不知。看恁么大難大難。十方諸佛把女向頂上著。不敢錯誤著一分子。只道此事唯我能知。會么。如今相紹繼盡道承釋迦。我道釋迦與我同參。汝道參阿誰。會么。汝今欲得出他五蘊身田主宰。但識取汝秘密金剛體。古人向汝道。圓成正遍周沙界。我今少分為汝智者。可以譬喻得解。汝見此閻浮提日么。世間人所作興營養身活命種種作業。莫非承他日光成立。只如日體還有多般及心行么。還有不周遍處么。欲識此金剛體亦如是。只如今山河大地十方國土色空明暗及汝身心。莫非盡承汝圓成威光所現。直是天人群生類所作業次受生果報有性無情。莫非承女威光。乃至諸佛成道果接物利生。莫非盡承女威光。只如金剛體。還有凡夫諸佛么。有女心行么。不可道無便當去。女既有如是奇特。會么。努力珍重。師初住梅溪。后居玄沙。一時天下叢林海眾。皆望風欽服。閩帥王公待以師禮。學徒垂千人。室戶不閉。師應機接物垂二十年。所演法要有大錄行于世。沒年七十有五。閩帥賜號宗一禪師。  
　　○楚殷(字霸圖。姓馬氏。許州鄢陵人。世為農家。事梁。征伐有功。封為楚王。至末帝貞明丙子。始建國立郡州。十四年。壽七十九)雷氏曰(馬楚湖南五主五七)  
　　蜀建(字光圖。姓王氏。許州武陽人。佐唐有功。封西平王。進封蜀王。遂有鼎分之志。昭宗遇弒。少帝禪梁。舉哭哀慟。文武勸進。遂立成都。號蜀。十二年卒。壽七十二。改武成)○雷氏曰(王建前蜀二主三五)  
　　荊季興(字貽孫。陜州硤石人。本名李昌。少為汴州李讓家童。梁祖初鎮宣武。讓入貲養為子。易姓朱氏。興因讓故得見梁祖。祖見奇之。亦命為子。因姓朱氏。后拜宋州刺史。破青州徙穎陽防御。進封渤海王。復姓高氏。唐莊開蜀有功。封南平王。吳人冊之。立荊南二十年。壽五十四)○雷氏曰(季興荊南五主五七)  
　　吳渥(字承天。蜜長子。蜜病出鎮宣州。嗣立淮南一年。壽二十三。為溫灝殺之○隆演。字鴻源。蜜次子。溫灝殺渥。演遂即位。十二年改年武元。壽二十四卒。弟溥又立)  
　　閩審知(字信通。姓王氏。光州固始人。兄朝唐封福州觀察。既卒。知代征伐有功。昭宗進封瑯琊王。至梁祖加拜為知書令。封閩王。遂立福建。十八年。壽六十四)雷氏曰(王閩福建五主五五)  
　　(廿一　庚午)　南岳山惟勁頭陀。集光化以來出世宗師機緣。為續寶林傳。  
　　(辛未)　改乾化。  
　　南漢隱(姓劉氏。上蔡人也。其祖安仁。后徙閩中。商賈南海。因家焉。父謙為廣州牙將。破巢為封州刺史。既卒。州人表隱代之事唐勛烈。昭宗封為南海王。天祐二年進封安南都護。三年封南平王。今梁又封南海王。后貞明三年卒。壽三十八)雷氏曰(南海隱廣五主六七)  
　　(壬申)　梁祖疾甚。郢王友圭。左遷菜州刺史。不行乃微行詣左龍虎統軍韓勍。謀入伏禁中。友圭仆夫馮廷鍔刺帝于寢殿。矯詔友圭權主軍國之務。發喪即帝位。初梁祖溫略地于宋亳間。偶與逆旅婦人野合而生。立未一年。友貞貶為庶人。改年元鳳。  
　　(廿二　癸酉)　末帝友貞。一名瑱。溫第三子。聞友圭亂起兵討之。既殺友圭。命趙[((中-〡)@〡)/品]傳國寶。至汴迎王即位。更名锽。且都汴。蓋祖地矣。唐使皇甫麟滅之。在位十年。復稱乾化。  
　　(乙亥)　改貞明。  
　　(丙子)　晉兵七萬來伐○遼主阿保機稱帝。立國號大。契丹改元天贊。遼之始也(中國簡冊所不載。遠夷草昧無可考。故其年代不可得而詳也。其父斡里。為夷離中。猶中國刺史主。生而拓落。多智雄健。有膽略好騎射。鐵厚一寸而洞之。夜寢則有光。左右莫不驚。諸部畏服之。有宋相安。至天祚為金滅之。治國十一年)  
　　(廿三)　明州奉化縣布袋和尚者。未詳氏族。自稱名契此。形裁腲脮蹙額皤腹。出語無定寢臥隨處。常以杖荷一布囊。凡供身之具盡貯囊中。入廛肆聚落。見物則乞。或醯醢魚俎。才接入口。分少許投囊中。時號長汀子布袋師也。嘗雪中臥。雪不沾身。人以此奇之。或就人乞。其貨則售。示人吉兇必應期無忒。天將雨。即著濕草屨途中驟行。遇亢陽。即曳高齒木履。市橋上豎膝而眠。居民以此驗知。有一僧在師前行。師乃拊僧背一下。僧回頭。師曰。乞我一文錢。曰道得即與汝一文。師放下布袋叉手而立。白鹿和上問。如何是布袋。師便放下布袋。又問。如何是布袋下事。師負之而去。先保福和上問。如何是佛法大意。師放下布袋叉手。保福曰。為只如此。為更有向上事。師負之而去。師在街衢立。有僧問。和上在遮里作什么。師曰。等個人。曰來也來也(歸宗柔和上別云歸去來)師曰。女不是遮個人。曰如何是遮個人。師曰。乞我一文錢。師有歌曰。只個心心心是佛。十方世界最靈物。縱橫妙用可憐生。一切不如心真實。騰騰自在無所為。閑閑究竟出家兒。若睹目前真大道。不見纖毫也大奇。萬法何殊心何異。何勞更用尋經義。心王本自絕多知。智者只明無學地。非圣非凡復若乎。不疆分別圣情孤。無價心珠本圓凈。凡是異相妄空呼。人能弘道道分明。無量清高稱道情。攜錫若登故國路。莫愁諸處不聞聲。又有偈曰。一缽千家飯。孤身萬里游。青目睹人少。問路白云頭。梁貞明二年丙子三月師將示滅。于岳林寺東廊下端坐磐石而說偈曰。彌勒真彌勒。分身千百億。時時示時人。時人自不識。偈畢安然而化。其后他州有人見師亦負布袋而行。于是四眾競圖其像。今岳林寺大殿東堂全身見存。  
　　(丁丑)　漢龑(初名巖隱之庶子。生于外舍。身長七尺。承父襲封南海王。是年建國。號越。二年更號漢。壽五十四卒。立三十一年。龑者蓋采周易飛龍在天之義爾)  
　　(戊寅)　蜀衍(字化源。建之第十一子。母曰徐賢妃。以寵得立為太子。建亡即位。荒淫自恣。委政宦者。改大光。立六年。唐郭崇韜伐之)  
　　(庚辰)　吳溥(蜜第四子。立不改號。治十七年。壽二十八。南唐升滅之)  
　　(辛巳)　改龍德。  
　　(癸未)　上聞李嗣源兵至。令皇甫麟殺己。嗣源兵入城國亡。  
　　右朱梁二主共一十七年(晉李存勖滅之)  
　　(廿四)　后唐(姓李氏王土德。都汴洛起太原)雷氏曰(唐武克用莊明閔末四主十五)  
　　武皇帝克用(世號朱耶。出于突厥后。自號沙陀。以朱耶為姓。烈考朱耶赤心。以徐州功大。懿宗賜姓李氏。俾定天下。莊宗即位。天祐五年薨。葬陵雁門界)  
　　莊宗存勖(太祖嫡子。母曹后。帝英武善戰。滅梁代之。自梁祖二年立。至同光三年。四十三歲崩。葬河南雍陵)改同光。  
　　(甲申)　朝廷封李茂貞為秦王○高季興為南平王。  
　　(廿五)　魏府興化存獎禪師。詔入內庭。帝問禪要。御賜馬一疋。不慣墜馬傷足。至次年示疾。帝一日謂師曰。朕收大梁得一顆無價明珠。未有人酬價。師曰。請陛下珠看。帝以手展開襆頭腳。師曰。君王之寶誰敢酬價。師化后。敕謚廣濟大師。塔曰通濟。師嘗問僧。什么處來。曰崔禪處來。師曰。將得崔禪喝來否。曰不將得來。師曰。恁么即不從崔禪來。僧便喝。師遂打。師示眾曰。我只聞長廊下也喝。后架里也喝。諸子汝莫盲喝亂喝。直饒喝得興化向半天里。住卻撲下來氣欲絕。待興化蘇息起來。向汝道未在。何故。我未曾向紫羅帳里撒真珠與汝諸人。虛空里亂喝作什么。師勘克賓。語具傳燈。  
　　(乙酉)　朝廷遣周德威執劉守光至雁門(令存霸刺心血祭祖已斬之于市)  
　　吳溥(于石頭城上。建清涼寺。請悟空住持)  
　　前蜀(改咸康來降。敕孟知祥鎮蜀。前蜀二主。共三十五年)  
　　錢镠封吳越國王(仍請署群臣百官詔許之)  
　　閩延翰(字子逸。審知長子。同光四年莊宗遇弒。建國稱王。稟唐正朔。立一年)  
　　(廿六　丙戌)　改天成。明宗嗣源立(世本夷狄無姓。父電為雁門步將生子邈佶烈。太祖克用養為子。姓李名嗣源。初帝至鄴都。軍俄大噪曰。請令公帝河北石敬瑭康義誠勸進嗣源。乃令安重誨移激會兵。軍勢大盛。嗣源據大梁。時從馬直都指麾。使郭從謙。不知睦王存人已死。欲奉之作亂莊宗中流失殂于縫霄殿廡下。善友斂廡下樂器。覆莊尸焚之。及嗣源即位。拾莊宗骨。石殯之。時年已六十矣。每夕宮中焚香告天。愿早生圣人為生民主。在位八年。后為臣朱弘昭等殺之。葬徽陵)  
　　閩鏻(先名延鈴。審知次子。初延稟與鏻謀殺翰。稟推鏻立之。稟還建州。臨決別云。善繼先志。無煩老兄重來。至長興二年。與鏻擊不勝。為鏻殺之。鏻好事鬼神。道士劉守元以左道惑之。建寶皇后宮居焉。后帝為李仿殺之)改元天寶。  
　　(丁亥)　遼主德光名耀屈之(姓劉氏。阿保機第二子。誕于大部落東牙帳。未時黑云覆帳。火光照耀。有聲如雷。及長雄杰有大志。精騎射平奚渤海二國。治廿一年。于所居大部落。建天雄寺。有契丹太祖像存焉。大赦。改元天顯)  
　　(己丑)　荊從誨(字遵圣。興之長子。立二十一年。壽五十八)  
　　(庚寅)　改長興。秦王李茂貞入朝。去建國之制。  
　　楚希聲(字若訥。殷次子。判內外諸軍事。殷卒。立之三年)  
　　(壬辰)　楚希范(字子矩。殷之第四子。兄弟十人。嫡子希振。最長仁賢其聲范同母而生。聲母袁氏。色美得寵而先立。振棄官為道士。聲卒絕立。改年應順。立十五年。壽四十九)  
　　孟知祥(是年封為蜀王)○初令雕九經印板(馮道監造)  
　　栴檀瑞像自下。二十一年復在江南。  
　　(廿七)　福州長慶惠棱禪師示寂。杭之鹽官人。姓孫氏。幼歲稟性淳淡。年十三于蘇州通玄寺出家登戒。歷參禪肆。唐乾符五年入閩中。謁西院訪靈云。尚有凝滯。乃之雪峰。因問。從上諸圣傳受一路。請垂指示。峰默然。師設禮而退。峰莞爾而笑。異日雪峰謂師曰。我尋常向師僧道。南山有一條鱉鼻蛇。汝諸人好看取。對曰。今日大有人喪身失命。峰然之。師入方丈參。雪峰曰。是什么。師曰。今日天晴好普請。自此酬問未嘗爽于玄旨。乃述頌曰。萬象之中獨露身。唯人自肯乃方親。昔時謬向途中覓。今日看如火里冰。師來往雪峰二十九載。至天祐三年。受泉州刺史王延彬請。住招慶。后閩帥請居長樂府之西院。奏額曰長慶。號超覺大師。上堂良久謂眾曰。還有人相悉么。若不相悉欺謾兄弟去。只今有什么事。莫要窒塞也無。復是誰家屋里事。不肯當荷更待何時。若是利根參學。不到這里來。會么。如今有一般行腳人。耳里總滿也假饒收拾底還當諸人行腳事么。廣說具如傳燈錄。師兩處開法。徒眾一千五百。化行閩越二十七載。后唐長興三年壬辰五月十七日歸寂。壽七十有九。臘六十。  
　　(癸巳)　吳越錢傳[璀-山+六](字文寶。錢镠長子。從父征伐而有大功。為群臣請立九年)  
　　閩改龍啟。  
　　閔帝存厚(明帝第六子。帝疾篤。秦王從榮作亂。孟漢瓊斬之。十一月詔征宋王存厚。一名從厚。入權天雄軍府事。帝殂。秘喪六日。群臣自鄴迎之。即位于柩前。甲午改元應順。帝從朱弘昭等言。徙潞王存珂鎮河東王。不受命。命兵討之。王整眾而東。帝奔魏州至衛依刺史玉弘贄。潞王入謁。太后命王即位。廢閔為鄂王。遣弘贄子殿直。亦往鴆帝。帝不飲。巒縊殺之。后追謚閔帝。在位五月)  
　　(甲午)　四月改清泰。末帝存珂(明宗養子。本鎮州平山人。姓王氏。家世微賤。母曰魏氏。明宗為騎將。過平山掠得有子阿三。已年十余歲。明養為己子。號存珂。長能騎射。封潞王。即位二年。為石敬瑭外結契丹主攻之。帝舉室自焚。壽五十一。在位二年)  
　　○蜀孟知祥(字寶胤。姓孟氏。荊州龍岡人。祖察秉昭義節旄。父巘磁州刺史。其母王氏。夢日月生于太原。后事唐封為蜀王。明宗崩。祥乃立國號蜀。改年明德。立一年。六月有疾。遂付于昶監國)  
　　(廿八)　是年二月功德司奏。每年帝誕節諸州府。奏薦僧尼欲立講經科禪定科持念科文章議論科以試其能不。帝從奏(出系年錄)  
　　(乙未)　許王(明宗幼子。為契丹立之。不逾月王遇害)  
　　蜀昶(知祥第三子。初名贊。祥卒昶立。不改號。治三十一年○雷氏曰知祥后蜀二主四一)  
　　(廿九)　石晉(姓石氏王金德)雷氏曰(晉高敬瑭少帝丹主二姓三主一十一年)  
　　(丙申)　改天福高祖敬瑭(晉陽人。父臬捩雞。本出西夷。自朱耶歸唐。從居山陰。后隨克用征伐有功。官至洛州刺史。生帝。姓石。不知因。始明宗愛之。以女妻之。是為永寧公主。為太原節度。唐室既亂。末帝徙敬瑭鎮天平不行。命兵討之。石與桑維翰劉知遠等。假兵契丹。光破唐兵。緣先父事光。因乃滅唐。筑檀柳林。即帝位。改長興。七年為天福元年。十月兵至。帝自焚。十一月敬瑭入洛陽。立八年崩。壽五十一。葬新安陵)  
　　閩昶(鏻之長子。名繼鵬。既立奉道。乃殺李仿。改元通文。立四年。為延羲子殺之)  
　　(丁酉)　晉歲用金帛三十萬遺大遼。  
　　南唐升(字正倫。徐州人。世本微賤。父榮唐亂不知所終。有姊出家為尼。出入徐溫宅。與溫妻李氏同姓。升身長七尺。為人溫。厚滅吳溥而立之。年改升元。壽五十六。據江南金陵)雷氏曰(李唐金陵三主三九)  
　　(戊戌)　蜀(改年廣政)○大遼(年改會同國號大遼)  
　　(庚子)　閩延曦(審知少子。既立鑄大錢。以一當十。因出醉還連重遇等使壯士馬上殺之。立四年。改元永隆。漢度民萬一千人為僧)  
　　(辛丑)　吳越王佐(字右。立[璀-山+六]之子。立七年。壽二十)  
　　(壬寅)　南漢玢(初名洪度。龔之子。耀樞龜圖皆早死。玢立二年。改元光天。后為道庠陳思潮等殺之)  
　　(癸卯)　南漢晟(初名洪熙。既殺玢自立。封思潮等為功臣。改元乾和。立二十年。酒太過卒。壽三十九)  
　　(甲辰)　改開運。少帝重貴(高祖猶子。祖有六子。皆亡。帝父敬儒祖之兄也。早卒。高祖養帝為子。故得立位。后三年為契丹主耶休德光長驅過河入汴攻之。帝出降封。負義侯送至和龍府。不知何年卒。在位三年)  
　　右晉二主凡十一年(而漢繼之)  
　　南唐璟(升長子。立二十四年。改元保大。壽六十四)  
　　是年舊唐史成。劉喣撰。授司空平章事(并載佛祖異跡)  
　　⊙江南上元縣一民暴死。三日復蘇。詣唐主具奏。入冥見先帝言。為宋齊丘所誤殺。和州降卒千余人。冤訴仗汝。歸語嗣君。凡寺觀鳴鐘可延久其聲。吾受苦唯聞鐘則暫休。或能為造一鐘尤善。吾在位日嘗以于闐國遺我玉天王像。藏于瓦棺寺佛左膝。人無知者。汝以此為驗。唐主遂詣瓦棺寺。佛膝得天王像。感泣造一鐘于清涼寺。鐫其上曰。薦烈祖考高皇帝。脫幽出厄。以玉像建塔。葬蔣山(出法范)  
　　殷延政(亦審知子。延曦湎淫虐政。數貽書諫之。曦怒遣杜建崇舉兵攻政。為政敗之。乃立建州。改國號殷。改年天德。止三年)雷氏曰(延政號殷建州三年)  
　　(卅一　乙巳)　契丹(怒帝不上表稱臣。乃大舉兵入。少帝迎于澶州)  
　　(丙午)　正月遼主德光入晉不一年(獲民皆黥其面祖威李守真宋彥筠降于契丹。張彥澤斬關而入。帝懼迎拜于門。契丹不禮。命左右執之。彥澤傳遼主書與太后慰撫之。降晉帝為負義侯安置黃龍府即慕容氏和龍城也。契丹御汴宮受朝賀。以國舅麻剌蕭翰留守汴。以天時向暑發大梁。自白馬渡河。盡驅百僚赴常山。至灤城得疾。至殺胡林卒。國人剖其腹實鹽。數斗載之。北晉人謂之帝羓)  
　　漢(姓劉氏王水德都汴)○雷氏曰(漢祖知遠隱帝承祐二主四年)  
　　(卅二　丁未)　高祖知遠。后更名暠(其先沙沱部人。移居太原。帝生于晉陽。業農。威重。后與敬瑭同侍明宗為偏將。及立石晉于太原。以帝為侍衛親軍都虞侯。少帝進封太原王。契丹臨京師。少帝被俘。乃圖義舉。二月即位于太原。自稱漢王。擁兵入于汴。殺許王與太妃兼晉。二年春卒。在位一年)乃晉開運四年也。  
　　遼世宗立(諱阮番。名元欲。太祖孫。東丹王突欲之子。改元天祿。治五年)  
　　楚希廣(字德丕。范同母弟。既立。三年后為兄萼兵伐而縊)  
　　(戊申)　改乾祐○吳越倧(瓘子佐弟。立一年。為胡進思疑之。廢囚于義和院。迎俶立遷倧東府)  
　　(己酉)　隱帝承佑(高祖二弟。曰崇。曰信。崇子曰赟。皆仕宦也。高祖三子曰承訓。承佑。承勛。嫡子訓亡。諸子尚幼。以佑紹立信任倡優疏遠大臣。時年十八。時李業等狀申于廣政殿。因朝王章楊邠史弘肇。又使人殺郭威于鄴。威乃舉兵犯宮。帝出城南趙村。為伶人郭允明刺殺之。壽二十。就乾祐年號)  
　　吳越王俶(佐之弟。字文德。胡進思立之。在位三十年)  
　　荊保融(字德長。誨第三子。立十年。壽四十一歲)  
　　楚希萼(廣之兄。殺廣而立。明年隱帝崩。京師大亂。萼遂臣于李璟降封楚王。以軍政事任弟希崇。崇亦臣璟。璟使邊鎬入楚。遷馬氏于金陵)  
　　(卅三)　云門文偃禪師示寂。師姑蘇嘉興人。姓張氏。初參睦州蹤禪師。州見來便閉卻門。師三扣門。問誰。師云。某甲。州云。作什么。師云。己事未明。乞師指示。州才開門。師拶入。州擒住云。速道速道。師擬議。州托開云。秦時[車*度]轢鉆。師從此悟入。州即指師見雪峰。師至雪峰莊。遇僧上山即教之云。汝到山頭見和上。上堂眾才集。便出握腕立地云。這老漢項上鐵枷。何不脫卻。其僧如教致問。峰下座搊住云。速道速道。僧無對。峰云。適來不是爾語。僧云。是某甲語。峰云。侍者將繩棒來。僧云。某在莊上。見一浙中上座。教來恁么問。峰云。大眾去莊上。迎取五百人善知識來。師上山才見雪峰。便問。因什么得到與么地。師乃低頭。從此契合。決擇久之。遍訪諸方。晚游廣中。靈樹知圣禪師久遲師來。比至亦率眾門迎。命居第一座。樹將終遺書囑廣主。請師繼踵住持。師上堂。僧問。如何是一代時教。師云。對一說。問如何是法眼。師云普。問如何是諸佛出身處。師云。東山水上行。問乞師指個入路。師云。吃粥吃飯。問如何是透法身句。師云。北斗里藏身。問如何是不掛唇吻一句。師云。合取狗口。問如何轉動即得不落階級。曰南斗七北斗八。師乃云。眼睫橫亙十方。眉毛上透乾坤。下透黃泉。須彌山塞卻爾咽喉。還有會處么。若會得拽取占波國與新羅國斗額。又云。盡乾坤一時將來著女眼睫上。爾諸人聞恁么道。不敢望爾出來性懆把老僧打一摑。且緩緩子細看。是有是無。是個什么道理。直饒向這里明得。若遇衲僧門下。好槌腳折。汝若是個人聞說道什么處有老宿出世。便驀面唾污我耳目。汝若不是個腳手。才聞人舉便當荷得。早落第二機。又曰。直得觸目無滯。達得名身句身一切法空山河大地是名名亦不可得。喚作三昧性海俱備。猶是無風匝匝之波。直得忘知與覺覺即佛性矣。喚作無事人。更須知有向上一竅在。又曰。彈指謦咳揚眉瞬目。拈槌豎拂或作圓相。盡是撩鉤搭索。佛法二字未曾道著。道著即撒屎撒尿。又曰。光不透脫有兩般病。一切處不明面前有物是一。又透得一切法空。隱隱似有個物相似。亦是光不透脫。又法身亦有兩般病。得到法身。為法執不忘己見猶存。坐在法身邊是一。直饒透得法身去。放過即不可。子細檢點來有什么氣息。亦是病。又曰。直得乾坤大地無纖毫過患。猶是轉句。不見一色始是半提。直得如此。更須知有全提時節。師居靈樹久之遷韶陽云門。廣主屢請入內問法。待以師禮。往來學徒不下千人。臨終以表辭廣主。垂戒學徒端坐而逝。遺命塔全身于方丈。后一十七年。至宋乾德三年。雄武軍節度推官院紹莊夢師。以拂子招之曰。為吾寄語秀華宮使特進李托。奏請開塔。吾久蔽塔中。宜令暫出。李得其語即以奏聞。尋有旨。令韶州刺史同詣云門開塔。果見師真容如生。髭發皆長。李復上其事。廣主迎真身赴闕。留內庭供養。逾月送歸封塔。謚大慈匡真宏明禪師。有法嗣澄遠焉。  
　　(庚戌)　十一月(郭威兵至上為諸兵所殺)右漢二主四年(郭威篡之)  
　　(卅四)　周(姓郭氏王水德三主都汴)雷氏曰(周祖郭威世宗恭帝三主九年)  
　　(辛亥)　太祖威更名廣(刑州唐山人。父簡事晉。為順州刺史。帝少孤貧。落魄無拘。年十八有權勇。嘗殺人路徒因李繼韜惜其勇而縱之。后漢祖命為樞密使。隱帝聽李業贊。遣供奉孟業赍密詔殺帝。帝乃舉兵。隱出宿七里寨眾潰。隱回至玄化門。劉銖在門上。問隱。左右兵馬何在。因射左右。隱回轡西北至趙村。為伶人郭允明刺殺之。帝迎劉旻子赟立之。未至兵士馮道等擁帝而立。太后廢赟為湘陰公。以威監國受漢太后誥即位。出漢宮器碎于庭。詔曰。自今紛華之物毋得入宮帝嘗屢戒晉王曰。我死當衣以紙衣。殮以瓦棺。至甲寅正月卒。在位三年)改元廣順○遼穆宗璟番名兀律(太宗長子。是年九月世宗兀欲為燕王述軌等弒于新州火神泛。遂即位。改元應歷。至戊辰即宋太祖。開寶元年九月為庖人弒于黑山下。治十八年)  
　　東漢旻(姓劉氏。漢祖母弟。初名崇為太原守。乾德四年。立三年)  
　　世尊示滅一千九百年矣。  
　　(卅五　壬子)　汝州寶應南院颙禪師示寂。師系河北人嗣興化獎禪師。上堂示眾曰。赤肉團上壁立千仞。時有僧問。赤肉團上壁立千仞。豈不是和上語。師曰是。其僧乃掀倒禪床。南院曰。這瞎驢便棒。又云。諸方只具[吭-幾+(坐-工+十)]啄同時眼。不具[吭-幾+(坐-工+十)]啄同時用。有僧便問。如何是[吭-幾+(坐-工+十)]啄同時用。云作家不[吭-幾+(坐-工+十)]啄。同時失。僧云。此猶未是某甲問處。云汝問處作么生。僧云。失。師乃打。僧不肯后于云門會下聞二僧舉前因緣。一僧云。當時南院。棒折那。僧聞此語忽然大悟。方見南院答話處。僧卻回汝州省覲。值師遷化乃訪風穴。穴認得便問。上座是當時問南院[吭-幾+(坐-工+十)]啄同時話底么。僧云是。穴云。會也未。僧云。會也。穴云。爾當時作么生會。僧云。某甲當時如燈影中行相似。穴云。女會也。  
　　(卅六　癸丑)　旃檀瑞像此下一百七十七年在汴京(九經印板方成印行之)  
　　(甲寅)　世宗榮字茂先(太祖猶子。本姓柴氏。亦唐山人。太祖妻兄守禮之子。后從姑養太祖家。遂命為子。官至澶州節度使。祖崩秘喪迎帝立于柩前。威震夷夏。廢諸寺宇。年三十而崩。葬慶陵。治六年)改顯德○(趙匡胤為宿衛將)  
　　東漢承鈞(旻之次子。去年旻崩。遂立。拜五臺山僧繼颙為鴻臚卿。在位三年。不改號)  
　　(卅七)　二月詔廢天下無敕額寺院。凡三萬三百三十六所。存者二千七百所。廢銅像為錢。時鎮州銅大悲像感應異常。州之士民愿以錢貸。制不許。及毀其背群力皆墮腕而死。遂停其半○制出家者必俟父母命。郡國歲造僧帳。凡死亡還俗者。以時關落之。僧帳自此始(通監)  
　　(丙辰)　詔(筑大梁城行欽天歷)○詔華山隱士陳摶入見。問以飛升黃白之術。摶答曰。天子富有四海。不應問遣還山。  
　　(丁巳)　東漢年改天會。  
　　(卅八　戊午)　顯德五年七月十七。清涼文益禪師示疾。江南國主親降候問。越旬有五日沐浴辭眾。端坐而逝。停龕三七顏貌如生。公卿李建勛而下。素服奉全身建塔。謚曰大法眼禪師。余杭人。姓魯氏。初究教乘傍探儒典。游方遇羅漢琛禪師頓明大事。久之卓庵而居。次歷江外至臨川。州牧請住崇壽。開堂示眾曰。諸人既盡在這里。山僧不可無言與大眾舉一古人方便。珍重。便下座。時有僧出禮拜。師曰。好問著。僧擬伸問。師曰。長老未開堂不答話。有僧自長慶來。師舉先長慶偈問曰。作么生是萬象之中獨露身。僧舉一指。師曰。恁么會又爭辯。曰如和尚尊意如何。師曰。喚什么作萬象。曰古人不撥萬象。師曰。萬象之中獨露身。說什么撥不撥。僧豁然大悟。述偈投誠。自是諸方會下有知解者龕然而至。始則行行如也。師微以激發。皆漸而服膺。海參之眾常不下千計。上堂大眾立久。師乃謂曰。只如便散去。還有佛法也無。試說看。若無又來這里作么。若有大市里人聚處亦有。何須到這里。諸人各曾看還源觀百門義海華嚴論涅槃經諸多冊子。阿那個教中有這個時節。若有試舉看。莫是恁么經里有恁么語是此時節么。有甚交涉。所以微言滯于心首。皆為緣慮之場。實際居于目前。翻為名相之境。又作么生得翻去。若也翻去又作么生得正去還會么。莫只恁么念冊子。有什么用處。未幾道行聞于江表。金陵國主重師之道迎居報恩。號凈惠禪師。次遷清涼朝夕開法。諸方叢林咸仰風化。致異域有慕其法者涉遠而至。嗣子德韶國師。文遂江南國導師。惠炬高麗國師。傳化焉。師調機順物斥滯磨昏。凡舉古德三昧。或呈解請益。皆應病與藥。隨根悟入者不可勝紀。尋以韶國師等化旺東南。遂創法眼宗旨。  
　　杭州永明寺道潛禪師。河中府人也。姓武氏。初謁臨川凈惠禪師。一見異之。便容入室一日凈惠問。子于參請外明什么經。師曰。華嚴經。惠曰。總別同異成壞是何門攝屬。師曰。文在十地品中。據理則世出世間一切法皆具六相。惠曰。空還具六相也無。師懵然無對。惠曰。子卻問吾。師乃問。空還具六相也無。凈惠曰。空。師于是開悟踴躍禮謝。曰子作么生會。師曰。空。凈惠然之。異日因四眾士女入院。凈惠問師曰。律中道。隔壁聞釵釧聲。即名破戒。見睹金銀合雜朱紫駢闐。是破戒不是破戒。師曰。好個入路。惠曰。子向后有五百毳徒而為王侯所重在。師尋禮謝辭。駐錫于衢州古寺。閱大藏經而已。忠懿王命入府受菩薩戒。署慈化定惠禪師。建大伽藍。號惠日永明。請居之。師曰。欲請塔下羅漢銅像過新寺供養。王曰。善。予昨夢十六尊者乞隨師入寺。何昭應之若是。仍于師號加應真二字。師坐永明大道場。常五百眾。師上堂曰。佛法顯然。因什么卻不會去。諸上座欲問佛法。但問取張三李四。欲會世法則參取古佛叢林。無事久立。僧問。至道無難借言顯道。如何是顯道之言。師曰。切忌揀擇。問如何是惠日祥光。師曰。此去報慈不遠。曰恁么則親蒙照燭也。師曰。且喜沒交涉。  
　　(戊午)　春帝欲濟江南唐璟(大懼遣兵部陳覺非奉表割江北十四州地用周正翔而降)  
　　荊保勖(字省躬誨之第十子。在位四年。壽五十九矣)  
　　(己未)　趙太祖光胤(連年征討有功。授歸德節度使。殿前都點檢)  
　　六月世宗北伐。病背癰縻潰而崩于道。  
　　恭帝崇訓。世宗第四子。七歲即位。命宋太祖趙光胤討河東。軍情忽變有飛語云。不如扶點檢為天子。遂立宋祖。降封帝為鄭王。立不一年。  
　　右周三主凡十一年。  
佛祖歷代通載卷第二十六  
　　宋　雷氏曰(宋朝祖宗真仁英神哲徽及少百六十六。靖康北遷)  
　　⊙(庚申)　太祖玄朗(姓趙。王火德。都于汴。初名光胤。宣祖次子。生于洛陽。雄武端[愨-一+土]識度豁如。周祖以為東西班首。世祖命掌親軍遷殿前都點檢。恭帝命征河東。晚駐陳橋驛。軍情忽變。眾擁立之。正月四日受禪。丙子十月崩于萬歲殿。葬永昌陵。壽五十)改建隆○遼應歷十年。  
　　⊙是年十二月。詔于楊州城下戰地。造寺賜額建隆賜田四頃。命僧道暉主之。初周廢佛寺三萬三百所。毀鎮州大悲像鑄錢。世宗親秉鉞洞其膺。不四年疽潰于膺。帝偕太宗目擊其事。因問神僧麻衣。天下何時定。麻曰。甲子方大定。仍對以三武廢教之禍。帝深然之。及即位屢建佛寺。歲度八千僧(出歐陽外傳疏)  
　　(辛酉)　詔誕圣節。京師及天下命僧。升座祝壽為準。  
　　(壬戌)　詔每年試童行通蓮經七軸者。給祠部牒披剃。  
　　荊高繼沖(字成和融之子。立一年降宋)○南唐李煜立。  
　　(癸亥)　改乾德○慕容延釗伐荊降。封沖武寧軍節度。  
　　(甲子　六一)　詔王全斌等伐蜀。乙丑降于宋。  
　　(丙寅)　東漢繼恩(其父薛釗劉旻愛其賢。以女妻之。生恩。釗卒后。適何氏生元。何氏夫婦卒。承鈞無子。旻以二子命鈞養之。定王鈞薨。恩紹位。九月為侯[栗-木+(革*月)]榮殺之)  
　　繼元(姓何氏。亦承鈞養子。恩之同母弟。郭無為侯[栗-木+(革*月)]榮迎立之。改年廣運。一十三年)  
　　(丁卯)　三月五星聚奎○大教東被九百年矣。  
　　(戊辰)　改開寶○遼景宗諱明記立(更名賢。世宗子。自年保寧。治十五年)  
　　(己巳)　二月十六長春節詔(四海僧上表入殿庭。試三學十余條。全通者賜紫衣。號曰手表僧。宰輔親王監司刺史各薦所知。唯西街所薦。是日入內殿。門下牒謂之簾前師號。仍賜紫衣)  
　　(辛未)　詔成都造金銀字佛經各一藏(初戊辰九月廿七敕兵部侍郎劉熙古監造。是年六月十一日敕再造金字經一藏)  
　　(壬申)　詔雕佛經一藏(計一十三萬板○封南漢銀恩赦侯○又遣陶谷下宋齊丘)  
　　⊙天臺山德韶國師示寂。師處州龍泉陳氏。母夜夢白光觸體。因而有娠。及誕尤多奇異。年十五有梵僧。勉令出家。十七依本州龍歸寺落發。十八納戒于信州開元。后梁開平中游方。詣投子山見大同禪師。發心之始也。次謁龍牙疏山。各有機緣。歷五十四員知識皆不契。后之臨川。謁凈惠益公。一見深器之。師以遍參但隨眾而已。益上堂。僧問。如何是曹源一滴水。益云。是曹源一滴水。師于座側豁然大悟。平生疑滯渙若冰釋。遂以所悟聞于益。益曰。汝向后當為國王師。致祖道光大。吾不如也。自是諸方異唱古今玄鍵。與之決擇不留微跡尋游天臺。觀智者顗禪師遺跡若舊。復與智者同姓。時謂后身焉。初止白沙。吳越忠懿王以國王子刺臺州。向師之名。延請問道。師謂之曰。他日為霸主無忘佛恩。后漢乾祐元年王嗣位。遣使迎之。申弟子禮。有傳天臺教義寂者。屢懇于師曰。智者之教年祀浸遠慮多散落。今新羅國其本甚備。自非和尚慈力。其孰能致之乎。師于是聞于忠懿王。王遣使及赍師書往彼繕寫備足而回。迄今盛行于江南。師于般若開堂說法。十二會語具傳燈。嘗有偈示眾曰。通玄峰頂不是人間。心外無法滿目青山。開寶辛未華頂四峰忽摧聲震若雷。師曰。吾非久矣。明年六月大星殞于峰頂。林木變白。師乃示寂于蓮華峰。參問如常。二十八日集眾言別。跏趺而逝。壽八十二。臘六十五。  
　　(癸酉)　后周恭帝崇訓卒。  
　　⊙汝州風穴禪師示寂。諱延沼。偽唐乾寧三年十二月。生于余杭劉氏。少魁壘有英氣。于書無所不觀。然無經世意。父兄強之仕。一至京師即東歸。從開元寺智恭律師。剃發受具。游講肆。玩法華玄義。修止觀定慧。宿師爭下之。棄去游名山。謁越州鏡清怤禪師。機語不契。北游襄氵間寓止華嚴。時僧守廓者。自南院颙公所來。華嚴升座曰。若是臨濟德山高亭大愚鳥窠船子下兒孫。不用如何若何便請單刀直入。廓出眾便喝。華嚴亦喝。廓又喝。華嚴亦喝。廓禮拜起。指以顧眾曰。這老漢一場敗缺。喝一喝歸眾。穴心奇之。因結為友。遂默悟三玄旨要。嘆曰。臨濟用處如是耶。廓使更見南院。問曰。入門須辯主。端的請師分。南院左拊其膝。穴便喝。院右拊其膝。穴亦喝。院曰。左邊一拍且止。右邊一拍作么生。穴云。瞎。院反取主杖。穴笑云。有枷瞎棒。倒奪打和尚去。南院倚主杖曰。今日被黃面浙子鈍置。穴云。大似持缽不得詐言不饑。院曰。子到此間乎。曰。是何言歟。院曰。好問汝。曰亦不可放過。便禮拜。南院喜賜之坐。問所與游者何人。對曰。襄州與廓侍者同夏。院曰。親見作家。穴于是俯就弟子之列。從容承稟日聞智證。南院曰。汝乘愿力來荷大法。非偶然也。問曰。女聞臨濟將終時語不。曰聞。曰。臨濟云。誰知吾正法眼藏向這瞎驢邊滅卻。渠平生如師子。見即殺人。及其將死何故屈膝妥尾如此。對曰。密付將終全主即滅。又問。三圣如何亦無語乎。曰親承入室之真子。不同門外之游人。院頷之。又問。四種料簡語料簡何法。對曰。凡語不滯凡情即墮圣解。學者大病。先圣哀之為施方便。如楔出楔。曰如何是奪人不奪境。曰新出紅爐金禪子。簉破闇黎鐵面門。又問。如何是奪境不奪人。曰芻草乍分頭腦裂。亂云初綻影猶存。又問。如何是人境俱奪。曰躡足進前須急急。促鞭當鞅莫遲遲。又問。如何是人境俱不奪。曰常憶江南三月里。鷓鴣啼處百花香。又問曰。臨濟有三句。當日有問。如何是第一句。濟云。三要印開朱點窄。未容擬議主賓存。穴隨聲便喝。又曰。如何是第二句。濟云。妙解豈容無著問。漚和爭赴截流機。穴云。未問已前錯。又問曰。如何是第三句。濟曰。但看棚頭弄傀儡。抽牽全藉里頭人。穴云。明破即不堪。于是南院以為可以支臨濟。幸不孤負興化先師所以付托之意。穴依止六年。乃辭去。后唐長興二年至汝水。見草屋數椽依山如逃亡人家。問田父此何所。田父曰。古風穴寺世以律居。僧物故。又歲饑眾棄之而去。余佛像鼓鐘耳。穴云。我居之可乎。田父曰可。穴入留止。日乞村落。夜然松脂。單丁者七年。檀信為新之成叢林。偽晉天福二年。州牧聞其風盡禮致之。上元日開法嗣南院。偽漢乾祐二年。牧移宇郢州。穴又避寇往依之。牧館于郡齋。寇平汝州有宋太師者。施第為寶坊。號新寺。迎穴居焉。法席冠天下。學者自遠而至。升座曰。先師曰。欲得親切莫將問來問會么。問在答處。答在問處。雖然如是。有時問不在答處答不在問處。女若擬議。老僧在女腳跟底。大凡參學眼目。直須臨機大用現前。勿自拘于小節。設使言前薦得。猶為滯殼迷封。句下精通。未免觸途狂見。應是向來依他作解。明昧兩岐與女一切掃卻。直教個個如師子兒吒呀地。對眾證據。哮吼一聲壁立千仞。誰敢正眼。覷覷著著即瞎卻渠眼。又曰。若立一塵。家國興盛。野老顰頞。不立一塵。家國喪亡。野老安貼。于此明得阇黎無分。全是老僧于此不明。老僧即是阇阇黎黎。與老僧無別。亦能悟卻天下人。亦能瞎卻天下人。欲識阇黎么。拊其左膝曰。這里是。欲識老僧么。拊其右膝曰。遮里是。于時莫有善其機者。偽周廣順元年。賜寺名廣惠。二十有二年以宋開寶六年癸酉八月旦。登座說偈曰。道在乘時須濟物。遠方來慕自騰騰他年有叟情相似。日日香煙夜夜燈。至十五日跏趺而化。前一日手書別檀越。閱世七十有八。坐五十有九夏。有得法上首住汝州首山念禪師。  
　　(甲戌)　詔曹彬等征南唐○遼改乾亨。  
　　(乙亥)　曹彬擒南唐主李煜歸。封違命侯。國除。  
　　⊙杭州慧日永明智覺禪師示寂。諱延壽。余杭人。姓王氏。總角之歲歸心佛乘。既冠不茹葷日唯一食。持法華。七行俱下。才六旬悉能誦之。感群羊跪聽。年二十八為華亭鎮將。屬翠巖永明大師。遷止龍冊寺大闡玄化。時吳越文穆王知師慕道。乃從其志放令出家。禮翠巖為師。執勞供眾。都亡身宰。衣不繒縷。食無重味。野蔬衣檽以遣朝夕。尋往天臺天柱峰。九旬習定。有鳥類尺[宴*鳥]。巢于衣褶中。既謁韶國師。一見深器之。密授玄旨。仍謂師曰。汝與元帥有緣。他日大興佛寺。初住明州雪竇山。學侶臻湊。師上堂曰。雪竇這里。迅瀑千尋不停纖粟。奇巖萬仞無立足處。汝等諸人向什么處進步。時有僧問。雪竇一徑如何履踐。師云。步步寒花結。言言徹底冰。建隆元年。忠懿王請住靈隱山新寺。為第一世。明年復請住永明大道場。為第二世。眾盈二千。僧問。如何是永明旨。師曰。更添香著。曰謝。師指示曰。且喜沒交涉。師有偈曰。欲識永明旨。門前一湖水。日照光明生。風來波浪起。居永明十五年。度弟子千七百人。開寶七年入天臺山。度戒萬余人。常與七眾受菩薩戒。夜施鬼神食。朝放諸生類。六時散花行道余力念。法花經一萬三千部。著宗鏡錄一百卷。詩偈賦詠凡千萬言。高麗國王覽師言教。遣使赍書敘弟子禮。奉金縷袈裟紫晶數珠金澡灌等。彼國僧三十六人。親承印記歸國。各化一方。開寶八年乙亥十二月二十六日辰時。焚香告眾跏趺而逝。壽七十二。臘四十二。明年建塔于大慈山焉。宋太宗賜額。曰壽寧禪院云。  
　　⊙天下大元帥吳越國王錢俶。制宗鏡錄序文曰。詳夫域中之教三。正君臣。親父子。厚人倫。儒吾之師也。寂兮寥兮。視聽無得。自微妙升虛無。以止乎乘風馭景。君得之則善建不拔。人得之則延貺無窮。道儒之師也。四諦十二因緣。三明八解脫。時習不忘日修以得。一登果地。永達真常。釋道之宗也。惟此三教并自心修。心鏡錄者。智覺禪師所撰也。總乎百卷。包盡微言。我佛金口所宣。盈乎海藏。蓋亦提攜后學。師之智慧辯才。演暢萬法明了一心。禪際河游惠間云布。數而稱大。莫能盡紀。聊為小序以頌宣行云爾。  
　　⊙宋左朝請郎尚書禮部員外郎護軍楊杰。撰宗鏡錄后序云。諸佛真語以心為宗。眾生信道以宗為鑒。眾生界即諸佛界。因迷而為眾生。諸佛心是眾生心。因悟而成諸佛。心如明鑒萬像歷然。佛與眾生其猶影像。涅槃生死俱是強名。鑒體寂而常照。鑒光照而常寂。心佛眾生三無差別。國初吳越永明智覺壽禪師。證最上乘。了第一義。洞究教典深達禪宗。稟奉律儀廣行利益。因讀楞伽經云。佛語心為宗。乃制斯錄。于無疑中起疑。無問中設問。為不請友真大導師。擲龍宮之寶。均施群生。徹祖門之關。普容來者。舉目而視。有欲皆充。信手而拈。有疾皆愈。蕩滌邪見指歸妙源。所謂舉一心為宗。照萬法為鑒矣。若人以佛為鑒。則知戒定慧為諸善之宗。人天聲聞緣覺菩薩如來。由此而出。一切善類莫不信受。若以眾生為鑒。則知貪嗔癡為諸惡之宗。修羅傍生地獄鬼趣。由此而出。一切惡類莫不畏憚。善惡雖異其宗則同。返鑒其心。則知靈明湛寂廣大融通。無為無住無修無證。無塵可染。無垢可磨。為一切諸法之宗矣。初吳越忠懿王字之秘于教藏。至元豐中。皇弟魏端獻王。鏤板分施名藍。四方學者罕遇其本。元祐六夏。游東都法云道場。始見錢唐新本。尤為精詳。乃吳人徐思恭請法涌禪師。同永樂法真二三耆宿。遍取諸錄。用三乘典籍賢圣教語。校讀成就以廣流布。其益甚博。法涌知予喜閱是錄。因請為序。  
　　⊙(丙子)　太宗炅(初名匡義。宣第三子。初太祖陳橋之變。諫兄令軍不得剽虜。生靈獲安。至道三年三月崩于萬歲殿。葬永熙陵。壽五十九)改太平興國○(詔僧尼復試經科)  
　　○吳越忠懿王錢俶以國賓宋○(是年十一月日有食之既)  
　　⊙(戊寅)　帝制新譯三藏圣教序。賜天竺三藏法師天息災文曰。大矣哉。我佛之教也。化道群迷闡揚宗性。廣博宏辯。英彥莫能究其旨。精微妙說。庸愚豈可度其源。義理幽玄真空莫測。包括萬象譬喻無垠。總法網之紀綱。演無際之正教。拔四生之苦海。譯三藏之秘言。天地變化乎陰陽。日月盈虧乎寒暑。大則說諸善惡。細則比于河沙。含識萬端弗可盡述。若窺像法如影隨形。離六情以長存。歷千劫而可久。須彌內藏于芥子。如來坦蕩于無邊。達磨西來傳法東土。宣揚妙理順從指歸。彼岸菩提愛河生滅。用行于五濁惡趣。拯溺于三業途中。經垂世之無窮。道無私而永泰。雪山貝葉。若銀臺之耀目。歲月煙蘿。起香界之自遠。巍巍罕測杳杳難名。所以道資十圣德被三賢。至道啟乎乾元。眾妙生乎太易。綜繁形類竅鑿昏冥。絕彼是非開茲蒙昧。有西域法師天息災等。常持四忍早悟三空。翻貝葉之真詮。續人天之圣教。芳猷重啟偶運當時。潤五聲于文章。暢四始于風律。堂堂容止穆穆輝華。曠劫而昏墊重明。玄門昭顯。軌范而宏光妙法。凈界騰音。利益有情。俱登覺岸。無所障礙。救諸疲羸。冥昧慈悲。汗漫物表。柔愎貪很。啟迪昏愚。演小乘則聲聞合其儀。論大乘則正覺立其性。含靈悟而蒙福。藏教缺而重興幻化迷途火宅深喻。雖設其教不知者多。善念生而福量潛臻。惡業興而勝緣皆墜。調御四眾積行十方。澍華雨于金輪。護洹河于玉闕。有頂之風不可壞。無際之水不能漂。澄寂湛然。圓明清潔之智慧。性空無染。實相解脫之因緣。可以離煩惱于心田。可以得清涼于宇宙。朕慚非博學釋典微閑。豈堪敘文以示來者。如縻螢爝火不足比于皎日。將微蠡量海。豈能窮于深淵者哉。  
　　(己卯)　北漢降封彭城公○止僧科。  
　　⊙沙門贊寧隨錢王歸明。姓高氏。其先渤海人。唐天祐中。生于吳興之德清金鵝別墅。出家杭之祥符。習南山律著述毗尼。時人謂之律虎。文學日茂聲望日隆。武肅諸王公族咸慕重之。署為兩浙僧統。賜號明義宗文。興國三年。太宗聞其名。召對滋福殿。延問彌日。改賜通惠。詔修大宋高僧傳三十卷。及詔撰三教圣賢事跡一百卷。初補左街講經首座。知西京教門事。咸平初加右街僧錄。又著內典集一百五十卷。外學集四十九卷。內翰王禹稱作文集序。極其贊美云。至道二年示寂。葬龍井塢焉。  
　　⊙(壬午)　舒州柯萼。遇異僧于萬歲山。以杖指松根。使萼钁之。得瑞石篆文。讖圣朝國祚無疆。萼進石于京師。詔藏秘府○他日大士寶志降現禁中。帝親聞緒言。致祭鐘山。賜號道林真覺菩薩○是年詔立譯經傳法院于東京。如唐故事。宰輔為譯經潤文。設官分職西天中印土惹爛陀羅國密林寺天息災與法天施護譯經。帝制前序。詔普度天下童行為僧。不限有司常制。自即位至是。凡度一十七萬余人。  
　　⊙是年五月竄秦王廷美。降涪陵縣公。安置房州。上嘗以傳國意訪之趙普。普曰。太祖已誤。陛下豈容再誤耶。廷美所以得罪。則普為之也。盧多遜在朝握權。常短趙普。普惡之。遂入覲觀變。奏多遜謂陛下萬年之后。當以天下與魏王。魏王當還秦王。陛下不當立太子。俱坐大逆。免死放歸田里。咸以為冤。秦王即太祖少子德芳也。上遂南遷二王。尋殺之。忽一日趙普見空有火一團。一羔羊轉運其上。拜曰。普之罪也。須臾光滅。遂得疾。命方士禱疾。見煙焰中有朱牌金字書云。魏王廷。美士謝曰。普言非其罪也。有答之曰。杜大后遺言。丞相寫誓書。藏之金柜石室。而首發多遜之獄。致主上殺一弟一侄。安可謂之無罪。俄而普薨。  
　　(癸未)　遼圣宗名隆緒。即位改統和。  
　　(甲申)　改雍熙○敕修泗洲塔○(十月詔隱士陳摶賜希夷先生。尋請歸華山)  
　　(乙酉)　二月詔禁增置寺觀。  
　　⊙(丁亥)　益州青城香林院澄遠禪師示寂。師生西川漢州綿竹縣上官氏。法嗣云門偃禪師。初住西川導江縣迎祥寺天王院。時謂水精宮僧問。美味醍醐因甚變成毒藥。曰導江紙。問見色便見心時如何。曰適來什么處去來。問心鏡俱亡時如何。曰開眼坐睡。師復住香林。僧問。北斗里藏身意旨如何。曰月似彎弓少雨多風。問如何是室內一燈。曰三人證龜成鱉。問如何是衲衣下事。曰臘月火燒山。問大眾云集請師施設。曰三不待兩。問如何是學人時中事。曰恰恰如何是玄。曰今日來明日去。問如何是玄中玄。曰長連床上(余如傳燈)  
　　(戊子)　改端拱○(賜西夏李繼俸姓名趙保忠銀夏綏寮密五州使)  
　　(庚寅)　改淳化(詔撰三教圣賢事跡。參政蘇易簡編次。贊寧僧統道士韓德純預焉)  
　　⊙(辛卯)　南安巖尊者示寂。師諱自嚴。生鄭氏。泉州同安人也。年十一棄家。依建興臥像寺僧契緣為童子。十七為大僧。游方至廬陵。謁西峰耆宿云豁。豁乃清涼智明禪師高弟云門嫡孫也。太宗嘗詔至闕。館于北御園舍中。習定久之。懇之還山。公依止五年。密契心法。辭去渡懷仁江。有蛟每為行人害。公為說偈誡之而蛟輒去。過黃楊峽。渴欲飲。會溪涸。公以杖擿之而水得。父老來聚觀。合爪以為神。公遁去。武平黃石巖多蛇虎。公止住而蛇虎可使令。四遠聞之大驚。爭敬事之。民以雨旸男女禱者。隨其欲應念而獲。家畫其像飲食必祭。鄰寺僧死。公不知法當告官。便自焚之。吏追捕。坐庭中問狀。不答索紙作偈曰。云外野僧死。云外野僧燒。二法無差互。菩提路不遙。而字畫險勁如擘窠大篆。吏大怒。以為狂旦慢己。去僧伽黎曝日中。既得釋因以布帽其首。而衣以白服。公根所說法聽者疑信半。因不語者六年。巖寺當輸布而民歲代輸之。公不忍折簡。置布吏中祈免。吏張曄歐陽程者。相顧怒甚。追至問狀。不答。以為妖火所著帽明鮮。又索紙作偈曰。一切慈忍力。皆吾心所生。王官若拘束。佛法不流行。自是時亦語。去游南康槃古山。先是西竺波利尊者經始讖曰。卻后當有白衣菩薩來興此山。公住三年而成叢林。異跡甚著。如本傳所屬。狀以聞。詔佳之。宰相王欽若大參趙安仁已下皆獻詩。公未嘗視。置承塵上而已。淳化辛卯正月初六日。集眾曰。吾此日生。今正是時。遂右脅臥而化。閱世八十有二。坐六十有五夏。謚曰定光圓應禪師。  
　　⊙首山念禪師。萊州人。生狄氏。幼棄家得度于南禪寺。為人簡重有精識。行頭陀行日誦法華。叢林畏敬之。目以為念法華。至風穴隨眾作止。無所參扣。然終疑教外有別傳之法不言也。風穴每念。大仰有讖。臨濟一宗至風而止。懼當之。熟視座下堪任法道。無如念者。一日升座曰。世尊以青蓮目顧迦葉。正當是時。且道個什么。若言不說說。又成埋沒先圣。語未卒念便下去。侍者進曰。念法華無所言而去何也。穴曰。渠會也。明日念與真上座俱詣方丈。穴問真曰。如何是世尊不說說。真曰。鵓鳩樹上鳴。穴云。汝作許多癡福何用。乃顧念曰。如何。師曰。動容揚古路。不墮峭然機。穴謂真曰。何不看渠語。又一日升座顧視大眾。念便下去。穴即歸方丈。自是聲名重諸方。首山在汝州城外荒遠處。而念居之終身焉。登其門者皆叢林精練衲子。念必勘驗之。留者才二十余輩。天下稱法席之冠。必指首山。嘗問僧。不從人薦得的事。試道看。僧便喝。曰好好相借問。惡發作么僧又喝念曰。今日。放過即不可。僧擬議。念喝之。嘗謂眾曰。佛法無多子。只是汝輩自信不及。若能自信。千圣出頭來無柰汝何。何故為向汝面前無開口處。只為汝自信不及向外馳求。所以到這里。假如便是釋迦佛。也與汝三十棒。然雖如是。初機后學。憑個什么道理。且問汝輩。還得與么也未。良久云。若得與么方名了事。嘗作綱宗偈曰。咄哉拙郎君。巧妙無人識。打破鳳林關。穿靴水上立。咄哉巧女兒。攛梭不解織。看他斗雞人。水牛也不識。淳化三年十二月初四日。留僧過歲。作偈曰。吾今年邁六十七。老病相依且過日。今朝記取明年事。明年記著今年日。至次年十二月初四日。升座。辭眾曰。諸子謾波波。過卻幾恒河。觀音指彌勒。文殊不柰何。良久曰。白銀世界金色身。情與無情共一真。明暗盡時都不照。日輪午后示全身。日午后泊然而化。塔于首山。嫡嗣汾陽。昭禪師(余如本傳)  
　　⊙(乙未)　改至道御制秘藏佺等○六月限僧尼額。  
　　(戊戌)　真宗恒(太宗第三子。初名德昌。又改元侃。以軒轅為圣祖。目曰昊天玉皇上帝。追封孔子曰至圣文宣王。壽五十五崩于延慶殿)改年咸平。  
　　⊙帝制繼圣教序。賜天竺三藏朝散大夫試光祿卿明教大師法賢。其辭曰。高明肇分。三辰方乃序其始。厚載初定。萬匯于以發乎端。清濁之體既彰。善惡之源是顯。然后以文物立其教。以正典化其俗。利益之功同歸于理。于是乎像法來于西國。真諦流于中夏。洞貫千古。真實之理無以窮。囊括九圍。玄妙之門莫能究。言乎妄想則五蘊皆空。現乃真容則一毫圓滿。廣大之教豈能繼述者哉。伏睹太宗皇帝法性周圓仁慈普布。化蠻貊則萬邦輻湊。躋烝民于仁壽之鄉。崇教法則四海云從。惠蒼生于富庶之域。見尊經之浩汗。設方便以救沉淪。知法界之恢宏。行精進而攝懈怠。乃擇其邃宇校彼真文。命天竺之高僧。譯貝多之佛語。象管翻成于金字。珠編復置于瑯[王*函]。龍宮之圣藻惟新。鷲嶺之苾芻仰嘆。繇是三乘共貫四諦同圓。盡苦空真正之言。顯秘密研精之義。贊相相乎實相。論空空乎盡空。華嚴之理合軌轍。金仙之教同規矩。朕纘嗣丕構。恭臨寶圖。常翼翼以撫兆民。每兢兢而守先訓。以至釋典猶未精詳源其幽深。曷能探測。有譯經西域僧法賢。奏章懇切致意專勤。以先皇帝大闡真風高傳佛日。興前王之墜典。振覺路之頹綱。欲旌天造之功庸。用廣圣文之述作。請予制序繼圣教焉。自圣考上仙追號罔極。息政事之外。何暇經心。今已禫除。思臻微奧。雖幼承慈訓。柰夙乏通才。焉窮乎法海之津涯。莫造乎空門之閫域。略敷大意以徇輿情。蹄涔不足擬浴日之波。尺棰豈能量昊天之影。聊述短序以紀圣功者焉。  
　　⊙(甲辰)　改景德○東吳僧道源。續開平以來宗師機緣。統集寶林圣胄等傳。為傳燈錄三十卷。詣闕進呈。帝覽之嘉賞。敕翰林楊億等刊正。并撰序頒行天下。  
　　(戊申)　改大中祥符○(六月天書降太山○十月東封)  
　　⊙(己酉)　詔諸路置天慶觀○(先是。楊礪充襄王府記室舍。夢至一大殿上。真人服王者衣冠秉圭南向。前有案置籍錄人姓名。礪見已名居上。因請示休咎。真人指一人曰。此來和天尊。異日為汝主也。礪問之。天尊笑曰此去四十年。汝功成。余名亦顯。礪而志之。及充襄王府記室。參軍追而語諸人曰。吾今見襄王儀貌。即來和天尊也。上即位。后多好神仙道家之術焉)  
　　(癸丑)　遼改開泰。復號大契丹。  
　　(甲寅)　天竺三藏施法護(譯佛吉祥等經二百余卷。參政趙安仁等潤文)  
　　(乙卯)　詔道釋藏經互相毀者刪去。樞密王欽若以化胡經乃古圣遺跡不可削○又詔王欽若。詳定羅天醮儀一十卷。頒行。  
　　(丁巳)　改天禧○禁民棄父母而為僧道。  
　　(己未)　帝于九月大會道釋(于大安殿。凡萬三千余人。先是建齋醮。上親臨。賜以銀藥大錢)  
　　(壬戌)　改乾興。二月上崩○遼改年太平。  
　　⊙杭州孤山智圓法師卒字無外。自號中庸子。或稱潛夫。生錢唐徐氏。父母令入空門。八歲受具。二十一聞奉先源清師傳天臺三觀之旨。問辯凡二年而清歿。遂居西湖孤山學者歸之如市。與處士林和靖為鄰友。王欽若出撫錢唐。慈云遣使邀師同迓之。圓笑謂使者曰。錢唐境上且駐卻一僧。圓早癭瘵疾故又號病夫。講道吟哦未嘗倦。預戒門人曰。吾歿后。毋厚葬以罪我。母建塔以誣我。毋謁有位求銘以虛美我。宜以陶器二合而瘞之。立石志名字年月而已。及亡門人如所戒。斸所居巖以藏之。不屋而壇。時乾興元年二月十七也。壽四十有七。后十五年積雨山頹。門人開視陶器。肉身不壞。爪發俱長。唇微開露齒若珂貝。乃更襲新衣屑眾香散其上而重瘞之。崇寧三年賜謚法惠大師。其所撰述。般若經遺教經疏各二卷。瑞應經不思議法門經無量義經普賢行法經彌陀經等疏。及四十二章經注各一卷。首楞嚴經疏十卷。又撰闡義鈔三卷(釋請觀音疏)索隱記四卷(釋光明句)刊正記(釋觀經疏)表微記一卷(釋光明玄)垂裕記十卷(釋凈名略疏)發源機要記二卷(釋涅槃玄)百非鈔一卷(釋涅槃疏金剛身品百非之義)三德指歸二十卷(譯涅槃疏)顯性錄四卷(釋金[鎧-豆+十])摭華鈔二卷(釋圭峰蘭盆疏)西資鈔一卷(釋自造彌陀疏)詒謀鈔一卷(釋自造心經疏)谷響鈔五卷(釋自造楞嚴疏)折重鈔一卷(釋自造文殊般若疏大論有云折重令輕)正義一卷(釋十不二門)閑居編五十一卷(雜著詩文)皆假道適情為法行化之傍贊云。  
佛祖歷代通載卷第二十七  
　　(癸亥)　仁宗禛(真宗第六子。遺旨即位。上得皇子已晚。始生日夜啼不止。有道人能止啼。召入則曰。莫叫莫叫何似當初莫笑。啼即止。蓋真宗嘗龥上帝祈嗣問群仙。誰當往者。皆不答。獨赤腳大仙一笑。遂降為[司/子]。在宮中好赤腳。其驗也。十三即位劉太后垂簾同聽政。大治四十二年。壽五十四。葬永昭陵)  
　　改天圣元年○行崇天歷。  
　　⊙(甲子　八一)　是年汾陽善昭禪師示寂。生俞氏。太原人也。器識沉邃不緣飾。有大志。于一切文字。不由師訓自然通曉。年十四父母俱喪。孤苦厭世相。薙發受具杖策游方。所至少留。不喜觀覽。或譏其不韻。昭嘆曰。是何言之陋哉。從上先德行腳。正以圣心未通馳求決擇爾。不緣山水也。師歷諸方見老宿七十一人。皆妙得其家風。尤喜論曹洞。石門徹禪師者。蓋其派之魁奇者。昭作五位偈示之曰。五位參尋切要知。纖毫才動即差違。金剛透匣誰能曉。唯有那吒第一機。舉目便令三界靜。振鈴還使九天歸。正中妙挾通回互。擬議鋒铓失卻威。徹拊掌稱善。然終疑臨濟兒孫別有奇處。最后至首山。問百丈卷席意旨如何。曰龍袖拂開全體現。昭曰。師意如何。曰象王行處絕狐蹤。于是大悟言下。拜起而曰。萬古碧潭空界月。再三撈摝始應知。有問者曰。見何道理便爾自肯。曰正是我放身命處。服勤甚久。辭去游湘衡間。長沙太守張公茂宗。以四名剎請昭擇之而居。昭笑一夕遁去。北抵襄氵寓止白馬。太守劉公昌言聞之造謁。以見晚為嘆。時洞山谷隱皆虛席。密議歸昭。太守請擇之。昭以手揶揄曰。我長行粥飯僧。傳佛心宗非細職也。前后八請堅臥不起。淳化四年首山歿。西河道俗千余人協心削牘遣沙門契聰迎請。住持汾州太平寺太子院。昭閉關高枕。聰排闥而入讓之曰。佛法大事。靜退小節。風穴懼應讖。憂宗旨墜滅。幸而有先師。先師已棄世。汝有力荷擔如來大法者。今何時而欲安眠哉昭矍起握聰手曰。非公不聞此語。趨辦嚴吾行矣。既至宴坐一榻足不越閫者三十年。天下道俗慕仰不敢名。同曰汾州。并汾地苦寒。昭罷夜參。有梵僧振錫而至。謂昭曰。會中有大士六人。奈何不說法。言訖升空而去。昭密記以偈曰。胡僧金錫光。請法到汾陽。六人成大器。勸請為敷揚。時楚圓守芝號上首。叢林知名。龍德府尹。李侯與昭有舊。虛承天致之。使三反不赴。使者受罰。復至曰。必欲得師俱往。不然有死而已。昭笑曰。老病業已不出院。借往當先后之何必俱耶。使曰。師諾則先后唯所擇。昭令饌設且俶裝曰。吾先行矣。停箸而化。閱世七十有八。坐六十五夏。  
　　⊙(丙寅)　天圣四年賜天臺教部入藏。天竺寺思悟侍者。焚軀為報國恩。悟錢唐人。初慈云式公欲以智者教卷求入藏。文穆王公將聞之朝。悟曰。非常事也。小子將助之矣。乃繪大悲像咒以誓曰。事集焚軀報國。會公薨。悟誦咒益精。是年得旨克遂初志(式為贊刻石焉)  
　　⊙(丁卯)　大陽禪師。名警玄。祥符中。避國諱易稱警延。江夏張氏子。其先蓋金陵人。仲父為沙門。號智通。住持崇孝。延往依以為師。十九為大僧。聽圓覺了義經。問講者。何名圓覺。曰圓以圓融有漏為義。覺以覺盡無余為義也。延曰。空諸有無何名圓覺。講者嘆曰。是兒齒少而識卓如此。我所有何足以益之。政如以穢食置寶器。其可哉。通知之使令游方。初謁鼎州梁山觀公。問如何是無相道場。觀指壁間觀音像曰。此是吳處士畫。延擬進語。觀急索曰。這個是有相。如何是無相底。于是悟旨于言下。拜起而侍。觀曰。何不道取一句子延曰。道即不辭。恐上紙墨。觀笑曰他日此語上碑去在。延獻偈曰。我昔初機學道迷。萬水千山覓見知。明今辯古終難會直說無心轉更疑。蒙師指出秦時鏡。照見父母未生時。如今覺了何所得。夜放烏雞帶雪飛。觀稱洞上之宗可倚矣。延亦自負。儕輩莫敢攀奉。一時聲價籍甚。觀歿。辭塔出山。至大陽謁堅禪師。堅欣然讓法席使主之。延受之。咸平庚子歲也。示眾曰。廓然去。肯重去。無所得心去。平常心去離彼我心去。然后方可。所以古德道。牽牛向溪東。放不免納官家徭稅。牽牛向溪西。放不免納官家徭稅。不如隨分納些些。渠總不妨。免致勞擾。作么生是隨分納些些底道理。但截斷兩頭有無諸法。凡圣情盡體露真常。事理不二即如如佛。若能如此者。法法無依平等大道萬有不系。隨處轉轆轆地更有何事。延神觀奇偉有威重。日常一食。自以付受之重。足不越限。脅不至席。五十年。年八十。坐六十一夏。嘆無可以繼其法者。以洞上旨訣。寄葉縣省公之子法遠。使為求法器傳續之。天圣五年七月十六日升座辭眾又三日以偈寄侍郎王曙曰。吾年八十五。修因至于此。問我歸何處。頂相終難睹。停筆而化。  
　　⊙(戊辰)　四明延慶法智卒。后于元豐三年冬。其法孫繼忠狀其行。請文于宋清獻公趙抃撰行業碑。其略曰。師名知禮。字約言。金姓。世為明州人。梵相奇偉性恬而器閎。初父母禱佛求息。夢神僧攜一童遺曰。此佛子羅睺羅也。既生以名焉毀齒出家。十五落發受具。二十從本郡寶云通師。傳天臺教觀。始三日。首座謂曰。法界次第若當奉持。禮曰。何謂法界。座曰。大總相法門圓融無礙者是也。曰既圓融無礙。何得有次第耶。座無語。幾一月自講心經。人皆屬聽而驚。謂教法之有賴矣。居三年代通講。銷義益闡所學。出住承天繼遷延慶。道法大熾學徒如林。日本國師遺徒持二十問來詢法要。禮答之咸臻其妙真宗久聞師名。遣中使至寺。命修懺法。厚有賜予。歲大旱。師焉遵式等修光明為禱。而雨大洽。所制指要妙宗二鈔觀音品別行金光明諸記大悲懺儀。行于世。翰林學士楊億駙馬李遵勖。薦以紫衣師號。后于歲旦結光明懺。七日為順寂之期至五日趺坐而逝。實天圣六年正月五日也。享壽六十有九。僧夏五十有四(云云)  
　　⊙(庚午)　長水法師子璇。嘉禾人。初依洪敏師學楞嚴。至動靜之相了然不生有省。聞瑯琊惠覺道重當世。趨至其門。值其上堂致問曰。清凈本然云何忽生山河大地。覺亢聲云。清凈本然云何忽生山河大地。師豁然大悟。覺謂之曰。汝宗不振久矣。宜勵志扶持以報佛恩。師如教。后住長水。眾幾一千。以賢首宗旨述楞嚴經疏十卷。行于世。  
　　(壬申)　改明道　○遼宗真立。號興宗改景福。  
　　⊙天竺慈云法師遵式卒。字知白。葉氏。臺州寧海人。母王氏夢咽明珠而生。稍長不樂隨兄為賈。潛往東掖山出家。年二十往禪林受具。明年習律學于守初。式繼入國清普賢像前。燼一指誓傳天臺之教。雍熙初來謁四明。北面受業。未幾智解秀出。智者諱日。然頂終朝誓力。行四三昧。淳化初。眾請居寶云。講未嘗歇。靈異之跡具于本傳。明道元年十月十八日示疾。不用醫藥。唯說法勉徒十日令請彌陀像以證其終。至夜奄然坐逝。生壽六十九。夏五十。明年仲春四日。徒眾奉遐榻葬于寺東月桂峰下。  
　　(癸酉)　○放度天下三帳僧尼○遼改重熙。  
　　(甲戌)　改景祐○六月詔毀無額寺院。  
　　(丙子)　○詔選五十人童子習梵學。  
　　⊙帝制天圣廣燈錄序。賜護國將軍節度使駙馬都尉李遵勖。其辭曰。唯大雄之闡教也。以清凈為宗。慈悲救世。解煩惱之苦縛。啟方便之化門。安住雪山始階于西域。飛行漠殿遂通于東旦。彼土得道何可勝言。此方承流于是乎在。雖陰魔有以侮伐或示神通。而帝釋常加護持無虧實相。自法眼授記鞠多印心。佛衣不傳。逮六祖而頓悟。牛頭析派。續千燈而罔窮。繇斯慧炬益繁法云滋陰。旁行梵學轉譯華音。扣寂禪關指迷覺路。了達者至乎離念。超登者于以忘筌。為無所不通之明。處不可思議之首。歷代圣帝明王。且有為之信向者矣。我太祖之乘箓也。王法延乎住世。我太宗之握紀也。妙供滿于諸天。真宗皇帝。密契菩提之心。深研善逝之旨。能仁之化一雨普沾。外護之心二纓喜舍。朕嗣景祚子毓群黎。將以驅富壽之民。居常奉調御之本。丕冒基構。雖只席于蘿圖。導引津糧。每欽惟于竺氎。茲乃遵前王之道也。其可忽諸。天圣廣燈錄者。護國將軍節度使駙馬都尉李遵勖之所編次也。遵勖承榮外館受律齋壇。靡恃貴而驕矜。頗澡心于夷曠。竭積順之志素。趨求福之本因。灑六根之情塵。別三乘之歸趣。跡其祖錄廣彼宗風。采開士之迅機。集叢林之雅對。粗裨于理咸屬之篇。嘗貢紺編來聞扆座。且有勤請求錫敘文。朕既嘉乃誠。重違其意。載念薄伽之旨。諒有庇于生靈。近戚之家。又不嬰于我慢。良可嘉。尚因賜之。題豈徒然哉。亦王者溥濟萬物之源也。其錄三十卷。  
　　(丁丑)　時景祐三年四月賜序。秋七月(有星數百西南流至壁東。其光燭地。黑氣長丈余。出畢宿下○冬十二月京師定襄代并忻等州地震。代并壞民廬舍而忻尤甚。壓死萬九千余。人民皆露處。自此或地震裂泉涌火出如黑沙狀連年不止宋史)  
　　(戊寅)　改寶元○元昊是年十二月僭號大夏改年大慶。  
　　(己卯)　秋八月禁以金箔飾佛像。  
　　(庚辰)　康定○西夏入寇。  
　　(辛巳)　慶歷○春二月京師雨藥。  
　　⊙春正月初五。慈明楚圓禪師示寂。出金州清湘李氏。少為書生。年二十二依城南湘山隱靜寺得度。母有賢行。使之游方。公連眉秀目頎然豐碩。然忽繩墨。所至為老宿所呵。以為少叢林。公柴崖而笑曰。龍象蹴踏非驢所堪。嘗槖骨董箱。以竹杖荷之。游襄氵間。與守芝谷泉俱結伴入洛中。聞汾陽道望為天下冠。決志親依。時朝廷方問罪河東。潞澤皆屯重兵。多勸其無行。公不顧渡大河登太行。易服類廝養。竄名火隊中。露眠草宿。至龍州。遂造汾陽。昭公壯之。經二年未許入室。公詣昭揣其志。必罵詬使令者或毀詆諸方。及有所訓皆流俗鄙事。一夕訴曰。自至法席已再夏。不蒙指示。唯增世俗塵勞念。歲月飄忽己事不明。失出家之利。語未卒。昭公熱視罵曰。是惡知識敢裨販我。舉杖逐之。擬伸救。昭公掩其口。公大悟曰。乃知臨濟道出常情。服役七年辭去。依唐明嵩公。及往見大年楊內翰。又見李都尉。問答具本傳。后移住興化。沐浴辭眾跏趺而逝。閱世五十有四。坐夏三十有二。  
　　(癸未)　十一月五星出東方司天監言注中國大安(河北雨赤雪)  
　　⊙(甲申)　○元昊十二月詔冊昊為夏國主。更名囊宵。  
　　(丙戌)　楊岐方會禪師順寂。生冷氏。袁州宜春人也。少警敏滑稽談劇有味。及冠不喜從事筆硯。竄名商稅掌課最。坐不職當罰。宵遁去。游筠州九峰。恍然如昔經行處。眷不忍去。遂落發為大僧。閱經聞法。心融神會。能痛自折節依參老宿。慈明住南原。輔之安樂勤苦。及遷道吾石霜。會自請領監院事。非慈明之意。眾論揵然稱善。挾楮衾入典金谷。時時憃語摩怫慈明。諸方得以為當。慈明飯罷必山行。禪者問道多失所在。會闞其出未遠。即撾鼓集眾。明遽還數曰。少叢林莫而升座。何從得此規繩會徐對曰。汾陽晚參也。何為非規繩乎。慈明無如之何。今叢林三八念誦罷猶參者此其原也。辭之還九峰萍實道俗請住楊岐。時九峰長老勤公不知會。驚曰。會監寺亦能禪乎。會受帖。問答罷乃曰。更有問話者么。試出來相見。楊岐今日性命在汝諸人手里。一任橫拖倒拽。為什么如此。大丈夫兒須是對眾決擇。莫背地里似水底按胡盧相似。當眾勘驗看。有么。若無楊岐失利。下座。勤把住曰。今日且得個同參。曰同參底事作么生。勤曰。楊岐牽犁九峰拽把。曰正當與么時。楊岐在前。九峰在前。勤無語托開曰。將謂同參。元來不是。自是名聞諸方。示眾曰。不見一法是大過患。拈主丈云。穿過釋迦老子鼻孔。作么生道得脫身一句向水不洗水處。道將一句來。良久曰。向道莫行山下路。果聞猿叫斷腸聲。慶歷六年移住潭州云蓋。以臨濟正脈付守端。  
　　(戊子)　文潞公破具州王郎。以不殺而增壽九十三位極人臣之上矣。  
　　⊙言法華者。莫知其所從來。初見之于景德寺七俱胝院。梵相奇古直視不瞬。口吻袞袞不可識。相傳言誦法華經。故以為名。時獨無從。多行市里。褰裳而趨。或舉手書空佇立良久。從屠沽游。飲啖無所擇。道俗咸目為狂僧。丞相呂許公問佛法大意。答曰。本來無一物。一味總成真。僧問。世有佛否。對曰。寺里文殊有。問師凡耶圣耶。舉手曰。我不在此住。至和三年。仁宗始不豫。國嗣未立。天下寒心。諫官范鎮首發大義。乞擇宗室之賢者使攝儲貳以待皇嗣之生。退居藩服。不然典宿衛尹京邑以系天下之望。并州通判司馬光亦以為言。凡三上疏一留中。二行中書。上夜焚香默禱曰。翌日化成殿具齋虔請法華大士。俯臨無卻。清旦上道衣凝立以待。俄馳奏言。法華自右掖門徑趨將至寢殿。侍衛呵止不可。上笑曰。朕請而來也。有頃至。輒升御榻跏趺而坐。受供訖將去。上曰。朕以儲嗣未立。大臣咸以為言。侵尋晚莫嗣息有無。法華其一決之。師索筆引紙連書曰。十三十三。凡數十行。擲筆無他語。皆莫測其意。其后英宗登極。乃濮安懿王第十三子。方驗前言也。嘉祐戊戌十一月二十三日。將化。謂人曰。我從無量劫來。成就逝多國土分身揭化今南歸矣。語畢右脅而寂。  
　　⊙(己丑)　皇祐○九月儂智高亂于廣五年狄青平之○李覯。字泰伯。旴江人。時稱大儒。嘗著潛書力于排佛。明教嵩公。攜所著輔教編謁之辯明。覯方留意讀佛書。乃喟然曰。吾輩議論尚未及一卷般若心經。佛教豈易知耶。心經乃唐太宗詔三藏玄奘所譯。才五十四句。二百六十七字耳。泰伯所言非其自肯。安能爾哉。苑文正公以表薦于帝。嘗就門下除一官。復差充太學說書。未幾是年卒。  
　　⊙浮山法遠禪師遷化。鄭圃田人也。出于王氏。年十九游并州。見三交嵩公求出世法。嵩曰。汝當剃發墮三寶數。乃可授法。遠曰。法有僧俗乎。嵩曰。與其為俗。曷若為僧。僧則能續佛壽命故也。于是斷發受具。謁汾陽昭公。又謁汝海省公。皆受記莂。天禧中游襄漢隋郢。至大陽機語與明安延公相契。延嘆曰。吾老矣。洞上一宗遂竟無人耶。以平生所著直裰皮履示之。遠曰。當為持此衣履。求人付之如何。延許之曰。他日果得人出吾偈。為證偈曰。楊廣山前草。憑君待價焞。異苗蕃茂處。深密固靈根。其尾云。得法者潛眾十年。方可闡揚。遠拜受辭去。依滁之瑯琊覺公。應舒之太平興國寺請說法。為省公之[司/子]。次住姑胥天平。又住浮山。既老退休于會圣巖。遠玉骨插額目光外射。狀如王孫。凜然可畏。初歐陽文忠公。聞遠奇逸造其室。未有以異之。與客棋。遠坐其旁。歐收局。請遠因棋說法。乃鳴鼓升座曰。若論此事如兩家著棋相似。何謂也。敵手知音當機不讓若是綴五饒三。又通一路。始得有一般底。只解閉門作活。不會奪角衡關。硬節與虎口齊彰。局破后徒勞逴斡。所以道。肥邊易得瘦肚難求。思行則往往失粘。心粗而時時頭撞。休夸國手謾說神仙。贏局輸籌即不問。且道黑白未分時一著落在什么處。良久曰。從前十九路。迷悟幾多人。文忠加嘆久之。遠偈語妙密。諸方服其工。作三交嵩公贊曰。黃金打作鋀石筋。白玉碾成象牙梳。千手大悲拈不動。無言童子暗嗟吁。又作明安玄公贊曰。黑狗爛銀蹄。白象昆侖騎。于斯二無礙。木馬火中嘶。歿時已七十余。雅自稱柴石野人(余如本傳)  
　　⊙(庚寅)　皇祐二年正月。詔大覺懷璉禪師住東都凈因。本漳州陳氏子。嗣[泳-永+防]潭澄公。嘗燕坐室中。見金蛇從地而出。須臾隱去。識者贊為吉征。師嘗于廬山圓通掌記室。初仁宗聞圓通訥公名。詔住凈因。訥稱目疾不能奉詔。有旨令舉自代。遂舉師。先是仁廟閱投子語。至僧問如何是露地白牛投子連叱。乃有省制釋典頌十四章。其首篇曰。若問主人公。真寂合太空。三頭并六臂。臘月正春風。尋以賜璉。璉和曰。若問主人公。澄澄類碧空。云雷時鼓動。天地盡和風。既進經乙夜之覽。宣賜龍腦缽。璉謝恩罷捧缽曰。吾法以壞色。以瓦鐵食。此缽非法。遂焚之。中使回奏。皇情大悅。久之奏頌乞歸山曰。六載皇都唱道機。兩曾金殿奉天威。青山隱去欣何得。滿篋唯將御頌歸。上和曰。佛祖明明了上機。上機全得始全威。青山般若如如體。御頌收將什處歸。再進頌謝曰。中使宣傳出禁闈。再令臣住此禪扉。青山未許藏千拙。白發將何補萬機。霄露息輝方湛湛。林泉情味苦依依。堯仁況是如天闊。應任孤云自在飛。至治平中復上疏丐歸山。獻偈曰。千簇云山萬壑流。歸心終老此峰頭。余生愿祝無疆壽。一炷清香滿石樓。英廟付以劄子曰。大覺禪師懷璉受先帝圣眷累錫宸章。屢貢款誠乞歸林下。今從所請。俾遂閑心凡。經過小可庵院隨性住持。或十方禪林不得逼抑堅請璉。攜之東歸鮮。有知者蘇翰林軾知杭州。以書問之曰。承要作宸奎閣碑。謹已撰成。衰朽廢學不知堪上石不。見參寥說。禪師出京日。英廟賜手詔。其略云。任性住持。不知果有不切請錄示全文。欲添入此一節。璉終藏不出。逮委順后。獲于篋笥。其不暴曜若此。  
　　(辛卯)　世尊示滅二千年矣。  
　　⊙(壬辰)　雪竇顯禪師。字隱之。太平興國五年四月八日生于遂州李氏。幼精銳。讀書知要。下筆敏速。然雅志丘壑。父母不能奪。依益州普安院仁銑為師落發受具。出蜀浮沉荊渚間。歷年嘗典賓大陽。與客論趙州宗旨。客曰。法眼禪師嘗邂逅覺鐵觜于金陵。覺趙州侍者也。號稱明眼。問曰。趙州柏樹子因緣記得不。覺曰。先師無此語。莫謗先師好。法眼曰。真獅子窟中來。覺公言無此語。而法眼肯之。其旨安在。顯曰。宗門抑揚那有規轍乎。時有苦行名韓大伯者。貌寒[病-丙+(唚-口)]侍其旁輒匿笑去。客退顯數之曰。我偶客語。爾乃敢。慢笑。笑何事。對曰。笑知客智眼未正擇法不明。顯曰。豈有說乎。對以偈曰。一兔橫身當古道。蒼鷹才見便生擒。后來獵犬無靈性。空向枯樁舊處尋。顯陰異之。結以為友。北游至復州北塔。祚公香林之嫡[司/子]云門之孫也。祚遠皆蜀人。知見高莫能覯其機。顯俊邁。祚愛之。遂留五年。盡得其道。顯與學士曾公會厚善。相值淮南。問顯。何之。曰將造錢唐絕西興登臺雁。曾曰。靈隱天下勝處。珊禪師吾故人。以書薦顯。顯至靈隱。三年陸沈眾中。俄曾公奉使浙西訪顯于靈隱。無識之者。堂僧千余人使吏檢床歷。物色求之。乃至。曾問向所附書。顯袖納之。曰公意勤。然行腳人非督郵也(一曰然行腳人于世無求敢希薦達)曾公大笑。珊公以是奇之。吳中翠峰虛席舉。顯出世開法日顧視大眾曰。若論本分相見。不必高升此座。乃以手指曰。諸人隨山僧手看無量佛土一時現前。各各子細觀瞻。其或涯涘未分。不免拖泥帶水。于是登座。又環顧大眾曰。人天普集。合發明何事豈可互分賓主馳騁問答。便當宗乘去。廣大門風威德自在。輝騰今古把定乾坤。千圣只言自知。五乘莫能建立。所以聲前悟旨。猶迷顧鑒之端。言下知歸。尚昧識情之表。諸人要識真實相為么。但得上無攀仰。下絕己躬。自然常光現前。個個壁立千仞。還辯明得也無。未辯辯取。未明明取。既辯明得。便能截生死流踞佛祖位。妙圓超悟正在此時。堪報不報之恩。以助無為之化。后遷明之雪竇。宗風大振。天下龍蟠鳳逸。衲子爭集。號云門中興。嘗經行植杖。眾衲繞之忽問曰。有問云門。樹凋葉落時如何。曰體露金風。云門答者僧耶。為解說耶。有宗上座曰。待老漢有悟處即說。顯孰視驚曰。非韓大伯乎。曰老漢瞥地也。于是令撾鼓眾集顯曰。今日雪竇宗上座。乃是昔年大陽韓大伯具大知見。晦跡韜光。欲得發揚宗風。幸愿特升此座。宗遂升座。僧問。劍未出匣時如何。曰神光射斗牛。問出匣后如何。曰千兵易得一將難求。僧退。宗乃曰。寶劍未出匣。神光射斗牛。千兵雖易得。一將實難求。便下座。一眾大驚。師敷揚宗旨。妙語遍叢林。皇祐四年六月十日沐浴罷。整衣側臥而化。閱世七十二。坐五十夏。建塔山中。得法上首。天衣義懷禪師。  
　　(甲午)　改至和○封孔愿衍圣公。  
　　⊙華嚴道隆禪師。不知何許人。至和初游京師客景德寺。日縱觀都市。歸嘗二鼓。謹門者呵之不悛。一夕還不得入。臥于門之下。仁宗夢至景德寺門見龍蟠地。驚覺中夜遣中使往視之。乃一僧孰睡已再鼾。撼之驚矍。問名字歸奏。上問。名道隆。乃喜曰。吉征也。明日召至遍殿問宗旨。隆奏對詳允。上大悅。有旨館于大相國燒朱院。王公貴人爭先愿見。隆未盥漱戶外之屨滿矣。上以偈句相酬唱絡繹于道。或入對留宿禁中。禮遇特厚。賜號應制明悟禪師。隆少時事石門徹公。親授洞山旨訣。后謁廣慧璉公。慧方欲剃發。使隆將[柷-口+登]子來。廣慧曰。道者我有[柷-口+登]子詩聽取。詩曰。放下便平隱。后因敘陳在石門所悟公案。慧曰。石門所示如百味珍羞。只是飽人不得。后來有炷香。不欲兩頭三緒為伊燒卻。故為璉之嗣。隆為人寬厚不矜伐。以真慈普敬行心。歿時年八十余。盛暑安坐。七日手足柔和。全身建塔于寺之東(廣如本傳)  
　　(乙未)　○遼洪基道宗立。興宗子也。改年清寧(治四十六年)  
　　(丙申)　嘉祐元年。  
　　⊙五年正月元日。達觀曇穎禪師遷化。生錢唐丘氏。年十三依龍興寺為大僧神情秀特。于書無所不觀。為詞章多出塵語。十八九游京師。時歐陽文忠公在場屋。穎識之游相樂也。初謁大陽明安禪師。問洞上特設偏正君臣。意明何事。安曰。父母未生時事。又問。如何體會。安曰。夜半正明天曉不露。穎罔然棄去。至石門謁聰禪師。理明安之語曰。師意如何。聰曰。大陽不道不是。但口門窄。滿口說未盡。老僧則不與么。穎曰。如何是父母未生事。聰曰。糞墼子。又問。如何是夜半正明天曉不露。聰曰。牡丹叢下睡貓兒。穎愈疑駭日扣之。竟無得益。自奮曰。吾要以死究之。不解終不出山。聰一日見普請。問曰。今日運薪乎。穎曰。然運薪。聰曰云門嘗問。人搬柴柴搬人。如何會。穎不能對。聰因植杖于座笑曰。此事如人學書。點畫可效者工。不者拙。何故如此。未忘法耳。如有法執。故自為斷續。當筆忘手手忘心乃可也。穎于是默契其旨。良久曰。如石頭曰。執事元是迷契理亦非悟。既曰契理。何謂非悟。聰曰女以此句為藥語為病語。穎曰。是藥語。聰呵曰。女乃以病為藥。又可哉。穎曰。事如函得蓋理如箭直鋒。妙寧有加者。而猶以為病。茲實未諭。聰曰。借其妙至走。亦止明事理而已。祖師意旨知識所不能到。矧事理乎。故世尊曰。理障礙正知見。事障能續生死。穎恍如夢覺曰。如何受用。聰曰。語不離窠臼。安能出蓋纏。穎嘆曰。才涉唇吻便落意思。皆是死門終非活路。辭去過京師。寓止駙馬都尉李端愿之園。日夕問道。一時公卿多就見聞其議論。隨機開悟李公問曰。地獄畢竟是有是無。答曰。諸佛向無中說有。眼見空花。太尉向有中覓無。手[搘-日+且]水月。堪笑眼前見牢獄不避。心外見天堂欲生。殊不知忻怖在心善惡成境太尉但了自心。自然無惑。曰心如何了。答曰。善惡都莫思量。又問。不思量后心歸何所。穎曰。且請太尉歸宅。穎東游初住舒州香爐峰。移住潤州因圣太平之隱靜明之雪竇。又遷金山龍游寺。嘉祐四年除夕。遣侍者持書別楊州刁景純學士曰。明旦當行。不暇相見。厚自愛。景純開書乃驚曰。當奈何。復書決別而已。中夜侯吏報。揚州馳書船將及岸。穎欣然遣撾鼓升座。敘出世本末謝裨贊叢林者。勸修勿怠。曰吾化當以賢監寺次補下座讀景純書畢。大眾擁步上方文。穎跏趺揮令各遠立。良久乃化。閱世七十有二。夏五十有三。  
　　(己亥)　○歐陽修宋祁。修唐書成○修又撰五代史七十四卷。將舊唐史所載釋道之事。并皆刪去。惜哉。  
　　(庚子)　○六月丞相曾公亮進新修唐書二百五十卷。  
　　⊙天衣義懷禪師。生陳氏。溫州樂清人。世以漁為業。母夢星隕于屋除而光照戶。遂娠。及生尤多奇。兒稚坐父船尾。漁得魚付懷。懷不忍串之。私投江中。父怒笞詬。甘甜之(不以介意。長游京師。依景德寺試經得度)時有言法華者。不測人也。行市中拊懷背曰臨濟德山去。初謁金鑾善禪師不契。后謁葉縣省公。又不契東游洞庭翠峰。懷當營炊自汲澗折檐悟旨。顯公印可以為奇。辭去久無耗。有僧自淮上來曰。懷出世鐵佛矣。顯使誦提唱之語。譬如雁過長空影沈寒水。雁無遺蹤之意水無留影之心。顯激賞以為類己。先使慰撫之。乃敢通門人之禮。諸方服其精識。自鐵佛至天衣。五遷法席。皆荒涼處。懷至必幻出樓觀。晚以疾居池州杉山庵。弟子智才住杭之佛日。迎歸家侍劑藥。才如姑胥未還。懷促其歸至門。而懷已別眾。才問。卯塔已畢。如何是畢竟事懷堅拳示之。遂倒臥推枕而化。世壽七十二坐四十六夏。葬佛日山。崇寧中敕謚振宗大師。  
　　⊙(癸辰)　三月廿八日帝崩○歐陽文忠公昔官洛中。一日游嵩山。卻去仆吏放意而往。至一山寺。入門修竹滿軒。公休于殿陛。旁有老僧。閱經自若。與語不甚愿答。公心異之。曰道人住山久如。曰甚久也。又問。誦何經。曰法華經。公曰。古之高僧臨生死之際。類皆談笑脫去。何道致之耶。對曰。定慧力耳。又問。今乃寂寥無有何哉。老僧笑曰。古之人念念在定慧。臨終安得亂。今之人念念在散亂。臨終安得定。文忠大驚。不自知膝之屈也。謝希深嘗作文記其事。林間。  
　　⊙比京天缽寺重元禪師。出青州千乘縣孫氏。法嗣天衣。文潞公彥博出相鎮魏府。請住本寺。是夏別公示寂。茶毗煙到成舍利。公執瓶禱之。煙入。舍利填瓶。公乃竭志內典焉。  
　　⊙(甲辰)　改治平。英宗署(太祖孫濮安懿王名讓之子。初名宗實。仁宗無子。立為皇子。賜名曙。韓琦司馬光定策立之。三十三歲即位。三十七歲崩在位四年)  
　　⊙云峰文悅禪師南昌人。生于徐氏。七歲剃發于龍興寺。短小粹美。有精識。年十九策杖游江淮。至筠州大愚。見屋老僧殘荒涼如傳舍。芝自提笠。日走市井。暮歸閉關。高枕悅無留意焉。欲裝包發去。將行而雨雨止。芝升座。曰大家相聚吃莖虀。喚作一莖虀入地獄如箭射。下座。無他語。悅大駭。夜造丈室。芝曰。來何所求。曰求佛心法。芝曰。法輪不轉食輪先轉。后生趁有色力。何不為眾乞食。我忍饑不暇。暇為女說法乎。悅不違。即請行。及還移住西山翠巖。悅又往依之。夜詣丈室。芝曰。又欲求佛心法乎。女不念乍住屋壁疏漏。又寒雪。我日夜望女來為眾營炭。我忍寒不能。能為女說法乎。悅又不敢違。入城化炭還。時維那缺。悅夜造丈室。芝曰。佛法不怕爛卻堂司一職今以煩女。悅不得語而出。明日鳴犍椎堅請。悅有難色。拜起欲棄去。業已勤勞久因中止。然恨芝不去心。地坐后架。架下東破桶。盆自架而墮。忽開悟。頓見芝從前用處。走搭伽梨上寢堂。芝迎笑曰。維那且喜大事了畢。悅再拜汗下。不及吐一詞而去。服勤八年而芝歿。東游三吳。所至叢林改觀。雪竇顯禪師尤敬畏之。每集眾茶橫。設特榻示禮異之。南昌移文請住翠峰。又遷云峰嘉祐七年七月八日升座。辭眾說偈曰。住世六十六年。為僧五十九夏。禪流若問旨歸。鼻孔大頭向下。遂泊然而化。阇維得五色舍利。塔于禹溪之北(余如傳燈)  
　　(丙午)　(三月彗現西方。庚申晨見于室。本大如月。長七尺許。丁巳昏見于昴。如太白。長丈有五尺。壬午孛于畢。如月。至五日。沒次年正月上崩于福寧殿矣)  
　　⊙(丁未)　詔民間私造寺院屋宇及三十間者。可賜額曰壽圣悉存之。  
　　大教東被一千年矣。  
佛祖歷代通載卷第二十八  
　　⊙(戊申)　神宗頊(母曰宣仁圣烈皇后。高氏曹太后之甥也。幼與英宗同鞠后所。后為英宗配。生帝。自穎王為太子尋即位。三十八歲崩于福寧殿。葬永裕陵)改年熙寧(是年地動非常)遼國咸雍四年(是年金主阿骨打生)  
　　知諫院錢公輔言。遇歲饑。河決粥祠部以濟急。從之。  
　　⊙(辛亥)　是年三月十六日。圓通居訥禪師卒。字中敏。出于蹇氏。梓州中江人。少而英特。詩書過目成誦。年十一依漢州什邡竹林寺元昉。十七試法華得度。受具于穎真律師。以講學冠兩川。耆年多下之。會有禪者自南方還。稱祖道被天下。馬大師什邡人。應般若多羅讖蜀之豪俊以經論聞者如亮公。而亮棄徒隱西山。如鑒公而鑒焚疏鈔稱滴水莫敵巨海。訥憮然良久曰。汝知之乎。曰我不能知。子欲知之。何惜一往。訥于是出蜀。后游廬山得法于榮禪師。南康守程師孟請住歸宗。又遷圓通。仁宗皇帝聞其名。皇祐初。詔住京之凈因。訥稱目疾不能奉詔。有旨令舉自代。遂舉僧懷璉。禪學精深居某之右。于是璉應詔。引對問佛法大意。稱旨。天下賢訥知人。既老休居于寶積巖。無疾而化。世壽六十有二。坐四十有五夏。  
　　⊙(壬子)　明教契嵩禪師。字仲靈。藤州鐔津李氏子也。七歲出家。既受具。嘗戴觀音像誦其名號。一日十萬聲。經傳雜書靡不博究。得法洞山聰公。明道間從豫章西山歐陽氏昉借其家藏之書。讀于奉圣院。遂以佛五戒十善通儒之五常。著為原教篇。是時歐陽文忠公慕韓昌黎排佛。旴江李泰伯亦其流。嵩乃攜所業三謁泰伯。以儒釋吻合。且杭其說。李愛其文之高理之勝。因致書譽嵩于歐陽。既而居杭之靈隱。撰正宗記定祖圖。赍往京師。經開封府。投狀府尹王公素仲儀。以劄子進之曰。臣今有杭州靈隱寺僧契嵩。經臣陳狀稱。禪門傳法祖宗未甚分明。教門淺學各執傳記。古今多有爭競。故討論大藏備得禪門祖宗本末。因刪繁撮要撰成傳法正宗記一十二卷并畫祖圖一面。以正傳記謬誤。兼著輔教篇。印本一部三卷。上陛下書一封。并不干求恩澤。乞臣繳進。臣于釋教粗曾留心。觀其筆削注述。故非臆論。頗亦精致。陛下萬機之暇。深得法樂。愿賜圣覽。如有可采乞降中書看詳。特與編入大藏目錄。取進止。仁廟覽其書可其奏。敕送中書。丞相韓魏公。參政歐陽文忠公。相與觀嘆。探經考證既無訛謬。于是朝廷旌以明教大師。賜書入藏。中書劄子有曰。權知開封府王索奏。杭州靈隱寺僧契嵩。撰成傳法正宗記并輔教編三卷。宜令傳法院于藏經收附。傳法院準此。由是名振海內。已而東還。屬蔡公襄為守延置佛日山。居數年退老于靈隱永安精舍熙寧五年示寂。阇維六根不壞者三。曰眼。曰舌。曰童真。與頂骨數珠為五。舍利紅白晶潔狀如大菽。葬于永安之左。  
　　⊙白云守端禪師示寂。生衡之葛氏。幼工翰墨。不喜處俗。依茶陵郁山主剃發。年二十余參颙禪師。颙沒楊岐會公嗣居焉。一見端奇之。每與語終夕。一日忽問上人受業師。端曰。茶陵郁和上。曰吾聞其過溪有省作偈甚奇。能記不。端即誦曰。我有明珠一顆。久被塵勞羈鎖。今朝塵盡光生。照見山河萬朵。會大笑起去。端愕視左右。通夕不寐。明日求入室咨諭其事。時方歲旦。會曰。汝見昨日昨夜狐者么。端曰見。會曰。汝一籌不及渠。端又大駭曰。何謂也。會曰。渠愛人笑。汝怕人笑。端于言下大悟。辭去游廬山。圓通訥公見之自以為不及。舉住江州承天。又讓席以居之。而自處東堂。端時年二十八。自以前輩讓善叢林責己甚重。故敬嚴臨眾以公滅私。于是宗風大振。未幾訥公厭閑寂郡守至。自陳客情。太守惻然目端端笑唯唯而已。明日升座。曰昔法眼有偈曰。難難難是遣情難。凈盡圓明一顆寒。方便遣情猶不是。更除方便太無端。大眾且道。情作么生遣。喝一喝下座負包去。一眾大驚挽之。不可遂渡江。夏于五祖之閑房。舒州小剎號法華。住持者如籠中鳥不忘飛去。舒守聞端高風。欲以觀其人。移文請居之。端欣然杖策來。衲子至無所容。士大夫賢之。及遷白云。海會升座。顛視眾曰。鼓聲未擊已前。山僧未登座之際。好個古佛樣子。若人向此薦得。可謂古釋迦不前。今彌勒不后。更聽三寸舌頭帶出來虛。早已參差。須有辨參差眼方救得完全。乃曰。更與汝老婆。開口時。末上一句正道著。舉步時。末上一步正踏著。為什么鼻孔不正。為尋常見鼻孔頑了。所以不肯放心。今日勸諸人發卻去。良久曰。一便下座。其門風悄拔類此。  
　　(癸丑)　詔同天節日普度僧尼。  
　　⊙法師惠辯。字訥翁。華亭傅氏。號海月。受業普照。初游學天竺明智一見奇之。即盡心學教觀。智將老。命居第一座。以代講。后八年明智。韶公俾繼主席。翰林沈遘治杭任威。見者多惶懼失據。辯從容如平生。遘異之。任以都僧正。東坡時為通守。作序以贈之曰。錢唐佛僧之盛。蓋甲天下。道德才智之士與妄庸巧偽之人。雜處其間。號為難齊。故僧正副之外。別補都僧正一員。簿書案牒奔走將迎之勞。專責副正以下。而都師總領要略。實以解行表眾而已。師既蒞職。凡管內寺院虛席者。即涓日會諸剎及座下英俊。開問義科場。設棘圍糊名考校。十問五中者為中選。不及三者為降等。然后隨院等差以次補名。由是諸山仰之。咸以為則。講授二十五年。學者當及千人。晚年倦于勤。歸隱草堂。熙寧六年七月十七日。旦起盥濯。告眾就別。合掌跏趺而化。初辨遺言。須東坡至方闔龕。四日坡至。見跏趺如生。其頂尚溫。坡盡敬而去。  
　　(丁巳)　荊國公王安石。奏施金陵舊第為寺。請真凈克文住持。賜額曰保寧。  
　　(戊午)　改元豐。  
　　(庚申)　慈圣光獻太后。是歲二月崩。會京城千座法師于慶壽殿齋。例賜椹服師名○制革相國寺六十四院。為二禪八律。詔宗本禪師住惠林。引對于延和殿問法。  
　　⊙(辛酉)　吉州慶閑禪師示寂。出卓氏福州人也。法嗣南禪師。茶毗煙至舍利遍布四十余里。蘇子由為銘。  
　　(癸亥)　京城創法云寺成。  
　　⊙舒州投子。名義青。本青社人。李氏子也。七齡穎異。去妙相寺出家。十五試法華得度。為大僧。其師使習百法論。嘆曰。三祇途遠。自困何益哉。入洛中聽華嚴五年。反觀文字一切如肉受串。處處同其義味。嘗講至于法慧菩薩偈曰。即心自性。忽猛省曰。法離文字。寧可講乎。即棄去游方至浮山。時圓鑒遠公。退席居會圣巖。夢得俊鷹畜之。既覺而青適至。遠以為吉征。加意延禮之。留止三年。遠問外道問佛。不問有言不問無言時如何。世尊默然。汝如何會。青擬進語。遠驀以手掩其口。于是青開悟拜記。遠曰。汝妙悟玄微耶。對曰。設有妙悟也須吐卻。時有資侍者在旁曰。青華嚴今日如病得汗。青回顧曰合取狗口。汝更忉忉我即便嘔。服勤又三年。浮山以大陽皮履布裰付之曰。代吾續洞上之風。吾住世非久。善自護持。母留此間。青遂辭出山。閱大藏于廬山惠日寺。熙寧六年還龍舒。道俗請住白云山海會寺。計其得法之歲。至此適幾十年。又八年移投子山。道望日遠。禪者日增。異苗蕃茂果符前讖。青平生不畜長物。弊衲楮衾而已。初開山慈濟有記曰。吾塔若紅。是吾再來。邦人偶修飾其塔。作瑪瑙色。未幾而青領院事。山中素無水。眾每以為病。忽有泉出山石間。甘涼清潔。郡守賀公名為再來泉。元豐六年四月末示微疾。以書辭郡官諸檀越。五月四日灌沐升座別眾罷。寫偈曰。兩處住山。無可助道。珍重諸人。不須尋討。遂泊然而化。阇維收靈骨舍利。塔于寺之西北三峰庵之后。閱世五十有二。坐夏三十有七。無為子楊杰為贊其像曰。一只履兩牛皮。金鳥啼處木雞飛。半夜賣油翁發笑。白頭生得黑頭兒。有得法上首一。名道楷禪師。  
　　⊙(甲子)　司馬光表進所編書。賜名資治通鑒。帝親制序。授資政殿學士。嘗作秀水真如華嚴法堂記曰。壬辰歲夏四月。僧清辨踵門來告曰。清辨秀州真如草堂僧也。真如故有講堂。痹狹不足以庥學者。清辨與同術惠宗治而新之。今高顯矣。愿得子之文。刻諸石以諗來者。光謝曰。光文不足以辱石刻。加平生不習佛書。不知所以云者。師其請諸他人。曰清辨所不敢請也。故維子之歸。而子又何辭。光固辭不獲。乃言曰。師之為是堂也。其志何如。曰清辨之為是堂也。屬堂中之人而告之曰。二三子茍能究明吾佛之書。或不能則將取于四方之能者。皆伏謝不能。然后相率抵精嚴寺迎沙門道歡而師之。又屬其徒而告之曰。凡我二三子。肇自今以及于后。相與協力同志。堂圮則扶之。師缺則補之以至于金石可弊山淵可平。而講肄之聲不可絕也。光曰。師之志則美矣。抑光雖不習佛書。亦嘗剽聞佛之為人矣。夫佛蓋西域之賢者。其為人也。清儉而寡欲。慈惠而愛物。故服弊補之衣。食蔬糲之食。巖居野處斥妻屏子。所以自奉甚約而憚于煩人也。雖草木蟲魚。不敢妄殺。蓋欲與物并生而不相害也。凡此之道皆以涓潔其身。不為物累。蓋中國於陵子仲焦先之徒近之矣。圣人之德周。賢者之德遍。周者無不覆。而末流之人猶未免棄本而背原。況其偏者乎。故后世之為佛書者。日遠而日訛。莫不侈大其師之言而附益之。以淫怪誣罔之辭。以駭俗人而取世資厚。自豐殖不知厭極。故一衣之費或百金。不若綺紈之為愈也。一飯之直或萬錢。不若膾炙之為省也。高堂鉅室以自奉養。佛之志豈如是哉。天下事佛者莫不然。而吳人為甚。師之為是堂。將以明佛之道也。是必深思于本原而勿放蕩于末流。則斯堂為益也。豈其細哉。  
　　⊙金國李屏山曰。蘇軾作司馬光墓志云。公不喜佛曰。其精微大抵不出于吾書。其誕吾不信。嗟乎聰明之障人如此其甚耶。同則以為出于吾書。異則以為誕而不信。適足以自障其聰惠而已。圣人之道。其相通也。如有關龠。其相合也。如有符璽。相距數千里。如處一室。相繼數萬世。如在一席。故孔子曰。西方有圣人焉。莊子曰。萬世之后一遇大圣而知其解者。是旦暮遇之也。其精微處安得不同。列子曰。古者神圣之人。先會鬼神魑魅。次達八方人民。末聚禽獸蟲蛾。備知萬物情態。悉解異類音聲。其所教訓無遺逸焉。何誕之有。孔子游方之內。故六合之外存而不論。鄒衍列御寇莊周方外之士。已無所不談矣。顧不如佛書之縷縷也。以非耳目所及。光不敢信。既非耳目所及。吾敢不信耶。郭璞日者也。十年于晉室。若合符券。疑吾佛不能記百萬之多劫耶。左慈術士也。變形于魏都。皆同物色。疑吾佛不能示千百億之化身耶。長房壺中之游。人信之矣。不信維摩丈室容三萬座與納須彌于芥子中之說乎。邯鄲枕上之夢。人信之矣。不信多寶佛塔住五千劫耶。度僧祇如彈頃指之說乎。若俱不信。不知光亦嘗有夢否。瞑于一床栩栩少時也。山川聚落森然可狀。人物器皿何所不有。俯仰酬酢于其間。自成一世。此特凡夫第六分離識之所影現者耳。其力如是。況以如來大圓鏡智菩薩之幻三昧乎。學者當自消息之。毋虛名所劫持也。  
　　⊙(乙丑)　程顥明道先生門人謚也。神宗素聞其名數召見。一日因與安石論事不合。安石曰。公之學如上壁。言難行也。顥曰。參政之學如捉風。李定劾其新法之初首為異論。罷歸故官。又坐獄逸囚。責監汝州。上即位召為宗正。未行而卒。顥與弟頤論學汝南周敦。遂厭科舉之習。慨然有求道之志。謂孟軻沒而圣學不傳。以興起斯文為己任。其言曰。道之不明。異端害之也。昔之害近而易知。今之害深而難辨。昔之惑人也。乘其迷暗。今之惑人也。因其高明。自謂窮神知化。而不足以開物成務。名為無不周遍。而其實則外于倫理。雖云窮深極微。而不可以入堯舜之道。天下之學者非淺陋固滯。則必入于此。自道之不明也。邪誕妖異之說競起。涂生民之耳目。溺天下于污濁。高才明智膠于見聞。醉生夢死不自覺也。是皆正路之蓁蕪。圣門之蔽塞。辟之可以入道。其教人自致知至于知止。誠意至于平天下。灑掃應對至于窮理盡性。循循有序。病世之學者舍近而趨遠。處下而窺高。所以輕自大而卒無得也○金國李屏山居士辨曰。  
　　⊙程顥論學于周敦頤曰。道之不明。異端害人也。古之害近而易知。今之害深而難辨。昔之惑人也。乘其迷暗。令之惑人也。因其高明。自謂之窮神知化。而不足以開物成務。名為無不周遍。而其實乖于倫理。雖云窮深極微。而不可以入堯舜之道。天下之學者非淺陋固滯。則必入于此。悲夫。諸儒排佛老之言。無如此說之深且痛也。吾讀周易知異端之不足怪。讀莊子知異端之皆可喜。讀維摩經知其非異端也。讀華嚴經始知無異端也。周易曰。夫道并行而不相悖。或處或出或默或語。殊涂而同歸。一致而百慮。雖有異端何足怪耶。莊子曰。不見天地之全。古之人大體道術。為天下裂。如耳目鼻口之不相通。楂梨橘柚之不同味。雖不足以用天下。可為天下用。恢詭譎怪道通為一。是異端皆可喜者。維摩經曰。諸邪見外道皆吾侍者。六地菩薩乃作魔。謗于佛毀于法。不入眾數。隨六師墮。乃可取食。然無異端也。華嚴經曰。入法界品。諸善知識。阿僧祇數皆于無量劫行菩薩道。國王長者居士僧尼婦人童女外道鬼神船師醫卜與粥香者。無非法門。略見五十三種。無厭足王之殘忍。婆須密女之淫蕩。勝熱仙人之刻苦。聚沙童子之嬉劇。大天之怪異。主夜之幽陰。皆有大解脫門。此法界中無復有異端事。道無古今。害豈有深淺哉。但恐迷暗者未必迷暗。高明者自謂高明耳。嘗試論之。三圣人者同出于周。如日月星辰之合于扶桑之上。如江河淮漢之匯于尾閭之淵。非偶然也。其心則同。其跡則異。其道則一。其教則三。孔子游方之內。其防民也。深恐其眩于太高之說。則蕩而無所歸。故約之以名教。老子游方之外。其導世也。切恐其昧于至微之辭。則塞而無所入。故示之以真理。不無有少齟齬者。此其徒之所以支離而不合也。吾佛之書既東。則不如此。大包天地而有余。細入秋毫而無間。假諸夢語戲此幻人。五戒十善。開人天道于鹿苑之中。四禪八定。建聲聞乘于鷲峰之下。六度萬行。種菩薩之因。三身四智。結如來之果。登正覺于一剎那間。度有情于阿僧祇劫。豎窮三界橫遍十方。轉法輪于彈指頃。出經卷于微塵中。律儀細細八萬四阡。妙覺重重單復十二。陰補禮經。素王之所未制。徑開道學。玄圣之所難言。教之大行誰不受賜。如游魚之于大海出沒其中。如飛鳥之于太虛縱橫皆是。薰習肌骨如檐卜香。灌注肝腸如甘露漿。翰墨文章。亦游戲三昧。道冠儒履。皆菩薩道場。諸君之聰慧辨才。亦必有所從來。特以他生之事而忘之耳。況程氏之學出于佛書。何用故謗傷哉。又字字以誠教人。而自出此語。將以欺人則愚。將以自欺則狂。惜哉。窮性理之說。既至于此而胸中猶有此物。真病至于膏肓者也。夫吁。  
　　⊙(丙寅)　哲宗煦(神宗第六子。初為延安郡王。神宗大漸。立為太子。嘗羸疾。惡臣下仰視者。轉殺之。非仁君也。十歲即位。太后高氏臨朝。九年后歸政。二十五歲崩。葬永泰陵。在位十五年)改年元祐。  
　　遼咸雍二十二年。  
　　⊙無盡張商英。以序送羽士蹇拱辰字翊之往參廬山照覺總禪師。其文曰。成都道士蹇翊之來言于予曰。吾鄉羽衣之族。世相與為婚姻。娶妻生子與流俗無異。拱辰因觀道藏神仙傳記。翻然覺悟。當吾血氣剛強視聽聰明。喔咿哇鳴順吾耳。青黃赤白炫吾目。甘脆膏腴爽吾口。馨香馥烈適吾鼻。滑澤纖柔佚吾體。歡忻動蕩感吾意。此六寇者。乘吾瞀亂。晝夜與吾相親。而未嘗相釋也。一旦吾之形耗而羸。氣耗而衰。精耗而萎。神耗而疲。八風寒暑之所薄。百邪鬼崇之所欺。陰魄欲沈。陽魂欲飛。則六寇者曾莫吾代。而天下之至苦。吾獨當之。房闥之戀莫如婦。血肉之恩莫如女。拱辰于是悉囊中之所有。與之而謝去。紿以他事。出游百里。遂泛涪江下濮水。歷縉云出涂山。訪岑公之洞府。瞻神女之祠觀。而達于渚宮也。將泛九江入廬山。結茅于錦繡之谷。長嘯于香爐之頂。撫陶石以遙想。揖遠溪以濯足。蓋吾之術。以性為基。以命為依。始乎有作終乎無為。竊聞先生究離微之旨。窮心跡之歸。奏無弦之曲。駕鐵牛之機。故不遠而來見先生也。當試為余言之。余曰壯哉子之志乎。難行能行。難棄能棄。吾弗及子矣。余適有口疾。不能答子。吾有方外之侶曰常總。居于東林。必能決子之疑。請將吾之說而往問焉。  
　　(丁卯)　詔革大洪山靈峰寺為禪院。  
　　⊙僧統義天。王氏。高麗國文宗仁孝王第四子。辭榮出家。封祐世僧統。元祐初入中國問道。義天上表乞傳賢首教。敕兩街舉可授法者。以東京覺嚴誠禪師對。誠舉錢唐惠因凈源以自代。乃敕主客楊杰。送至惠因受法。諸剎迎餞。如行人禮。初至京師。朝畢敕禮部蘇軾館伴。謁圓照本禪師。示以宗旨。至金山。佛印坐納其禮。楊杰驚問。印曰。義天異域僧耳。若屈道徇俗諸方先失一只眼。何以示華夏師法乎。朝廷聞之以為知體。至惠因持華嚴疏鈔咨決所疑。閱歲而畢。于是華嚴一宗文義逸而復傳。及見天竺慈辨。請問天臺教觀之道。后游佛隴禮智者塔。誓曰。已傳慈辨教觀。歸國敷揚。愿賜冥護。又見靈芝大智。為說戒法。請傳所著文還國。及施金書華嚴三譯于惠因(今俗稱高麗寺)建閣藏之。  
　　⊙(戊辰)　杭州晉水法師凈源。十一月示寂。晉江楊氏。受華嚴于五臺承遷。遷嘗注金師子章。學合論于橫海明覃。南還聽楞嚴圓覺起信于長水。四方宿學推為義龍。因省親于泉。請主清涼。復游吳住報恩觀音。杭守沈文通置賢首院于祥符。以延之。復主青鎮密印寶閣華亭普照善住。高麗僧統義天。杭海問道。申弟子禮。初華嚴一宗疏鈔久矣散墜。因義天持至咨決。逸而復得。左丞蒲宗孟撫杭。愍其苦志。奏以惠因易禪為教。命公主之。義天還國以金書華嚴三譯本一百八十卷。以遺師。為主上祝壽(晉嚴觀一法師同譯六十卷唐實叉難陀譯八十卷唐烏茶進本澄觀法師譯四十卷)師乃建大閣以奉安之。時稱師為中興教主。以此寺奉金書經故。俗稱高麗寺。塔舍利于寺西北。壽七十八。先世泉之晉水人。故學者以晉水稱之實元祐三年也。  
　　⊙蔣山贊元禪師。字萬宗。婺州義烏人。雙林傅大士遠孫也。三歲出家。七歲為大僧性重遲閑靖寡言。視之如鄙樸人。然于傳記無所不窺。吐為詞語多絕塵之韻。特罕作耳。年十五游方。至石霜謁慈明昉舂破薪。泯泯混十年。明移南岳。又與俱。及沒葬骨于石霜。植種八年乃去。兄事蔣山心公。心沒以元繼其席。舒王初丁太夫人憂。讀經山中。與元游如昆仲問祖師意旨。元不答。王益扣之。元曰。公般若有障三有近道之質。一兩生來恐純熟。王曰。愿聞其說。元曰。受氣剛大世緣深。以剛大氣遭深世緣。必以身任天下之重。懷經濟之志用舍不能必。則心未平。以未平之心持經世之志。何時能一念萬年哉。又多怒而學問尚理。于道為所知愚。此其三也。特視名利如脫發。甘澹泊如頭陀。此為近道。且當以教乘滋茂之可也。王再拜受教。自熙寧之初。王入對。遂大用至真拜貴震天下。無月無耗元未嘗發視。客來無貴賤寒溫外無別語。即斂目如入定。客即去。嘗饌僧。俄報火廚庫且以潮音堂。眾吐飯蒼黃蜂窘蟻鬧。而元啜啖自若。高視屋梁食畢無所問。又嘗出郭。有狂人入寺手刃一僧即自殺。尸相枕。左右走報交武于道。自白下門群從而歸。元過尸處未嘗視。登寢室危坐。聽事者側立。冀元有以處之。而斂目如平日。于是稍稍隱去。卒不問。元祐初曰吾欲還東吳。促辦嚴。  
　　⊙(己巳)　俄化。王哭之慟塔于蔣山。蘇老泉嘗作彭州圓覺院記。其文曰。人之居乎此也。必有樂乎此也。居斯樂不樂不居也。居而不樂。不樂而不去。為自欺。且為欺天。蓋君子恥食其食而無其功。恥服其服而不知其事。故居而不樂。吾有吐食脫服以逃天下之譏而已年。天之卑我以形。而使我以心馭也。今日欲適秦。明日欲適越。天下誰我御。故居而不樂。不樂而不去。是其心且不能馭其形。而況能以馭他人哉。自唐以來。天下士大夫。爭以排釋老為言。故其徒之欲求知于吾士大夫之間者。往往自叛其師以求容于吾。而吾士大夫。又喜其來而接之。禮靈徹文暢之徒。飲酒食肉以自絕于其教。嗚呼歸爾父母。復爾室家。而后吾許爾以叛爾師。父子之不歸。室家之不復。而師之叛。是不可以一日立于天下。傳曰。人臣無外交。故季布之忠于楚也。雖不如蕭韓之先覺。而比丁公之貳則為愈。予在京師。彭州僧保聰來求識予甚勤。及至蜀聞其自京師歸。布衣蔬食以為其徒先。凡若干年。而所居圓覺院大治。一日為予道其先師平潤事與其院之所以得名者請予為記。予佳聰之不以叛其師悅予也。故為之記曰。彭州龍興寺僧平潤。講圓覺經有奇。因以名院。院始弊不葺。潤之來始得隙地。以作堂宇。凡更二僧而至于保聰。又合其鄰之僧屋若干于其院。以成。是為記。  
　　⊙(庚午)　蘇軾以龍圖閣學士知杭州。奏浚西湖際山為岸。杭人呼曰蘇公堤。紹圣四年。移謫儋州。至元符三年六月。歸自海外居常州。軾謫黃州日。筑室東坡號居士。靖國元年辛巳七月廿八日卒。朝奉郎提舉成都五局觀。嘗作佛印磨衲贊曰。長老佛印大師了元游京師。天子聞其名。以高麗所貢磨衲賜之。客有見而嘆曰。嗚呼善哉未嘗有也。嘗試與子攝其齊衽循其鉤絡舉而振之。則東盡嵎夷。西及昧谷。南被交趾。北屬幽都。紛在吾箴孔線蹊之中矣。佛印聽然而笑曰。甚矣子言之陋也。吾以法眼視之。一一箴孔有無量世界。一一世界滿中眾生所有毛孔所衣之衣。箴孔線蹊悉為世界。如是展轉經八十反。吾佛光明之所照。吾君圣德之所被。如以大海注一毛竅。如以大地塞一箴孔。曾何嵎夷昧谷交趾幽都之足云乎。當知此納。非大非小。非短非長。非重非輕。非薄非厚。非色非空。一切世間折膠墮指。此衲不寒。爍石流金。此衲不熱。五濁流浪劫火洞然。此納不壞。云何以有思惟心生下劣想。于是蜀人蘇軾聞而贊之曰。匣而藏之。見衲而不見師。衣而不匣。見師而不見衲。惟師與衲非一非兩。眇而視之。蟣虱龍象。  
　　⊙法云圓通法秀禪師。秦州隴城人也。生辛氏。母夢僧臞甚須發盡白托宿曰。我麥積山僧也。覺而娠。先是麥積山有僧。亡其名。日誦法華。與應干寺魯和上善。嘗欲從之游方。魯老之既去。緒語曰。他日當尋我竹鋪坡前鐵疆嶺下。俄有兒生其所。魯聞之往觀焉。兒為一笑。三歲愿隨魯歸。遂冒魯氏。十九通經為大僧。天骨峻拔。軒昂萬僧中。凜如畫。講大經章分句析。機鋒不可觸。京洛著聞。倚圭峰鈔以詮量眾義。然恨圭峰學禪。唯敬北京元華嚴。然恨元非講。曰教盡佛意。則如元公者。不應非教。禪非佛意。則如圭峰者。不應學禪。然吾不信世尊教外以法私大迦葉。乃罷講南游。謂同學曰。吾將窮其窟穴。摟取其種類。抹殺之以報佛恩乃已耳。初至隨州護國。讀凈果禪師碑曰。僧問報慈。如何是佛性。慈曰。誰無。又問凈果。果曰。誰有。其僧因有悟。秀大笑曰。豈佛性敢有無之。矧又曰因以有悟哉。其氣拂膺。去至無為鐵佛。謁懷禪師。懷貌寒危坐涕垂沾裳。秀易之。懷收涕問。座主講何經。秀曰。華嚴。又問。此經以何為宗。曰以心為宗。又問。心以何為宗。秀不能對。懷曰。毫厘有差天地懸隔。秀退自失。悚然乃敬服。愿留日夕受法。久之乃證。懷移池入吳。皆從之。初出世淮之四面。杖笠之外包具而已。以至棲賢蔣山長蘆。眾千人。有全椒長老。至登座。眾目哂之。無出問者。于是秀出拜趨問。如何是法秀自己。全椒笑曰。秀鐵面乃不識自己乎。秀曰。當局者迷。一眾服其荷法心也。冀國大長公主。建法云寺成。有詔秀為開山第一祖。開堂日。神宗遣中使降香并磨衲。仍傳圣語。表朕親至之禮。皇弟荊王致敬座下。士大夫日夕問道。時司馬光方登庸。以吾法太盛。方經營之。秀曰。相公聰明人類英杰。非因佛法不能爾。遽忘愿力乎。溫公意少懈。元祐五年八月臥疾。詔醫官視之醫請候脈。秀仰視曰。汝何為者也。吾有疾當死耳。求治之。是以生為可戀也。平生生死夢三者無所揀擇。揮去之。呼侍者更衣。安坐說偈而化。閱世六十四。坐夏四十五。  
　　⊙江州東林常總禪師。生劍州尤溪施氏。母夢男子頎然色如金握白芙蓉三柄以授之。但一柄得。余委地。覺而娠。后誕三子。伯仲皆不育。總其季也。年十一依寶云寺文兆法師出家。又八年落發。詣建州大中寺契恩律師受具。初至吉州禾山禪智材公。材有人望。延之不留。聞南禪師之道依歸宗。久之無所得而去。歸宗火。南遷石門南塔。又往從之。及南公自石門遷黃檗積翠以至黃龍。總皆在焉。二十年之間。凡七往返。南佳其勤勞稱于眾。總自負密記。決志大掖濟北之宗。洪州太守榮公修撰請住泐潭。或謂馬祖再來也。道俗爭先愿見。元豐三年詔革江州東林律居為禪。觀文殿學士王公韶出南昌。欲延寶覺心公。心舉總自代。總知宵道去千余里。檄諸郡期必得之。得于新淦殊山窮谷中。遂應命。其徒相謂曰。遠公嘗有記曰。吾滅七百年后。有肉身大士。革吾道場。今符其語矣。總之名聞天子。有詔住相國智海禪院。總固稱山野老病不能奉詔。然州郡敦遣急于星火。其徒又相語曰。聰明泉適自涸矣。凡兩月而得旨。如所乞。就賜紫伽黎。號廣惠。其徒又相語曰。聰明泉復涌沸矣。元祐三年徐國王奏。號照覺禪師。總于衲子有大緣。槌拂之下眾盈七百。叢席之盛。近世所未有也。六年八月示疾。九月二十五日浴罷安坐而化。十月八日全身葬于雁門塔之東。世壽六十七。坐四十九夏。  
　　⊙荊門玉泉皓長老塔銘。無盡居士撰。略云師姓王。眉州丹棱縣坼頭鎮人。天圣元年。依大力院出家。法名承皓。明道二年普度為僧。景祐元年受戒。慶歷二年游方。至復州見北塔思席禪師。發明心要。得游戲如風大自在三昧。制赤犢鼻。書歷代祖師名而服之曰。惟有文殊普賢。猶較些子。且書于帶上。自是諸方以皓布裈呼之惠南居黃龍。設三關語以接物。罕有契其機者。師教一僧往。南曰。我手何似佛手。答曰。不相似。南曰。我腳何似驢腳。答曰。不較多。南笑曰。此非汝語。誰教汝來。僧以實告。南曰。我從來疑這漢。熙寧間至襄陽為谷隱首座。有蜀僧依止師席。師憐其年少有志。稍誘掖之。僧亦效師。制犢鼻。浣而曝之。師見之曰。我裈何故在此。僧曰。某甲裈也。師曰。具何道理敢爾。僧禮拜曰。每蒙許與。切所欣慕。師曰。此豈戲論。與汝半年當吐血死。后半年其僧嘔血死于鹿門山。聞者異之元豐二年四月。予奉使京西南路。聞師之名致而見之。問師法嗣何人。師曰。北塔。問北塔有何言句。師曰。為伊不肯與人說。遂請師住郢州大陽。谷隱大喜曰。我山中首座出世。盛集緇素請師升座。以為歆艷。師曰。承皓住谷隱十年。不曾飲谷隱一滴水嚼谷隱一粒米。汝若不會來大陽。與汝說。攜拄杖下座。不顧而去。居數月。知荊南李公審言轉運使孫公景修。同請住當陽玉泉景德禪院。師機鋒孤峭。學者不能湊泊。人闕首座。維那曰。某人某人曾于某處立僧。為禪眾所歸。宜依諸方例請充。師叱曰。杜杜。又曰。孟八郎孟八郎。一日師從廚前過。見造晚面問曰。有客過耶。對曰。眾僧造藥石。師呼知事稱之曰。吾昔參禪。為人汲水舂米。今見成米面蒸炊造作。與供諸佛菩薩羅漢無異飽吃了并不留心參學。百般想念五味馨香。假作驢腸膳生羊骨鱉臛。喂飼八萬四千戶蟲。開眼隨境攝。合眼隨夢轉。不知主祿判官掠剩大王。隨從汝抄劄消鑿祿料簿。教汝受苦有日在。于是徒眾不堪寂寥。譖之于縣令曰。長老不能安眾。惟上來下去點撿寒碎。縣令召師至縣。責之曰。大善知識不在方丈內端坐。兩廊下山門來去得許多。師曰。大通智勝佛。十劫坐道場。佛法不現前。不得成佛道。長官以坐是佛耶。坐殺佛去也。長官茫然益敬禮之。狗子在室中。僧入請益。師叱一聲。狗出去。師云。狗子卻會。汝卻不會。玉泉冬市四遠云集。師于廊下畫一圓相。顧視大眾曰。賤賣賤賣。良久畫破曰。自家買自家買。冬至上堂曰。晷運推移布裈共赤。莫笑不洗。無來換替。正大觀知荊南。問如何是佛。截斷腳跟。又問。如何是佛。師曰。截斷腳跟。又問。如何是法。師曰。掀了腦蓋。師有頂相。自贊曰。粥稀后坐。床窄先臥。耳瞆。愛聲高。眼昏宜字大。其應機答話。隱顯不測。大致若此。玉泉寺宇廣大弊漏。前后主者以營葺為艱。師曰。吾與山有緣。與僧無緣。修今世寺待后世僧耳。悉壞法堂方丈寢堂鐘樓慈氏閣關廟。而鼎新之。皆求予記其本末。師住山無筆硯文字。箱篋無兼衣囊錢。元祐六年遣人至江西。口白曰。老病且死。得百丈肅為代可矣。余以喻肅。肅不顧往。十二月二十八日示寂。臨行門人迫以作頌。師笑曰。吾年八十一。病死舁尸出。兒郎齊著力。一年三百六十日。師滅時地三震。會余移漕淮西。召還諫省謫官金陵。不復詳師后事。今年十月被恩知洪州。途次太平。有德鴻者來謁。泣言。師之死。鴻適歸閩中。自閩聞訃。奔詣玉泉。師已葬于斗山下。鴻營塔于始就緒。念先師神交道契。莫如公者。故間關數千里。詣公求文。銘師之塔。予哀鴻不忘其師。乃追掇緒余而銘之曰(文多不錄)  
　　⊙法師元凈。字無象。徐氏。杭州於潛人。客有過其舍者曰。嘉氣上騰。當生奇男。既生左肩肉起如袈裟條。八十一日乃沒伯祖異之曰。宿世沙門必使事佛。八十一者殆其算歟。及師之終。果符其數。十歲出家。每見講座輒曰。愿登此說法度人。十二就學于慈云。不數年而齒高弟。后聞明智講止觀方便五緣曰。凈名所謂一食施一切。供養諸佛及諸賢圣。然后可食。此一方便也。師悟曰。今乃知色香味觸本具第一義諦。因泣下如雨。自是遇物無非法界。代講十五年。杭守呂臻請住大悲閣。嚴設戒律。其徒畏愛。臻為請賜紫衣辨才之號。七年翰林沈遘撫杭(仁宗嘉祐)謂。上竺本觀音道場。以音聲為佛事者。非禪那居。乃請師居之(此年始革禪為教)鑿山增室廣聚學徒。教庠之盛。冠于二浙。神宗熙寧三年。杭守祖無擇坐獄于槜李(攜音醉地名今嘉興)師以鑄鐘例被追辨。幸得釋寓止真如蘭若。擬金[鎞-囟+(奐-大)]設問答。述圓事理說發明祖意之妙。元豐元年有利山門施資之厚者。倚權以奪之。眾亦隨散。逾年其人以敗聞。朝廷復卑師。眾復集(青獻趙公與師為世外友。為之贊曰。師去天竺。山空鬼哭。天竺師歸。道場重輝。東坡寄詩曰。道人出山去。山色如死灰。白云不解笑。青松有余哀。忽聞道人歸。鳥語山容開。云)三年復謝去。居南山之龍井。士庶爭為筑室。遂成伽藍。六年太守鄧伯溫請居南屏。明年復歸龍井。時靈山虛席。師以慈云師祖道場。俯就眾請。及月余定中見金甲神跪前曰。師于此無緣。不宜久住。既受冥告。遂還龍井。元祐四年蘇軾治杭。問師曰。此山如師道行者幾人。曰沙門多密行。非可盡識。將示寂。乃入方圓庵(秦觀記米芾書)宴坐謝賓客。止言語飲食。招眾寥告之曰(道替師也)吾凈業將成。若七日無障。吾愿遂也。七日出偈告眾。即右脅而化。當元祐六年九月晦日也。塔成。東坡命子由為之銘。  
　　⊙(癸酉)　凈因道臻禪師。字伯祥。福州古田戴氏子也。幼不茹葷。十四去上生院行頭陀行。又六年為大僧。閱大小經論。置不讀曰。此方便說耳。即持一缽走江淮。所參知識甚多。而得旨決于浮山遠公。江州承天虛席。致臻非所欲。而游丹陽寓止因圣。一日行江上覓舟。默計曰。當隨所往信吾緣也。問舟師曰。載我舡尾可乎。舟師笑曰。師欲何之。我入汴舡也。臻曰。吾行游京師。因載之而北。謁凈因大覺璉公。璉公使首眾僧于座下。及璉歸吳。眾請以臻嗣焉。開法之日。英宗遣中使降香賜紫方袍徽號。京師四方都會有萬好惡。貴人達官日門填。臻一日之慈圣上仙。神宗召至慶壽宮賜對甚喜。設高廣座恣人問答。左右上下咸嘆希有。歡動宮殿。賜與甚厚。神宗悼佛法之微。憫名相之弊。始即相國為惠林智海二剎。其命立僧必自臻擇之。宿老皆從風而靡。神宗上仙。被詔而福寧殿說法。詔道臻素有德行可賜號凈照禪師。元祐八年八月十七日。前語門人凈圓曰。吾更三日行矣。及期沐浴更衣。說偈已跏趺而寂。閱世八十。坐六十有一夏。臻性慈靖退似不能言者。居都城西隅。衲子四十余輩頹然不出戶。三十年如一日。奉身甚約。一布裙二十年不易。用五幅絻掩脛。不多為叢褶曰。徒費耳。無所嗜好。乃能雪方丈之西壁。請文與可掃墨竹。謂人曰。吾使游人見之。心目清涼。此君蓋替我說法也。嘗于慶壽宮說法。僧問。慈圣仙游定歸何所。臻曰。水流元在海。月落不離天。上悅以為能加敬焉(黃魯直題其像曰。老虎無齒。臥龍不吟。千林月黑。六合云陰遠。山作眉紅杏腮。嫁與春風不用媒。老婆三五少年目也。解東涂西抹來)  
佛祖歷代通載卷第二十九  
　　(甲戌)　改紹圣。  
　　⊙(乙亥)　遼改壽昌(主洪基加號圣文神武全功大略聰仁孝惠天祐皇帝)  
　　智海真如慕哲禪師。出于臨川聞氏。聞族寒哲又幼孤。去依建昌永安圓覺律師為童子。試所習得度具戒。為人剛簡有高識。以荷法為志。律身甚嚴。翠巖真禪師游方時。哲能識之。真好慕所長以蓋人。號真點胸。所至犯眾怒非笑之。哲與之周旋二十年。雖群居不敢失禮。真兩住剎。哲陰相之。成法席。有來學者。且令見哲侍者。謂人曰。三十年后哲其大作佛事。真歿塔于西山。心喪三年乃去。依黃檗游湘中。一缽云行鳥飛。去留為叢林重輕。謝師直守潭州。聞其風而悅之。不可致。會岳麓席虛。盡禮迎以為出世。累月而后就俄遷大溈。眾二千指。無所約束人人自律。唯粥罷受門弟子問道。謂之入室。齋罷必會大眾茶。諸方才月一再。而哲講之無虛日。放參罷哲自役作。使令者在側如路人。晨香夕燈十有四年。夜禮拜持茅視殿廡燈火。倦則以帔蒙首假寐三圣堂。初猶浴。盡老不浴者十余年。紹圣元年有詔住大相國寺智海禪院。京師士大夫想見風裁。叢林以哲靜退畏鬧。不敢必其來。哲受詔欣然俱數衲子至。解包之日。傾都來觀。至謂一佛出世。院窄而僧日增。無以容則相枕地臥。有請限之者。哲曰。僧佛祖所自出。厭僧厭佛祖也。安有名為傳法而厭佛祖乎。安得不祥之語哉。凡驗學者。舉趙州洗缽話。上人如何會。僧擬對。哲以手托之曰。歇去。自始至終未嘗換機。明年十月初八。無疾而化。  
　　⊙是年云居元祐禪師卒。王氏。信之上饒人。年十三師事博山承天沙門齊晟。二十四得度具戒。時南禪師在黃檗。往依之。十余年智辨自將氣出流輩。眾以是悅之少。然祐不恤也。南歿去游湘中。廬于衡岳馬祖故基。衲子追隨聲重荊楚間。謝師直守潭州。欲禪道林之律居。盡禮致祐為第一世。祐欣然肯來。道林蜂房蟻穴。聞見層出。像設之多。冠于湘西。祐夷廓之。為虛堂為禪室。以會四海之學者。役夫不敢壞像設。祐自鋤棄諸江曰。昔本不成。今安得壞。吾法尚無凡情。存圣解乎。六年而殿閣崇成。棄之去。游廬山。南康太守陸公。時請住玉澗寺。徐王聞其名。奏賜紫袍。祐作偈辭之曰。為僧六十鬢先華。無補空門號出家。愿乞封回禮部牒。兔辜盧老納袈裟。人問其故。祐曰。人主之恩而王者之施。非敢辭。以近名也。但以法未等耳。王安上者舒王之弟。問法于祐。以云居延之。祐曰。為攜此骨歸葬峰頂耳。登輿而去。疾諸方死必塔者。祐曰。山川有限。僧死無窮。他日塔將無所容。于是于開山宏覺塔之東作卵塔曰。凡住持者非生身不壞火浴雨舍利者。皆以骨石填于此。其西又作卵塔曰。凡僧化皆以骨石填于此。謂之三塔。紹圣二年七月七日。夜集眾說偈而化。世壽六十有六。坐四十有二夏。  
　　⊙(戊寅)　改元符　西夏改永安。  
　　云居佛印了元禪師。字覺老。生饒州浮梁林氏。世業儒。父祖皆不仕。元生二歲。瑯瑯誦論語諸家詩。五歲誦三千首。既長從師授五經略通大義。因讀首楞嚴經于竹林寺。愛之盡捐舊學。白父母求出家度生死。禮寶積寺沙門日用試法華受具。游廬山謁開先暹道者。暹自負其號海上橫行。俯視后進。元與問答捷給。乃稱賞。時年十九。又謁圓通訥公。訥曰。骨格已似雪竇。后來之俊也。時書記懷璉方應詔以元繼其職。江州承天虛席。又以元當選。郡將而少之。訥曰。元齒少而德壯。雖萬耆衲不可折也。于是為開先之嗣。時二十八矣。自承天遷淮之斗方。廬山之開先歸宗。潤之金山焦山。江西之大仰又住云居。凡四十年間。德化緇素。縉紳之賢者多與之游。東坡謫黃州。廬山對岸。元居歸宗詶酢妙句。與煙云爭麗及其在金山。東坡釋還東吳。次丹陽以書抵元曰。不必出山。當學趙州上等接人。元得書徑來。坡迎笑問之。元以偈答曰。趙州當日少謙光。不出山門見趙王。爭似金山無量相。大千都是一禪床。坡抵掌稱善。又嘗謂眾曰。昔云門說法如云雨。絕不喜人記錄其語。見必罵逐曰。汝口不用。返記吾語異時裨販我去。今室中對機錄。皆香林明教以紙為衣。隨所聞即書之。后世學者漁獵文字語言。正如吹網欲滿。非愚即狂。時江浙叢林尚以文字為禪之謂請益。故元以是風之。高麗僧統義天航海至明州。傳云。棄王位出家。上疏乞遍歷叢林問法受道。有詔朝奉郎楊杰次公館伴。所經吳中諸剎皆餞。如王臣禮。至金山。元床坐納其大展。次公驚問故。元曰。義天亦異國僧耳。僧至叢林規繩如是。不可易也。眾姓出家同名釋子。自非買崔盧門閥相高。安問貴種。次公曰。卑之少徇時。宜求異諸方。亦豈覺老心哉。元曰。不然。屈道隨俗。諸方先失一只眼。何以示華夏師法乎。朝廷聞之以元為知大體。李公伯時為元寫照。元曰。必為我作笑狀。自為贊曰。李公天上石麒麟。傳得云居道者真。不為拈花明大事。等閑開口笑何人。泥牛謾向風前嗅。枯木無端雪里春。對現堂堂俱不識。太平時代自由身。元符元年正月初四日。聽客語有會其心者。軒渠一笑而化。其令畫笑狀。非茍然也。世壽六十七。坐五十有二夏。  
　　⊙圓照禪師。諱宗本。生于管氏。常州無錫人也。體貌豐碩言無枝葉。十九師事蘇州承天永安道升禪師。升道價重叢林。歸之者如云。本弊衣垢面。探井臼典炊爨。以供給之。夜則入室參。升曰。頭陀荷眾良苦。亦疲勞乎。對曰。若舍一法不名滿足。菩薩實欲此生身證。其敢言勞。升陰奇之。又十年剃發受具。服勤三年乃辭。升游方遍參。至池陽景德謁義懷禪師。言下契悟。眾未有知者。嘗為侍者而喜寢。鼻息齁齁。聞者厭之言于懷。懷笑曰。此子吾家精進幢也。汝輩他日當依賴之。無多談。眾乃驚。懷退居吳江壽圣。部使者李公復圭過懷夜話曰。瑞光虛席。愿得有道衲子主之。懷指本曰。無逾此道人者耳。既至寺。集眾擊鼓。鼓輒墮。圓轉震響。眾驚卻。有僧出呼曰。此和尚法雷振地之祥也。俄失僧所在。自是法席日盛。武林守陳公襄。以承天興教二剎命師擇居。蘇人留之益甚。又以凈慈堅請。移文喻道俗曰。借師三年。為此邦植福。不敢久古。本嘖嘖曰。誰不欲作福。眾識其意。聽赴之。元豐五年神宗皇帝辟相國寺六十四院為八。禪二律六。中貴梁從政董其事。驛召師主惠林。既至。上遣使問勞。三日傳旨就寺之門為士民演法。翌日召對延和殿問道。賜坐。即盤足跏趺。賜茶至舉盞長吸又蕩撼之。上問。受業何寺。對曰。承天永安。上悅其真。喻以方興禪宗宜善開導之旨。既退。上目送之。謂左右曰。真福惠僧也。后帝登遐。召入福寧殿說法。以師嘗為先帝所禮。敬見之。不勝哀悼。以老乞歸林下。敕任便云游。所至不得抑令住持。升座辭眾曰。本是無家客。那堪任便游。順風加櫓棹。舡子下楊州。既出都城。王公貴人送者車騎相屬。師臨別誨之曰。歲月不可把玩。老病不與人期。唯勤修勿怠是真相為。聞者莫不感涕其真慈善導若此。高麗僧統義天。以王子奉國命使于我朝。聞師道譽。請以弟子禮見師。問其所得以華嚴經對。師曰。華嚴經三身佛。報身說耶。化身說耶。法身說耶。義天曰。法身說。本曰。法身遍周沙界。當時聽眾何處蹲立。義天茫然自失。欽服益加。法道至本大盛。老居靈巖閉門頹然。而四方從者相望于道不釋也。元符二年十二月甲子。將入滅。沐浴而臥。門弟子環擁請曰。和尚道遍天下。今日不可無偈。幸強起安坐。本熟視曰。癡子我尋常尚懶作偈。今日特地圖個甚么。尋常要臥便臥。不可今日特地坐也。索筆大書五字曰。后事付守榮。擲筆憨臥。若熟睡然。撼之已去矣。門人塔全身于山中。閱世八十。坐五十二夏。  
　　⊙(庚辰)　黃龍寶覺禪師入寂。出于鄔氏。諱祖心。南雄始興人也。少為書生有聲。年十九而目盲。父母信以出家輒復見物。乃往依龍山寺沙門惠全。明年試經業。而公獨獻詩得奏名。剃發繼住受業院。不奉戒律且逢橫逆。于是棄之入叢林。謁云峰悅公。留三年。難其孤硬。告悅將去。悅曰。必往依黃蘗南公。公至黃蘗。四年知有而機不發。又辭而上云峰。會悅謝世。因就止石霜。無所參決。試閱傳燈。至僧問多福曰。如何是多福一叢竹。福曰。一莖兩莖斜。三莖四莖曲。此時頓覺。親見二師。徑歸黃檗方展坐具。南公曰。子入吾室矣。公亦踴躍自喜。即應曰。大事本來如是。和尚何用教人看語下語百計搜尋。南公曰。若不令汝如此究尋到無用心處自見自肯。吾即埋沒汝也。公從容游泳陸沈眾中。時時往決云門語句。南公曰。知是般事便休。汝用許多工夫作么。公曰。不然。但有纖疑在。不到無學。安能七縱八橫天回地轉哉。南公肯之。后使分座令接納來學。南遷黃龍而化以公繼其席。凡十有二年。然性真率不樂從事于務。五求辭去。乃得謝事閑居。而學者益親。謝景溫師直守潭州。虛大溈以致公。三辭不往。又囑江西轉運判官彭汝礪器資。請所以不赴長沙之意。公曰愿見謝公。不愿領大溈也。馬祖百丈以前無住持事。道人相尋于空閑寂寞之濱而已。其后雖有住持。王臣尊禮為天人師。今則不然。掛名官府。如有戶籍之民。直遣伍伯追呼之耳。此豈可復為也。師直聞之。不敢以院事屈。愿一見之。公至長沙。師直愿受法訓。公為舉其綱。其言光顯廣大。如青天白日易識。其略曰。三乘十二分教。還同說食示人。食味既因他說。其食要在自己親嘗既自親嘗。便能了知其味是甘是辛是堿是淡。達磨西來直指人心見性成佛。亦復如是。真性既因文字而顯。要在自己親見。若能親見。便能了知目前是真是妄是生是死。既能了知真妄生死。返觀一切語言文字。皆是表顯之說。都無實義。如今不了病在甚處。病在見聞覺知。為不如實知真際所詣。認此見聞覺知為自所見。殊不知此見聞覺知。皆因前塵而有分別。若無前塵境界。即此見聞覺知。還同龜毛兔角。并無所歸。師直聞所未聞。公以生長極南少以宏法棲息山林。方太平時代欲觀光京師以餞余年。乃至京師駙馬都尉王詵晉卿盡禮迎之。庵于國門之外。久之南還再游廬山。嘗有偈曰。不住唐朝寺。閑為宋地僧。生涯三事衲。故舊一枝藤。乞食隨緣去。逢山任意登。相逢莫相笑。不是嶺南能。可想公之標致也。臘既高益移庵深入棧絕學者。又二十余年。以元符三年十一月十六日中夜而歿。閱世七十有六。坐夏五十有五。  
　　⊙(辛巳)　徽宗佶立(神宗第十三子。初封端王。太后向氏召宰執議立端王。丞相章惇曰。端王浪子耳。曾布長望見王在廉下叱曰。聽太后處分。王出章惇惶恐失措。遂即位。荒淫奢佚蔑直尚浮。又寵道士林靈素失道北遷。降為天水郡王。壽五十五。在位二十五年。終于五國城)改建中靖國。  
　　遼天祚立諱延禧(道之孫。秦王元吉之子。淫縱失道。荒于畋獵。女真有禽曰海東青玉爪。善捕天鵝。一飛千里。歲命其國人窮取以獻。人怨遂叛。政和中童貫與遼叛人馬植謀約女真攻遼。天祚逃于夾山。舍之削封海濱王。送長白山東筑城居之。遂亡)  
　　女真太祖阿骨打(后改名旻。楊割太師之長子。世為酋長。是年舉兵立國)  
　　⊙禪門續燈錄成。乃東京法云佛國禪師惟白集。是年八月十五日上進。帝為制序。白靖江人。嗣圓通秀公。其文曰。昔釋迦如來之出世也。受然燈之記。生凈飯王家。分手指呼天地。而其機也已露。游門觀于老死。而幻緣也頓寂。及乎唱道雞園騰芳鷲嶺。無邊剎境。遂現于一毫之端。大千經卷。畢出于微塵之表。西被竺土東流震旦。編葉而書。則一時圣法雖傳于慶喜。拈花而笑。則正法眼藏獨付于飲光。自達磨西來。實為初祖。其傳二三四七而至于曹溪。于是雙林之道逾光。一滴之流寖廣。自南岳青原而下。分為五宗。各擅門風應機酬對。雖建立不同。而會歸則一。莫不箭鋒相拄鞭影齊施。接物利生啟悟多矣。源派廣迤枝葉扶疏。而云門臨濟二宗遂獨盛于天下。朕膺天寶命紹國大統。恭惟藝祖辟度門于緜寓。太宗闡秘義于敷天。章圣傳燈于景德。永昭廣燈于天圣。皆宏暢真風協助神化。以成無為之治者也。于皇神考尤向空宗。元豐三年詔于大相國寺創二禪。辟惠林于東序。建智海于西廡。壬戌之歲以越國大長公主及集慶軍節度觀察留后駙馬都尉張敦禮之請。復建法云禪寺于國之南。于是祖席光輝叢林鼎盛。天下襲方袍。慕禪悅者云集于上都矣。今敦禮以其寺住持僧佛國禪師惟白。探最上乘。了第一義。屢入中禁三登高座。宣揚妙旨。良愜至懷。昔能仁說法華經。放眉間白毫相光。照東方萬八千世界。而彌勒發問文殊決疑。以謂日月燈明佛。本光瑞如此。持是經者妙光法師。得其證者普明如來。今續知之名。蓋燈燈相續。光光相入。義有在于是矣。意圓澄覺海。本含裹于十方。生滅空漚。遂沉淪于三有。因明立所由塵發知識妄相仍轉入諸趣。良可悲也。若回光內照發真歸元。則是錄也。直指性宗單傳心印。可得于眉睫。可薦于言前。舉手而擎妙喜世界。彈指而現莊嚴樓閣。神通妙用真不可思議者也。嘉于有眾締此勝緣。俱離迷津偕之覺路。斯朕之志已。建中靖國元年八月十五日賜敘。  
　　(壬午)　改年崇寧(鑄崇寧當三錢○詔天下軍州創崇寧寺○又改天寧替先號)  
　　⊙(甲申)　是歲蘄州五祖山法演禪師示寂。錦州巴西鄧氏。少落發受具。游成都講席。習百法唯識窺其奧。置之曰。膠柱安能鼓瑟乎。即日游方。所至無足當其意者。抵浮山謁遠錄公。久之無所發明。遠曰。吾老矣。白云端爐鞴不可失也。演唯諾。徑造白云。端曰。川[若/(若*若)]苴汝來也。演拜而就列。一日舉僧問南泉摩尼珠語。以問端。端叱之。演領悟。汗流被體。乃獻投機頌云。山前一片閑田地。義手叮嚀問祖翁。幾度賣來還自買。為憐松竹引清風。端頷之曰。栗棘蓬禪屬子矣。演嘗掌磨。有僧視磨急轉。指以問演。此神通耶。法爾耶。演褰衣旋磨一匝。師嘗示眾云。古人道如鏡鑄像。像成后鏡在什么處。眾下語不契。師作街坊。自外來。端舉似演。演前問訊曰。也不爭多。端笑曰。須是道者始得。初住四面還白云。上堂云。汝等諸人見老和上鼓動唇舌豎起拂子。便作勝解。及乎山禽聚集牛動尾巴。卻將作等閑。殊不知檐聲不斷前旬雨。電影還連后夜雷。又云。悟了同未悟。歸家尋舊路。一字是一字。一句是一句。自小不脫空。兩歲學移步。湛水生蓮華。一年生一度。又云。賤賣檐板漢。貼秤麻三斤。百千年滯貨。何處著渾身。張丞相謂其應機接物孤峭徑直。不犯刊削。其知言耶。應世四十余年。晚住太平移東山。崇寧三年六月二十五日。上堂辭眾。時山門有土木之工。演躬自督役。誡曰。汝等好作息。吾不復來矣。歸方丈凈發澡浴。旦日吉祥而逝。  
　　(乙酉)　金國移瑞像佛牙入內殿供養。  
　　(丙戌)　(金詔釋氏。有瀆神踰分者。除削之。是年正月彗出西方。其長亙天)  
　　(丁亥)　大觀○慈感寺(吳興郡民邵宗益。剖蚌得羅漢像。歸于本寺。后至建炎間。憲使楊應誠傳玩躍入于溪。漁人再獲建閣以藏之)  
　　⊙(己丑)　東都法云大通禪師善本示寂。生董氏。漢仲舒之后也。其先家太康仲舒村。太父琪父溫皆官于穎。遂為穎人。初母無子。禱于佛前。誓曰。得子必以事佛。即蔬食乃娠。生而骨相秀異。方晬而孤。母育于叔祖玠之家。既長博學操履清修。母亡哀毀過禮。無仕官意辟谷學道隱于筆工。然氣剛不屈沉默白眼公卿。嘉祐八年與弟善思俱至京。籍名顯圣地藏院試所習為大僧。其師圓成律師惠楫者。謂人曰。本他日當有海內名。乃生我法中乎。使聽習毗尼隨喜雜華。夜夢見童子。如世所畫善財。合掌導而南。既覺曰。諸佛菩薩加被我矣。其欲我南詢諸友乎。時圓照道振吳中。本逕造姑胥謁瑞光圓照。坐定特顧之。本默契宗旨服勤五年。盡得其整頓提撕之綱研練差別之智。縱橫舒卷度越前規。一時輩流無出其右。圓照倚之以大其家。以季父事圓通秀公。秀住廬山棲賢。出入臥內。如寂子之于東寺焉。出世婺之雙林。遷杭之凈慈。繼圓照之后。食堂千余口。仰給于檀施供養。莊嚴之盛。游者疑在諸天。時號大小本也。哲宗聞其名。詔住上都法云。賜號大通。又繼圓通之后。玉立孤峻儼臨清眾。如萬山環天柱讓其高寒。然精粗與眾共。未嘗以言徇物以色假人。王公貴人施日填門。住八年。請于朝愿歸老于西湖之上。詔可。遂東還庵龍山。崇德杜門。卻掃與世相忘又十年。天下愿見而不可得。臨眾三十年。未嘗笑及閑居時抵掌笑。或問其故。曰不莊敬何以率眾。吾昔為叢林故強行之。非性實然也。所至見畫佛菩薩行立之像。不敢坐。伊蒲塞饌似魚胾名者不食。其真誠敬事防心離過。類如此。大觀三年十二月甲子。屈三指謂左右曰。止有三日而已。果沒。有異禽翔鳴于庭而去。塔全身于上方。閱世七十有五。坐四十有五夏。  
　　(庚寅)　(五月停給僧尼度牒三年○六月以張商英入相。時久旱。是夕大雨。上書商霖二大字以賜之)  
　　(辛卯)　改政和(四月張商英罷相○詔毀京師浮祠)  
　　遼改天慶。  
　　⊙(壬辰)　是年蔡京進太師楚國公。京喜食鶉。預籠畜而烹之。嘗夢鶉數千訴于前。其一致詞曰。食君廩中粟。充君箸下肉。一羹數百命。生死猶轉轂。看君壽千春。禍福相倚伏。京甚畏之(出魚溪詩話)  
　　⊙(癸巳)　四月嘉州風折大樹。有僧在定。有司聞于上。詔令送至京師。八月入內譯經院。金總持三藏。鳴金磬出其定僧。曰我東林遠法師之弟惠持也。西游峨眉因入定于此。三藏因徐啟。今欲何歸。曰陳留。即復入定。徽宗令繪像。頒行天下仍制贊。  
　　⊙是年四月玉清昭陽宮成。奉安道像。上詣宮行禮。七年改玉清神霄宮。時道教之盛。自道士徐知常始。賜號沖虛先生。徐守信賜虛靜先生。劉混康賜葆真觀妙沖和先生。后并贈太中大夫○十一月癸未郊上搢大圭執元圭。以道士百人執儀衛前導。置道階凡二十六等。先生處士八字六字四字二字。視中大夫。至將仕郎級。重和初別置道官。自太虛大夫。至金壇郎。凡十六等。同文臣。中大夫至迪功郎。道職自沖和殿侍宸。至凝神殿校經。凡十一等。侍宸同待制。撿籍同修撰。校經同直閣。皆給告身(出宋史)  
　　⊙(甲午)　(詔佛果禪師克勤。住京師天寧○賜永道法師號寶覺。住左街香積院)  
　　女真是年始叛陷遼寧江府(初遼主天祚。賞罰僭濫。色禽俱荒。女真東北與五國為鄰。五國之東接大海出名鷹。自海東來者謂之海東青。遼人酷愛之。歲歲求之。女真至五國戰斗而后得。不勝其擾。二年春天祚如混同江釣魚。界外生女真酋長在千里外者。以故事皆不會。酒酣使諸酋歌舞為樂。阿骨打獨不從。天祚謂樞密使蕭奉先曰。阿骨打意氣雄豪。當以事誅之。奉先曰。殺之傷向化之心。阿骨打知其意。即先舉兵吞并鄰近部族。秋集女真諸部甲馬二千。犯混同江之寧江州。時天祚射鹿慶州秋山。遣渤海刺史高仙壽討之。為女真所敗。失寧江州。有黑氣長數丈。出自齊宮。行一里許。貫于壇遺。出遼志)  
　　⊙(乙未)　遼天慶五年○金太祖(阿骨打正月一日即位)改年收國。  
　　政和五年。黃龍死心禪師卒。諱悟新。生王氏。韶州曲江人。魁岸黑面如梵僧狀。依佛陀院落發。以氣節蓋眾好面折人。初謁棲賢秀鐵面。秀問。上座其處人。曰廣南韶州。又問。曾到云門否。新曰。曾到。又問。曾到靈樹否。曰曾到。秀曰。如何是靈樹枝條。新曰。長底自長。短底自短。秀曰。廣南蠻莫亂說。新曰。向北驢只恁么。拂袖而出。秀器之。而新無留意。乃之黃龍謁寶覺禪師。談辨無所抵悟。覺曰。若之技止此耶。是固說食耳。渠能飽人耶。新窘無以進。從容白曰。悟新到此弓折箭盡。愿和上慈悲指個安樂處。寶覺曰。一塵飛而翳天。一芥墮而覆地。安樂處正忌上座許多骨董。直須死卻無量劫來偷心乃可耳。新趨出。一日點坐下板。會知事捶行者。新聞杖聲忽大悟。奮起忘納其履趨方丈。見寶覺自譽曰。天下人總是學得底。某甲是悟得底。覺笑曰。選佛得甲科。何可當也。新自是號為死心叟。榜其居曰死心室。蓋識悟也。久之去游湘西。是時哲禪師領岳麓。往造焉。哲問。是凡是圣。對曰。非凡非圣。哲曰。是什么。新曰。高著眼。哲曰。恁么則南山起云北山下雨。曰是凡是圣。哲曰。爭奈頭上漫漫腳下漫漫。新仰屋作噓聲。哲曰。氣急殺人。曰恰是拂袖便出。新初住云巖。已而遷翠巖。翠巖舊有淫祠。鄉人禳禬。酒胾汪穢無虛日。新誡知事毀之辭以不敢掇禍。新怒曰。使能作禍。吾自當之。乃躬自毀折。俄有巨蟒盤臥內。引首作吞噬之狀。新叱之而遁。新安寢無他。未幾再領云巖建經藏。太史黃庭堅為作記。有以其親墓志镵于碑陰者。親恚罵曰。陵侮不避禍。若是語未卒。電光翻屋雷擊自戶。入折其碑陰中分之。視之已成灰燼。而藏記安然無損。晚遷黃龍。學者云委。屬疾退居晦堂。夜參堅起拂子云。看看拂子病死心病。拂子安死心安。拂子穿卻死心。死心穿卻拂子。正當恁么時。喚作拂子又是死心。喚作死心又是拂子。畢竟喚作什么。良久云。莫把是非來辨我。浮生穿鑿不相干。有乞末后句者。新與偈曰。末后一句子。直須心路絕。六根門既空。萬法無生滅。于此徹其源。不須求解脫。生平愛罵人。只為長快活。十二月十三日晚參說偈。十五日泊然坐逝。荼毗得舍利五色。閱世七十二。坐四十五夏。  
　　⊙(丙申)　政和六年。錢塘靈芝寺律師。元照字湛然。余杭唐氏子。少依祥符東藏惠鑒師學毗尼。及見神悟謙公。講天臺教觀。博究群宗以律為本。又從廣慈授菩薩戒。戒光發現。頓漸律儀罔不兼備。南山一宗蔚然大振。常披布伽黎。杖錫持缽。乞食于市。楊無為贊之曰。持缽出持缽歸。佛言長在四威儀。初入廛時人不識。虛空當有鬼神知。四主郡席。晚居靈芝三十年。眾常數百。嘗言化當世莫若講說。垂將來莫若著書。撰資持濟緣行宗應法住法報恩諸記十六觀小彌陀義疏。及刪定律儀本芝園集若干卷。自號安忍子命諷普賢行愿品。趺坐而化。壽六十九。夏五十有一。  
　　⊙道士林靈素者。溫州人。善妖術。以雷公法嘗往來不逞。于宿亳淮泗間。乞食諸寺。僧薄之。至楚州與惠世相驅擊。訟于官府。倅石仲問焉。喜其辨捷輕。后脫之置館中。問吐納燒煉蜚神之術。七年正月仲攜入京。因道士徐知常。謁宰相蔡京。京致見帝。靈素大言曰。天上有神霄玉清府長生帝君主之。其弟青華帝君皆玉帝子。次有左元仙伯并書罰仙吏褚惠等八百余官。謂帝即長生大帝君。蔡京為左元仙伯。已即褚惠。帝忻然信之。賜林金門羽客。建通真宮以處之。帝自號教主道君皇帝○二月詔。改天下大寺為神霄玉清萬壽宮。院為觀。設長生青華帝君像。置道學科。未幾有期門之事矣○四月詔道箓院。略曰。朕乃上帝元子。為太霄帝君。憫中華被金狄之難教。遂懇上帝愿為人主。令天下歸于正道。卿等可上表冊。朕為教主道君皇帝。止用于教門上。以釋教經六千卷內惡談毀詞詆謗道儒二教。命近臣于道箓院看詳。取索焚棄之。  
　　⊙是年隆興府黃龍山靈源禪師遷寂。名惟清。生南州武寧陳氏。方垂髫上學。日誦千言。吾伊上口。有異僧過書肆見之。引手熟視之。大驚曰。菰蒲中有此兒耶。告其父母聽出家。從之。師事戒律。師年十七為大僧。聞延恩院耆宿法安見本色人。上謁愿留就學。安曰。汝苦海法船也。我尋常溝壑耳。豈能藏哉。黃龍心禪師是汝之師。亟行無后。時清至黃龍泯。泯與眾作息。問答茫然。不知端倪。夜誓諸佛前曰。倘有省發。愿盡形壽以法為檀。世世力弘大法。初閱玄妙(當作沙)語。倦而倚壁。起經行步促遺履。俯就之乃大悟。以所悟告寶覺。覺曰。從緣入者永無退失。然新得法空者。多喜悅致散亂。令就侍者房熟寐。清豐神洞冰雪。而趣識卓絕流輩。龍圖徐禧德占太史黃庭堅。皆師友之。其見寶覺得記別。乃安為之地矣。張丞相商英。初奉使江西。高其為人。厚禮致以居洪之觀音。不赴。又十年淮南使者朱京世昌命住舒州太平。乃赴。衲子爭趨之。嘗與寂音論之曰。今之學者未脫生死。病在于何。偷心未死耳。然非其罪。為師者之罪也。如漢高帝紿韓信而殺之。信雖曰死。其心果死乎。古之學者。言在脫生死。效在什處。在偷心已死。然非學者自能爾。實為師者鉗錘妙密也。如梁武帝御大殿見侯景不動聲氣。而景之心已枯竭無余矣。諸方所說非不美麗。要之如趙昌畫花逼真。非真花也。其指法巧譬類此。政和七年九月十八日。食罷凈發安坐而逝。  
　　⊙十一月。汴京智海佛鑒禪師慧勤遷寂。生汪氏。舒州人。  
　　(戊戌)　改重和○金改天輔元年。  
　　⊙十一月上御寶箓宮。度玉清神霄秘箓會八百人。凡天神降臨事。蓋發端于王老志。而極于林靈素。及為大會。林講經據高座。上為設幄其側。林所講無殊絕者。雜以滑稽喋語。上下為大哄笑。莫有君臣之禮矣。時道士有俸。每一齋施動獲數十萬。每一宮觀給田亦不下數千頃。皆外蓄妻子置姬媵。以膠青刷鬢。美衣玉食者。幾二萬人。一會殆費數萬緡。貧下之人多買青衣幅巾以赴。日得一飫餐而襯施三百。謂之千道會(云云)○十一月(有星如目徐徐南行而落。光照人物與月無異。出宋史)  
　　⊙十二月女真阿骨打稱帝國號大金(女真其初酋長。本新羅人。號完顏氏。完顏猶漢言王。女真妻之以女。生二子。其長即胡來也。自此傳三人。至楊哥大師。以至阿骨打。身長八尺。貌雄偉沉毅。寡言笑顧視不常。而有大志。有楊樸者遼東人也。勸阿骨打稱帝。以其國產金。故號大金。遣人請天祚求封冊。天祚遣使備[褒-保+(八/(ㄠ-ㄙ))]冕。冊為東懷皇帝)  
　　⊙(己亥)　改宣和○西夏改元德○(左街香積院永道法師等。書諫流于嶺表○睦賊方臘反僭改永樂庚子冬即滅)春正月詔改佛號大覺金仙(余為仙人大士。僧稱德士。行稱德童。而冠服之。但道冠有徽。德冠無徽。凡法事稱故名者。加之中罪。群臣諫者。酷虐誅之。變風大扇矣。又以寺為宮院為觀。尋改女冠為女道。尼為女德。仍禁銅鐃塔像。下書便令天下德士逐出本寺。不令將帶衣缽財物。而使道士安心住坐○夏五都城水高十余丈。水未作前雨數日如傾。及齊開封縣前茶肆人晨起拭床榻睹若有大犬蹲其傍。質明視之龍也。其人驚呼而倒。遂為作坊兵眾取而食之。都人繪之。若世所畫龍。鱗蒼黑色驢首。而兩頰如魚頭。色正綠頂有角。座極長于其際。始分兩岐。有聲如牛。后十日水至。詔林靈素禳水。無驗。泗洲僧伽降現。上命禳水。大士登城水勢頓竭。遂賜號巨濟大士。龍降后一夕五鼓。西北有赤氣數十道。亙天犯紫宮北斗。仰觀星皆若隔絳紗。方起時折裂有聲。然后大發。后數夕又作聲益大。格格且久。其發更猛。而赤氣出西北數十百道。其中又間以白黑二氣。然赤氣為多。自西北俄入東北。又延及東南。其聲亦不絕。迨曉方止○冬十一月放林靈素歸溫州死之。出宋史)  
　　(庚子)　秋九月詔佛德士(復僧釋氏舊名。輸錢換牒。弛銅鐃塔像禁。寶覺大師永道量移近郡)  
　　(辛丑)　詔以(所賜神霄宮。并田產。盡還僧寺)○遼改保大元年○春正月日有眚(忽青黑色無光。其中洶洶而動若镮金。而涌沸狀日傍有青黑。正如水波。周回旋轉。將暮而捐止。時睦賊未平。人多憂之)三月二十五日詔(慈。受懷深禪師住相國惠林院。生壽春夏氐。嗣長蘆信禪師)夏六月黑眚(出洛陽京畿。忽有物如人。或一犬。其色黑不能辨眉目。夜出掠小兒傷食之。如是三年乃息)  
　　(壬寅)　遼延禧與女真大戰(而敗。上京東京陷。徙燕。女真又攻敗之。延禧與二子奔于不毛之地。由洛陽入夾山。復立于燕。遼由是分矣。改元建福)  
　　⊙是年丞相張無盡薨。公諱商英。字天覺。年十九赴春闈。抵向氏家。向預夢神人報曰。明日接相公。凌晨公至。向異之。勞問勤腆。厚贐其行。后妻以女。公果登第。一日游僧舍。見拂拭藏經。梵夾肅妝。公怫然曰。吾孔圣之書不及胡人之教。夜坐書室吟哦至三鼓。向云。夜深何不睡去。公以前意對曰。正此著無佛論。向云。既無佛。何用論之。公疑其言乃已。后因訪一同列見佛經。乃問。何。書。云維摩經。公信手探閱。至此病非地大亦不離地大處。嘆曰不意殊方乃有此語。公盡借歸讀之不厭。向云。可熟讀然后著無佛論。公遂留心禪宗。因提刑河東。至汾謁大達國師塔及夢國師從容接引。覺而閱其語。看至國師問馬祖西來心印。祖曰。大德正鬧在。且去。國師去。祖喚曰。大德。國師回首。祖曰。是什么。公乃有省。作偈曰。是什么法什么。羅睺殿前燈是火。不是阿祖喚回。洎被善才覷破。毗嵐風急九天高。白鷺眼盲魚走過。元祐六年奉使江左。游東林謁照覺總。議論久之。乃曰。南昌諸山誰可與語。覺曰。兜率悅玉溪喜。公下車。至八月按部過分寧。諸禪迓之。公請俱就云巖升堂。有偈曰。五老機緣共一方。神鋒各向袖中藏。明朝老將登壇看。便請橫戈戰一場。悅最后登座貫穿前列。公大喜。遂入兜率抵擬瀑亭。公問。此是什么。悅曰。擬瀑亭。公云。捩轉竹筒水歸何處。曰目前薦取。公佇思。悅曰。佛法不是這個道理。及夜話次。公云。比看傳燈一千七百尊宿機緣。唯疑德山托缽話。悅曰。若疑托缽話。其余即是心思意解。何曾至大安樂境界乎。公憤然就榻。至五鼓。忽垂腳踢翻溺器。乃省前話。即扣悅寢至謂悅曰。已捉得賊了也。悅曰。贓物在什么處。公扣門三下。悅曰。且寢去。來日相見。翌日公投頌云。鼓寂鐘沈托缽回。巖頭一拶語如雷。果然只得三年活。莫是遭他受記來。悅于是焚香付之偈曰。等閑行處。步步皆如。雖居聲色。寧滯有無。一心靡異。萬法非殊。休分體用。莫擇精粗。臨機不礙。應物無拘。是非情盡。凡圣皆除。誰得誰失。何親何疏。拈頭作尾。指實為虛。翻身魔界。轉腳迷途。了無逆順。不犯工夫。仍囑曰。參禪為命根不斷。依語生解。如是之法公已深悟。然至極微細之魔使人不覺不知墮在區宇。更宜著鞭。公感激。是歲十一月悅歸寂。公別悅未幾登右揆。是夕彗星滅。久旱而雨。唐子西作內前行。一時傳誦。其詩曰。內前車馬撥不開。文德殿下宣麻回。紫微侍郎拜右相。中使押赴文昌臺。旄頭昨夜光照牖。是夕鋒铓如禿帚。明日化為甘雨來。宅家喜得調元手。周公禮樂未要作。致身姚宋亦不惡。我聞二公拜相年。民間斗米三四錢。明年當宣和辛丑二月。公奏謚號真寂。遣使持文祭其塔。其略曰。余頃歲奉使江西。按部西安。相識龍安山中。抵掌夜話。盡得末后大事正宗顯決。方以見晚為嘆。而師遽亦化去。惜其福不建惠緣不勝壽。喜其德不可掩。故終必有后思以發揮之。為持請于朝家恩追謚真寂禪師。於戲唯余與師神交道契。故不敢忘。其平日激勵之志。雖死生契闊之異。而蒙天子之殊恩。則幸亦共之。仰惟覺靈只此榮福。宣和四年十一月黎明口占遺表。命子弟書之。仍作偈曰。幻質朝章八十一。漚生漚滅無人識。撞破虛空歸去來。鐵牛入海無消息。言訖取枕擲門。聲如雷震。視之已逝矣。  
　　(癸卯)　金改天會元年(太宗吳乞買立。乃太祖弟。拈罕斡離不等立之。滅遼遂有南并之志。升皇帝巖曰會寧府。為中京。帝于禁庭親睹瑞光。光中現佛。即敕模像殿庭供養。帝親掃灑。每食跪獻。累年無怠。每歲設會。齋僧萬余)  
　　(甲辰)　是時兩京河浙路京師。災異疊見。都城有賣青果男子。孕而誕子。蓐母不能收。易七人始免而逃去。又有酒肆。號豐樂樓。酒保朱氏子。其妻年四十余。忽生髭髯。長僅六七寸。疏秀甚美。宛然一男子。詔度為女道士(出宋史)  
　　⊙禪林僧寶傳成。沙門德洪撰。字覺范。初名惠洪。姓俞氏。高安人。少孤受學辨博。能緝文。性簡亮。年十三出家依三峰禪師。十九試經東都落發受具。聽宣秘律師講華嚴經。一旦不樂。歸事真凈克文禪師。七年盡得其道。始自放于湖湘之間。荊州張丞相聞其名。請傳法于峽州天寧寺。以二詩辭焉。已而杖策謁公。公見之喜曰。今世融肇也。給事中朱彥知撫州。以師住持北景德寺。久之謝去。住持江寧府清涼寺。坐為狂僧誣告抵罪。張丞相當國。復度為僧。易名德洪。數延入府中。與論佛法。有詔賜號寶覺圓明。一時機貴人。爭致之門下。執弟子禮。且將住持黃龍山矣。會丞相去位。制獄窮治蹤跡。尚書郎趙旸等皆坐貶官。師竄海南島上。三年遇赦自便。名猶在刑部。雖毀形壞服。律身嚴甚。所至長老避席。莫敢亢禮。其同門友居谷山。及其嗣法在諸山者。皆迎師居丈室。學者歸之。是時法禁與黨人游。而師多所厚善誦習其文。重得罪不悔。惟張丞相及侍郎鄒浩右師陳塤。尤盡其力。其在東都也。或譏道人當交通權貴耶。師笑謂人曰。是安知吾意。大臣廉知之故及于難。及靖康初大除黨禁。談者謂師前日違眾趨義婁瀕于死。既還僧籍。宜有以寵異之語聞執政。欲上其事。屬多故不果。明年師沒。志汔不伸。世以為恨。壽五十八。臘三十九。著論萬言。皆有以輔教云。  
　　(乙巳)　金天會三年○遼保大五年(延禧奔夾山。大臣立其弟淳守燕京。尋死。又立其妻蕭氏。改元德興。延禧聞淳死。詔用其官爵。降蕭氏為庶人。初奔夾山。至是越漁陽嶺南走。金兵擒之。封為海濱王。踰年卒于長白山。金滅之國除。右遼自阿保機。以梁貞明二年丙子建元神冊。延禧保大乙巳。共九主凡二百一十年)  
　　⊙詔法師永道。還京復僧形服。六月奉旨住持昭慶崇化禪寺。七月御批右街顯圣寺釋迦院。特賜寶覺大師充廨舍。仍行住持。師諱永道。東穎沈丘毛氏子。弱歲厭世相。往依承天寺南羅漢院真戒大師安恭。學出世法。既納僧服趨京師業唯識百法通之。政和三年選補右街香積院住持。賜紫衣。五年賜寶覺大師。宣和元年改佛號。師與律師悟明華嚴師惠日。相向泣曰。佛法至此。幸生猶死也。亟詣政府陳狀謂。自漢永平佛法入中國。唯元魏宇文周唐會昌。曾廢佛。我國家法堯準舜。三武庸主安足為法哉。謂佛非中國之人。欲不存其法于中國。乞放歸田里。復士農之業。德士之稱。有死不敢奉詔。不納。翌日遂伏宣德門奏疏曰。(臣)永道幸生神考潛封之地。遭際陛下御宇之時。三教鼎興萬方無事。(臣)因棄士農之業。削發披緇講授佛書。助揚圣時無為之化。竊為三教圣人。壹是教人以為善。但為其徒者妄相睚眥。致使時君惑焉。蓋自三五以降。樸散淳漓。大道堙塞。周之柱下史乃著書五千言。發明道德。將使斯民守雌保弱。慈儉無為反刓于樸。屬周道陵遲。俗益浮偽而民莫之從也。仲尼氏出益倡仁義之道。修詩書定禮樂。以救世弊。不幸而繼之以戰國。處士橫議。以仁義為謬悠。其視道德何如也。漢興猶雜霸道。孝文之賢。議禮樂則謙讓未遑。孝武窮兵讟武。海內大困。于斯時也。非吾佛之教應冥數而來。則道德仁義幾乎熄矣。原夫佛之書也。苞羅精捔無所不統。玄微深遠難得而測。又明善惡報應通乎三世。身滅而神不滅。積善積惡各以其類報。不待爵賞而民自勸。不待刑威而民自化。其陰翊王度有功斯民。豈小補云乎哉。自漢以來。惟元魏宇文周唐會昌。嘗下廢佛之令。其余帝王罔不崇奉。若我藝祖皇帝。始受周禪首興佛教。累遣僧徒往西域益求其法。太宗皇帝。建譯場修墜典。制秘藏詮。述圣教序。真宗皇帝。制法音集崇釋氏論。仁宗皇帝。躬覽藏經撰寫天竺字。日與大覺師懷璉賡歌質問心法。英祖神考繼體守文。哲宗皇帝。在儲宮日。神考不豫。時讀佛經祈圣躬永命。使吾佛之道有一不出于正。則曷足以致歷代帝王之崇奉哉。雖遭前代之三廢。然皆不旋踵而復。其廢教之人。率皆不旋踵而及于禍。誰為陛下謀乃赫然下廢佛之令。(臣)甚為陛下危之。夫自漢以下歷代帝王。固無足為陛下道者。然我本朝之列圣。豈皆不足為陛下法哉。陛下必欲道士之盛者。宜嚴敕郡縣民之俊秀。悉與保奏披戴。不旬月之間道士自盛矣。陛下舍此而不為。乃迫脅佛者之徒。棄其所學而從之。傳曰。以力服人者非心悅而誠服也。以非心悅誠服之僧。驅而內諸道士之中。(臣)愚以為道士之禍自此始矣。未睹其為盛也。(臣)濫學于佛。食宋之粟。不容默已。諫而獲罪實甘心焉。書上。帝大怒。收付開封獄。當黥舂陵。監防卒謂。此去萬里蛇霧毒人。道人蔬食且不過中食。甚非自全計。宜茹葷血。師囅然曰。死則死耳。佛禁不可犯也。舂陵守一夕夢黥佛械而立庭下。旦視事遍以告僚屬。僚屬具對同夢。頃之師至。而貌惟肖。一府大驚。議免師役。辭以大君有命。守益賢而免之。居亡幾州人大疫。師為鑿池咒水。飲者輒愈。尋許自便。建炎南渡廷臣。薦師林堪恢復。詔赴臨安勉反初服。師力辭。帝知師不可奪。從容謂師。先帝惑于妖言。毀卿形服。朕欲為卿去其黥涅可乎。道對曰。先皇墨寶不忍毀。帝大笑。撫道背曰。卿到老倔強。遂賜名法道。謚號寶覺圓通法濟大師。俾住大中祥符寺。國災眚咸委師祈榮。應若影向。紹興二年。詔住廬山之東林。從江州守臣請也。明年師因道士循習近例班居僧上。遂詣行在上疏曰。緣崇寧大觀問。道士王資息林靈素等。明冒資品紊亂朝綱。由是道壓僧班。切見靖康以來。道士官資已行追毀。乞依祖宗舊制。特賜改正。禮部議故事惟宣德門肆赦。道左余并僧左。奏著為令。先是靖康之亂。嘗與律師悟明誓。造三千化佛。為國永命。其在祥符時。方議經構。而金人再陷臨安。乘輿浮海。道亦扈從。至是乃移罷東林。勸施藏事。十七年七月二十一日。入寂于千佛閣新寺。是日講筵。法師百余人。以自恣來謁。慰勞如平時。遽謂法門安危。繄公等是賴。吾其逝矣。索筆書偈。合掌而逝。阇維獲舍利無數。弟子寶護建塔九里松之原。世壽六十二。僧臘四十四。魏國公張浚撰塔銘。  
　　凈慈北澗居簡禪師吊其塔。文曰。孟子稱大丈夫者。富貴不能淫。貧賤不能移。威武不能屈。公寄命螻蟻。試身雷霆。不奉明詔。以改德士。威武果能屈乎。黥而流之。為道州徒。九死之濱過午不食。詠歌至化若出金石。貧賤果能移乎。削名刑籍。復還舊物。賜官分祿簡在帝心。曰往欽哉。去汝黥涅。公念先帝不敢毀除。帝曰。此翁至老倔強。富貴果能淫乎。方林靈素假道士服禍基播遷。易緇于黃。天下從之。不則竊負而逃。槁死林壑。公則效忠比干。尚冀其萬分之一。如以抔土堤龍門之濤瀾。圣恩寬洪不即誅戮。鄉使群起而拒。吾知公獨不拒也。非至仁其孰能與于此哉。蒙后公而生。觀公所成就。奇偉峭絕。真大丈夫事。再拜右繞辭而吊之曰。黥可息乎。身據鼎耳兮。息之則殞。黥可去乎。恩如春風兮。去之不忍。一念之忍。迄于蒙塵。黍離闕庭。涂炭生靈。發天下僧。又安足云邈哉。道州只影問津一笑生還。天清地寧眾蠖斯屈。老臂獨信。隱若敵國。賢于長城。蠢爾靈素。不正典刑。雖百粉兮痛奚以平。九里清陰蛻骼是舍。草枯自春光奮不夜。后世何知。婆娑其下。其顙有泚兮。其容則赭。油然而興起兮。如聞伯夷之風者。  
　　(丙午)　欽宗桓即位(正月斡離不犯京得金帛而退。十二月再圍京城。閏月城陷。明年四月帝及上皇六宮皇族北遷)  
　　改元靖康。  
　　夫自古世間之事無有大如生死者若欲免之在修乎六度萬行于六度萬行而能廣之者惟佛與祖也佛祖之要先賢集以成書目之曰通載庶慕之者循而行之至乎死生之際得其自在矣可不信歟。  
　　圣朝鎮朔將軍總兵官榮祿大夫譂公月庭鎮江舟徒人。  
　　于我佛祖之道深有所入信乎生死之不免故日給之余悉為善緣而已嘗鼎建保定之永寧宣府之彌陀寺極盡輪奐之美兼以四事之需至乎像設莊嚴香花供具種種殊勝其工用之費不啻計。  
　　乎幾千萬緡又印大藏經十藏分送諸寺供養流通去眷遣僧聘余于吳興辨山白蓮隱居來至永寧之席會公于宣府乃言及。  
　　京都善信重刊通載板乏力未克就公即欣然施財完此卷至乎末卷余觀公之見義勇為可謂不忘。  
　　佛之付囑金湯吾教者也因筆其概為后之勸云。  
　　時。  
　　宣德五年歲在庚戌六月下浣永寧住山釋大海書。  
佛祖歷代通載卷第三十  
　　南宋(姓趙氏都杭州)○不輕曰(南渡高孝光寧理度幼主。七宗百三十四)  
　　⊙(丁未)　高宗構(母韋妃。徽宗夢吳越武肅錢王入室。已而生帝。封康王。靖康初嘗出使斡離不軍。是冬斡離不再來。奉詔再使耿南仲偕行。至相州民遮道請無往。至磁州守臣宗澤。及磁人亦止之。相州守亦以蠟書言。金人方遣騎。物色康王所在。乃回相州。揭榜召兵勤王。有詔以康王為大元帥。江伯彥宗澤為副。速領兵入衛。王從伯彥議。出相州北門。渡河至大名。聞京城陷。請進兵向京城。伯彥不可。請王移兵東平措身安地。南仲亦以為然。遂東。河間守黃潛善亦領兵至。進屯濟州。探報張邦昌為金所立。二帝北行。邦昌迎元祐孟后聽政。文武官吏皆勸進邦昌。下手書以迎立康王。告中外有曰。漢家之厄十世。宜光武之中興。獻公之子九人。唯重耳之尚在。遣使奉表。及以孟后書來。邦昌繼至伏地。慟哭請死。使人自河北竄來。進道君手禮曰。便可即真來救父母。王慟哭拜受。遂趨應天即位)  
　　改建炎元年。  
　　金國天會五年。  
　　(庚戌)　上自正月至溫之江心。改額曰龍翔。東軒曰浴日。宸翰輝映○革林靈素故居為資福教寺○秦檜歸自金受撻辣意專主和議○十二月金人冊劉豫為帝國號齊。年改阜昌。  
　　(辛亥)　紹興元年○張浚妒能殺曲端盡失陜西地。  
　　金國迎請栴檀瑞像到燕京建水陸會七晝夜安奉于閔忠寺供養凡住十二年。  
　　(乙卯)　金熙宗立(名亶。元名曷刺。馬太祖嫡孫。宗浚之子。治十四年。完顏亮弒之)  
　　⊙西夏大德元年。  
　　法師蘇陀室利。西竺人也。特禮文殊于五臺。善閑咒術能通利。神異頗多。帝彌加重。時羽士蕭真人亦高士也。技術難問。皆為師伏。于是稽首后違世已。金國唐括相公贊其真曰。似似是是(或云奇哉師子)蘇陀室利西竺來游一百八歲。雪色連腮碧光溢臂。內蘊真慈外現可畏。在閔宗朝連陰不霽。特詔登壇咒龍落地。赭色伽黎后妃親制。施內藏財度僧起寺。人半信疑。佛陀波利借路重來五峰游禮。峨五佛冠。曼殊何異。圓滿月面色非紅粹。真人蕭生遙瞻拜跪。  
　　⊙紹興五年八月五日。圓悟禪師示寂。諱克勤。字無著。彭州崇寧駱氏子。依妙寂院自省落發受具。游成都從圓明敏行大師學經論窺其奧。以為不足恃。謁昭覺勝公問心法。久之出關。見真如哲公。頗有省。時慶藏主眾推飽參。尤善洞下宗旨。師從之盡其要。嘗謁東林照覺。頃之謂慶曰。東林平實而已。往見太平演道者。師恃豪辨與之爭鋒。演曰。是可以敵生死乎。他日涅槃堂孤光獨照時。自驗看。以不合辭去。抵蘇州定惠。疾病幾死。因念疇昔所參俱無驗。獨老演不吾欺。會病間即日束包而返。演喜其再來。容為侍者。值漕使陳君入山問法。演誦小艷詩云。頻呼小玉元無事。只要檀郎認得聲。師侍側忽大悟。即以告演。演詰之。師曰。今日真喪目前機也。演喜曰。吾宗有汝。自茲高枕矣。師因以是事語佛鑒勤。勤未之信。師曰。昔云。高麗打鐵火星爆。吾指頭初謂建立語。今乃果然。勤愕然無對。時佛眼禪師尚少。師每事必旁發之。二公后皆大徹。由是演門二勤一遠。聲價籍甚。叢林謂之三杰。演遷五祖師執寺務方建東廚當庭有嘉樹。演曰。樹子縱礙不可伐。師伐之。演震怒舉杖逐師。師走辟。忽猛省曰。此臨濟用處耳。遂接其杖曰。老賊我識得儞也。演大笑而去。自爾命分座說法。崇寧初以母老歸蜀。出世昭覺。久之謝去。于荊州見丞相張無盡談華嚴要妙。逞辭婉雅玄旨通貫。無盡不覺前席。師曰。此真境與宗門旨趣何如。無盡曰。當不別。師曰。有甚交涉。無盡意不平。師徐曰。古云。不見一色始是半提。更知有全提時節。若透徹方見德山臨濟用處。無盡翻然悟曰。固嘗疑雪竇大冶精金之語。今方知渠無摸索處。師嘗有頌云。頂門直下轟霹靂。針出膏肓必死疾。偶與丞相意會。無盡喜曰。每懼祖道寖微。今所謂見方袍管夷吾也。澧州刺史請住夾山。未幾遷湘西道林初潭師周公因提舉劉直孺愿見師至是皮相之不甚為禮。及見開堂提唱妙絕意表。始增敬焉。政和末有。  
　　旨移金陵蔣山。法道大振。僧問。如何是實際理地。曰何不向未問已前薦取。僧曰。未問已前如何薦。師曰。相隨來也。進云。快便難逢。更借一問。曰。忘前失后。進云。若論此事如擊石火。只如未相見時如何。師曰。三千里外亦逢渠。曰。恁么則聲色外與師相見。答曰。穿卻鼻孔。問。忠臣不畏死。故能立天下之大名。勇士不顧生。故能立天下之大事。未審衲僧家又作么生。師曰。威震寰區未為分外。曰。恁么則坐斷十方壁立千仞。師曰。看箭。問。不落因果不昧因果。是同是別。師曰。兩個金剛圈。曰。溈山撼門三下又作么生。師曰。不是同途者。知音不舉來。嘗示眾云。恁么恁么雙明。不恁么不恁么雙暗。不恁么中卻恁么。暗里隱明。恁么中卻不恁么。明中隱暗。只如和座子掇卻許多建立恁么犯手傷鋒。且道喚作什么。到這里。高而無上。深而無底。旁盡虛空際。中極鄰虛塵。凈裸裸赤灑灑。是個無底缽盂無影杖子。熊耳山前少林峰下。老胡九年冷湫湫地守這間家具。深雪之中直得情忘意遣理盡見除。方有一個承當。且道雙明雙暗雙放雙收。是建立是平常。總不與么也未。是極則處。且作么生是極則處。擘開華岳連天秀。放出黃河輥底流。宣和中詔住東都天寧　太上在康邸。屢請宣揚。有偈云。至簡至易。至尊至貴。往來千圣頂[寧*頁]頭。世出世間不思議。然是時欽宗在東宮。師對太上預有至尊之讖。建炎改元。宰相李伯紀表住金山駕幸維揚。有詔征見顧問西竺道要。對曰。陛下以孝心理天下。西竺法以一心統萬殊。真俗雖異一心初無間然。太上大悅。賜號圜悟禪師。乞云居山歸老。朝廷厚贐其行。至云居之明年。復歸于蜀。太師王伯紹迎居昭覺。紹興五年八月五日示疾。將終。侍者持筆求頌。書曰。已徹無功。不必留頌。聊示應緣。珍重珍重。擲筆而化。春秋七十有三。坐五十五夏。謚真覺禪師。塔曰寂照。  
　　(丙辰)　五月收免丁錢○(徽宗兇聞至。以乙卯四月崩)  
　　⊙平江虎丘隆禪師入寂。諱紹隆。和州含山縣人。生時歧嶷。九歲出家依縣之佛惠院。又六歲削發受具。又五歲而束包曳杖。飄然有四方之志。首謁長蘆凈照禪師。參扣之間景響有得。因閱圓悟勤禪師語。撫卷嘆曰。想酢生液。雖未能澆腸沃胃。要且使人慶快。第恨未親聆謦欬爾。于是欲訪之。至寶峰謁湛堂準禪師。準曰。如何是行腳事。師露胸示之曰。和上驗看。準即打。師約住曰。且莫盲枷瞎棒。準大笑。因留年余。乃謁死心于黃龍。心問曰。是什么僧。師曰。行腳僧。心曰。是何村僧行甚驢腳馬腳。師曰。廣南蠻道什么何不高聲道。心喜曰。卻有衲僧氣息。師乃喝。退而參堂度一夏。心甚器之。每嘆曰。再來人也。死心機鋒橫出。諸方吞焰。非上上根莫能當。而于師重稱賞。眾皆側目。已而趨夾山見圓悟道龍牙山遇泐潭干之法子蜜禪師。相與甚厚每研推古今。至投合處撫掌軒渠。或若佯狂。議者謂今之溈仰寒拾也。久之辭去。遂至夾山會圓悟移道林。師從焉。一日入室。圓悟引教云。見見之時見非是見。見猶離見見不能及。豎拳曰。還見么。師曰。見。悟曰。頭上安頭。師于此有省悟。復曰。見個什么。曰。竹密不妨流水過。悟肯之。自此與圓悟形景上下。又二十年。斧搜鑿索盡得圓悟之秘。師以二親垂白。歸寓鄉郡褒禪寺。蓋修摩耶忉利故事也。繼受請住城西之開圣寺。四眾翕然歸仰。建炎之亂盜起淮上。乃南渡。宣城士庶素欽師名為結廬銅峰下適彰教虛席。郡守李尚書光延師居之。道化益振四年而遷虎丘。時圓悟以時未平。泛峽歸蜀。曩之同參輻輳川犇。一時后生望山而趨。師每登座。從容示露。一味平等。隨根所應皆愜其欲。故圓悟之道復大播東南。諸方謂圓悟如在也。居三年。感微疾。白眾曰。當以第一座宗達承院事。眾請于郡從之事。既索筆大書伽陀曰。無法可說。是名說法。所以佛法。無有剩語。珍重。擲筆坐逝。實紹興六年丙辰歲五月甲午八日乙亥也。建塔于山之陽。凡住世六十年。坐四十五夏。  
　　(丁巳)　金廢劉豫齊滅。  
　　(戊午)　(秦檜為右相。晏敦復退而有憂色。曰奸人相矣)○金天眷元年。  
　　(己未)　詔諸軍州建報恩光孝奉徽宗香火。  
　　(庚申)　西夏(仁宗拓跋仁孝立干順子。改年大慶)  
　　(辛酉)　是年秦檜張浚謀殺岳飛岳云○(張九成登徑山適大惠升座。有神臂弓之語。秦檜秉國。謂譏朝廷。竄師衡陽)○金改皇統。  
　　(壬戌)　行經界田糧○韋太后歸自金○停給僧道度牒。  
　　金國。英悼太子生日詔海惠大師于上京宮側創造大儲慶寺普度僧尼百萬大赦天下。  
　　(癸亥)　金詔海惠清慧二禪師住儲慶寺迎瑞像于本寺積慶閣中供養。  
　　翻譯名義平江景德法云編次荊溪周敦義作序。  
　　(甲子　六四)　西夏元慶元年。  
　　(乙丑)　金海慧遷化。帝偕后親奉舍利。五處立塔。特謚佛覺佑國大禪師。  
　　(丙寅)　正月詔毀淫祠○秦檜經界兩浙四川等處。  
　　金復賜清惠佛智護國大師號登國師座特賜金襕大衣及所用珍異其欽敬古所未有帝后親奉接足禮授。  
　　⊙(丁卯)　金國與蒙國議和○蒙國自稱祖元皇帝。  
　　(戊辰)　佛智端裕禪師入寂。師吳越錢氏之裔。嗣圓悟。初住鄧之丹霞。遷住虎丘。次徑山。庵居于西華秀峰。敕住建康保寧。移萬壽。又遷閩之延沙壽山西禪。被旨補靈隱。秋又赴明之育王。其法嗣凈慈水庵一等。  
　　(己巳)　金國完顏亮立。太祖孫(初名孛烈。殺主自立。遷燕。后南征駐于汴至江上為諸酋弒于龜山寺)改年天德。  
　　○西夏改天盛。  
　　⊙紹興十九年。牧庵忠禪師遷化。名法忠。姓姚。四明鄞縣人。母夢異僧求寓止而娠。既誕紫帶繞身。自幼性專靜。告雙親出家。依郡中崇教院道英授經業。年十九試所業得度。即預講肆。究天臺教旨。于疏義入微亦頗自負。一日暴所習于禪者。為其折困。因有疑于于禪宗。趨天童交禪師以求決焉。及于交言下知有機不發交使其南詢造閩之雪峰。與需禪師語。復不契。聞佛眼遠禪寺居淮西龍門。于是出蜀兼程至彼。造次不忘提撕其未至處。適縱步水磨欻睹牌額。書法輪常轉。師于是礙膺之疑泮然冰釋。遂說偈曰。轉大法輪。目前包裹。更問如何。水推石磨。而作圓相呈佛眼。眼曰。其中事作么生。師曰。澗下水長流。眼曰。必竟如何。師曰。水推石磨。眼曰。歸堂歇去。切不得舉著。后五日來。卻向女道一句子。曰。這一句子也不消得。佛眼為之解頤。師遂作禮。尋辭佛眼。度九江登廬阜。露眠草宿蛇虎為鄰。山舒水緩處。會意則居焉。偶晦昏道傍有枯木數圍。經野燒之余尚存尋尺。內空且絜。師兀然其中逾旬浹。遠邇傳觀者甚眾。師不欲顯異。留偈紀之曰。誰將三昧真空火。爇卻一株煩惱薪。只有大根元不動。更無枝葉撼風塵。乃去謁湛堂準禪師于泐潭。酬酢敏捷。準大奇之。斯時黃龍法社鼎盛。預結夏制限其來者。然死心道貌德威。鮮敢櫻其鋒。嘗持劍夜造室曰。聞老和上不懼生死是不。死心擬對。師以劍揮之。死心引頸。師擲劍于地作舞而退。至相西親圓悟于道林。悟深器之。既而放浪衡岳。眷車轍靈巖之右。怪石有如臥牛。師結茅其傍。故榜牧庵。棲遲二十余年。外形骸而自適。或連宵而不寐。或累日而忘餐。發長不剪。衣弊不易。天下禪侶雅稱為忠道者。四方衲子不以承顏為不足。一時士夫無不聞風而欣慕。樞密柳公仲古鎮長沙。以法輪起師。從于眾望。師掉頭不顧。復以勝業虛席心欲迎致。檄諸禪勸請。師聞而宵遁。追蹤至定明蘭若。撾鼓于堂。致師于座。緇素羅拜踰時不已。師慨然說偈曰咄哉黃面老。將法付王臣。林下無心客。官差逼殺人。昔聞其言。今見其事。下座曳杖趨勝業領住持事。給事憑公濟川撰開堂疏。有曰。佛眼磨頭悟法輪之常轉。死心室內持慧劍以相揮。時為師之實錄。師既應世。以荷負宗教為己任亦不吝去留。故自勝業遷南木云蓋公安大溈五剎。復赴豫章師李吉甫請。住黃龍。太尉邢公孝揚施金為造壽塔于寺東之薌源。才畢工而方丈后山白光上騰。群鵲飛鳴。師顧之笑曰。吾將行矣。索筆書偈曰。六十六年。游夢幻中。浩歌歸去。撤手長空。書畢復謂眾曰。后事可依靈源清禪師遺范。言訖瞑目而寂。  
　　(庚午)　金廢度僧道。  
　　(辛未)　九月上謂大臣曰。緣不度僧常住多有絕產。令戶部撥以瞻學(出宋史)○世尊示滅二千一百年矣。  
　　⊙太皇后韋氏(高宋母也)建崇先顯孝禪寺于杭之高亭山。詔真歇清了禪師。開山為第一代。未幾示寂。塔于寺中。師左綿雍氏。嗣丹霞淳公。嘗作無盡燈記曰。東平打破鏡已三百余年。龍潭吹滅燈復四百余載。后代子孫迷于正眼。以謂鏡破燈滅。而不知行住坐臥放大光明。燈未曾滅也。見聞覺知虛鑒萬像。鏡未曾破也。燈雖無景能照生死長夜。鏡雖無臺能辯生死魔惑。鏡與燈光光常寂。明與鑒幻幻皆如。照之無窮。則曰無盡燈。鑒之無窮。則曰無盡鏡。日用不昧。昭昭于心目之間。但眾生迷而不知。故有修多羅教。開如幻方便。設如幻道場。度如幻眾生作如幻佛事。譬如東南西北上下四維中點一燈外安十鏡。以十鏡喻十法界。一燈況一真心。一真心則理不可分。十法界則事有萬狀。然則理外無事。鏡外無燈。雖鏡鏡中有無窮燈無窮燈唯一燈也。事事中有無盡理無盡理惟一理也。以一理能成差別事。故其事事無礙。由一燈全照差別鏡。故則鏡鏡交參。一鏡不動而能遍能容能攝能入。一事不壞而即彼即此即一即多。主伴融通重重無盡。悲夫眾生居一切塵中。而不知塵塵皆毗盧遮那無盡剎海。普賢示一毛孔。而不知一一毛孔含眾生三昧色身。然則一切眾生日用在普賢毛孔中。毗盧光明內。慈氏樓閣中出沒。文殊劍刃上往來。念念中與諸佛同出世。證菩提轉法輪入滅度。如鏡與鏡。如燈與燈。一切一時普融無礙誠謂不可思議解脫法門。非大心眾生。無以臻于此境。或問。即今日用見聞覺知。畢竟是燈耶。非燈耶。是鏡耶。非鏡耶。答曰。鏡燈燈鏡本無差。大地山河眼里花。黃葉飄飄滿庭際。一聲砧杵落誰家。  
　　是年改孤山寺為延祥四。圣觀。遷圓法師塔。葬北山瑪瑙坡○大惠移梅陽。  
　　(癸酉)　金改貞元正月張燈○(吏人王中孚倡全真教談馬丘劉和之今尚存)  
　　(甲戌)　宋自秦檜專國。士大夫名望者。悉屏之遠方。齷齪委靡不振之徒。一言契合即登政府。仍止除一廳。謂之伴拜。稍出一語。斥而去之。不異奴隸。皆褫其職名閣其恩數。猶庶官。  
　　⊙(乙亥)　云臥紀談。羅湖野錄成。十月感山沙門曉瑩撰。字仲溫。法嗣大惠杲禪師。  
　　(丙子)　六月有星晝隕○金改正隆元年○(詔大惠復為僧住持阿育王山)  
　　(丁丑)　八月詔收諸路給余僧牒。上曰。佛法朕亦未嘗有意絕之。正恐僧徒多則不耕者眾矣(宋史)  
　　⊙明州天童宏智禪師正覺。十月遷寂。姓李氏。母趙。隰州人。誕師之夕光出于屋。人皆異之。七歲誦書日數千言。通五經。父宗道令出家。得度于同郡凈明寺本宗。受具于晉州慈云寺智瓊。十八歲出游方。訣其祖曰。若不發明大事誓不歸矣。至晉絳間或以無憑沮師。邑尹見師英俊。因以所執扇示之曰。為我下一轉語。師即援筆書偈其上。尹大喜為請憑以行。渡河之洛。謁成枯木于汝州。時丹霞淳道價方盛。乃造焉。問如何是空劫已前自己。覺云。井底蝦蟆吞卻月。三更不借夜明簾。霞曰。未在更道。覺擬議。霞打一拂子云。又道不借。覺忽悟作禮。霞云。何不道取一句。覺曰。某甲今日失錢遭罪。霞曰。未暇打爾。且去。時年二十三矣。霞退居唐州大乘。亦從焉。宣和二年霞遷大洪。為掌記室三年。遷首座時金粟智雪豆宗保福悟鳳山釗。皆參隨之。復分座于圓通照闡提席下。真歇住長蘆。招居板首。時眾踰千七百。見其秉拂提唱。皆服之。出世泗洲普照。嗣法丹霞矣。比先分寺之半為神霄宮。而又兩準薦饑。齋廚空乏。二時所須雜以菽麥。既至命純以粳。庫僧辭不給。已而檀施填委。徽宗南幸。覺領眾起居。見寺僧千余填擁道左威儀整肅異之。有旨召公面受圣語。還其故寺之半。建炎初住舒之太平。又遷江之圓通能仁。謝事游云居謁圓悟。會長蘆虛席。大眾必欲得師。圓悟與安定郡王勉其行。入寺未幾。時大寇李在抄掠境上。領眾入寺。眾懼解散。公安坐堂上。以善語化之。在等稽首敬服。麾退其兵。饋金瞻眾。一方咸賴以安。建炎三年渡浙江至明州禮補陀。道由天童。適其闕主。眾見師來。密白郡帥。始辭而后從。未幾虜人犯境。僧徒迍散。公獨遲其來虜至登嶺以望。若有所見。遂斂兵而退。秋毫無犯。人嘆以為神助焉。九月被旨住靈隱將行四眾號慕百鳥哀鳴。十月有旨。再還天童。前后垂三十年。寺屋幾千間。無不新者。紹興二十七年秋九月。別郡帥諸檀。是月七日還山飯客如常。八日辰已索浴更衣端坐。索筆作大惠書。屬以后事。又書偈曰。夢幻空花。六十七年。白鳥煙沒。秋水天連。擲筆而逝。詔謚宏智禪師。塔曰妙光。  
　　(戊寅)　六月有星晝隕。八月地震○(詔育王大惠再住徑山)  
　　(己卯)　七月翰林李燾進皇朝百官表(宋史)  
　　(庚辰)　初行會子○十二月欽宗崩于五國城。  
　　(辛巳)　詔復給僧牒市軍儲。  
　　金世宗立(名雍。初名褒。封楚王。太祖孫。海陵王亮既背盟南伐。以帝守京。因自立都燕。帝仁厚慈儉不嗜兵。國內安治。在位二十九年。人謂小堯舜)改年大定。  
　　⊙大教東被一千一百年矣。  
　　(壬午)　孝宗睿即位。初名伯琮。太祖七世孫也。母張氏。生于秀州。有嘉禾之瑞。在位二十七年。壽六十八矣。  
　　金國移都燕京。敕建大慶壽寺成。詔請玄冥禪師顗公開山第一代敕皇子燕王降香賜錢二萬沃田二十頃。  
　　⊙(癸未)　改隆興元年。是年六月十三日。天童應庵禪師曇華遷寂。姓江氏。蘄之黃梅人。生而奇杰。骨目聳秀。童稚便厭世故。具決定志津濟群品。年十七出家於邑之東禪。明年為大僧。又明年杖錫參方首謁隨州水南遂和上。染指法味。乃上云居。圓悟禪師一見拊勞。痛與提策。以為法故服勞難事。趨走唯恐居后。會悟入蜀。指似往見彰教隆于宣。隆其子也。隆移虎丘。師實為先馳。未半載間通徹大法。頓明圓悟為人處。未幾禮辭游諸方。初分座于處之連云。處守遂以妙嚴請師出世。繼住衢之明果蘄之德章饒之報恩薦福婺之寶林報恩江之東林建康之蔣山平江之萬壽。兩住南康歸宗。末乃住今天童。皆緇白欽慕同辭公舉。處處開大施門垂手未悟。遠近奔湊如水赴壑。師于普說小參問答勘辯之屬。皆從容暇豫。曲盡善巧。而室中機辯操縱殺活。尤號明妙。師初有發明。即與此庵時號元布袋者同行。反覆博約日益深奧。及從此庵于護國。相得歡甚。此庵云亡。意于師不無所囑。而開堂嗣法不忘虎丘。與近世眩于名聞牽于利養燒香不原所得者異矣。每于住持泛應虛受。雖料理建置小物細故。動為無窮計。未嘗茍且。纖毫不可于意。即翩然竟去。莫能回奪。嘗自言。衲僧家看草鞋住院。何至如蚖蛇戀窟。勵勉徒眾不許放逸。事事必身率之。其將示疾也。猶掛牌入室至夜分他日多類此。將終或以辭世偈為請。師曰。吾嘗笑諸方所為而自為之耶。區處院事纖悉不遺。奄然趺坐而化。春秋六十一。夏臘四十三。  
　　⊙是年徑山杲禪師入寂。諱宗杲。宣州寧國奚氏子。幼警敏有英氣。年十三始入鄉校。一日與同窗戲謔。以硯投之。誤中先生帽。償金而去。乃曰。讀世書曷若究出世法乎。即詣東山惠云院出家。先是元豐戊午院塑釋迦像。有異人丁生者。語寺僧曰。立像一紀當生一導師。大興宗教。若像有難。是人方來。像毀則是人亦有難。崇寧甲申有盜穴像腹取其所藏。師以是歲適至。事惠齊為師。明年落發受具。繇是智辯自將凌跨流輩。閱古云門錄。恍若舊習。聞老宿紹珵久依天衣懷公。亟往上謁與聞雪竇奧旨。趨寶峰湛堂準禪師。見師風神爽邁。特加器重。使之執侍。指以入道捷徑。師橫機無所讓。準訶之曰。汝未曾悟。病在意識。領解則為所知障。時李彭商老參道于準。師適有語曰。道須神悟。妙在心空。體之不假于聰明。得之頓超于聞見。李嘆賞曰。何必讀四庫書然后為學哉。因此為方外交。準將入滅。師問孰可依從。準以圓悟勤公語之。已而重趼荊渚。謁無盡居士張公請銘準塔。公道望傾天下。師登其門承顏接辭。綽有余裕。公稱譽之。為名庵曰妙喜。字以曇晦。歸寶峰訖其事。復見無盡從容問曰。居士謂我禪何如。公曰。子禪逸格矣。師曰。宗杲實未自肯在。公曰。行見川勤可也。于是佩服其言放浪襄漢。會大陽微禪師。密授曹洞宗旨。尋游東都。宣和六年圓悟禪師被旨都下天寧。師自慶曰。天賜我。得見此老。不孤湛堂張公指南之意。遂造天寧。及聆其升堂法要。迥異平日所聞。即傾心依附。閱四旬圓悟舉。僧問云門。如何是諸佛出身處。門云。東山水上行。若有人問天寧只向。道薰風自南。來殿閣生微。涼師于言下豁然頓。悟圓悟大。喜遷師擇木堂。以古今差別因緣密加妍練。一日圓悟飯超然居士趙公。師預坐。忽忘舉筯。圓悟顧師而語超然曰。是子參得黃楊木禪也。師既為所激乘間扣曰。聞和上嘗問五祖話不。知記其答否。圜悟曰。向問有句無句如藤倚樹作么生。五祖云。描也描不成。畫也畫不就。又問樹倒藤枯時如何。五祖云。相隨來也。師廓然脫去。知見玄妙。圜悟深可之。使掌記室著臨濟正宗記卑焉。分座令接納。繇是以竹篦應機施設電閃星飛。不容擬議叢林浩然歸重。右丞呂公舜徒奏。錫佛日之號。虜人犯順。欲名僧十數北去。師為所挾。會天竺密三藏。日與論義。密尤敬服。尋得自便趨吳門虎丘。聞圓悟遷云居。欲往省覲。道金陵。待制韓公子蒼與語喜之。以書聞樞密徐公師川曰。頃見妙喜辯惠出流輩。又能道諸公之事業。袞袞不倦。實僧中祀梓也。抵云居為眾第一座。譏訶佛祖辯搏無礙。圜悟亦讓其雄。會世擾攘。入云居之西結庵于古云門寺基。因以為名。閱二十年辟地湖湘轉仰山。邂逅竹庵圭禪師。相與還云門。著頌古百余篇。久之游七閩。居海上洋嶼。師閔諸方學者困于默照。作辯邪正說以救其弊。泉南給事江公創庵小溪延請師居。緇素篤于道者畢集。未半年發明大事者數十人。鼎需思岳彌光道謙遵璞悟本等。皆在焉。一日參政李公漢老。聞舉庭柏話有省。師可之及公疾革。作偈寄彌光。有深將法力荷云門之句。師平居絕無應世意。圜悟在蜀聞之。囑丞相張公德遠曰。杲首座不出。無可支臨濟法道者。公尋還朝。適徑山虛席。必欲致師。師幡然起赴。開法于臨安府治。唱圜悟之道。說法竟。侍郎馮公濟川問曰。師嘗言不作這蟲豸。今日為什么敗闕。師曰。盡大地是個杲上座爾作么生見。公無語。及居徑山。四方佳衲子靡然坌集。至一千七百。師無他約束。容其自律發明已見率常有之。上堂問答(具在本錄)時惠云院忘丁生之讖。毀釋迦故像而新之。實紹興辛酉。夏五月也。師于是月。坐與張厚善。著逢掖編置衡州廖通直李繹。為結茅圃中。師既拘文不與眾俱。率令散處花藥開福伊山。時容其受道。門庭益峻。乃褒先德機緣間與拈提。離為三帙。目曰正法眼藏。前參政李公大發。時居鐔津。翰林汪公彥章稅駕零陵。數通書問道。當軸者滋不悅。移師梅州。其地荒僻瘴癘。藥物不具。學徒百余。羸糧從之。閱六稔斃者過半。師以道處之怡然。由是居民向化至繪師像。飲食必祀焉者有之。  
　　乙亥冬蒙恩北還。明年春復僧伽黎。尋領朝命住明州育王山。逾年有旨。改住徑山。天下宿衲復集如初。時上潛藩。雅聞師名。遣內都監詣山問佛法大意。師升堂有偈云。豁開頂門眼。照徹大千界。既為法中王。于法得自在。仍作頌獻曰。大根大器大力量。荷擔大事不尋常。一毛頭上通消息。遍界明明不覆藏。上嘉美久之。建邸立。復遣內知客入山供養五百應真。請師說法。親書妙喜庵大字。并制贊寵寄曰。生滅不滅。常住不住。圓覺空明。隨物現處。師升堂有偈曰。十方法界至人口。法界所有即其舌。只馮此口與舌頭。祝吾君壽無間歇。億萬斯年注福源。如海滉漾永不竭。師子窟內產狻猊。鸑鷟定出丹山穴。為瑞為祥遍九垓。草木昆蟲皆歡悅。稽首不可思議事。喻如眾星拱明月。故今宣揚妙伽陀。第一義中真實說。師春秋高。求解寺任。辛巳春得旨退居院之明月堂。然宏法為人老而不倦。上即位特賜號大惠禪師。隆興建元自恣前一夕。有星殞于院之西。流光赫然。有聲如雷。師示微疾。八月九日學徒問候。師勉以宏道徐遣之曰。吾翌日始行。至五鼓親書遺奏。侍僧固請留頌。為寫四句擲筆就寢。湛然而逝壽七十有五。塔全身于堂之后。  
　　淳祐間晉陵尤煜號貳卿。嘗題大惠語。大惠說法從橫踔勵。如孫吳之用兵。而廣闊弘深不可涯涘。如大海水。魚龍飲者莫不取足。今舉平昔聞見二則朱文公少年不樂讀時文。因聽一尊宿說禪直指本心。遂悟昭昭靈靈一著。十八歲請舉。時從劉屏山。屏山意其必留心舉業。暨搜其篋。只大惠語錄一帙爾。次年登科。故公平生深知禪學骨髓透脫關鍵。此上根利器。于此取足者也。煜早得于潘子善丈云爾。因取語錄讀之。至老不敢釋手。往在舂陵。永嘉徐棘卿瑄。亦貶是邦。未幾忽遷象臺。憂愁涕泣。煜授以所攜本。徐卿亟取讀之。達旦不寐。次日欣悅忘憂。與昨日夐然二人也。遂攜以去。手抄一本乃見還。后三年徐沒于貶所。臨終殆同游戲。不疾沐浴而逝。此書之靈驗如此。蓋煜之親睹也(云云)  
　　⊙詔蔣山大禪了明禪師。繼席徑山。師秀州陸氏。嗣大惠。化揚和王姑胥莊田供眾。歲收二萬斛。常住由是豐足。  
　　⊙(甲申)　沙門祖琇號石室撰隆興佛運通論成行于世。  
　　(乙酉)　乾道元年。  
　　(丙戌)　詔靈隱道昌禪師住凈慈。  
　　(戊子)　詔上竺若訥講師。于四月八日。選五十僧入內觀堂。行金光明三昧。祈福邦家。  
　　金國十月一日。詔顗禪師于東京創清安禪寺。度僧五百。作般瑟于吒會。  
　　⊙(己丑)　普庵禪師入寂。名印肅。袁州宜春余氏子。六歲夢一僧點其心曰。汝他日當自省。既覺以意白母。視之當心有一點紅瑩。大似世之櫻珠。父母因此許從壽隆院賢公出家。年二十七落[髟/米]。越明年受戒。師容貌魁奇智性巧慧。賢器之。勉讀法華。師曰。嘗聞諸佛元旨必貴了悟于心。數墨巡行無益于事。遂辭師游湖湘。謁大溈牧庵忠公。因問。萬法歸一。一歸何處。忠公豎起拂子。師遂有省。后歸受業院。紹興癸酉間有鄰寺慈化者。眾請住持無常住。師布衾紙衣晨粥暮食禪定外。唯閱華嚴經論。一日大悟遍體汗流。喜曰。我今親契華嚴境界。遂述頌曰。掜不成團撥不開。何須南岳又天臺。六根門首無人用。惹得胡僧特地來。自后發為言句動悟幽顯。有不期然而然者。一日忽有僧名道存。冒雪至。師目之喜曰。此乃吾不請之友矣。遂相與寂坐。交相問答。或笑或喝。僧曰。師再來人也。非久當大興吾教。乃指雪書頌而行。至斯慕向者眾。師乃隨宜為說。或書偈與之。有病患者。折草為藥與之即愈。或有疫毒人跡不相往來者。與之頌。咸得十全。至于祈禳雨旸伐怪木毀淫祠。靈應非一。由是鼎新梵宇或問。師修何行而得此。師當空畫云。還會么。云不會。師云。上心不須說。其峻機多類此。忽一日索筆書頌于方丈西壁云。乍雨乍晴寶象明東西南北亂云深。失珠無限人遭劫。幻應權機為汝清○枯木救度復示眾曰。諸佛不出世。亦無有涅槃。入吾室者必能元契矣。善自護持無令退失。索浴更衣跏趺而寂。時乾道五年七月二十一日也。世壽五十五。僧臘二十八。奉全身于塔焉。  
　　⊙是年金國慶壽亨禪師。塔于嵩山。其文略曰。諱教亨。號虛明。濟州任城王氏子。先有汴京慈濟寺僧福安。山居任城有年矣。齋于芒山村。倚樹而化。見夢于女弟馮。自彭村浮圖乘白馬而下曰。我生于西陳村王光道家。馮語其母及其子其夢正同。詰旦至光道家。師母劉夜夢安公來求寄宿。是日師果生焉。拳右拇指似不能伸。瞬而未笑。同業福廣福堅聞之來謁。徑問。安兄無恙。師熟視良久伸指而笑。常獨臥空室。其母聞人誦摩訶般若波羅蜜。驚顧襁褓。師猶囁嚅。及晬試以經卷酒杯。遽拾經卷。少長不茹葷血。唯見僧行造門。輒喜從之。故一時皆呼以馮山主芒山。村碑之于石。七歲出家禮本州崇覺院圓公為師。十三受具足戒。遇苦瓜先生。相之曰。此兒必領僧萬指。十五游方。聞鄭州普照寶公法席之勝。自汴梁發足。是夜寶公夢。慶云如金芙蕖繽紛亂墜。以告人曰。吾十年無夢矣。此何祥也。翌日師來。寶公心獨異之。師朝夕參扣。未有所入他日以事往睢陽宿趙渡。忽馬上憶擊板因緣有省。凝情不散將抵河津。同行德滿驚曰。師兄此河津也。師下馬悲喜交集。至于隕涕。歸以語寶公。公曰。此僵臥人。似欲轉動。猶未印可曰曾看日面佛公案否。師笑曰。兒時已念得。寶公笑曰。我只教人參諸方掉下底禪。但再參去。定有自得力處。一日師因云堂靜坐。忽聞板聲霍然親證。呈頌曰。日面月面。星流電轉。若更遲疑。面門著箭。咄。寶公遂記莂曰吾謾汝不得也。諸方知師得法。懇求出世。師亦知緣至。輒往應命。五坐道場。嵩山之戒壇。韶山之云門。鄭州之普照。林溪之大覺。嵩山之法王。左丞相夾谷清臣。請師住中都潭柘。歸隱缺門。復駐錫于濟川之普照。方丈后叢樹蓊郁中有一株。亭亭然高丈余。群鴉以次來巢。其上下十二級如浮圖狀。眾賀曰。和上佛法將大振乎。不十數日奉章廟旨主慶壽寺。三年。退居缺門。知河南府國公石抹仲溫。以少林虛席。請師繼之。居無何師復引去。徜徉嵩少間者數年。忽覺四大弦緩。杜門堅坐謝絕賓客。其嗣香山江延師于西堂。慈云海復乞侍奉。至興定己卯秋七月十日。謂眾曰。汝輩各宜著力。索筆書頌。其末后句云。咦一二三四五六七堅坐不動而逝。享年七十。僧夏五十有八。阇維焰如蓮花開合。牙齒目睛不灰。舍利無算。師自兒時額有圓珠。至是爆然飛去。收靈骨建塔焉。  
　　(庚寅)　金國世宗真儀皇后出家為尼建垂慶寺度尼百人賜田二百頃。  
　　○西夏乾祐元年。  
　　⊙(辛卯)　乾道七年正月二十日。靈隱瞎堂惠遠禪師奉詔見選德殿。師奏曰(臣)生西蜀眉山。游方逾四十年在山間。恭聞陛下即位以來。日應萬機道冠千古。覆護教法契合龍天。是謂以佛心而治天下(臣)嗣法佛果圓悟禪師。上曰。圓悟是誰。奏曰(臣)之師名克勤。太上皇帝駐蹕維楊時賜號也。上曰。恨昔不見。其杲老如何。奏曰。與(臣)同出圓悟之門。上賜坐。上問曰。如何免得生死。奏曰。不悟大乘道終不能免。上曰。如何得悟。曰本有之性。但以歲月磨之。無不悟者。上曰。悟后如何。曰悟了始知。陛下所問與(臣)所奏悉皆不是。上曰。一切處不是如何。奏曰。脫體現前。了無毫發可見之相。上大悅。師復奏曰。古德道無所是是菩提。上曰。即心即佛如何。曰目前無法。陛下喚什么作心。上曰。如何是心。師正身叉手而立曰。只者是。上笑。徐問德山臨濟機緣。師具奏之。復奏曰。悟后千句萬句乃至一大藏教。只是一句。上曰。是那一句。奏曰。好語不出門。上曰。不與萬法為侶可參乎。奏曰。老龐致此一問。驚天動地。驅山塞海。超古今脫是非。離言說絕依倚。如陛下至尊至貴。大道本然。上曰。得道者誰。奏曰。學道之人隨其器量淺深。驗在意表。得底人他亦自知時節。學佛者眾機緣亦廣。恐勞圣聽。不敢具奏。遂謝恩下殿。上曰。后更要說話在。奏曰。謹領圣訓(乙未正月初五入寂)帝制原道論。其文曰。朕觀韓愈原道。因言佛老之相混三教之相絀。未有能辯之者。且文繁而理迂。揆圣人之用心則未昭然矣。何則釋氏專窮性命棄外形骸不著名相。而于世事自不相關。又何與禮樂仁義。然尚立戒。曰不殺。不淫。不盜。不飲酒。不妄語。夫不殺仁也。不淫禮也。不盜義也。不飲酒智也。不妄語信也。如此于仲尼何遠乎。夫子從容中道圣人也。所為孰非仁義。又烏得而名焉。譬如天地運行陰陽循環之無端。豈有意春夏秋冬之別哉。此圣人強名之耳。亦猶禮樂仁義之別。以設教治世不得不然也。因其強名揆而求之則道也。道也者仁義禮樂之宗也。仁義禮樂固道之用也。彼楊雄謂老氏槌仁義滅禮樂。今跡老子之書。其所寶者三。曰慈。曰儉。曰不敢為天下先。孔子曰。溫良恭儉讓。又唯仁為大。老子之所謂慈豈非仁之大者耶。曰不敢為天下先。豈非遜之大者耶。至其會道則互相遍舉。所貴者清凈寧一。而于孔圣果背馳乎。蓋三教末流昧者執之自為異耳。夫佛老絕念無為。修心身而已矣。孔子教以治天下者。特所施不同耳。譬猶耒耜而織機杼而耕。后世徒紛紛而惑。固失其理。或曰當如之何去其惑哉。曰以佛修心。以老治身。以儒治世。斯可也。唯圣人為能同之。不可不論也。  
　　⊙帝嘗于選德殿制觀音贊。賜上竺刻于石。有詞曰。猗歟大士。本自圓通。示有言說。為世之宗。明照無二。等觀以慈。隨感即應。妙不可思。  
　　(壬辰)　正月駕幸靈隱。八月七日詔靈隱徑山天竺集內觀堂齋。宣靈隱惠遠。入東閣賜坐。咨論法要。十月三十特賜遠號佛海禪師。  
　　(甲午)　詔賜內帑二萬緡。付上竺建藏殿。賜經一藏。命皇太子書殿榜。曰法輪寶藏。  
　　(乙未)　淳熙○詔賜(上竺白云堂　印靈隱直指堂印)  
　　⊙(丙申)　特旨福州東禪刊天臺宗教部同大藏流通。  
　　(庚子)　金國大定二十年正月敕建仰山棲隱禪寺(今大都西山)命玄冥顗公開山賜田設會度僧萬人。  
　　⊙(癸卯)　淳熙九年二月十九日。沙門可觀卒。字宜翁。華亭戚氏。年十六具戒。依南屏精微師。聞車溪擇卿聲振江浙。負笈從之。一日聞舉唱般若寂寥。忽有悟入。如服一杯降氣湯。玉惠覺有橫山命。師偕行讀指要。至若不謂實鐵床非苦變易非遷。嘆曰。語言文字皆糠秕耳。建炎初主嘉禾壽圣。遷當湖德藏。居閱世堂為楞嚴補注。霅以祥符延。閱兩載以疾反當湖南林。一室蕭然人不堪之。則曰。松風山月此我無盡衣缽也。乾道七年。丞相魏杞出鎮姑蘇請主北禪。入門適當九日。指座云。胸中一寸灰已冷。頭上千莖雪未消。老步只宜平地去。不知何事又登高。魏公擊節不已。淳熙七年皇子魏王牧四明(諱愷謚惠憲王孝宗次子)用月堂遺書之薦。請主延慶。時已八十九歲。抵行在所而聞王薨。師在天竺受請曰。王旨如生。豈當有辭。遂行至南湖。眾見行李寂寂。莫不嘆服。不二載復歸當湖竹庵。無疾而逝。壽九十一。大惠先沒二十年矣。  
　　⊙(癸卯)　帝注圓覺經。二月遣中使。赍賜徑山住持寶印。刊行。  
　　(甲辰)　金大定二十四年二月。大長公主降錢三百萬。建昊天寺。給田百頃。每歲度僧尼十八。  
　　⊙(乙巳)　宋遣致仕黃門侍郎宇文虛中別號龍溪居士奉使。  
　　金國。詔請留仕翰林承旨。對越談論。多引儒書證成釋理。累贈金帛。受以給貧。囊無挑藥。金朝儀禮皆公定制。壽一百八歲。無疾跏趺援筆朗吟而往。詞曰。去國匇匇幾度年。公私無事兩忻然。當時議論何能固。今日機關別有緣。萬事已從前世訂。英名留付好人傳。孤身不作往來計。須信胸中別有天。  
佛祖歷代通載卷第三十一  
　　⊙(庚戌)　光宗惇(孝宗第五子。年四十四。自東宮受禪。尊孝宗為壽皇。在位五年)改年紹熙。  
　　金國章宗璟立(顯宗允恭子允恭未立而卒。帝以皇太孫即位。荒于酒色。大金之業墮焉)改年明昌。  
　　⊙(辛亥)　大朝太祖成吉思皇帝是年起兵。  
　　(癸丑)　是年十二月布衣王孝禮言。今年冬至日影表當在十九日壬午而會。元歷乃在二十日癸未系差一日。乞將修內作所掌銅表圭。付太史局。則驗從之。  
　　金國明昌四年。詔請萬松長老于禁庭升座。帝親迎禮。聞未聞法。開悟感慨親奉錦綺。大僧祇支詣座授施。后妃。貴戚羅拜拱跪。各施珍愛以奉供養。建普度會施利異常。連日祥云連綿天際。從此年豐謳歌滿路。每歲設齋常感祥瑞(萬松洞下宗人)章宗駕游燕之仰山。御題有金色界中兜率境碧蓮花里梵王宮之句(十月殺世宗第六子允蹈)  
　　(甲寅)　宋光宗禪位于太子。是為寧宗。  
　　金允蹈子愛王大辦。是年正月舉五國城叛。求。  
　　大朝兵援。金兵屢敗。金亡之始也。  
　　⊙凈慈肯堂彥充禪師(於潛盛氏子。法嗣東林卍庵顏公)  
　　夔府臥龍破庵祖先禪師(廣安王氏)  
　　徑山癡絕道沖禪師(武信長江荀氏)  
　　⊙(乙卯)　宋寧宗立。名擴(光長子。初封嘉王。孝宗崩。光疾甚。知樞密院事趙汝愚。密建翼戴之議。知憲圣太皇太后以宗社為憂。將白事而難其人。有知合門事韓侘胄者。琦之曾孫。而太皇女弟之子也。乃因以入白太皇垂簾引嘉王入即位)改年慶元(三月朔日有食之○自虹貫日○雨土)  
　　(丙辰)　金國改年承安(十一月二十三日大赦。度僧千員)  
　　(丁巳)　金境內大旱。山東盜起○特詔萬松住仰山。升堂有偈曰。蓮宮特作梵宮修。圣境還須圣駕游。雨過水澄禽泛子。霞明山靜錦蒙頭。成湯也展恢天網。呂望稀垂浸月鉤。試問風光甚時節。黃金世界桂花秋。  
　　(庚申)　愛王合大兵陷金上都圍和龍。  
　　(辛酉)　宋改嘉泰○(吳曦入蜀)○金改泰和○(耶律德壽叛擊走之)  
　　⊙(壬戌)　靈隱松源禪師入寂。名崇岳。生于處州龍泉吳氏。自幼卓犖不凡。處群兒中未嘗嬉宕。稍長聞出世法慕向之。年二十三棄家。衣掃塔服受五戒于大明寺。首造靈石妙公。繼見大惠杲禪師于徑山。久之大惠升堂。稱蔣山應庵華公為人徑捷。師聞之不待旦而行。既至入室未契。退愈自奮勵。終夜自舉狗子無佛性話。豁然有得。即以扣應庵。應庵舉。世尊有密語。迦葉不覆藏。師云。鈍置和尚。應庵厲聲一喝。自是朝夕咨請。應庵大喜。以為法器。說偈勸使祝發棟梁吾道。隆興二年。師始得度于臨安西湖白蓮精舍。自是遍歷江浙諸大老之門。罕當其意。乃浮海入閩。見乾元木庵永公。一日辭木庵。木庵舉。有句無句如藤倚樹。師云。裂破。木庵云。瑯琊道好一堆爛柴。聻。師云。矢上加尖。如是應酬數反。木庵云。吾兄下語老僧不能過。其如未在。他日拂柄在手。為人不得。驗人不得。師云為人者。使博地凡夫一超入圣域。固難矣。驗人者。打向面前過不待開口。已知渠骨髓。何難之有。木庵舉手云。明明向汝道。開口不在舌頭上。后當自知。逾年見密庵于衢州之西山。隨問即答。密庵微笑曰。黃楊禪爾。師切于明道至忘寢食。密庵移蔣山。華藏徑山皆從之。會密庵入室次。問傍僧。不是心。不是佛。不是物。師侍側豁然大悟。乃曰。今日方會木庵道開口不在舌頭上。自是機辨從橫鋒不可觸。密庵又遷靈隱。遂命師為第一座。旋出世于平江澄照。為密庵嗣。徙江陰之光孝。無為之冶父。饒之薦福。明之香山。平江之虎丘。慶元三年。靈隱虛席。被旨補處。居六年法道盛行。得法者眾。而師有棲遁之志。即上章乞罷住持事。上察其誠許之。退居東庵。俄屬微疾。猶不少廢倡道。忽親作書別諸公卿。且垂二則語以驗學者曰。有力量人因甚抬腳不起。開口不在舌頭上。及貽書嗣法香山光睦云居善開。囑以大法。因書偈曰。來無所來。去無所去。瞥轉玄關。佛祖罔措。跏趺而寂。實嘉泰二年八月四日也。得年七十有一。坐夏四十。奉全身塔于北高峰之原。  
　　⊙(癸亥)　嘉泰三年。金國于是始定。以土德王。承宋。蓋不數遼人云。  
　　徑山佛照德光禪師入寂。諱德光。姓彭氏。臨江新喻人。父術母袁。夢異僧入室。驚寤有娠。既生。乃祖曰。吾家世積德。乃生此兒。必光吾門。因是命名。年九歲寇擾辟地于袁之木平寺。有妙應大師。伯華善相。曰是子伏犀貫頂。出家必作法門梁棟。時師年十歲。遽失怙恃。伯父循。伯母萬。育而教之。年二十有一。聞人誦金剛經。忽然通解。歸白母曰。適聞誦經。身心歡喜。世間萬事真如夢幻。力懇出家。族不能奪。遂散家貲。第存度牒僧具。余悉以予其族。詣同邑光化禪院主僧足庵處薙發。遂攜師入閩。足庵寓福之西禪。謂之曰。是行為子擇所依。東禪月庵善果具衲僧眼。子依之。時復省吾足矣。一見月庵遽問。不落有無中。如何露消息。師云。不落有無中。分明露消息。月庵云。是什么消息。師便喝。庵云。未在更道。師云。我留口吃飯在。即令參堂。是時老宿多在閩中。如妙湛佛心圓覺。望重叢林。師悉參扣遍歷五十余員善知識。末后見大惠于育王。舉喚作竹篦則觸。不喚作竹篦則背。不得向舉處承當。不得向意根下卜度。速道速道。師云。杜撰長老如麻似粟。惠云儞是第幾個。師云。今日捉敗者老賊。次年佛涅槃日。因頂謁次。自念佛常住法身何有生滅。頭未至地忽然契悟。遽告大惠。惠云。儞者回徹也。惠再主徑山。拉以偕往閱夏。暫至蔣山省應庵。庵稱賞不已。謂人曰。光兄頓出我一頭地。乃移書與李侍郎浩曰。光兄一自徑山老叔印可。如虎插翅。留月余而歸。大惠說偈以頂相付師曰。有德必有光。其光無間隔。名實要相稱。非青黃赤白。云二。乾道丁亥。李侍郎分符天臺。與師論道相契。以鴻福延之及遷郡之天寧。衲子云集。淳熙三年。詔住靈隱寺。遣使降香開堂。恩寵優渥。是冬召對便殿問佛法大意。師敷奏直截帝大說。留禁中觀堂五宿。兩賜御頌。特賜佛照禪師之號。又承圣問。釋迦入山修道六年而成。所成者何事。奏云。將謂陛下忘卻。四年冬召問華嚴法界。師奏簡切。上悅親灑宸翰獎諭。因進宗門直指一篇。七年育王虛席。露章乞老。得請東歸。又承圣問圓覺四病。冬召見便殿。紹熙改元。孝宗御重華宮召見。奏對逾時。四年被旨住徑山。抗奏辭免。孝宗曰。欲速相見郡將。堅請不容辭。二月望宣見于重華。自后兩賜圣問。應機而答。天顏皆悅。慶元元年春復請老祈懇再三。詔從之。師在觀堂也。駕時時臨幸。輿以小輦。侍衛二十余人。至則促席而坐。或起行并立。歡如平生。所賜御札刻之琬琰。奏對語錄詔令刊行。每有召對。宣賜無時。中貴私自謂。金玉器用繒彩計緡三萬之多。師叩頭力辭不受。上益嘉之。暨歸寺有所宣賜。不容辭。師亦不妄用。初思陵駐蹕會稽。有旨許置產。師謂育王產薄不足贍眾。遂以所賜及王臣長者所施之資置田。歲增谷五千。國史陸游為記其事。師創數椽以自處。號曰東庵。掩關自娛。接人不倦。時許衲子入室。嘉泰癸亥三月。告眾曰。吾世緣將盡。至十日。詢問左右曰。今日月半也。對曰然。又二日索紙作遺書。與平昔所厚者二十。早集眾敘別。皆法門之旨要。無半語及他事。索浴更衣大書云。八十三年彌天罪過。末后殷勤盡情說破。趺坐而逝。弟子塔全身于庵后。僧臘六十請謚于朝。敕謚普惠宗覺大禪師。塔曰圓照。  
　　⊙(甲子　六五)　嘉泰四年金國學士元遺山裕之撰紫微觀記。文曰。東平左副元帥趙侯之太夫人既老矣。即棄家為全真師。師鄆州人。普惠大師張志剛。居冠氏之洞清庵。庵之制初亦甚陋。乞名于丘尊師。改號紫微觀。趙侯為之起殿閣立堂宇至于齋廚庫廄。所以奉其親于家者。無不備。歲癸已九月落成。請予記其事。予為之說云。古之隱君子及學道之士。多居山林。木食澗飲槁項黃馘。自放于方之外。若涪翁河上丈人之流。后世或附之黃老家。數以為列仙。陶隱居寇謙之以來。此風故在也。杜光庭在蜀。以周靈王太子晉為王建鼻祖。乃踵開元故事。進崇玉宸君。以配混元上德之號。置階品立范儀。號稱神仙官府。虛荒誕幻莫可致詰。二三百年之間。至宣政之季。而其蔽極黃冠之流。官給命書。有散郎與大夫之目。循歷資級無別省寺。凡冥報之所警。后福之所開。則視桑門所前有者。而例舉之。始欲為高而終為高所庳。始欲為怪則終為怪所溺。其徒有高識遠引者。亦厭而去之。故自放于方之外者。猶一二見焉。貞元正隆以來。又有全真家之教。咸陽人王中孚倡之。潭馬丘劉諸人和之。本于淵靜之說。而無黃冠禳禬之妄。參以禪定之說。而無頭陀縛律之苦。耕田鑿井從身以自養。推有余以及之人。視世間擾擾者。差若省便然。故墮窳之人。翕然從之。南際淮。北至朔漠。西向秦東向海。山林城市廬舍相望。什百為偶。甲乙授受。牢不可破。上之亦嘗懼其有張角斗米之變。著令以止絕之。當時將相大臣有為主張者。故已絕而復存。稍微而更熾。五七十年以來。蓋不可復動矣。貞祐喪亂之后。蕩然無紀綱文章。蚩蚩之民靡所趣向。為之教者獨是家而已。今河朔之人。什二為所陷沒。無淵靜之習。無禪定之業。所謂舉桑門以自例者則兼有之。望宣政之季厭而去之之事且不可見。況附于黃老家數以為列仙者。其可得乎。嗚呼先哲王之道。中邦之政掃地之日外矣。是家何為者。乃人敬而家事之。殆攻劫爭奪之際。天以神道設教。以弭勇斗嗜殺者之心耶。抑三綱五常將遂堙沒。顛倒錯亂。人與物胥而為一也。不然則盛衰消長有數存焉于其間。亦難于為言也已。侯名天錫字受之。崇儒重道出于天性。雖在軍旅。而文史未嘗去手。嘗與奉天楊煥然。讀徂徠石君言鑒。至論釋老家。慨然以為知言。決非漫為風俗所移者。是觀之作特以養志云。  
　　⊙屏山李居士鳴道集說序。居士年二十有九。閱復性書。知李習之亦二十有九參藥山而退著書。大發感嘆日抵萬松深攻亟擊。退而著書。會三圣人理性蘊奧之妙要。終指歸佛祖而已。江左道學。倡于伊川昆季。和之者十有余家。涉獵釋老膚淺一二。著鳴道集。食我園椹不見好音。竊香掩鼻于圣言。助長揠苗于世典。飾游辭稱語錄。敩禪惠如敬誠。誣謗圣人聾瞽學者。噫憑虛氣任私情。一贊一毀獨去獨取。其如天下后世何。屏山哀矜作鳴道集說。廓萬世之見聞。正天下之性命。張無盡謂。大孔圣者莫如莊周。屏山擴充渺無涯涘。豈直不叛于名教。其發輝孔圣幽隱不揚之道。將攀附游龍骎骎乎吾佛所列五乘教中人天乘之俗諦疆隅矣。張無盡又謂。小孔圣者莫如孔安國。鳴道諸儒又自貶屈。附韓歐之隘黨。其計孰愈乎尊孔圣與釋老鼎峙也耶。諸方宗匠偕引屏山為入幕之賓。鳴道諸儒鉆仰藩垣莫窺戶牖。輒肆浮議不亦僭乎。余忝歷宗門堂室之奧。懇為保證。固非師心昧誠之黨。如謂不然。報惟向影耳。屏山臨終。出此書付敬鼎臣曰。此吾末后把交之作也。子其秘之。當有賞音者。鼎臣聞余購屏山書甚切。不遠三數百里。徒步之燕。獻的[葶-丁+呆]于萬松老師。轉致于余。余覽而感泣者累日。昔余嘗見鳴道集。甚不平之。欲為書紏其蕪謬而未暇。豈意屏山先我著鞭。遂為序引以針江左書生膏盲之病。為中原之士大夫有斯疾者。亦可發藥矣。甲午冬十有五日。中書湛然居士移刺楚才晉卿序。  
　　迂叟曰。或問。釋老有取乎。曰有。曰何取。曰釋取其空。老取其無為自然。舍是無取也。空取其無利欲心。無為自然取其因任耳。  
　　屏山曰。釋氏之所謂空不空也。老氏之所無為無不為也。其理自然無可取舍。故莊子曰。無益損乎其真。般若曰。不增不減。彼以愛惡之念。起是非之見。豈學釋老者乎。取其無利欲心。即利欲心。取其因任。即是有為。非自然矣。  
　　橫渠曰。浮圖必謂死生轉流。非得道不免。謂之悟道。自其說熾傳中國。雖英才間氣。生則溺耳目恬習之事。長則師世儒崇尚之言。遂冥然被驅。謂圣人可不修而至。大道可不學而知。故未識圣人心。已謂不必求其跡。未見君子志。已謂不必事其文。此人倫所以不察。庶物所以不明。治所以忽。德所以亂。異言滿耳。上無禮以防其偽。下無學以稽其弊。诐媱邪遁之辭翕然并興。一出于佛氏之門者。千五百年。自非獨立不懼精一。自信有大過人之才。可以正立其間與之較是非計得失乎。  
　　屏山曰。自孔孟云亡。儒者不談大道。一千五百年矣。豈浮圖氏之罪耶。至于近代始以佛書訓釋老莊。浸及語孟詩書大易。豈非諸君子所悟之道亦從此入乎。張子幡然為反噬之說。其亦弗仁甚矣。謂圣人不修而至。大道不學而知。夫子自道也歟。诐淫邪遁之辭。亦將有所歸矣。所謂有大過人之才者。王氏父子蘇氏兄弟是也。負心如此。寧可計較是非于得失乎。政坐為死生心所流轉耳。  
　　明道曰。佛學只是以生死恐動人。可怪一千年來無一人覺。此是被他恐動也。圣賢以生死為本分事。無可懼。故不論死生。佛為怕死生。故只管說不休。本是利心上得來。故學者亦以利心信之。莊生云。不怛化者意亦如此。楊墨今已無。道家之說其害終小。唯佛學人人談之。彌漫滔天。其害無涯。傳燈千七百人。敢道無一人達者。有一人得易簣之理。須尋一尺布帛裹頭而死。必不肯胡服削發而終。  
　　屏山曰。圣人原始反終。知死生之說。豈不論生死乎。程子之不論生死。正如小兒夜間不敢說鬼。病人諱死其證難醫者也。害人而利我者楊朱也。利人而害我者墨翟也。學道者既利于我。又利于人何害之有。至于圣人無一毫利心。豈無利物之心乎。故物亦利之此天理也。圣人之道或出或處或默或語。殊涂而同歸。百慮而一致。故并行而不相悖。程子必欲八荒之外盡圓冠而方履乎。  
　　明道曰。佛學大概是絕倫類。世上不容有此理。又其言待要出世。出那里云。其跡須要出家。要脫世網。學之者不過似佛。佛一懶胡耳。他本是個枯槁山林自私而已。若只如此不過。世上少這一個人。卻又要周遍。決無此理。彼言世網。只為些秉彝。又殄滅不得。當忠孝仁義之際。處于不得已。只和這些秉彝都消殺得盡。然后為道如人耳目口鼻。既有些氣須有此識。聲色飲食喜怒哀樂。性之自然。必盡絕為得天真。是喪天真也。又曰。若盡為佛。天下卻都沒個人去里。  
　　屏山曰。嗟乎程氏竊聞小乘教相語。不能盡信。略取其說而反攻之。烏知維摩華嚴之密旨誤認阿羅漢為佛。而不知其然。遽加詬罵。是豈識文殊普賢之秘行哉。圓教大士知眾生本空而度脫眾生。知國土本凈而莊嚴國土。不以世間法礙出世法。不以出世法壞世間法。以世間法即出世法。以出世法即世間法。八萬四千塵勞煩惱。即八萬四千清涼解脫。又豈止觀音之三十二應。善財之五十三參耶。眾生念念常有佛成正覺。仁者自生分別耳。但無我相人相眾生相壽者相。何妨居士身長者身宰官身乎。吾聞謗佛毀法中。有冥權大悲闡提逆行魔說。程氏豈其人耶。不然則非利根眾生為世智辯聰所障。具足無間業報哀哉弗可悔也。  
　　伊川曰。禪家之言性。猶太陽之下置器耳。其間方圓小大不同。特欲傾此于彼耳。然在太陽幾時動。又其學者善遁。若人語以此理。必曰我無修無證。  
　　屏山曰。此語出于徐鉉誤讀首楞嚴經。佛言。五陰之識如頻伽瓶盛空以餉他方。空無出入。遂為禪學。豈知佛以此喻識情虛妄本無來去。其如來藏妙真如性正太陽元無動靜。無修而修。無證而證。但盡識情。即如來藏妙真如性。非遁辭也。  
　　伊川曰。或謂佛之道是也。其跡非也。然吾攻其跡耳。其道吾不知也。使其不合于先王。顧不愿學也。如其合于先王。則求之六經足矣。奚必佛。  
　　屏山曰。伊川之意欲相忘于江湖耳。吾謂不若卷百川而匯于大壑則無涯涘也。欲攻其跡不過如韓子之說云。山谷道人既奪其說矣。語在南康軍開先禪院記。  
　　伊川曰。看華嚴經。不如看一艮卦。  
　　屏山曰。程子以艮其所為止于其所當止。疑釋氏止如死灰槁木而止耳。故經出鄙語。顧豈知華嚴圓教之旨。一法若有。毗盧墮于塵勞。萬法若無。普賢失其境界。豎說之則五十七圣位于一彈指如海印頓現。橫說之則五十三法門在一毛端如帝網相羅。德云曾過于別峰。普眼不知其正位。逝多園林迦葉不聞。彌勒樓閣善財能入。向非此書之至。學道者墮于無為之坑。談玄者入于邪見之境。則老莊內圣外王之說。孔孟上達下學之意。皆掃地矣。  
　　伊川曰。至忙者無如禪客。行住坐臥無不在道。便是常忙。  
　　屏山曰。君子無終日之間違仁。亦忙乎哉。以敬字為主則忙矣。  
　　伊川曰。佛家印證甚好笑。豈有我曉得這個道理卻信他人。  
　　屏山曰。自印證為得圣人之傳。尤可笑。我雖自曉其如人不信耶。  
　　上蔡曰。學佛者欲免輪回。是利心私而已矣。此心有止而太虛無盡。必為輪回推之于始。何所付受其終何時間斷。且天下人物各有數矣。  
　　屏山曰。佛說輪回愛為根本。有愛我者亦愛涅槃。不知愛者真生死故。何利心之有。彼圓覺性非作非止非任非滅。無始無終無能無所。豈有間斷哉。故眾生本來成佛。生死涅槃猶如昨夢。夢中人物豈有數乎。上蔡夢中之人猶作夢語。不識圓覺認為太虛悲夫。  
　　上蔡曰。人死時氣盡也。予問明道。有鬼神否。明道曰。道無爾怎生信。道有爾但去尋討看。橫渠云。這個是天地間妙用。這里有妙理。于若有若無之間。須斷直得去。不是鶻突。自家要有便有。要無便無始得。鬼神在虛空中辟塞滿。觸目皆是。為他是天地間妙用。祖考精神便是自家精神。  
　　屏山曰。明道之說。出于未能事人焉能事鬼。橫渠之說。出于精氣為物游魂為變。是故知鬼神之情狀。上蔡之說。出于盛哉鬼神之德洋洋乎如在其上在其左右。三子各得圣人之一偏耳。竟墮于或有或無若有若無之間。不各鶻突。予觀圣人之言。各有所主。大抵有生有死。或異或同。無生無死。非同非異。人即有形之鬼。鬼即無形之人。有心即有。無心即無耳。圣人復生不易吾言矣。  
　　元城曰。孔子佛之言。相為終始。孔子之言。毋意毋必。毋固毋我。佛之言曰。無我無人。無眾生無壽者。其言次第。若出一人。但孔子以三綱五常為道。故色色空空之說微開其端。令人自得爾。孔子之心佛心也。假若天下無三綱五常。則禍亂又作。人無嚼類矣。豈佛之心乎。故儒釋道其心皆一。門庭施設不同耳。如州縣官不事事。郡縣大亂。禮佛誦經坐禪。以為學佛可乎。  
　　屏山曰。元城之論。固盡善矣。惜哉未嘗見華嚴圓教之旨。佛先以五戒十善開人天乘。后以六度萬行行菩薩道。三綱五常盡在其中矣。故善財五十三參。比丘無數人耳。觀音三十二應。示現宰官居士長者等身。豈肯以出世法壞世間法哉。梁武帝造寺度僧持戒舍身。嘗為達磨所笑。跋摩尊者謂宋文帝。王者學佛不同匹夫。省刑罰則民壽。薄賦斂則國富。其為齋戒不亦大乎。惜一禽之命。輟半日之餐。匹夫之齋戒爾。此儒者學佛不龜手之藥也。  
　　元城曰。所謂禪一字。于六經中亦有此理。佛易其名。達磨西來此話大行佛法到今果弊矣。只認色相。若渠不來。佛法之滅久矣。又上根聰悟多喜其說。故其說流通。某之南遷。雖平日于吾儒及老先生得力。然亦不可謂于此事不得力。世間事有大于死生者乎。此事獨一味理會生死有個見處。則于貴賤禍福輕矣。老先生極通曉。但不言耳蓋此事極系利害。若常論則人以為平生只談佛法。所謂五經者不能曉生死說矣。故為儒者不可談。蓋為孔子地也。又下根之人謂寂寞枯槁。乃是佛法至于三綱五常。不肯用意。又其下者泥于報應因果之說。不修人事政教錯亂生靈涂炭。其禍蓋不可勝言者。故某平生何曾言。亦本于老先生之戒也。  
　　屏山曰。元城之說。為佛者慮盡矣。為儒者慮似未盡也。佛書精微幽隱之妙。佛者未必盡知。皆儒者發之耳。今已章章然矣。或秘而不傳其合于吾書者。人將謂五經之中初無此理。吾圣人真不知有此事。其利害亦非細也。吾欲盡發其秘。使天下后世共知六經之中有禪。吾圣人已為佛也。其為孔子地。不亦大乎。彼以寂寞枯槁為佛法。以報應因果廢人事。或至亂天下者。正以儒者不讀其書為所欺耳。今儒者盡發其秘。維摩敗根之議。破落空之偏見。般若施身之戒。攻著相之愚。夫上無蕭衍之禍。下無王縉之惑矣。雖極口而談著書而辨。其亦可也。學者其熟思之。  
　　龜山曰。圣人以為尋常事者。莊周則夸言之。乃禪家呵佛罵祖之類。如逍遙游。乃子思之所謂無入而不自得。養生主。乃孟子所謂行其所無事而已。曲譬廣喻。此張大其說耳。  
　　屏山曰。揚子見處甚高知禪者有力于佛。則知莊子有力于圣人矣。曲譬廣喻張大儒者之說。儒者反疾之何也。  
　　龜山曰。儒佛深處所差抄忽耳。見儒者之道分明。則佛在其下矣。今之學者曰。儒者之道在其下。是不知吾道之大也。為佛者既不讀儒書。儒者又自小。然則道何由明哉。  
　　屏山曰。儒佛之軒輊者。不唯佛者不讀儒書之過。亦儒者不讀佛書之病也。吾讀首楞嚴經。知儒在佛之下。又誦阿含等經。知佛似在儒下。至讀華嚴經。無佛無儒。無大無小。無高無下。能佛能儒。能大能小存泯自在矣。  
　　南軒曰。天命之全體流行無間。貫乎古今。通乎萬物者。眾人自昧之而是理也。何嘗問斷。而圣人盡之亦非有所增益也。若釋氏之見。則以為萬法皆吾心所起。是昧乎太極本然之全體。而反為自利自私。是亦人心而已。非識道心者也。  
　　屏山曰。張氏之所謂天命之全體。釋氏之所謂心也。其言全出于佛老。無毫發異矣。雖然疑萬法非心所為。而歸之太極。是不知太極為何物。如父出而忘其家。見其子而不識與。劉儀同何異哉。蓋以情識卜度。雖言道心而不知耳。反謂佛自私于人心惑矣。  
　　晦庵曰。性固不能不動。然無所不有。然不能不動。其無所不有者。曷嘗有虧之哉。釋氏之病錯認精神魂魄為性。果能見性不可謂之妄見。既曰妄見。不可言性之本空。此等立語未瑩。恐亦是見得未分明也。  
　　屏山曰。性無動靜。亦無虧成。釋氏有語。學道之人不識真。只為從來認識神。豈以精神魂魄為性哉。不見性空。謂之妄見見性空矣。豈妄見耶。見見之時見猶非見。豈不分明。恐未分明。朱子之語。蓋未瑩耳。  
　　晦庵曰。切病近世學者不知圣門實學之根本次第。而溺于佛老之說。妄意天地萬物人倫日用之外。別有一物空虛之妙不可測度。其心懸懸然。徼幸一見此物以為極致。未嘗不墮于此者。  
　　屏山曰。天地萬物人倫日用。皆形而下者。形而上者。誰之言歟。朱子耄而荒矣。偶忘此言。以為佛老之說。吾恐夫子之道亦將掃地矣。雖然不可不辯。佛之所謂色即是空。老子之所謂同謂之玄者。豈別有一物乎。朱子劃而為二。是墮于此而不自知耳。  
　　安正忘筌曰。得失之報。冥冥之中。固未必無司之者。圣人尤探其賾。乃略此而不論。唯圣人超形數而用形數。與造物者游。賢者皆未足以超出而免。此姑就所得之報耳。可以為大戒。又曰。儒釋二家。歸宿相似。設施相遠。故功用全殊。此雖運動樞機裁成天地。終不駭異三靈被德。以彼所長施于中國。猶軒車適越冠冕之胡。決非所宜。儒者但當以皇極經世乃反一無跡而超數超形。何至甘為無用之學哉。  
　　屏山曰。論至于此。儒佛之說為一家。其功用之殊。但或出或處。或默或語。便生分別以為同異者何也。至如劉子翚之洞達。張九成之精深。呂伯恭之通融。張敬夫之醇正。朱元晦之峻潔。皆近代之偉人也。想見方寸之地既虛而明。四通六辟千變萬化。其知見只以夢幻死生。操履只以塵垢富貴。皆學圣人而未至者。其論佛老也。實與而文不與。陽擠而陰助之。蓋有微意存焉。唱千古之絕學。掃末流之塵跡。將行其說于世。政自不得不爾。如胡寅者。詬詈不已。嘻其甚矣。豈非翻著祖師衣倒用如來印者邪。語在駁崇正辨。吾恐白面書生輩。不知諸老先生之心。借以為口實。則三圣人之道。幾何不化而為異端也。伊川之學。今自江東浸淫而北矣。搢紳之士負高明之資者。皆甘心焉。予亦出入于其中。幾三十年。嘗欲箋注其得失而未暇也。今以承乏于秋闈。考經學數十余日。乘閑漫筆于小[葶-丁+呆]。意者撒藩籬于大方之家。匯淵谷于圣學之海。藐諸子胸中之秘。發此書言外之機。道冠儒履。同入解脫法門。翰墨文章。皆是神通游戲。姑以自洗其心耳。或傳于人。將有怫然而怒。惘然而疑。凝然而思。釋然而悟。啞然而笑者。必曰此翁亦可憐矣。  
　　仆與諸君子生于異代。非元豐元祐之黨。同為儒者。無黃冠緇衣之私。所以嘔出肺肝。苦相訂正。止以三圣人之教不絕如發。互相矛盾痛入心骨。欲以區區之力。尚鼎足而不至于顛仆耳。或又挾其眾也。嘩而攻仆則鼎覆矣。悲夫。雖然仆非好辨也。恐三圣人之道支離而不合。亦不得已耳。如膚有瘡疣。膏而肉之。地有坑塹。實而土之。豈抉其肉而出其土哉。仆與諸君子不同者。盡在此編矣。此編之外。凡鳴道集所載及諸君子所著。大易書詩中庸大學春秋語孟孝經之說。洗人欲而白天理。刬伯業而扶王道。發心學于言語文字之外。索日用于應對灑掃之中。治性則以誠為地。修身則以敬為門。大道自善而求。圣人自學而至嗣千古之絕學。立一家之成說。宋之諸儒皆不及也。唐漢諸儒亦不及也。骎骎乎與孟軻氏并駕矣。其論議時有詭激蓋冥機耳。皆荀卿子之徒歟。此其所以前儒唱之。后儒和之。跂而望之。踵而從之天下后世將盡歸之。可謂豪杰之士乎。學者有志于道。先讀諸君子之書。始知仆嘗用力乎其中。如見仆之此編。又以借口病諸君子之書。是以瑕而舍玉。以噎而廢食。不唯仆得罪于諸君子。亦非仆所望于學者。吁。  
　　諸儒鳴道集。二百一十七種之見解。是皆迷真失性。執相循名。起斗諍之端。結惑業之咎。蓋不達以法性融通者也。屏山居士深明至理。憫其瞽智眼于昏衢。析而論之。以救末學之蔽。使摩詰棗柏再世。亦無以加矣。姑錄一十九篇。附于通載之左。  
　　天竺三藏吽哈啰悉利幢記(尚書右丞右轄文獻耶律履撰東丹王七世孫)  
　　⊙三藏沙門吽哈啰悉利。本北印度末光闥國人。住雞足山。誦諸佛密語。有大神力。能祛疾病。伏猛呼召風雨。輒效皇統。與其從父弟三磨耶悉利等七人。來至境上。請游清涼山禮文殊。朝命納之。既游清涼。又游靈巖。禮觀音像。旋繞必千匝而后已。匝必作禮。禮必盡敬。無間日。日受稻飯一杯。座有賓客。分與必遍。自食其余。數粒必結齋。始至濟南建文殊真容寺。留三磨耶主之。至棣又建三學寺。大定五年四月二十三日。示寂于三學。年六十三。僧夏則未聞也。  
　　⊙佛光道悟禪師。俗姓冠氏。陜右蘭州(金國)人。生而有齒。年十六自欲出家。父母不聽。乃不食數日許之祝發。后二年自臨洮歸于彎子店宿。夜夢梵僧喚覺。適聞馬嘶。豁然大悟。歸家喜不自勝。吟唱云。見也羅。見也羅。遍虛空。只一個。告其母曰。我拾得一物。其母于囊橐中尋索不見。問是何物。師曰。我自無始以來不見了底物。其母不省。他日欲游諸方。鄉人送者求頌。有水流須到海。鶴出白云頭之句。至熊耳果遇白云禪師海公。先是人問海。何不擇法嗣。海亦作頌。有芝蘭秀發獨出西秦之語。比師之至。夜聞空中人言。來日接郭相公。黎明海呼僧行。令持香花接我關西弟子。寺乃唐郭子儀建。今渠自來住持也。既至一言相契。徑付衣盂。寺前嘗有剽而殺人者。來告急。師呼眾擒之曰。即汝是賊。尋得其巢穴。賊眾請命。師與其要言而釋之。路不拾遺者數十年。人以此益信師之前身汾陽王也。大定二十四年。白云既沒。師開堂出世。拈香于鄭州之普照。復駐錫于三鄉竹閣庵。時著白衣跨牛橫笛游于洛川。人莫之測。嘗謂人曰。道我是凡。向圣位里去。道我是圣。向凡位里去。道我不是圣不是凡。才向毗盧頂上有些行履處。泰和五年結夏于臨洮之大勢寺。開圓覺經。升座偶曰。此席止講得一半去在。至五月十二日晚參。翌日早盥嗽畢呼侍者。我病也。尋藥去。侍者之未及門。師已臥逝。方丈上有五色云。如寶蓋。中有紅光如日者三。春秋五十有五。僧臘三十有九。  
　　⊙資壽尼無著禪師入寂。師諱妙總。姓蘇氏。父中大夫。象先南徐丞相實大父也。年甫十五。忽念曰。吾生身何來。死復何去。良久脫然有得。初不以為意。長適毗陵許氏。不膠世故志慕空宗。以禪寂為進修。時惠嚴圓公嗣圓照佚居普門。乃扣以出世間法。機感相契。次見關西智寂室光真歇了。問答如流。咸敬異之。偶夫壽源官嘉禾。大惠至郡。源具飯以迎。師出禮拜無一言。大惠退謂給事馮公濟川曰。許司理閣中曾見神見鬼。但未遇本分鉗錘。如萬斛舟置之絕潢斷港。莫能轉動。馮曰。何言之易耶。惠曰。他若回頭定須別也。次日道俗請惠說法。師與會。惠痛抵諸方異見邪解。聽者駭顧。師獨喜見眉睫間。既下座。師請道號。惠以無著號之。且示以偈。盡道山僧愛罵人。未曾罵著一個漢。只有無著罵不動。恰似秦時[車*度]轢鉆。既罵不動。為什么似[車*度]轢鉆。具眼者辨。越明年師登徑山隨眾坐夏。濟川亦在焉。惠上堂。舉石頭恁么不恁么總不得語。馮曰。ㄙ會得也。惠征之。馮著語曰。恁么也得。蘇盧薩婆訶。不恁么也不得。悉哩薩婆訶。恁么不恁么總不得。蘇盧悉哩薩婆訶。惠舉馮語似師。師曰。人謂郭象注莊子。卻是莊子注郭象。惠雖異其言但默而不顧。且欲激其遂到。忽一日正危坐間。豁然大悟洞見大惠委曲相為處。不覺撫掌厲聲曰。這老賊老賊。遂呈頌云。驀然筑著鼻頭伎倆冰消瓦解。達磨何必西來。二祖枉施三拜。更問。如何若何。一隊草賊大敗。惠亦以偈印之。汝既悟活祖師意。一刀兩段直下了。臨機一一任天真。世出世間無剩少。我作此偈為證明。四圣六凡盡驚擾。碧眼胡僧猶未曉。時卍庵顏公首眾。與一千七百衲子。咸以偈餞其歸。且賀法門之得人也。馮公猶未之信。舟過無錫。問師。巖頭為渡子時婆生七子話。徑山稱道人會得。作如何會。師云。已上所供并是詣實。仍以偈明之。有以禮部僧牒無著師號為施者。師說偈受之。祝發披緇克遂初志。紹興壬午年也。時張公安國守吳門。資壽虛席。張盡禮迎請。乃開堂于萬壽寺。拈香為大惠之嗣。提唱具于語錄。乾道六年七月十四日。集眾說偈畢撼之則已去矣。年七十六。全身葬于無錫軍將山東。紹定庚寅閏二月末。遷葬于平江虎丘之東北。庵曰達本。奉塔藏之。  
　　(乙丑)　宋改開禧○金泰和五年。  
佛祖歷代通載卷第三十二  
　　大元。  
　　⊙(乙丑)　太祖應天啟運圣武皇帝。是年征西夏。明年大會于斡難河。建九游之白旗。共上尊號曰。  
　　成吉思皇帝。都和林　觀夫。  
　　圣人出世。威靈氣焰。自天佑之。膺命立極。超今邁古。且以鳳凰在殼。渥洼墮地。猶自絕類離倫。矧我。  
　　太祖皇帝。處九五飛龍之位乎。故其丕祚鴻休。與天地相為終始也。  
　　(丙寅)　西夏拓跋失都兒忽干順小子仁友之子乃仁宗侄也。是年五月立。在位六年。  
　　(丁卯)　宋吳曦僭位于蜀。凡三十八日而安丙誅之。  
　　(戊辰)　宋改嘉定○瑞像計二千二百年矣。  
　　(己巳)　金國東海侯立改年大安。名允濟。世宗第七子。章宗無嗣。群臣奉遺詔立之。后為紇石烈執中所弒。在位四年。  
　　(庚午)　旃檀瑞像至金國。十二年十月。迎赴上京禁庭供養○罷試經科。  
　　(辛未)　大蒙古國號始建。  
　　西夏神宗拓跋須蕃邸立。改年光定。夏人因大兵以金人不救。恨之遂叛。  
　　(壬申)　金改重慶大兵至燕京。  
　　(癸酉)　安南主李龍翰卒。子昊旵立。其國后為江南陳日照所有。而傳其子威晃。  
　　金國宣宗。名珣。章宗庶兄。執中弒東海王而迎立之。以東海至寧元年九月即位。改年貞祐。在位十二年○八月大兵攻燕京。  
　　⊙嘉定六年十二月八日。天竺北峰講師入寂。名宗印。字元實。生鹽官陳氏。年十五具戒。謁竹庵觀公明教觀之旨。凡諸祖格言。必誦滿千遍。資教空延居座首。嘗著宗極論。事理各立一性之旨。印設九難。宗極為之義負通守蘇玭觀不二門。以文雖簡而昧其說。印撮示機要。玭即領解。白帥座請居正覺。颶風飄蕩。僅存藏殿。印守死不去。風為之止。未久玭亦召還。要印偕行曰。盍西還相與弘贊。居東二十七年。至是復反浙右。貳上竺講止觀。深砭學者支離名相之病。圍座挾策。主者以得士為忌。玄隱雷峰毛氏庵。問道者沓至。杜氏建普光一區。具禮迎之。禪講并行。法道益盛。適德藏來請印曰。肆業之地思報久矣。歷遷超果圓通北禪。道德之譽既行。土木之績亦就。海空英辭靈山。舉以自代。詔可。學徒五百咸服其道。宿弊為之一革。寧宗聞名召對便殿。上說。錫號惠行法師。以營觀室行化吳中。至松江謂其徒曰。吾化緣畢此。乃右脅而化。  
　　(甲戌)　金于四月遷汴。求與大國和親○錦帥張智以郡降。尋叛。自號遼西王。改年大安。討平之○克燕京。  
　　(乙亥)　世祖生于八月○大兵破潼關。  
　　(丙子)　二月日蝕○川東西地震○黍州山崩。  
　　(丁丑戊寅)　金改興定。七月日食。金兵犯光州。李玨等御之。漣水弓手李全自北歸。即李鐵槍也。詔以為京東路總管。  
　　(庚辰)　禪宗聯燈錄成。  
　　(辛巳)　金國五月日食。  
　　(壬午)　大兵自回鶻征西夏。  
　　(癸未)　西夏拓跋德仁。是年九月立。改年乾定。  
　　金國改元光。九月日食○宋行經界田糧。  
　　(乙酉)　宋理宗盷立。改寶慶元年。初名與。莒榮王希瓐之子。太祖十世孫也。寧宗子多而不育。鞠宗室子詢。立為太子。薨。初皇從弟沂靖惠王柄無子。嘗以宗室子。賜名貴和。為之后。及失太子詢。遂立貴和為皇子。賜名竑。封濟國公竑惠而輕。嘗疾史彌遠專權。謂異日不可容。彌遠聞而惡之。故陰為之計。與莒幼不好。弄群兒聚嬉輒獨登高坐不動。長上指以語兒曰。汝曹不效此人。恰一大王相似。群兒每羅拜其下。遂有趙大王之號。彌遠物色得之。嘗取應得舉矣。特旨補官。竑既為寧宗子。遂以與莒為沂王。后賜名貴誠。除邵州防御使。寧宗大漸。乃白中宮。以貴誠為皇子。改名盷宣遺詔即位。進竑為濟陽郡王。出判寧國府。恭圣楊后聽政。事定然后徹簾。壽六十一。  
　　金國改正大名守緒。宣宗第三子。性寬仁和。嗜書博學。是年立。至癸巳年歸德府絕糧。六月奔蔡。八月南北兵夾攻。甲午正月禪位于后主麟。閉閣自經國亡。  
　　(丙戌)　西夏拓跋德仁七月卒。次清平郡王立。在位一年。  
　　(丁亥)　太祖以丙戌春至西夏。一歲盡克其城。是年十月廿七滅夏　上年六十矣。西夏凡一十二主。始繼遷以太平興國壬午起兵夏臺。訖今寶慶丁亥國滅。共二百四十六年。元昊于景祐甲戌自創偽朔僭帝號者。一百九十四年。  
　　(戊子)　宋改紹定元年。  
　　(辛卯)　太宗皇帝即位。  
　　(壬辰)　太祖次四子統王師破汴。金主遷蔡。金臣崔立降。大朝遣使過宋。議夾攻金。  
　　(癸巳)　金改天興。  
　　(甲午)　宋改端平元年○滅金。右金九主一百二十三年。  
　　(乙未)　抄數中原戶計　○宋天狗星墜淮安軍金棠縣。其聲如雷。三州之人皆聞之。及觀則為紅色碎石。或以為兵戈之兆○詔集議出度牒。收四介會子。  
　　(丙申)　分封諸王。上親總兵征回回國歸附○宋失四川。  
　　(丁酉)　宋改嘉熙。  
　　(己亥)　詔諭高麗○宋十月虹見。  
　　(庚子)　宋京師地震。白氣亙天。旱蝗。江浙福建旱都城大荒。饑者奪食于路。市中殺人以賣。日未晡路無行者。  
　　(辛丑)　二月三日大赦天下○宋改淳祐。  
　　(丙午)　定宗皇帝即位。  
　　(庚戌)　大朝滅遼東高麗。  
　　⊙(辛亥)　憲宗皇帝即位。  
　　世尊示滅二千二百年矣。  
　　(癸丑)　宋改寶祐元年○大兵伐川蜀。  
　　⊙(丙辰丁巳)　抄數遼東戶計○宋撥官誥度牒。收換楮弊毀之。有元慶壽海云大士遷化。名印簡。山西之嵐谷寧遠人。俗宋氏。微子之后。父慈善信服鄉里。里人稱為虛靜先生。母金源王氏。祖世奉佛不仕。師生于金之泰和壬戌十二月望。人品恢偉童幼神悟。七歲親授以孝經開宗明義章。乃曰。開者何宗。明者何義。親驚異。知非塵勞中人。攜見傅戒顏公。顏欲觀其根氣。授以草庵歌。至壞與不壞主元在。師問曰。主在何處。顏曰。何主也。師曰。離壞不壞者。曰此客也。師曰。主聻顏。吟吟而已。乃得禮中觀沼公為師。八歲受三歸五八十善戒法。師方十一蒙豫王恩賜納具。有洪彥上座。問師曰。子今受大戒了。緣何作小僧。師曰。緣僧小故。戒說大也。試問上座戒老耶小耶。曰我身則老。語未終師大聲曰。休生分別。一日上座教僧去師背上拍一下。待回首乃豎指示之。僧如教拍師背。師便豎一指。僧回舉似上座。座奇之。師年十二。中觀聽師參問誨之曰。汝所欲者文字語言耳。向去皆止之。唯身心若枯木死灰。今時及盡。功用純熟悟解真實。大死一場。休有余氣。到那時節。瞥然自肯方與吾相見。師受教習定。一日扶中觀行。觀曰。法燈禪師道看他家事忙。且道承誰力。汝作么生會。師將中觀手一掣。觀曰。這野狐精。師曰。喏喏。觀曰。戒須別參。師年十三。時成吉思皇帝征伐天下。師在寧遠。于城陷之際。稠人中親面圣顏。俾師斂髻。師告曰。若從國儀則失僧相也。蒙旨如故。自此僧有不同俗民之異也。師年十八。天兵再下。太師國王領兵取嵐城。四眾逃難解散。師侍中觀如故。觀曰。吾迫桑榆。女方富有春秋。今此玉石俱焚。子宜逃生去。師泣曰。因果無差。死生有命。安可離師而求脫免乎。縱或得脫。亦非仁子之心也。老人察師誠確。囑師曰。子向去朔漠有大因緣。吾與子俱北渡矣。明日城降。有清樂元帥史公天澤義州元帥李公七哥者。見師氣宇非常。問曰。爾是何人。師曰。我沙門也。史曰。食肉否。師曰。何肉。史曰。人肉師曰。人非獸也。虎豹尚不相食。況人乎。史曰。今日兵刃之下。爾亦能不傷乎師曰。必仗其外護者。公喜甚。李帥問曰。爾既為僧。禪耶教耶。師曰。禪教乃僧之羽翼也。如國之用人。必須文武兼濟。李曰。然則必也從何而住。師曰。二俱不住。李曰。爾何人也。師曰。佛師。復曰。吾親教中觀。亦在于此。二公見師年幼無所畏懼應對不凡。即與住見中觀。二公聞中觀教誨諄諄。乃大喜曰。果然有是父有是子也。于是禮中觀為師。與師結為金石友。國王將中觀及師分撥直隸。成吉思皇帝載中觀于黃犢輕車。師親執御。日營采汲。經年至赤城。舍于郎中張公宅。使臣太速不花并麻賴。傅成吉思皇帝圣旨道與摩花理國王。爾使人來說底老長老小長老。實是告天的人。好與衣糧養活者教做頭兒。多收拾那般人在意。告天不揀阿誰。休欺負交達里罕行者。是時國王奉詔大加恩賜。延居興安香泉院。國王署中觀慈云正覺大禪師。師寂照英悟大師。所需皆官給。小長老之名自此始。十九中觀將示寂。有羽客楊至慎求頌。老人俾執筆代書。偈曰。七十三年如掣電。臨行為君通一線。泥牛飛過海東來。天上人間尋不見。客曰。師幾時行。老人曰。三日后。時五月廿七日也。至六月初一。果無疾而寂。師哀毀過禮。阇維收頂骨舍利供養。建塔于府之西北隅。師罄所有為設齋。唯乞食看塔。一夜聞空中有聲召師名。師瞥然有省。乃遷入三峰道院。復聞人告曰。大事將成。行矣毋滯此。黎明策杖之燕。過松鋪值雨。宿于巖下。因擊火大悟。自捫面曰。今日始知眉橫鼻直。信道天下老和上不寐語。明日至景州見本無玄和上。問從何所來。師曰。云收幽谷。曰何處去。師曰。月照長松。玄點首曰。孟八郎。便恁么去也。師諾諾趨出。過洵州遇宿儒張子真。問上人何不安住。師曰。河里無魚市上取。先是中觀臨終時。師問。中觀曰。某甲當依何人了此大事。觀囑曰。賀八十去。師既入燕。至大慶壽寺。乃省前讖。于是徑謁中和老人璋公。中和先一夕。夢一異僧策杖徑趨方丈踞師子座。既明謂知客曰。今日但有旦過。當令來見老僧。及晚師至引見。中和笑曰。此衲子乃夜來所夢者。師便問曰。某甲不來而來。作么生相見。壽曰。參須實參。悟須實悟。莫打野榸。師曰。某甲因擊火迸散。乃知眉橫鼻直。壽曰。吾此處別。師曰。如何表信。壽曰。牙是一口骨。耳是兩邊皮。師曰。將謂別有。壽曰。錯。師喝曰。草賊大敗。壽休去日壽舉臨濟兩堂首座齊下喝。僧問濟。還有賓主也無。濟曰。賓主歷然汝作么生會。師曰。打破秦時鏡。磨尖上古錐。龍飛霄漢外。何勞更下槌。壽曰。汝只得其機不得其用。師便掀禪床。壽曰。路途之樂。終未到家。師與一掌曰。精靈千載野狐魅。看破如今不直錢。壽打一拂子曰。汝只得其用不得其體。師進前曰。青山聳寒色。月照一溪云。壽曰。汝只得其體不得其智。師曰。流水自西東。落花無向背。壽曰。汝雖善語言三昧。要且沒交涉。師豎起拳復拍一拍。當時丈室震動。壽曰。如是如是。師拂袖便出。明日命師掌書記。自此中和復以向上鉗槌差別關楗種種辯驗。師以無礙辯才應答皆契。其悟解精明度越前輩。壽一日謂師曰。汝今已到大安樂之地。宜善護持。吾有如來正法眼藏祖師涅槃妙心。密付于汝。母令湮沒。師掩耳而出。即以衣頌授師。頌曰。天地同根無異殊。家山何處不逢渠。吾今付與空王印。萬法光輝總一如。出世住興州仁智。歷遷洡陽之興國興安永慶以至大慶壽寺。皆太師國王及諸重臣之命。師于室中以四無依語勘學者。語具本傳。辛卯十一月受合罕皇帝宣賜。師稱心自在行。一日于廊下逢數僧。師問第一僧曰。那里去。僧云。賞花去。師便打。問第二僧。那里去。云禮佛去。師亦打。問第三僧。那里去。云那里去。師亦打。問第四僧。那里去。僧無語。師亦打。問第五僧。那里去。僧云。覓和上去。師云。覓他作么。僧云。待打與一頓。師云。將什么來打。僧云。不將棒來打。師連打四下云。這掠虛漢。眾皆走。師召云。諸上座。眾回首。師云。是什么。乙未朝廷差札忽篤侍讀。選試經僧道。萬松長老嘆曰。自國朝革命之來。沙門久廢講席。看讀殊少。乃同禪教諸老宿請師董其事。師從容對曰。諸師當以斯激厲眾僧習應試經典。主上必有深意。我觀今日沙門。少護戒律。學不盡禮。身遠于道。故天龍亡衛而感朝廷勵其考試也。三寶加被必不辜圣詔。遂與華使相見之后。其處置法度悉從師議。廈里丞相以忽都護大官人言。問師曰。今奉圣旨。差官試經。識字者可為僧。不識字者。悉令歸俗。師曰。山僧不曾看經。一字不識。丞相曰。既不識字。如何做長老。師曰。方今大官人還識字也無。于時外鎮諸侯皆在。聞師之言皆大驚異。丞相復曰。必竟如何。師曰。若人了知此事通明佛法。應知世法即是佛法。道情豈異人情。古之人亦有起于負販者。立大功名于世載于史冊。千載之下凜然生氣。況今圣明天子在上。如日月之照臨。考試僧道如經童之舉。豈可以賢良方正同科國家。宜以興修萬善敬奉三寶。以奉上天永延國祚可也。我等沙門之用舍。何足道哉。丞相以是言告于大官人。乃從而奏聞。由是雖考試亦無退落者。蒙圣旨悉依太祖皇帝存濟。聽僧如故。丙申有司欲印識人臂。師力白于忽都護大官人曰。人非馬也。既皆歸服國朝。天下之大。四海之廣。縱復逃散。亦何所歸。豈可同畜獸而印識哉。由是印臂之法遂止。初孔圣之后。襲封衍圣公。元措者渡河。復曲阜廟林之祀。時公持東平嚴公書謁師。師以襲封事為言于大官人。師為其言曰。孔子善稽古典。以大中至正之道。三綱五常之禮性命禍福之原。君臣父子夫婦之道。治國齊家平天下。正心誠意之本。自孔子至此襲封衍圣公。凡五十一代。凡有國者使之襲承。祀事未嘗有缺。大官聞是言。乃大敬信。于是從師所言。命復襲其爵以繼其祀事。師復以顏孟相傳孔子之道。令其子孫不絕。及習周孔儒業者為言。亦皆獲免其差役之賦。使之服勤其教為國家之用。三十六丁酉正月。太祖皇帝二皇后。以光天鎮國大士號奉師。己亥冬師再起。復主大慶壽寺。壬寅護必烈大王請師赴帳下。問佛法大意。師初示以人天因果之教。次以種種法要。開其心地。王生信心求授菩提心戒。時秉忠書記為侍。郎劉太保也。復問。佛法中有安天下之法否。師曰。包含法界子育四生。其事大備于佛法境中。此四大洲。如大地中一微塵許。況一四海乎。若論社稷安危。在生民之休戚。休戚安危皆在乎政。亦在乎天。在天在人。皆不離心。而人不知天之與人。是其問別。法于何行。故分其天也人也。我釋迦氏之法。于廟堂之論。在王法正論品。理固昭然。非難非易。唯恐王不能盡行也。又宜求天下大賢碩儒。問以古今治亂興亡之事。當有所聞也。王又問。三教何教為尊。何法最勝。何人為上。師曰。諸圣之中吾佛最勝。諸法之中佛法最真。居人之中唯僧無詐。故三教中佛教居其上。古來之式也。由是太后遵祖皇圣旨。僧居上首。仙人不得在僧之前。王以珠襖金錦無縫大衣。奉以師禮。王固留師。師固辭。將別。王問。佛法此去如何受持。師曰。信心難生。善心難發。今已發生。務要護持。專一不忘。元受菩提。心戒不見。三寶有過。恒念百姓。不安善撫。綏明賞罰。執政無私。任賢納諫。一切時中。常行方便。皆佛法也。師既辭行。有一惡少年。肆言訕謗。以佛法不足信。王聞之。乃召其人。訓以大人之言復以刑法罪之。專使白師。師回啟曰。明鏡當臺妍丑自現。神鋒在掌賞罰無私。若以正念現前。邪見外魔殺之可矣。然王者當以仁恕存心乃可。王益敬焉。甲辰護必烈大王。以珠笠奉師。乙巳奉六皇后旨。于五臺為國祈福。丙午奉六皇后詔。師起至中途值風疾作。回奏。得旨還燕。丁未貴由皇帝即位。頒詔命師統僧。賜白金萬兩。師于昊天寺建大會為國祈福。太子合賴察請師入和林。延居太平與國禪寺。尊師之禮非常。辛亥蒙哥皇帝即位。頒降恩詔。顧遇優渥。命師復領天下僧事。蠲免差役。悉依舊制。丙辰正月奉圣旨。建會于昊天寺。初二日于會中忽患風恙。半身不舉。至夏初稍愈。是月旭威烈大王。差蒙古萬宣差。以金拄杖金縷袈裟段并令旨。奉師求法語。七月師會諸勤舊。抄所長物見數令主后事。丁巳夏說偈畢。師云。汝等少諠。吾欲偃息。侍僧急呼主事人至。師吉祥泊然而逝矣。即后四月初四日也。世壽五十有六。荼毗獲舍利無算。欽承。  
　　護必烈大王令旨。建塔于大慶壽寺之側。謚佛日圓明大師。望臨濟為十六世。  
　　(戊午)　詔釋道辯析化胡經○上大駕南征。  
　　(己未)　九月大兵自滸黃州渡江征宋。歲貢而退(上崩于釣魚山)  
　　宋改開慶元年。  
　　⊙(庚申)　大元世祖圣德神功文武皇帝即位。尊臨寶扆統御寰區。四海混同萬邦入貢。建立制度條理紀綱。為子孫萬世成法。寬仁愛人深信因果。不言自信。不化自行。圣君之德。蕩蕩乎民無能名焉。  
　　宋改景定元年○大朝遣郝經通好○五月十九。  
　　建元中統二十七日大赦普度僧尼。  
　　(辛酉)　行中統鈔法平章王以道奏。  
　　(癸亥)　制開平府號上都○宋買公田始自浙。  
　　(甲子　六六)　至元元年。城燕建都。八月十六改元。大赦天下。設會度僧詔請。  
　　國師扮彌達癹思八登座。授秘密戒○是年八月拜光祿大夫太保。參領中書省事制。  
　　⊙長生天氣力里皇帝圣旨。咨爾劉秉忠氣剛以直。學富而文。雖晦跡于空門。每潛心于圣道。朕居藩邸卿實賓僚。側聞高誼余二十年。出從遐方幾數萬里。迨予嗣服須汝計安。不先正名何以壓眾。宜崇師位兼總政機。可特授光祿大夫太保參領中書省事。卿其勉輔朕躬率先乃屬。察朝夕之勤惰。審議論之是非。凡有施為并聽裁決。佇看成績別示寵章。準此。中統五年八月日。  
　　(乙丑)　宋改咸淳元年。度宗即位。初名孟[啟-口+山]。福王與芮之子。理宗之猶子也。理宗子多而不育。鞠孟[啟-口+山]于宮中。改名孜。又改名[示*基]。立為皇子。封忠王。已而建儲。改名璇。  
　　(丙寅)　大教東被已一千二百年矣。  
　　(戊辰)　大兵圍襄陽。時呂文煥告急。宋遣高連范文虎赴援。大兵于要害處。連珠劄寨不得通○宋十月日食。  
　　(己巳)　帝師發思巴制蒙古字成。二月頒行天下。  
　　(庚午)　(宋之常州雞翼生距)立尚書六部○宋大旱○至元七年。詔請膽巴金剛上師。住持仁王寺。普度僧員。  
　　⊙大元帝師苾芻癹思巴說根本有部出家授近圓羯磨儀軌。親制序文曰。原夫贍部嘉運至四佛釋迦文如來遺教利見也。大元御世第五主憲天述道仁文義武。太光孝皇帝登極也。天資福惠諦信內乘。普使萬邦咸歸一化。雖敷天垂拱而至治無垠。眷支那弘道。而在躬不息。欲以自佛相承師資繼踵迄今不替。正戒儀軌為拳拳從善之行人俾一一恒持于凈戒精練三業堅守四儀。此寔圣皇匡正佛法之睿旨也。昔因善逝與人天眾普說聲聞上教一切有部別解脫經。依此采拾未得令得。律儀方便羯磨儀軌此乃圣光德師之總集也。始從天竺。次屆西番。爰有洞達五明法王大士薩思迦扮底達名稱普聞上足苾芻癹思巴乃吾門法主。大元帝師。道德恢隆行位叵測。授茲儀軌衍布中原。令通解三藏比丘住思觀演說正本。翻譯人善三國聲明辯才無礙。含伊畢國翰林丞旨彈壓孫傳。華文譯主生緣北庭都護府解二種音。法辭通辯。諸路釋門總統合臺薩哩都通暨翰林學士安藏。總以諸國言詮。奉詔譯成儀式。序本帝師親制。繪為華跡以編陳。始末粗彰聊記歲月時庚午至元七年冬至后二日序。  
　　(辛未)　大元國號十一月始建○興蒙古學校○宋大饑。  
　　(癸酉)　詔諭呂文煥○二月大兵破樊城呂文煥以襄陽降。  
　　(甲戌)　敕命伯顏丞相伐宋○三月宋主崩太子立四歲。  
　　⊙是年八月。故光祿大夫太保贈太傅儀同三司文貞劉公薨翰林學士嘉議大夫知制誥兼修國史王磐。奉敕撰神道碑銘并序。其文曰耕莘非求進之地。而伊尹阿衡。釣渭非巧宦之途太公同載。漢張良志從赤松。而高祖得之以輔成帝業。唐李泌幼好仙術而肅宗用之以佐定中興。蓋天下之士。惟自重者。可與有為。而輕進者必非令器。是以古之明王。取士不以悅媚易親者為可佳。而以閑遠高潔難致者為可貴。圣天子之用太保劉公。其審是道歟。公以高潔之資。慕空寂之教。輕富貴如浮云等功名于夢幻。曷曾有一毫榮利之念動于心乎。圣天子邂逅一見。即挽而留之待以腹心。契如魚水深謀密畫雖耆宿貴近。不得預聞者。悉與公參決焉。此其精誠胥會。志意交孚。與夫渭濱之同載商巴之阿衡。蓋異世而同符矣。公諱秉忠字仲晦。瑞州劉李村人。先世仕遼多顯貴。金初曾大父嘗任邢州節度副使。秩滿身還鄉里。留其家于邢。故自公大父以下。遂為邢人焉。大父諱澤。資性倜儻。為鄉闬所重。父諱潤。仕本朝歷邢州錄事鉅鹿內丘兩縣提領。俱有惠愛。公風骨秀異志氣英爽不羈。家貧。年十七為刑臺節度使府令史。以養其親。干敏精潔。諸老吏咸服其能。一日因按讀事。有不愜意。投筆嘆曰。吾家奕世衣冠。今吾乃汨沒為刀筆吏乎。丈夫不得志于世間。當求出世間事耳。即棄去隱于武安山巖谷間。草衣木食以求其志。天寧寺虛照禪師聞之。遣其徒招致。與披剃為僧。仍以公知經書工翰墨。命掌書記。后游云中。住南堂寺值海云禪師。被召北覲。過云中聞公博學多藝能。求相見。既見約公俱行。公不可。海云固要之。不得已遂行。既至謁今上於潛邸。一見應對稱旨。自是屢承顧問。及海云南還。公懇求奔喪。上賜黃金百兩。仍遣使送至邢州。公持服營葬事。起墳于賈村。葬其祖父母父母。服闋被召復還和林。公獻書陳時事所宜者數十條。凡萬余言。率皆尊主庇民之事。上嘉納之。甲寅歲從上征云南。己未歲從上伐宋揚[泳-永+羅]渡濟江圍鄂州。上神武英斷。每臨戰陣前無堅敵。而中心仁愛。公嘗贊之。以天地好生為德。佛氏以慈悲濟物為心。方便救護。所全活者。不可勝計。庚申歲春上正位宸極創定朝儀。立官制改元建號。一切所當施設時物之宜。皆公所草定。中統五年秋八月。改至元元年。翰林學士承旨王鄂奏言。書記劉秉忠效忠藩邸積有歲年。參帷幄之密謀。定社稷之大計。忠勤勞績。宜被褒榮。今圣明寓極萬物維新。秉忠猶以野服散號蕭條閑寂。守其初心深所未安。宜與正其衣冠崇以顯秩實遂眾望。上覽奏。欣然嘉納。即日命有司備禮冊授公光祿大夫。位太保參領中書省事。選聘侍講學士竇默次女為夫人賜第于奉先坊。給少府宮籍監。人戶甚眾。公齋居蔬食。終日澹然。與平昔略不少異。至元十一年。扈從至上都。居南屏山之精舍。秋八月壬戌之夜。儼然端坐無疾而薨。享年五十有九。訃聞。上嗟悼不已。語群臣曰。秉忠三十余年。小心慎密不避艱危。事有可否言無隱情。又其陰陽術數之精。占事知來若合符契。惟朕知之。他人莫得預聞也。遣禮部侍郎趙秉溫護其喪還大都。以冬十月壬申葬斂營葬。一切所須皆出內帑。十二年春正月。詔贈太傅儀同三司下太常議。謚曰文貞。仍命翰林學士王磐撰碑文字。臣磐欽惟國家列圣相承。咸以武功戡定禍亂。龍韜豹略鷹揚虎視。豐功偉績之臣。其當紀名汗簡畫像凌煙者。不為不多。若夫輔佐圣天子。開文明之治。立太平之基。光守成之業者。實惟太傅劉公為稱首。圣天子方在潛邸。士之所以涉遠道冒風霜而至者。往往有所陳訴祈請干慕進用。惟公獨無所求。閑燕之際每承顧問。輒推薦南州人物可備器使者。宜見錄用。由是弓旌之所招。蒲輪之所迓。耆儒碩德奇材異能之士。茅拔茹連致無虛月。逮今三十年閑。揚歷朝省頒布郡縣。贊維新之化。成治安之功者。皆公平昔推薦之余也。其識度之宏遠。推此一節而論。亦可見其仿佛矣。又自幼好學至老不衰。通曉音律。精算數善推步。仰觀占候。六壬遁甲易經象數邵氏皇極之書。靡不周知。初丁太夫人憂。毀瘠骨立。衣一弊綿裘。三藏不易。及錄事公卒。雖身從天竺之教。而服食貶損容貌哀戚。與循禮典而執通喪者蓋無少異也。晚娶無子。以猶子蘭璋為嗣。弟秉恕今為順天路總管。臣磐謹按中書左丞張文謙所作行狀。次第其行事之實。而系以銘辭。銘曰。大元五葉。圣運隆昌。爰有異人。出佐時康。不坐官府。不趨朝行。褐衣蔬食。禪寂倘佯。謀謨幃幄。罄竭忠良。指陳成敗。開闔陰陽。淵慮婉畫。鬼神莫量。扶日上天。照臨萬方。萬方仰德。百靈效祥。庭陳玉帛。路走梯航。朝儀整肅。濟濟蹌蹌。群賢來集。庶政允臧。大綱一舉。眾目斯張。治定功成。圣眷彌彰。崇資峻秩師表侯王。肇造皇家。元勛是當。良平佐漢。房杜興唐。公不自多。愈隆謙光。見善必舉。有能必揚。陸行滯阻。與為橋梁。川泛艱厄。與為帆槳。寒而求衣。煥之裘裳。饑而求食。飫之腴肪。門庭桃李爛熳芬芳。人感公德。銘刻肝腸。公施于人。過即遺忘。公之仁賢。宜享遐年。胡為一朝。蟬蛻而仙。燕都南原。盧溝北[田*耎]。佳城郁郁。有墳巋然。地固重泉。松柏參天石爛松枯。芳名永傳。  
　　贈儀同三司太傅謚文貞。制。  
　　⊙長生天氣力里大福蔭護助里皇帝圣旨。臣以忠孝而事上。貴輸獻納之誠上以禮義而遇臣。思篤始終之愛。視死之日猶生之年。故光祿大夫太保劉秉忠。學窺天人識貫今古。邃沖而有守。安靜而無華。昔侍潛藩稔聞高論。適當三接之際。懇上萬言之書。蓋將舉天下而措諸安。以戒為人主者過于殺。朕嗣服而伊始。卿盡力以居多。蓋得卿實契于朕心。而獨朕悉知于卿意。事皆有驗。人匪他求。周旋三十年。不避其難。剴切數百奏。各中其理。共成庶政。方圖任于舊人。誰謂旻天不整遺于一老。興言及此。何日忘之。載惟臺輔之尊。厥有泉扃之賁。是用錫之綸命。峻一品之華階。襚以袞衣。躡三槐之正位。復加顯號允答殊勛。惟爾英靈識予哀寵。可贈儀同三司太傅謚文貞。準此。至元十二年正月。  
　　(乙亥)　至元十二年詔諭兩淮州縣新附。  
　　宋改德祐。幼主濕立。度之子。母全后。謝太皇后臨朝○六月朔宋日食之既。  
　　(丙子)　大元天兵臨境舉國歸附(三月十八日幼主謝太皇后全后朝京封幼主瀛國公。全后為尼于正智寺。先是陳宜中張世杰。奉益王衛王如永嘉。與蘇劉義遇。共圖興復。五月益王即位于福州。改景炎。十一月王世強引兵逼三山。宜中奉二王南行十二月至廣州)○詔安歸附軍民○九月十一日大赦。  
　　右宋前后共十六主。凡三百十七年而亡。  
　　(丁丑)　十二月大兵逼廣州宜中奉二王抵肇慶府。  
　　敕令瀛國公往脫思麻路習學梵書西番字經○建大圣萬安寺。  
　　(戊寅)　十五年正月旦設會齋僧。大赦。玉泉等五老家蒙恩得度。三月(宜中奉益王。由海道復入廣。四月望日崩。十七日衛王即位于[口*罔]川。改祥興。六月世系奉衛王至厓山○次年正月大兵攻厓山。八月宜中入占城至落鶴國)  
　　(庚辰)　十七年二月宜中(奉衛王自落鶴經占城回。四月復入厓山。張世杰死未幾。二廣皆歸一統。六月新歷成。賜名授時。明年始頒行天下)  
　　⊙大元帝師癹思八是年示寂。翰林學士王磐等奉敕述行狀曰。皇天之下一人之上開教宣文輔治大圣至德普覺真智佑國如意大寶法王西天佛子大元帝師班彌怛拔思癹帝師。乃土波國人也。生時諸種瑞應具詳家譜。初土波有國師禪怛啰乞答。具大威神累葉相傳。其國王世師尊之。凡十七代而至薩師加哇。即師之伯父也。乃禮伯父為師。秘密伽陀一二千言。過目成誦。七歲演法。辯博縱橫。猶不自足。復遍咨名宿。句玄索隱。盡通三藏。癸丑師年十五。世祖皇帝龍德淵潛師知真命有歸。馳驛徑詣王府。世祖宮闈東宮皆秉受戒法特加尊禮。戊午師二十歲釋道訂正化胡經。憲宗皇帝詔師剖析是非。道不能答。自棄其學。上大悅。庚申師年二十二歲。世祖皇帝登極建元中統。尊為國師。授以玉印。任中原法主。統天下教門。辭帝西歸。未期月召還。庚午師年三十一歲。時至元七年。詔制大元國字。師獨運摹畫作成。稱旨即頒行。朝省郡縣遵用。迄為一代典章。升號帝師大寶法王。更賜王印統領諸國釋教。旋又西歸。甲戌師年三十六歲。時至元十一年。皇上專使召之歲抄抵京。王公宰輔士庶離城一舍。結大香壇設大凈供。香華幢蓋大樂仙音。羅拜迎之。所經衢陌皆結五彩翼其兩傍。萬眾瞻禮若一佛出世。時則天兵飛渡長江。竟成一統。雖主圣臣賢所致。亦師陰相之力也。為真金皇太子說器世界等彰所知論。尋又力辭西歸。皇上堅留之不可。庚辰師年四十二歲。時至元十七年十一月二十二日示寂。上聞不勝震悼。追懷舊德。連建大宰堵波于京師。寶藏真身舍利輪奐金碧無儔。  
　　⊙(辛巳)　至元十八年十月二十日。僧道二家辯析。特奉。  
　　圣旨。長生天氣力里大福蔭護助里皇帝圣旨道與中書省樞密院御史臺隨路宣慰司按察司達魯花赤管民官管軍站人匠等官。并眾先生每在前蒙哥皇帝圣旨里。戊午年和上先生每折證佛法。先生每輸底上。頭教十七個先生剃頭做了和上。將先生每說謊做來的化胡等經并印板。教燒毀了者。隨路觀院里畫著的石碑鐫著底八十一化圖。盡行燒毀了者。么道如今都功德使司奏。隨路先生。每將合毀的經文印板至今藏著。卻不曾毀了更保定真定太原平陽河中府三祖師庵頭關西等處。有道藏經板。這般奏的上頭教張平章張左丞焦尚書泉總統忽都于思翰林院眾學士中書省客省使都魯省宣使苫速丁淵僧錄真藏僧判眾講主長老等張天師祈真人李真人杜真人眾先生每一同于長春宮內。分揀去來。如今張平章等眾人回奏。這先生家藏經。除道德經是老子真實經旨。其余皆后人造作演說。多有詆毀釋教偷竊佛語。更有收入陰陽醫藥諸子等書。往往改易名號傳注訛舛失其本真。偽造符咒妄言。佩之令人商賈倍利。夫妻和合有如鴛鴦。子嗣蕃息。男壽女貞。誑惑萬民非止一端。意欲貪圖財利誘說妻女。其有教人非望佩符在臂。男為君相。女為后妃。入水不溺。入火不焚。刀劍不能傷害等語。又令張天師祁真人李真人杜真人試之于火。皆求哀請命。自稱偽妄不敢試驗。今擬得除老子道德經外隨路但有道儀說謊經文并印板。盡宜焚去。又據祈真人李真人杜真人等奏告。據道藏經內。除老子道德經外。但系后人掜合不實文字。情愿盡行燒毀了。俺也干凈準奏。今后先生每依著老子道德經里行者。如有愛佛經的。做和上去者。若不愿為僧。娶妻為民者。除道德經外。說謊做來的道藏經文并印板。盡行燒毀了者。今差諸路釋教泉總統中書省客省使都魯前去。圣旨到日。不以是何官吏先生道姑秀才軍民人匠鷹房打捕諸色人等。應有收藏道家一切經文本處。達魯花赤管民官。添氣力用心拘刷見數。分曉分付差去官眼同焚毀。更觀院里畫著的右鐫著的八十一化圖。盡行除毀了者。自宣諭已后。如有隱匿道家一切說謊掜合。毀謗釋教偷竊佛語。窺圖財利誘說妻女。此誑惑百姓符咒文字。及道○家大小經文。若所在官司不添氣力拘刷。與隱藏之人一體要罪過者。外民間諸子醫藥等書。自有板本。不在禁限。準此。  
　　至元十八年十二月二十日。  
佛祖歷代通載卷第三十三  
　　(壬午)　十九年(八月賜文天祥死時年四十七歲矣)○甲申正月六日大赦。  
　　(乙酉)　二十二年(十二月安童丞相復職)  
　　⊙圣旨焚毀諸潞偽道藏經之碑翰林院(臣)唐(方)楊(文郁)王(構)趙(與)李(謙)閻(復)李(鑄)李(監)王(盤)奉敕撰。正奉大夫樞密副使(臣)商(挺)奉敕書。光祿大夫中書左丞相監修國史(臣)耶律(鑄)奉敕篆額。  
　　至元二十一年三月初三日。詔遣資德大夫總制院使兼領功德使司事相哥諭翰林院。戊午僧道持論。及至元十八年十月二十日。焚毀道藏偽經始末。可書其事于石(臣監)等謹按釋總統合臺薩哩所錄事跡。昔在憲宗皇帝朝。道家者流出一書。曰老君化胡成佛經。及八十一化圖。鏤板傳布。其言鄙陋誕妄。意在輕篾釋門而自重其教。罽賓大師蘭麻總統少林長老福裕。以其事奏聞。時上居潛邸。憲宗有旨。令僧道二家同詣上所辯析。二家自約。道勝則僧冠首而為道。僧勝則道削發而為僧。僧問道曰。汝書為諭化胡成佛。且佛是何義。道對曰。佛者覺也。覺天覺地覺陰覺陽覺仁覺義之謂也。僧曰。是殆不然。所謂覺者。自覺覺他覺行圓滿。三覺圓明。故號佛陀。豈特覺天地陰陽仁義而已耶。是時上特語近侍曰。吾亦先知仁義是孔子之語。謂佛為覺仁覺義其說非也。道士又持史記諸書以進。欲出多說僥幸取勝。帝師板的達癹合師八曰。此是何書。道曰。前代帝王之書。上曰。汝今持論教法。何用攀援前代帝王。帝師曰。我天竺亦有此書。汝聞之乎。對曰。未也。帝師曰。我為汝說天竺頻婆羅王贊佛偈曰。天上天下無如佛。十方世界亦無比。世間所有我盡見。一切無有如佛者。當其說是語時。老子安在。道者不能對。帝師又問。汝史記有化胡之說否。曰無。又問。老子所傳何經。曰道德經。曰此外更有何經。曰無。道德經中有化胡事否。曰無。帝師曰。史記中既無。道德經中又無。其為偽妄明矣。道者辭屈。尚書姚(樞)曰。道者負矣。上命如約行罰。遣近臣脫歡。將道者樊志應等十有七人。詣龍光寺削發為僧。焚偽經四十五部。天下佛寺為道流所據者。二百三十七區。至是悉命歸之。道教提點甘志泉所據吉祥院其一也。據而弗歸。至元十七年夏四月。僧人復為征理。長春宮道流謀害僧錄廣淵。聚徒持挺歐擊僧眾。自焚廩舍。誣廣淵遣僧人縱火。且聲言焚米三千九百余石。他物稱是。事達中書省。辯其誣。甘志泉王志真款伏。詔遣樞密副史孛羅及諸大臣覆按。無異詞。志泉志真就誅。劓刵流竄凡十人。仍征所聲言米物。如其數歸之僧眾。有道家偽經尚存。為言者聞諸皇太子。十八年九月。都功德使司脫因小演赤奏言。往年所焚道家偽經板本化圖。多隱匿未毀。其道藏諸書類。皆詆毀釋教剽竊佛語。宜皆甄別。于是上命樞密副史與前中書左丞文謙秘書監友直釋教總統。合臺薩哩太常卿忽都于思中書省客省使都魯在京僧錄司教禪諸僧及臣等。詣長春宮無極殿。偕正一天師張宗演全真掌教祁志誠大道掌教李德和杜福春暨諸道流。考證真偽。翻閱兼旬。雖卷帙數千。究其本末。惟道德二篇為老子所著。余悉漢張道陵后魏寇謙之唐吳筠杜光庭宋王欽若輩。撰造演說。鑿空架虛。罔有根據。詆毀釋教。以妄自尊崇。復愛慕其言。而竊為己有。假陰陽術數。以示其奧。衰諸子醫藥。以夸其博。往往改易名號。傳注訛舛。失其本真。文所載符咒。妄謂佩之令人商賈倍利。子嗣蕃息伉儷諧和如鴛鴦之有偶。將以媒淫亂而規財賄。至有教人非望佩符在臂。則男為君相。女為后妃。入水不溺。入火不焚。刀劍不能傷害之語。其偽妄駁雜如此。留之徒以誑惑愚俗。自道德經外。宜悉焚去。(臣)等同辭以聞。上曰。道家經文傳訛踵謬非一日矣。若遽焚之其徒未必心服。彼言水火不能焚溺。可姑以是端試之。俟其不驗。焚之未晚也。遂命樞密副使孛羅守司徒和禮霍孫等。諭張宗演祁志誠李德和杜福春等。俾各推擇一人佩符入火自試其術。四人者奏言。此皆誕妄之說。(臣)等入火必為灰燼。實不敢試。但乞焚去道藏。庶幾澡雪(臣)等。上可其奏。遂詔諭天下道家諸經可留道德二篇。其余文字及板本化圖。一切焚毀。隱匿者罪之。民間刊布諸子醫藥等書。不在禁限。今后道家者流其一遵老子之法。如嗜佛者削發為僧。不愿為僧者。聽其為民。乃以十月壬子集百官于憫忠寺。焚道藏偽經雜書。遣使諸路俾遵行之。(臣)盤等聞。老氏之為道也。以清凈為宗。無為為本。謙沖以處己。損抑以下人。非有貪欲好勝之事。厥后枝分派列。徒屬寖盛襲訛成偽夸誕百出。清凈一變而為污穢。無為一變無所不為。如漢之文成五利。致身求仙。恍惚誕幻。帛書飯牛之詐。黃金可成之妄。一但敗露。為武帝所誅。三張之徒以鬼道惑眾。倡亂天下。為皇甫嵩曹魏所滅。宋王浮昔居上清寶箓宮。與女冠為奸。林靈素自稱神霄紫府仙卿。禳大水不驗。并為徽宗誅竄而死。迨金末年。復有麻被先生鐵笠李二人。以奸謀秘計出入時貴之門。肆為淫污之行。咸受顯戮。歷代以來。若此之類。不可勝數。追惟禍亂之源奸宄之本。率皆假符箓以神其教。托偽經以警其俗。橫肆巧誣倡為詭狀。詆毀圣教寇攘內典。固已悖老氏不爭不盜之禁矣。及陷刑辟皆是孽自內作。愎將誰咎哉。且夫釋氏之教宏闊勝大非他教所擬倫。歷百千世。圣帝明王莫不尊崇。東冒扶桑。西極昧谷。冰天桂海山河大地。昆蟲草木胎卵濕化。有情無情百千萬類。皆依佛蔭生息動止于天地之間。故天上天下惟佛為尊。超出乎有生之表。歸極乎無礙之真。智周三界神妙諸方。澤及大千功用不宰。其大有如此者。慈航所至無溺不援。法雨所沾有生皆潤。憫世人之沉淪幻海顛覆迷津。展轉多生流連累劫。將使之脫凡企圣蠲弊崇真。故神光破沉晦之門。大覺指無生之路。其仁有如此。何意狂謀輒形妒忌。雖積毀銷骨眾煦漂山。泫體圓成初無小玷。譬如盲人之毀日月。何傷日月之明。井蛙之小河海。奚損河海之大。多見其不知量也。欽惟圣天子。識超四諦道慕三乘。參無象之真空。傳法王之心印。所以尊崇之禮。歸向之誠。矯百偽以從真。黜群邪而歸正。有不容不嚴者焉。況乎筆墨勸淫妖術誤世。恣為欺誑鼓蕩群愚。若不大為改革。則邪說肆行枉道惑眾。其如天下后世何。況天下之理。有善有惡。有正有邪。有真有偽。常混然而同處。雜然而并行。自非稟上圣之資。誕生知之性。智出庶物明照群情。則紅紫之亂朱。洼淫之變雅。是孰得而辯明之哉。由是言之。圣天子匡濟真圖翼扶大法之功至矣。概諸圣不可有加矣。于以鑿含靈之耳目。開正途之荒穢。使般若之光永乎無際劫遍滿恒河妙界。延洪圣壽于無疆。衍綿儲君之福利。鼎祚于億萬年之久者。庸有既乎是可述也。(臣)磐等敬為之書。以貽后人。俾為老氏之學者有所警焉。  
　　大元至元辯偽錄隨函序。翰林直學士奉訓大夫知制誥同修國史臣張伯淳撰。天無私覆。地無私載。日月無私照。辯偽錄之所云良有以也。洪惟圣朝繼天立極論道經邦以佛心子育萬方。以正法澤被四海。至元辛卯之歲孟春。大云峰長老邁吉祥。欽奉。  
　　皇帝明命。撰述至元辯偽錄。奏對天顏睿覽頒行。入藏流通。原其所自。乙卯間道士丘處機李志常等毀西京天城夫子廟為文城觀。毀滅釋迦佛像白玉觀音舍利寶塔。謀占梵剎四百八十二所。傳襲王浮偽語老子八十一化圖。惑亂臣佐。時少林裕長老率師德詣闕陳奏。先朝蒙哥皇帝玉音宣諭登殿辯對化胡真偽。圣躬臨朝親證。李志常等義墮辭屈。奉旨焚偽經。罷道為僧者十七人。還佛寺三十七所。黨占余寺流弊益甚。丁巳秋少林復奏。續奉綸旨偽經再焚。僧復其業者二百三十七所。由乙卯而辛酉。凡九春而其徒竄匿未悛邪諸諂行。屏處猶妄。驚瀆圣情由是至元十八年冬。欽奉玉音頒降天下。除道德經外。其余說謊經文盡行燒毀。道士愛佛經者為僧。不為僧者娶妻為民。當是時也。江南釋教都總統永福楊大師璉真佳。大弘圣化。自至元二十二春。至二十四春。凡三載恢復佛寺三十余所。如四圣觀者昔孤山寺也。道士胡提點等。舍邪歸正罷道為僧者。爰啻七八百人。掛冠于上永福帝師殿之梁棋間。故典如南岳山之券。為事偽者戒。試嘗考之。自大教西來。漢明帝迎摩騰竺法蘭二師于洛陽。五岳道士褚善信等。上表譏毀佛法。當時筑壇。以佛道二經焚之。道經悉為灰燼。佛經放光無損。尊者踴身作十八變。有狐非獅子類。燈非日月明之至言。道士為僧者不可勝數。如寇謙之矯妄崔浩惑魏太武而崔浩卒以族誅。曇謨最之挫屈姜斌。斌流于馬邑。齊曇顯之愧陸修靜。唐總章元年法明辨化胡之偽。敕搜聚天下化胡經。抑嘗火其書矣。由古而今。歷代帝王之制。斯可忽諸。蓋世尊等視三界眾生猶如一子。棄背大覺。是子背其父也。子背其父。是自昧其所天也。且師老子者。道德二篇。以清虛澹泊絕世棄圣立其宗。隱居以求其志。翛然無為爾。今盜名之徒。叢嘯黨援假立冠褐。峻侈宮觀茍世利養。豈老氏之用心哉。況老氏謂大辨若訥。大巧若拙。辨者不善。善者不辯。勿矜勿伐。抱一為天下式。而占毀佛寺。竊經扇化胡之偽。是若拙若訥歟。是善者不辯歟。師老子而違其術。亦復違其自宗矣。若嫡師于老子者。則弗為也。過歸末流爾。雖然麒麟之于走獸。鳳凰之于飛鳥。蘭蕙之于薰蕕。旃檀之于穢壤。則世未有舍鳳凰麒麟之瑞。蘭蕙旃檀之馨。而愜走獸飛鳥之常。薰蕕穢壤之垢者。人心天理愛惡之所同也。奈何菽麥未析而甘事于偽妄不實之教。復矜誕其浮辭。侮慢大覺訕毀至圣。而弗憚三途之淪溺乎。斯辯偽錄之正名教。造理淵奧推難精明。凜乎抗凌云之勁操。坦然履王道之正涂。而堤備后世之溺于巨浸者。其為言也至矣。蓋有偽則辯。無偽則無辯。豈好辯哉。弘四無礙之辯者。邁公之德歟。言之者無罪。聞之者足以戒。故我皇金言喻辭曰譬如五指皆從掌出。佛門如掌。余皆如指。信乎王言如絲。其出如綸。明逾日月。堅逾金石。為萬世之龜鑒。則斯錄豈小補哉。  
　　⊙辯偽錄序。蓋聞五運未形。元無人物之號。三才既立。乃敘尊卑之名。肇分六爻始畫八卦。其有書契定乎訓章。鳳篆龜圖金縢玉字。百家之異轍。萬卷之分區。雖理究乎精微言殫乎物范。紀情括性。未出乎域中。原始要終。詎該于化內。況乎法身無相。高超于象帝之先。真諦絕稱。迥出乎思議之表。英猷茂實代有人焉。如意者。俗姓乎延氏。太原人也。世傳纓冕。累葉播遷代郡。因為家焉。九歲落紺。隨師請業。玉離荊岫。價重之德彌彰。桂生幽巖。馨香之風遠遞。阿師內窮三藏之奧外核九流之源。名冠于中華。聲聞于朝野。運談天之口。施不世之才。郁郁間綺錦之文。雄雄聳凌云之氣。班馬之珠玉。未可同年。顧陸之文章。寧堪并駕。至若莊生墨生之學。黃老李老之書。三清謗道之文。十異九迷之錄。混元隱月之秘。靈寶赤書之儀。煥若胸膺。明猶指掌。加以禪參于五派。傍閱于群書。既有雄才特專著述。運思之外汲引無窮。挫邪則有吼石之功。扶正則具鞭尸之德。固以才侔安遠學邁生融。實覺海之龍鱗。乃佛門之柱礙。切見全真道士者。丘處機李志常史志經令狐璋等。學業庸淺識慮非長并為。鄙辭排毀正法。擊茲布鼓竊比雷門。使中下之流咸生邪見。欽奉薜禪圣明皇帝發大悲心。愍其盲瞽恐墮泥犁。敕令制斯論耳。震蕩法海摧彼詞鋒。碧雞之銳竟馳。黃馬之駿爭騖。狀鴻爐之焚纖翼。猶炎日之煉輕冰。負勝之儔于斯可見。暫歸慈定已破魔軍。至元十八年十月二十日。復欽奉先皇帝圣旨敕令天下偽經一時焚盡。由是佛日重暉于碧漢。法云廣布于閻浮右如意所作文賦注解。四經序。韓文別傳。性海賦等。在世已傳。然茲論五卷二百余紙。窮釋老之淵源。分邪正之優劣。蓋唱彌高而和彌寡。深可愧焉。余文慚綺麗學匪通圓。睹斯論之嘉言。欽吾皇之鴻護。不勝手舞勉為斯引。輒以藤綆聯彼圭璋。庶博雅君子詳其致云爾。大云峰住持襲祖沙門雪溪野老貴吉祥。  
　　大都道者山云峰禪寺住持。如意祥邁長老。奉敕撰辯偽錄五卷。其略云。妄立天尊偽(化云。道者萬化之父母。自然之極尊于此幽玄微妙之中而生空洞。空洞者。真一也。真一之氣化生之后歷九十九萬億九十九萬歲。乃化生上三氣。三氣相去九十九萬億九十九萬歲。三合成德共生無上。乃虛皇天尊。又歷如上歲數。乃生中三氣。三合成德乃生玄老。即元始天尊也。又歷如上歲數。乃生下三氣。三合成德共生太上。即太上道君也。自后又一氣復生三氣。每氣相去八十一萬億八十一萬歲。三合成德共生李老君。雖四圣相次各不相因。謂之獨化。老君生后乃生五運謂太易。太初。太始。太素。太極○老君混沌之祖。宗天地之父母。故能分布清濁開辟乾坤)  
　　辯曰。蓋聞龍圖鳥篆之文。龜書科斗之典。玉版玉諜之記。金縢金匱之書。秦漢魏晉之章。宋齊梁陳之簡。記事記史直筆直言。靡睹虛皇之名。不聞元始之號。安有手執玉圭。身掛黃褐。頂垂皓發。頭戴金冠。別號天尊。高拱三清之上。獨稱教主。統御九華之宮。縱有天尊之名。并是偷竊佛語。古今稱佛名為天尊。不關道君之事。竊他美稱妄自尊嚴。取信通人。斯言謬矣。案列子及易鉤命訣。皆云。天地未生之前。有太易。有太初。有太始。有太素。有太極。說者咸云。太易者。未見氣也。太初者。氣之始也。太始者。形之始也。太素者。質之始也。太極者。質形已具混沌未分也。太極之后乃生兩儀。謂之天地。夫名從實生。實從名起。名實既著。其道乃行。太易之前。沓然空洞。溟溟漠漠。本絕音容。何得謾張九氣妄生四人。虛上生虛。似敲空而求向。偽中起偽。如趁影之尋蹤。豈不思。既立其名。須有其體。既立其體。須有氏族。且道虛皇元始誰人所生。氏族何起。居在何處。若有源系。出在何書。若無來由。即是虛設。又空洞之前。本無歲數。今標歲數愈見虛張。蓋數目起于伏羲。甲子唱乎皇帝。將今記古。顛倒何多。且上之三尊。為有形耶。為無形耶。若是有形。不在太易之上。爰從父母而生。須有年代時處姓氏名字。前云三氣共德而生。則是以氣生氣。與氣不殊。何有形名。若是無形。本無名位。下第七化乃云。老君以上皇元年九月二日。出游西河。遇元始天尊。乘八景玉輿。駕九色玄龍。群仙導從。手把華旛。師子白鶴嘯歌邕邕。同會西河之上。授老君洞玄玉符。此是誰耶。進退兩求。并無準的。則知海棗虛談有名無實。雕冰鏤雪枉廢詞章。山海之所不收大荒之所不載。庸愚巧飾。何足信哉。老君衰周之柱史。誑云混沌之祖宗。避周亂而過函關。妄云天地之父母。既自語之相戾。何函矢之相攻。掩耳偷鈴。欲隱彌露。道德章云。吾有三寶。寶而持之。一曰慈。二曰儉。三曰不敢為天下先。老君獻胡王妻子。與胡兵格戰。何有慈乎。乘玉衡之輿。坐金闕之內。披九色離羅之衣。蔭九光偃鶴之蓋。何有儉乎。生于無始起于無因。為萬道之先。作元氣之祖。觀混沌之未判。視清濁之未分。為帝王之師。作天地之母。何有不敢為天下先乎。遼陽高憲。字仲常。游東京白鶴觀。見三清像指其右曰。此何像也。觀主對曰。老君像。曰何代人。曰周定王時。又指左曰。此何像也。主曰。道君像。曰此何代人。住倉惶未答。憲指中尊曰。且饒這元始天尊。聞者傳以為笑。  
　　創立劫運年號偽(第三化云。始則太虛之氣。其氣相擊往來亂射。經百億萬氣之后。其氣方慢。往來流行為自然之氣。此偷佛書世界初成風輪下旋之事也。又號彌羅萬梵之氣。又經九萬九千九百九十九億。氣之后。結吉祥之氣成一圣人。自號元始天王。同時生五老五行之主。其劫號延康。年號龍漢。又經如上氣數。乃生道君。時劫號赤明。年亦號赤明。同時生九老。分為九天。又經如上氣數。方生老君。劫號清運。年號上皇。時生八公。又立五運太易太初等。老君乃以陰陽二氣結。為混沌。而分布天地萬物始備矣)辨曰。蓋聞班固律歷之志。史記天官之書。皇甫謐之帝年。陶隱居之帝紀。未聞五運之前先有年號。三氣之內虛立劫名。既清濁之未形。只是洪蒙一氣何有老君元始五老九天。雖竊佛主劫之名。而不曉成壞之數。梵云劫波。此云時分。時雖長短皆立劫名。錯謬梵言迷惑體相。釋教未來。此劫但有劫殺劫賊。故許慎說文云。以兵脅人曰劫。又魯將曹沫。劫桓公于壇上。求所侵地。此則逼奪名劫。豈有劫運之言乎。今陳此言妄竊見矣。夫名位既有年號斯張。將以率領萬方整齊四海混同九有同一車書。天子至尊得建年號無名位者不敢立焉。孔子雖然刪書定禮分辨君臣。以無貴位止號素王。矧乎老聃周之柱史臣子之列。而草竊帝王。妄建年號哉。況軒皇之前本無甲子(黃帝臣大撓造甲子)漢武之代始建年號(武帝始立年號)將古標古亦何偽乎。或曰。老子生于天地之前。別立年號。有何乖違。答曰。既在天地之上。乃是太易之前。世界未形。君臣無跡。杳然空寂。唯一溟蒙。建立年號統領誰人乎。明知偷佛莊嚴賢劫星宿之意。而立此延康赤明青運之目。彼明三世。此約一時。正同山羌偷。王衣物。迷惑顛倒上下失次爾。下去老子生于天崗李谷字曰光明。則在三皇之后。何得老君以陰陽二氣結為混沌而分布天地耶。首尾兩端穿鑿見矣。  
　　開分三界偽(第五化云。天地有形之大者。太上老君乃混沌之祖宗。天地之父母。故能分布清濁開辟天地。運玄元始三氣而成天。上為三清三境。即始氣為玉清境。元氣為上清境。玄氣為太清境。又以三清之氣。各生三氣。合成九氣。而為九天。第一郁單天。第二上神壽無量壽天。第三梵藍須延天。第四寂然兜術天。第五波羅尼蜜不橋樂天。第六洞玄化應聲天。第七靈化梵輔天。第八高虛清明天。第九無想無愛天。此之九天各生三氣。每氣為一天。合二十七天通此九天為三十六天。則三界四民上極三清。是其數也。初下六天為欲界。一太黃天。二太明天。三清明天。四玄胎天。五玄明天。六七曜天。次一十八天為色界。一虛無天。二太極天。三赤明天。四榮華天。五曜朗天。六皇笳天。七靈明天。八端靖天。九光明天。十極瑤天。十一元載天。十二太安天。十三極風天。十四始皇天。十五太皇天。十六無思天。十七阮樂天。十八曇誓天。次四天為無色界。一霄慶天。二元同天。三妙成天。四禁上天。此二十八天。名為三界。此上又四天名為種人天。一常融天。二玉隆天。三梵度天。四賈奕天。此四天超出三界。又云。上三天為三清境。一曰太赤天。二曰蟲余天。三曰清微天。最上曰大羅天。包羅諸天極高無上。玄都玉京鎮于其上。三尊所處焉。又太霄隱書云。大道君治在五十五重無極大羅天中玉京之十。七寶玄臺金林玉機金童玉女之所侍衛。住居在三十三天三界之外)  
　　辯曰。詳夫蛇軀(伏羲)牛首(炎帝)之書。龍師(太[糸*(且/八)])鳳紀(少皡)之典。談天(鄒衍)論天(黃繚)之誥。括地(地志)輿地(地圖)之圖。甘氏星經張衡靈憲。不說三清之號。匪聞大羅之名。并是依傍佛經改頭換尾。采他名相妝綴己書。且道教之宗源起黃帝。而老子涓子列子莊周鹖冠尹文。派為道教。諸子所談并無說天之事。唯是張道陵所集靈寶經中。始說三十二天。效佛神咒而作蜜言。自后道書牙相鼓唱。空枝引蔓唯誑下俗。佛教未來。云何不說。釋經廣布始唱斯名。明名修靜增加。三張妄闡。狗偷鼠盜何足貴乎。爾雅之立四號約于四時。太玄之說九天準于九有。不似道家虛加數目。天本定體何有少多。今各說不同。顯知妄立。案佛經三界。三業所感。總二十八。欲界有六。色界十八。無色有四。具勝妙欲名為欲界。形色超絕名為色界。根識兩忘名無色界。越此而去名出生死。舍分段之后身。絕形名而無寄。安有玄都之境。玉京之山。金童玉女交雜之事。瓊輿碧帳之飾。妄竊不真。于斯見矣。試問道士三界從何而來。何功所感釋名辨相全不能知。且道宗極致惟盡升天。靈寶幽微秖貪羽化。難逃四相詎免五衰。泛業浪以漂沈。隨生死而輪轉。縱茫茫之業識。積浩浩之苦源。長往不歸。良可嘆息。郁頭藍弗是其驗歟。  
　　隨代為帝王師偽(第十一化云。老君在伏羲時。號郁花子。說元陽經。教伏羲。敘人倫畫八卦。在祝融時。號廣壽子。說按摩通精經。教以鉆木出火。陶冶為器。在神農時。號大成子。說太乙玄精經。教以播種五縠。采和諸藥。在神農時。號廣成子。教以抱神守靜之道。在少昊時。號隨應子。說在敬經。教以鳥官為理。分布九鳸以統百司。在顓頊時。號赤精子。說微言。帝嚳時。號錄圖子。說黃庭經。帝堯時。號務成子。說宣化經。帝舜時。號尹壽子。說通玄經七十卷。又說道。德經八千二百。卷夏禹。時號真行。子說元始經六十。卷殷湯。時號錫則。子說長生經二十。卷周文王。時號燮邑子。說赤精。經教以仁孝之。道乃至。云上古之君皆受教于老子。然后造作群物也)  
　　辯曰。夫賢之與圣名位不同。古哲今人出處各異。莊周云。萬世之后一遇大圣。猶旦暮遇之。此明圣人出世表瑞協祥。應千年之期。膺適時之運。孤標特秀迥出常流。故得帝王師之諸侯禮重。萬載一遇尚為旦暮。豈有隨代而出現乎。夫李耳者退靜之士。史記稱為隱君子也。避亂過關葬于槐里。潛身柱下。本是人臣。位不躐于上階。名未廁于臺輔。何乃擢君圣地為帝王師。譣诐不經駭人耳目。培塿要齊于嵩華。孰肯憑焉。潢洿擬廣于滄溟。終難信矣。豈有開辟之后萬億余年中間別無一人拔萃唯有老子為帝王師乎。三墳五典八索九丘。孔子春秋丘明國語。百家異說九流雜談。并無老子為師之語。唯是后代無知道士。妄撰斯言。欲使老子獨高群圣。美則美矣。偽且偽焉。且伏羲神農皆有圣德。軒皇堯舜并號明君。或幼而能言。或生知妙道。詎假老子教之。然后造作群物乎。況書傳所記。古史所明。燧人鉆火伏羲畫卦。炎帝播耨。女媧造篁。黃帝作宮室。軒冕樂有咸池。顓頊作六英。堯有大章。舜有大韶。及作圍棋。禹有大夏。湯有大濩。文王有辟雍。武王有下武。鯀作城郭。蚩尤作兵器。岐伯造醫。俞附脈經。伶倫制律。隸首作算。容成作歷。大橈造甲子。奚仲作車。曹胡作衣。伯余作裳。于則作履。共鼓作舟楫。巨揮作弓。夷牟作矢。黃雍父作杵臼。孟莊子作鋸。趙武靈王作靴。蘇威公作篪。暴辛作塤。后稷之孫叔均作犁。蒙恬作筆。蔡倫作紙。夏昆吾氏作瓦。此皆各有其主。群書所明。何得自矜覽為我造。又周易系辭孔子所述。列明古帝制造之事。如云包羲氏之王天下也。觀象于天俯察于地。近取諸身。遠取諸物。始畫八卦。以通神明之德。以類萬物之情。作結繩而為網罟。以畋以漁。蓋取諸離。神農氏為耜為耒。以利天下。日中為市。交易有無。乃至黃帝堯舜。垂衣裳而天下治。蓋取諸乾坤。如此歷陳法易造物。不言老子所造也。竊功業標為己能。炫名自高。君子不忍。又云。老子在堯時為務成子者。案后漢應劭風俗通云。東方朔是太白星精。黃帝時為風后。堯時為務成子。周時為老聃。在越時為范蠡。在齊為鴟子。此則務成子乃東方朔。非干老子明矣。何得妄加鉤引稱老子為人師乎。案魯哀公問于子夏曰。五帝三皇皆有師乎。子夏曰。有。臣聞皇帝學乎太真。顓頊學乎綠圖。帝嚳學乎赤松子。堯學乎尹壽。舜學乎務成跗。禹學乎西王國。湯學乎威子伯。文王學乎鉸時子斯。武王學乎郭政。周公學乎太公呂望。上之所敘文極分明。而言老子隨代為帝王師。何出言之狂悖哉。巧言如篁顏之厚矣。且老子衰周柱史史有明文。本是人臣。返為上古帝王之師。履冠戴屨何顛狂之甚乎。又上文云。上古之君皆受教于老子。則桀紂之不作。幽厲之無道。秦王之兇暴。王莽之纂逆。亦老子之所教也。既然如是。則老子為悖逆之魁首。巨猾之元匠。不忠不孝。老子之所生。不義不仁。老子之所主。為人師者。不亦慚乎。老君既說隨代為師。而秦漢之下至于金朝。偏無一現乎。今既無矣古亦虛焉。且漢文恭儉孝武英明。孝明達禮樂之情。孝章優儒雅之道。魏文帝風流文藻。晉世祖明達寬仁。宋文帝致治升平。梁武帝文武兼備。隋高祖混同四海。唐太宗混一車書。此時不俟老子之化。而皆金聲玉振。則知牽合巧會枉費詞章。秖可誑于閭閻。難可信于達士。嫫毋加粉見者愈嗤。鄰女效顰鄉人不貴。  
　　老子出靈寶三洞偽(第九化云。太上老君以中皇元年三月一日。于玉清天金闕上宮。撰集靈篇以為寶經三百卷。符圖七千章。玉訣九千篇。老君于上三皇時出為萬天法師。又號玄中法師。當龍漢元有。授上三皇洞真經一十二部。以無極之道。下教人間其時人壽九萬歲。于中三皇時。號有古先生。當赤明元年。授中三皇洞玄經一十二部。行無上正真之道。以化于人。其時人壽六萬歲。于下三皇時。出為師號金闕帝君。當開皇元年。授下三皇洞神經一千二部。以太平之道化人。其時人壽一萬八千歲。夫洞真洞玄洞神名一十二部。合為三十六部尊經也)  
　　辯曰。夫仲尼入夢。十翼之道始宣。伯陽過關。二篇之教方闡。有名為萬物之始。無名為天地之先。混徼妙而同玄。驚寵辱而一致。谷神不死久視長生。挫銳解紛謙卑自牧。此老氏之旨也。自余教典皆是偽書。制雜凡流唯尚夸競。采傍佛語換體安名。擬三界而立三清。仿三大而立三洞。虛勞紙墨妄飾詞章。何以知之。漢時張道陵造靈寶經。王褒造洞玄經。吳時葛孝先造上清經。晉時王浮造明威化胡經。鮑靜造三皇經。后改為三清經。齊朝陳顯明造六十四真步虛經。梁時陶弘景造太清經。隋末輔惠祥。改涅槃為長安經。后事發被誅。案甄鸞笑道論云。道家妄注諸子三百五十卷為道經。如此詳之代代穿鑿人人妄制。采他佛教標為道書或言仙洞飛來。或言老子再現。群賢不睹道士獨傳。欺誷時君不懼朝憲。故唐琳法師對太宗皇帝云。若據肅溫眾議道家。止有道德二篇。如依漢明校量。便應七百余卷。約葛洪神仙之說。僅有一千。準修靜所上目中。過前九十。又檢玄都目錄。轉復彌多。既其先后不同。顯知后人妄制增加卷軸添足篇章。依傍佛經改頭換尾。或道名山自出。時唱仙洞飛來。何乃黃領獨知英賢罕睹。典籍不記書史無聞。試問當今道士推勘后出之經。為是老子別陳。為是天尊更說。若也更說。應有時方師資傳授。為是何年何月何邦何代。若在天上而說。何人傳來。若在西域而談。何人譯出。如其有據。容可流行。若也妄言。理須焚剪。又漢晉之代。僧號道士。寇謙得志僭冒其名。今稱法師愈為矯節。法師之號源出佛經。萬卷百家本無此語。且為法之師。名為法師。法即是師。名為法師。名義不知。妄安己號。按賢劫已來有三佛出。初佛出時人壽六萬歲第二佛。出時人壽四萬。第三佛出人壽二師。何乃改彼三皇妄合其數。又前說云。上三氣中而有龍漢赤明之號。是時五運尚無但唯一氣。何有三皇之君人壽之數乎。上古縱有五龍四姓九頭十紀。亦無三皇建立年號。試問龍漢赤明上皇開皇。誰君之年乎。若言有說。史無明文。若言無憑。不可妄立。扣其兩端竟無一是。又伏羲之前文字未有。何出三洞靈寶之篇乎。又十二部名源出佛經。一代時教類分十二。道家名義不知何以妄著己典。如琢美玉擬作甑窐。雖受劬勞智者見誚。  
　　游化九天偽(第二十六化云。是時老君于青羊大會引尹喜冉。冉升空。初至第一天。見波利天帝。乘九光元靈之輿。蔭七元交晨之蓋。建五色攝魔之節。金童玉女九萬人。迎老君八大有宮。請問自然之道。如是摩夷天。楚寶天。化應天。不僑樂天。兜率天。煩延天。禪善天。郁單天。隨處天。帝皆與金童玉女迎禮老君。請問法要。所到天宮皆設瓊漿碧醴丹液流薰蘭羞八徹靈芝珍果)  
　　辯曰。昔我世尊初成正覺。不離道樹而赴諸天。一身不分而遍一切。即多而一。即一而多。猶如素月流空影分眾水。大塊噫氣萬竅怒號。大小咸周遠近無隔。無心頓應豈正九天伯陽周之枉史。尹喜函谷關吏。身居下位。難等圣蹤。欲為己德。蓋善竊者。鬼神不覺。既為人知。非是好手。離欲而獲輕舉。禪定而感神通。老子既無此功。何以升于天上。昔列子居鄭。夫妻相忘。耳目不分。翛然絕寄。心凝形釋。骨肉都融。然后身如槁葉隨風。東西萬里須臾過旬乃返。而莊周譏云。猶有所待。矧乎老耳。不絕妻子(老子之子名宗。宗之子名注。注之子名官。侍魏文侯)未逮形亡。過關乘薄軬之車。道經垂有身之患。詎可升天履霧駕鶴乘云。擬效牟尼衿為己勝。且布施而獲大福。持戒而感生天。汝尚不達斯由。安能為天說法。欲界本六。妄云九天。初禪純男。而云玉女。勾虛闡偽巧說多端。且初禪已上。禪悅為食。定生喜樂舍念清凈何用瓊漿碧醴蘭羞八徹乎。將謂天上同于人間。羨酒肉之薰膻。爭魚臭之穢濁。喻乎鴟耽死鼠為便鳳凰同。餐盜聽不真。請杜臆說。窮鄉多怪。曲學多辯。斯言信乎。  
　　偷佛經教偽(第三十化云。胡王見太上徒眾甚多。疑是鬼魅。遂積薪焚之。火起沖天。老君放身光明。火中為王說金光明經。胡王益怒。納之大鑊煮之三日。老君鑊湯之中。蓮華涌出。坐蓮花上。說涅槃經。又云。老君使尹喜為佛。與胡王為師懺悔三業六根五逆十惡。乃說五戒十善。并四十二章經)  
　　辯曰。夫麒麟斗而日月虧。鯨鯢死而彗星現。銅山崩而洛鐘應。葭灰缺而月暈殘。蓋感應之道交。故機教之相扣。人心渴仰法雨芳菲。沃彼情塵開他蒙昧。故孔子曰。不憤不啟。不悱不發。此明待問而說也。況乎圣人設教權變多方。豈使他人起怒自授焚溺。全無[怡-臺+典][怡-臺+墨]。強與他言。豈知虛往實歸之道哉[剜-夗+死]刻字樣巧合經名。既坐火焰上說金光明經。坐蓮華上說蓮花經。則道德二篇坐于道路而說。洞玄三部元在水洞而談。此既不然。彼云何爾。且金光明性相通顯。法華經破權歸實。涅槃經明佛性真常。四十二章群經集出。不窮根蔕盜聽妄談。唯口起羞出何容易。難惑上智只誑下愚。又上經既是老子所陳。道士應宜依而學。佛何乃合氣為道。專諷靈寶。試問三經文明何義。道藏既不收攝。道士又不通明。偷大圣之至詮。為老君之極唱。正符涅槃盜牛之喻。又同瞽者誤入金穴。雖得其寶未知何用。又曰。懺悔三業至年月齋法。若如是者。道士應通。且問懺悔是何語言。今此懺悔。為事懺耶。為理懺耶。約功德門而滅罪邪。約逆生死心而滅罪耶能懺之心宜有幾種。所懺之罪何處安排。懺悔二字由尚罕知。則三業六根五逆十惡。戒善之軌年月齋名。決不曉達。若是老子所說。道士應合備。知既然一字不通。顯知偷佛妄說。此同竊賊人物被主認著。猶不招承。更生拒辯。焚經火板方乃慚惶。君子悔前不至如此。  
　　老君結氣成字偽(第八化云。圣紀經云。太上老君。昔于龍漢之年。從元始天尊。于中央大福堂國。說靈寶十部妙經。出法度人。又于東極大浮[黍-禾+利]國。出法度人。以紫筆書于空青之林。又于南極禪離界。以火煉真文瑩發字形。又于西極衛羅世界。北極郁單國。皆出法度人。老君以五方真氣之精。結成寶字。大方一丈。八角垂芒。為云篆之形。飛鳥之狀。以立文章。又云。墳典自我而出。經籍自我而生也)  
　　辯曰。夫子字之聿興爰從上古。伏羲氏之王天下也。始畫八卦。造書契以代結繩之政。由是文藉生焉。故有青丘紫府三皇刻石之文。綠檢黃繩六甲靈蜚之字。后有蒼頡。因而增制。大篆起于史籕。小篆興于李斯。飛白創于蔡邕。隸書變于程邈。秦書八體漢字六形。瘦金堆金。垂云垂露。蔡葉龍爪顏體坡書。皆循古以增成。近代而改制。豈假真氣而結。何關老子傳來。掩竊他能炫賣己德。放舒白眼不恥清流。上云。龍漢起于初氣。何有老子而生。既言紫筆書林。乃在蒙恬之后。牽今引古。欺我賢人。孔安國云。伏羲神農黃帝之書。謂之三墳。言大道也。少昊顓頊高辛唐虞之書謂之五典。言常道也。易則三圣方定詩則群英之言。春秋孔子所修。禮則周公所定。爾雅周公所纂。國語丘明所述。劉熙釋名。許慎說字。埤蒼廣雅。桂苑珠叢。顧野王之玉篇。陸法言之切韻。各有源系。非干老聃而言墳典自我而出經籍自我而主。荒唐謬談侮弄明哲亦猶相如上林說。盧橘夏熟。楊雄甘泉賦。玉樹冬菁。聽其言則洋洋美耳。究其事則杳杳空傳。矧乎國名虛設。妄采他書。大福堂。改大堂而取名。東浮黎。彷扶桑而立號。南禪黎。革重黎而標字。西衛羅。竊于迦維羅衛。北方全收郁單越名。十洲所不收。神異所不攝。地理無所紀。括地絕形名。空闡五車了無一實。偷鈴掩耳斯之謂與。  
佛祖歷代通載卷第三十四  
　　周文王時為柱下史偽第九(第十九化云。周文王時老君為變邑子。時帝紂荒虐天下涂炭。乃乘飛飆之輪。風伯前驅。彭祖驂乘。降坡山之陽。西伯揖之拜為守藏吏。武王克商。遷為柱下史。作赤精經。教文王以仁義之道。作璇璣經。以授周公。成王康王之代。世為性下史。昭王時。有黑氣之祥。老君以八天隱文授昭王王。不用后成膠舟之難)辨曰。蓋聞九頭五龍之紀。重瞳四乳之書。金秦火漢之文。黃魏白晉之典。不聞文王師于老子。璇璣訓于周公。但云文王師于太公。武王師于姬旦。群書具載。先儒盛談。何乃違戾百家別張毛目。蓬心瞽唱睞目生靈。夫欲圣人者。宜務其實。無稽之談自招世誚。案史記別傳。老子生于定王之世。與孔子相接。何乃妄為西伯之時乎。既是圣人。見紂荒淫宜盡力規諫匡其不逮。而乃高乘飛輪棄而遠遁。為忠臣者。固若是乎。昔日過關。雇徐甲而為御乘薄軬之車今則乘飛颷輪。風伯前驅。彭祖驂乘。何自高之不經乎。況彭祖此時已歿。風伯不肯前驅。文王自公劉以來。世積仁孝。美化行乎江漢。仁慈及于行葦。何待赤精之教哉。周公制禮作樂。代臨天下。設金縢而表誓。制周禮而流規。何用璇璣之教乎。昭王時號明君。史無黑氣之變。妄改白虹之兆。而云黑氣之言。授以隱文。又成孟浪之說。前云。老君為九天教主金闕帝君。建七曜之冠。披九色之帔。乘八景玉輿。駕五色神龍金闕之中坐玉帳之內仙童左奉玉女右陪。萬圣擁隨千靈翊從。老子既有如此高貴之位。而不肯居。返就守藏之職。屈身為臣。侍君之傍立柱之下。晨趨暮拜端笏搢紳。舍喬木之高遷。投幽谷之賤地。翻上倒下以何謬哉。燮邑之號。周書之所不載金闕帝君。爰從道士虛張。有名無實孰肯傳信栽。風求影種電尋根。此之謂與。若以昭王不信故。感膠舡之難者。奏皇求仙親臨海上。凌波涉險冀遇神仙。虛想安期之名。不睹羨門之面。沙丘道死。鮑臭薰人。漢武好仙。身著羽人之衣。口飲天表之露。縱欒大之詭說。信少。君之詐術。而身入茂陵竟無一補。魏太武。任寇謙之說。建靜輪天宮。費竭人勞終感癘疾。用武帝。口服丹藥身服黃衣。熱發晉陽失音而死。唐武宗。師趙歸真餌金丹藥。會昌不滿早致崩亡。近宋上皇。信林靈素游月宮。誦太極之章佩驅邪之劍而亡國破家身死東韓。此之數君。皆傾誠一志望享千年。而遘患彌留竟無一驗。譏以膠船之難。不亦妄求人過乎。幸人有災。君子不為也。  
　　前后老君降生不同偽第十(第一化云。老子生在五運之前。第二化中。老子生在三氣之中。第六化云。老君姓李。諱弘元曜靈。字光明。以上和七年歲在庚辰九月三日甲子卯。時始育于北玄玉國天岡靈鏡山李谷之間。玄靈圣母既誕之夕。有三日出于東方。九龍吐水月妃散花。日童揚彩。年五歲體道凝真。二十而有金姿玉顏。棄家離親超迎風塵。后感元始下教。授以郁儀太章太洞真經。紫微天帝玉清君。以瓊輿下迎。賜丹璽符書。為上清金闕后圣帝君。掌握十天河海神仙。第十一化云。老君以清濁元年七月一日。托玄神玉精。降太元玉女。千三百年。號無上老子。一號大千法王。第十二化云。老君以清漢元年。寄九天飛玄玉女。八十一年。號高上老子。第十三化云。老君以清漢元年甲午九月九日。降元素玉女。七十三年。號九靈老子。第十化云。老子以殷十八王陽甲庚寅歲建午月。入于玄妙玉女口中。八十一年至武丁九年庚寅歲一月十五日。圣母剖左腋攀李樹而生。生即行九步。步生蓮花。九龍吐水。具七十二相八十一好。左手指天右手指地。曰天上天下唯道獨尊。我當闡揚無上道法。普度一切。又云。李靈飛。得修生之道真。妻天水尹氏于瀨鄉晝寢見太上從天而下。化為玄銖。吞而有娠。八十一年生而皓首。曰老子。生李樹下。苗李為姓)  
　　辨曰。夫星流貫昴。實標文命之祥。電繞樞星。是顯軒皇之慶。虹流華渚少昊于是膺期。星冠月輪。顓頊以之應瑞。赤龍[目*(電-雨+大)]瞹言旌帝堯。云屯郁蒸實征漢祖。此則圣人神異譜牒具詳。未聞老子初生三日共出九步周行。月妃散花日童揚彩之事。且星隕如雨。日有蝕之。春秋書之。以為異事李耳若有征瑞。孔子何以不記乎。且魯陽揮戈而返日。淮南子有。景公善言。而退熒(劉向新文)貳師拔劍而泉流(前漢書中)耿恭拜井而水出(后漢書中)于有奇相書為美談。老既無文。事必虛唱。倚他大圣取為神奇。夫圣人現相雖有多途。托化誕生事無兩體。世尊百億化身大千世界一時頓顯。化緣事訖便入涅槃老子隨代降生。以何大謬乎。本是李耳妄。改其諱李伯陽而云光明。隱其本名而加美號。史記真文一詞不錄。道書偽說百種妝填。前之兩化。說在太易之前。后之十重。紀在伏羲之后。尋虛摭偽誑惑后人。前說五歲凝真二十入道。后則八十一歲生而皓首。自語矛循。何待他攻。亳州瀨鄉實而不認。北玄玉國虛而妄傳。聃耳蓬頭。謬說心十二相。野合懷胎。諂云周行九步。采他釋瑞而為老奇。將此薰蕕亂彼蘭芷。北玄玉國。山海之所不紀。天岡李谷。池里之所匪詳。王儉百家(太尉王儉有百家譜)弗聞玉女之名。何姓氏苑。罕說玄妙之族。案道士賈善翔高道傳序云。伯陽起跡于姬周。既云起跡于姬周。則是老子不在商也。明知陽甲之時。本無李耳。衰周之際。始見老聃(胡曾云。七雄戈戟亂如麻。四海無人得坐家。老氏卻思天竺住。便將徐甲過流沙。斯則周末時人明矣)避亂入秦。死葬槐里。秦佚吊之三號而出斯良證也。何更疑哉。史記本傳。莫知所終。化胡浪語云。過流沙。將如來降誕之禎。合老子過關之氣。汝雖巧會偽說孰憑。案燉煌實錄云。周桓王二十九年。幸閑豫庭。與群臣對論古今。王曰。老聃父何如人也。天水太守索綏對曰。老聃父姓韓名虔字元卑。癃跛下賤胎則無耳。一目不明孤單乞貸。年六十二無妻。與鄰人益壽氏宅上牧豬老婢子曰精敷。野合懷胎。八十一年而生。老子生時皓首。故曰老君。此本實跡蔽而不傳。偷竊他能欲張老圣。家有弊帚享之千金。斯言信與。  
　　三番作佛偽第十一(第三十四化云。老君告胡王曰。使我弟子為佛。汝當師之。即使尹喜變身為佛。與胡人為師。令作桑門授以浮圖之法。說四十二章經。又云。老君至舍衛國。自化作佛坐七寶座。身長百千萬丈。遍滿虛空。又云老君將欲再整釋教。以周莊王九年。乃于梵天命煩陀王老君弟子。乘月精托陰天竺摩耶夫人胎。至十年四月八日右脅降生。后入雪山修行六年。道成類佛陀眾。號末牟尼。至匡王四年解化。太上命升賈奕天。為善惠仙人)  
　　辯曰。夫根深果茂。源遠流長。虎嘯風生。龍吟霧起。圣人利見皆有深源。昔植善因今感妙果。我佛世尊三無數劫積行累功。六度無舍而求菩提。棄身命如恒河沙。捐國城如微塵數。莊嚴世界誘掖群生。然后應然燈記。補迦葉位。下生中印托化王宮。七步周行指天地而猶貴。三十二相映日月而爭輝。四王捧足出塵寰。六年行滿而成道。現身百億國土。說法四十九年。播聲教于人天。摧外道于雙樹。化緣事畢卻返無為。應物適時如是示現。何待老子始化尹喜變身。掩他神功矜為己勝。佛生周昭之代。老降定王之朝。世隔一十七帝。年經三百余祀。化已滿于天下。教已滿于龍宮。家仰仁慈之風。國遵釋氏之范。豈假李耳重整煩陀再現。援前著后諂誑庸愚。昔日過關。雇徐甲而為從。奚有天人侍衛乎。乘鹿柴車。何有七寶之座乎。廣顙聃耳。焉有萬丈之身乎。狡佞不經欺賢誷圣。鯤化為鵬。蓋緣自變。蛇蛻為雉。匪假他功。此皆物理自然。陰陽感召。待時而發。非他使然。老子自是凡人。身為臣子。何能別生神圣更使尹喜作佛。昧自心靈瞎他眼目。悖禮慢圣殃報拔舌。善惠仙人將登八地。遇燃燈佛受無生記。此乃世尊往昔之號。既然成佛功成果滿。化緣事畢入于涅槃。遷神常樂之鄉。永入無為之境。豈可作佛事畢更作善惠仙人。將后著前一何錯亂。妄竊不真壞人視聽。夫上天雖樂終是輪回。不免三災之殃。難逃五衰之苦。圣人超出生死苦樂兩忘。高超三界之津獨步六塵之表。何返歸天上卻入囂塵。雜污我圣人。欺謾我大覺。此同棄天子之尊嚴。慕廝養之賤役。舍華堂之廣廈。悅蔀屋之茅檐。汝欣賈奕之榮。我恥糞土之辱。隋大臣楚國公楊素行經樓觀。見壁間畫像問道士曰。此何圖也。道士對曰。老子化胡成佛圖。素曰。承聞老子化胡。胡人不受。老子變身作佛。胡人方受。是則佛能化胡。道不能化。何言老子化胡也。道士不能加答。善哉楊素之言。此通人之論云。若胡人不先知有佛。詎肯受佛之化乎。以此考之。則印土先有佛矣。而言尹喜作佛老子始變。何欺吾門之深。乎(樓觀尹喜故宅在開之南。今道士居之仍在)  
　　冒名僭圣偽十二(第四十八化云。商太宰問夫子曰。夫子圣人歟。孔子對曰。圣則丘何敢焉。然則丘博學多識者也。太宰曰。三王圣者歟。孔子曰三王善任智勇者。圣則丘不知。太宰曰。五帝圣者歟。孔子曰。五帝善任二義者。圣則丘弗知。太宰曰。三皇圣者歟。孔子曰。三皇善任因時者。圣則丘弗知。太宰大駭曰。然則孰者為圣。孔子動容有問。曰丘聞西方之人有圣者焉。不治而不亂。不言而自信。不化而自行。蕩蕩乎民無能名焉。丘疑其為圣人也。史志經云。孔子在魯。老子在周。以魯望周之洛陽。故在西方。蓋指老子為西方圣人也。孔子問禮之時。先有猶龍之嘆。故此指老子也)  
　　辯曰。夫自炫自媒。婦女之丑行。不矜不伐。圣人之深能。是以舜美禹功。嘉有勛而弗競。孔稱孟反(孟之反)猶退厚而居薄。由是美譽播于千秋。謙放光輝于四海。上之所引。具見列子仲尼篇中。古今通論。以謂此夫子推佛為西方大圣人之語也(唐琳法師對太宗之表。張丞相作護法論。皆引此文佛西方圣人也)未聞老子在周孔子在魯故指老子為西方圣人。竊名冒圣欺我何多。僭圣人者不仁。言乖理者非智。且道源之祖肇起黃帝。非干老子。老子師容成子演五千文縱然說圣不能趕于軒轅。既三皇五帝孔子不推為圣。返指老子而為圣人。不亦過乎。蓋我世尊功圓萬行果證十身。流光遍于剎塵。分身應于沙界。不可以人事測。不可以處所求。實三界之大師。是四生之慈父。寰中獨步。為王中之法王。出世獨尊。為圣中之大圣。故能高拱覺場威行萬國。縱使周公之制禮作樂。孔子之述易刪詩。卜偃之文章。端木之言語馬遷之辯博。葛洪之該通。輔嗣之玄談。左慈之神化。并驅馳于域內。言未涉于大方。可為善世之高流。難作出塵之圣者。案天竺圣方群賢所聚。過去諸佛共生于彼。范曄漢書云(后漢西域傳史論文)其土則殷乎中土。玉燭和暢靈圣之所降集。賢懿之所挺生。故古昔賢能時有往者。老子西升經云。聞道竺干(今改為開道竺干)有古皇先生。善入無為。不始不終。永存綿綿。是以西行。又古本化胡經云。我生何以晚。泥洹一何早。不見釋迦文。心中空懊惱。此則老子自指于佛。為西方圣人也。又黃帝夢游華胥之國。其國在弇州之西。王邵注云。此指西方天竺也。周穆王時。聞西方有大圣人出世。心甚懼之。乃使造父乘驊騮八駿。西上昆侖觀日所沒以厭其氣又西極有化人來。能返天易地。圣力無方。千變萬化。不可窮極。穆王敬之若神。筑中天臺以居之。化人引穆王神游。斯須之間已如數載。又穆王五十二年如來示滅。西方有白虹十二道。南北通貫連夜不滅。王問太史扈多。是何祥也。扈多對曰西方有大圣人。衰相現爾穆王喜曰。朕常懼于彼。今無憂矣。此則竺干勝方圣人居彼。故得賢王西求化人東來也。又張騫奉使。西窮河源至于大夏。聞雪山南有身毒國。其人奉浮圖。不殺罰。乘象而戰。身毒即今印度也。此則仁慈之風詳于漢史明也。上之所引。咸指印度以為西方。佛生于彼。故指佛為西方圣人。豈說洛陽以為西方老子為圣人也。又云。孔子先有猶龍之嘆。故此圣德指老子者。意欲將孔子一期問禮之事。便為老子弟子。孔子曰。吾無常師。主善為師。三人行必有我師焉。故學琴于師襄。問樂于萇弘。問官于郯子。入太廟每事問。有問稼曰吾不如老農。有問圃曰吾不如老圃。此明孔子虛懷納善汲汲于道爾。豈有一事便為師焉。蓋當時老子。為守藏吏。掌周公之禮典。故孔子問之若以問禮便為孔子之師。則老農老圃亦孔子之師哉。必不然矣。沽名炫世求為人師。君子不為也。  
　　合氣為道偽十三(第一十三化云老子以周昭王二十三年七月十二日。至函關。尹喜既見邀歸本第。說道德經二篇五千余言。尹喜扣頭曰。愿授其要。老君曰。善。乃為解道德之要曰。道者。謂泥桓。泥桓者。天德也。理在人頭中。紫氣下降下至丹田。名堵。謂脾也。脾者。中黃太一也。黃氣徘恛理中宮。萬物之母者。謂丹田也。丹田玄牝也。居下元中。一夜之時。一氣下降周旋三宮。同出而異名。謂精也。一曰精。二曰汗。三曰血。四曰液。故曰異名。玄之又玄者。謂左右汗也。眾妙之門道可道者。謂朝食美也。非常道者。謂暮為屎。此依張道陵解。道陵如此說也。有無相生。謂口與腹也。難易相成。謂精與氣也。此老子授尹真節要也。又授尹喜神丹經金液經及八煉九還丹伏火之訣。其方云○金液還丹仙華流。高飛云翔登天丘。赤黃之氣成須臾。當得雌雄分亂珠。可以騰變致行廚。靈童玉女我為夫。出入無間天同符。真精凝霜善沉浮。汝其珍敬必來游。又授九丹之名。及歌曰○圓三五寸一分。口四八兩寸唇。長二尺厚薄均。腹三齊坐垂溫。陰在上陽下奔。首尾武中間文。始七十終三旬。內二百善調勻。陰火白黃芽欽。兩湊聚輔翼人。子處宮得安存。去來游不出門)  
　　辨曰。夫道貴清凈。德尚無為。恬憺內持謙卑自牧。不依此道別唱多端。唯以行氣運功而為修養。失道德之淳粹。乖自然之妙門。虛設巧言妄加穿鑿。保丹田為至道。守兩腎為重玄。鄙穢粗浮誑諕閭里。王喬羨門之輩非好此方。白石赤松之流不依此道。丹經煉訣不見延年。服餌餐芝罕曾久視。周武服丹至日啞。唐武服丹而早亡。誤他多少賢良。不守樂天之日。既道德真訣。理極于此則道藏余文不足貴也。今之道士更騁淺術。或有扶鸞而亂書。秖貪夜飲。或有驅邪而斷鬼。誑人除兇。或有拘環墻而內守。此謂坐馳。或有惜言語而不行。此謂癡默。或有熊經而鳥引擬彭祖而齊肩。或有飲氣而息神效龜鶴而老壽。或有運精而上腦門挽河車。或固丹田而內封謂之保養或有合氣而為道老子聚麀。或有奪精而采神男女混雜。扣齒謂之天鼓。咽津謂之醴泉。呼男根為金菜。只圖強勁。呼女竅為玉戶。潛隱丑名。呼童女為真人。呼交構為龍虎。嬰兒姹女鉛汞丹爐。故曰開命門抱真人。嬰兒回龍虎戲。三五七九天羅地網。故張道陵黃書云。男女有和合之法。三五七九交接之道。其通真訣在于丹田。丹田者玉門也。唯以禁忌為急。不許泄于道路。道路者屎孔也。又道家內朝律云。禮法男女至朔望日。朝師入私房。詣師立功德。陰陽并進。日夜六時當立功德。不得失內侍之序。不得貪外道失中御之道。不得抄前排后失次第之序。亦不得嫌丑愛美。又云。朔望之際。侍師私房。情意相親男女交接。使四目兩鼻上下相當。兩口兩舌彼此相對。陰陽既接精氣遂通。故老子云。我師教我金丹經。使我專心養玉莖。三五七九還陰精。呼吸玉池入玄冥。行道平等升太清。此等歌訣義皆如是。將斯[女*畏]媟以為真修。不思歸根復命之言。維行合氣鄙薄之術。以此求道枉陷人倫。以此超升終身叵得。以斯滅罪罪不可亡。以斯消災災不可退。以斯求福福不可生。以斯出家家不可出。何異蒸砂作飯。虛受劬勞。鏡里真尋。終無所獲。嗚呼棄驪珠而拾礫。斡憂鼎而羨糠。自誤誤他死沉苦海。哀哉哀哉。  
　　⊙偷佛神化偽十四(第四十二化。老子入摩竭國。現希有相。以化其王。立浮圖教。名清凈佛。號末摩尼。至舍衛國。自化作神。從天而降。天人侍衛。現身長百千萬丈。又至罽賓。降胡王及王子。火不能燒。鑊不能煮。水不能溺。胡兵百萬弓矢劍戟。一時摧落。飛電八沖。聲如霹靂。人馬驚仆。化郭先生空中頭贊。又至條支國。手擎大山。至拘薩羅。降伏九十六種外道。至迦夷羅國。左手把日右手把月。藏于頭中。天地冥暗。山飛石裂。海水逆流。山川空行。又至于闐。于南渠山示故胡王。令尹喜化作金人。身長丈六。項佩圓光。足踏蓮華。從空而下。拜禮老君。謂胡王曰。此君弟子與汝為師。又留神缽令得法味。又于毗摩城地變金色。放九色神光遍照塵沙國。土即有赤靈真人中黃丈人太一真君九宮六丁八卦神君青龍白虎散花玉女。浮云而至。老君坐七寶座。燒百合香。奏鈞天樂。又有八十余國諸王妃后。皆來聽法。留尹喜作佛。及缽于毗摩城卻升天去。老君又于蔥嶺降大毒龍。遍歷五天。于耆阇山獨木樹下。化玉座與王說浮圖。度桑門二千五百人。受以戒律。又六十六化云。于闐國毗摩城伽藍。是老君化胡成佛之處。中有石幢刻記其事云。東方圣人號老君來化我國。下引入學上議證其事跡)  
　　辨曰。案后漢西域傳三國志魏隋書西域志(圖六十卷。志四十卷。合一百卷成西域志)并紀西天五印。有佛圣跡。或幢或柱。咸勒其事。不說老君曾留名字。初張騫西來。始傳浮圖之號。至于今代。國使往還無慮百人。并不見老君西化之說古谷皇帝西征盡海所到之地。唯有佛僧。行近西北海。有一國土。城中佛塔森然若林。彼國君王唯是和上。又唐王玄策奉使西行。至摩竭陀國。于耆阇崛山及佛成道處。咸述碑銘。贊佛圣化。未聞說有老君之事(上之銘贊在王玄策傳中)又湛然居士扈從太祖。西征于闐及可弗叉國。越天山過雪嶺。風化具詳。亦未知有老子之事。即今煦烈大王皇帝親弟鎮守西域。不尋思干西南雪山之西使命往還來往不絕。除親咨詢老化。并云無聞。則老子神異道書偽出。既非通論。何足信哉○欽奉。  
　　⊙圣旨禁斷道藏偽經下項(見者便宜收取)  
　　化胡經(王浮撰)　猶龍傳　圣紀經　西升經　出塞經　九天經　赤書經　上清經　南斗經　玉緯經　紀勝賦　辨仙論(梁[日/廣])　龁邪論　三破論(齊人張融假托他姓)　明真辯偽論(吳筠)　太上實錄　十山論　青陽宮記　玄九內傳　帝王師錄　三天列記　十異九迷論(傅奕呂玄卿)　歷代應現圖　佛道先后論　欽道明證論(唐員半千)　輔正除邪論(吳筠)　辟邪歸正論(杜光庭)　十二虛無經　藏天隱月經　赤畫度命經　樓觀先生內傳　謗道釋經(林靈素杜光庭撰造破大藏經)　三教根源圖(金天長觀李大方撰)　歷代帝王崇道記　高上老子內傳　靈寶二十四生經　混元生三清經　五公問虛無經　混元皇帝實錄。  
　　⊙圣旨就大都大憫忠寺。焚燒道藏偽經。除道德經外。盡行燒毀。遂命大都報恩禪寺林泉倫長老下火。謝恩畢拈香云。佛心天子憫眾生。恐墮三途邪見坑。個里了無偏黨處。就中朱紫要分明。所以道圣鑒無私天機莫測。既來頌德。敢不酬恩。此香端為祝延。  
　　大元世主當今皇帝。圣躬萬歲萬歲萬萬歲。伏愿。金輪與法輪同轉。福越三祇。舜日共佛日齊明。壽延億劫。次舉火云。憶昔當年明帝。時曾憑烈焰辨妍媸。大元天子續洪范。顯正摧邪誰不知。嗟乎道教陰蠹佛書。自古至今造訛掜偽。盜竊釋經言句。圖謀貝葉題名。謗毀如來贓誣先圣。丑辭惡語何可言哉。無蒂狂談實難遍舉。始自張陵杜撰。不遵老氏玄言。謬作醮書兼集靈寶。詐道從空而得。妄言太上親傳。用三張鬼法。以誑惑愚夫。設五運神符。而魘奸匹婦。以此觀之。葛孝先徒搜要妙。陶洪景謾述浮辭。杜光庭白拈巧偷。劫賊無異。陸修靜外好里弱。說客何殊。若非吃苦不甘。爭肯說長道短。鮑靜被誅猶可。王浮招報非輕。傅奕姜斌不堪齒錄。張生焦輩何足言論。寇謙之口舌瀾翻。損他利己。林靈素機謀諂詐敗。國亡家。毀人祖兮。定遭一時之辱。滅賢良兮必招三世之殃。因果無差報應有準。嗚呼悲法琳不遇而遭貶。嗟道世雖再而難為。致令釋子傷心。幸得皇天開眼。恭惟。我大元世主圣明皇帝陛下。辟邪歸正。去偽存真。恐眾生永墮迷津。令萬姓咸登覺路。雪冤已竟。感謝皇恩。粉骨碎身莫能酬報。遂以火炬打一圓相云。諸仁者。只如三洞靈文。還能證此火光三昧也無。若也于斯會得。家有北斗經。枉教人口不安寧。其或未然。從此灰飛煙滅后。任伊到處覓天尊。急著眼看。至元十八年十月二十日。大都報恩禪寺林泉長老。從倫奉敕下火。  
　　⊙○對道士持論師德一十七名。  
　　燕京。  
　　圓福寺長老從超　　奉福寺長老德亨。  
　　藥師院長老從倫　　法寶寺長老圓胤。  
　　資圣寺統攝至溫　　大名府長老明津。  
　　薊州。  
　　甘泉山長老本璉　　上方寺長老道云。  
　　灤州　開覺寺長老祥邁。  
　　北京　傳教寺講主了詢。  
　　大名府　法華寺講主慶規。  
　　龍門縣　抗講主行育。  
　　大都　延壽寺主道壽　仰山寺律主相睿　資福寺講主善朗。  
　　絳州　唯識講主祖圭　蜀川講主元一(余如本論)  
　　(丁亥)　閏二月。詔行至元鈔。以一準中統之五。  
　　(戊子)　正月二十一日大赦。  
　　⊙至元二十五年正月十九日。江淮釋教都總統楊輦真迦。集江南禪教朝覲登對宣上竺出班。圣旨問。講何經。答云。法華經。次問。仙林講何經。奏云。百法論。即就退位而立。引問徑山云峰和上云。禪以何為宗。奏對云。禪也者凈智妙圓體本空寂(泉總統譯云再說)復奏云。非見聞覺知之所可知。非思量分別之所能解。又傳圣旨令更說。復奏云。禪之為宗。西天四七唐土二三。自迦葉付之阿難。阿難傳之商那和修。商那和修傳之優波鞠多。由是展轉而至二十八祖菩提達磨。菩提達磨即東土之初祖也。祖得法后大破六宗之邪。望東震旦國有大乘根氣。航海而來。見梁皇一語不契。遂折蘆渡江。至少林山中面壁九年。得二祖神光斷臂立雪。祖問。當何所求。光云。我心未寧。乞師安心。祖云。將心來與汝安。光云。覓心了不可得。祖云。與汝安心竟。光得傳心法。后傳之三祖。三祖傳之四祖。四祖傳之五祖。五祖本一栽松道者。四祖云。汝已年老。可再來。吾當忍死以待。五祖遂至濁港江頭。見一女問投宿。而受孕托生。謂之黃梅無姓兒。既而傳法于五祖。黃梅法席七百高僧。獨神秀上座為上首。祖以傳衣法時至。令各述一偈。秀即書壁間云。身是菩提樹。心如明鏡臺。時時常拂拭。莫待惹塵埃。五祖云。此偈亦未見性。蓋其尚滯名相。未脫知解。正在學地。傳圣旨云。再舉一遍復舉畢。又奏云。盧行者時在碓坊。為眾負舂。五祖已知其素有悟門。盧行者本不識字。遂倩人書一偈于壁間秀師所書偈側云。菩提本無樹。明鏡亦非臺。本來無一物。何處惹塵埃。乃開析云。老盧此偈至本來無一物處。即是空諸所有徹法源底。五祖即于夜半密付其衣法。盧得衣缽宵遁。至大庾嶺頭。為明上座追及。盧即置衣缽于石上云。不可以力爭。明乃盡其神力。缽不能舉。明乃云。本為法來。非為衣也。祖云。不思善不思惡。正恁么時如何是明上座本來面目。當下大悟。秀歸河北。自稱六祖。然而知解未亡。猶滯名相。故流于相宗。是以教盛西北。能受正傳于曹溪。是以禪盛東南。謂之南能北秀。此教禪所由分也。自是曹溪傳之南岳懷讓讓本觀音大士分身。讓傳之馬祖。謂之馬駒踏殺天下人。馬祖傳之百丈。于侍立舉掛拂處。親遭一喝。當下悟去。直得三日耳聾。百丈對黃蘗。舉此一喝。黃蘗不覺吐舌。亦于言下洞明此喝之旨。后臨濟至于黃蘗。三度問佛法大意。三遭六十痛棒。后于大愚席下舉前話云。過在什么處。愚云。黃蘗得與么老婆心切相為。更覓過在。濟大悟。遂于大愚肋下筑三拳。愚云。汝師黃蘗。非干我事。臨濟歸黃蘗。便與三掌。自是流通此喝。謂之臨濟入門便喝。此喝之所由生也。所謂德山棒者。即周金剛(泉總統又傳又)圣旨云。如何是周金剛。奏云德山本姓周。為金剛經座主。滿車載疏鈔游南方。直欲摟破魔子窟宅。當恁么時。甚生氣概。于途中遇賣油糍婆子。買油糍點心。婆云。汝是講金剛經座主。經中有一段義。若答得白吃油糍不要錢遂問。過去心不可得。現在心不可得。未來心不可得。三心中點那個心。座主無對。古云。假饒講得千經論。一句臨機下口難。信知不能徹法源底。則滿車之疏皆長語也。后見龍潭。于侍立次。遇夜深辭去。見外面黑。潭遂度紙燭與之。德山方接得。潭便吹滅。當下大悟。次日示眾云。窮諸玄辯。若一毫置于太虛。竭世樞機。似一滴投于巨壑。自是據條白棒。佛來也打。祖來也打。此無他。恐后人滯于名相。凡有所問。至支離處便與一棒。此棒之所由生也。所謂德山入門便棒。臨濟入門便喝。夫棒喝者。豈徒施也哉。奏至此。遂奏云。臣僧不敢多談。恐瀆圣聽。傳圣旨。但說。不要怕又非奸偷屠販之事。遂進奏云。釋迦牟尼世尊初生下時。周行七步目顧四方。一手指天一手指地云。天上天下唯我獨尊。所謂獨尊者。非為金輪王位之尊。所可尊者。我也。道也。法也。心也(正欲啟奏云門大師一棒公案以為佛祖雪屈時靈隱長老凈伏牽衣云勿舉此話遂轉語云)。四十九年三百余會。所說之法。無非觀根逗教。如一雨普沾。三草二木。各隨其根器之大小。而為之發機。末后云。始從鹿野苑終至跋提河。于是二中間未嘗談一字。既是四十九年說法。因甚么不談一字。正恐后人滯于名相不離知解。所謂不談一字者。熾然常說。以無說之說。是名真說。又于靈山會上百萬眾前。拈起一枝花。普示大眾。獨有迦葉破顏微笑。世尊云。吾有正法眼藏涅槃妙心。分付摩訶大迦葉。謂之教外別傳。傳此心也。印此法也。達磨西來不立文字。直指人心見性成佛。傳此心也。印此法也。奉圣訓垂問曰。云那講主看他長老所說教外別傳底。是耶非耶。上竺出對云。是是。又仙林出云。南方眾生多是說謊。所以達磨西來不立文字。正恐伶俐的。說謊貪著語言文字。故有直指之語。又奉圣旨宣進。榻前同仙林賜坐謝恩畢。就坐。傳圣旨云。持論。仙林云。始從鹿野苑終至跋提河。于是二中間未嘗談一字。既是不談一字。五千余卷自何而來。答云。一代時教如標月指。了知所標畢竟非月。林云。汝禪宗得法有多少人。答云。從上佛祖天下老和上。盡恒河沙莫窮其數。林云。即今是誰。答云。當面蹉過。林云。在什么處。答云。含元殿上更覓長安。林無語。又傳圣旨。令泉總。統。問那講主問底。是甚言語。林答。問他禪宗得道多少人。他云。恒河沙數。又傳圣旨。汝講主家。莫看面皮。何得向遠遠說來。林遂問。如何是禪。答以手打一圓相。林云。何得動手動腳。答云。只這一圈子便透不過。說甚千經萬論。林無語。又奉圣旨云。俺也知爾是上乘法。但得法底人。入水不溺。入火不燒。于熱油鍋中教坐。汝還敢么。答云。不敢奉圣旨。為甚不敢。奏云。此是神通三昧。我此法中無如是事。又傳圣旨。如何都無輸贏。林云。道不敢。便是輸。遂斥林云。不妨會得好。林無語。乃體圣意。奏云。夫禪之與教本一體也。禪乃佛之心。教乃佛之語。因佛語而見佛心。譬之百川異流同歸于海。到海則無異味。又如我萬萬歲皇帝。坐鎮山河天下一統。四夷百蠻隨方而至。必從順成門外而入。到得黃金殿上。親睹黃金面皮。方謂到家。若是教家只依語言文字。未達玄旨。猶是順成門外人。又如禪家未得徹證未得頓悟。亦在順成門外。謂之到家亦未可也。皇情大悅。遂以龍袖西拂。即謝恩下殿。奉御領。歸寢殿賜食。  
佛祖歷代通載卷第三十五  
　　(己丑)　正月抄數戶計○庚寅九月日大赦。  
　　(辛卯)　五月二十三日詔改按察司曰肅政廉訪司。  
　　(癸巳)　十月二十二日大赦。  
　　⊙至元三十年。杭州徑山云峰和上示寂。師名妙高。句之長溪人。父諱鼒家。世業儒。母阮。夢池上嬰兒合爪坐蓮華心手捧得之。覺而生師。因名夢池。神采秀徹。嗜書力學。尤耽釋典。固請學出世法。父母以夢故不定奪。俾從吳中云夢澤公受具戒。師銳意求道。首參癡絕沖。沖曰。此兒語纚纚有緒。吾宗瑚璉也。尋又見無準于徑山。準尤器愛。擬以侍職處。師嘆曰。懷安敗名。吾不遍參諸方不止也。遂之育王見偃溪。即請入侍室。掌職藏鑰。一日溪舉。譬如牛過窗欞。頭角四蹄俱過了。因甚尾巴過不得。師劃然有省。答曰。鯨吞海水盡。露出珊瑚枝。偃溪可之。會師遷南屏。攜師與俱。尋住南興大蘆。遂為嫡嗣。遷保安江陰教忠霅川何山。云衲四來。三堂皆溢。蔣山虛次直指僉議無以易師。朝旨從之。歷十有三載。眾踰五百。德祐乙亥年。被兵革。軍士有迫師求金者。師曰。此但有寺有僧。無金與汝。俄以刃擬師。師延頸曰。欲殺即殺。吾頭非汝礪刀石。辭氣雍容了無怖畏。軍士感動擲刃去。丞相伯顏公見師加敬。舍牛百齋糧五百。寺賴以濟。顏公又戒諸將。此老非常人比。宜異目待之。以故寺得無恙。至元庚辰。雙徑延請。師懇辭再三。乃前寺罹回祿。草創才什一。師悉力興建。且捐衣盂自為僧堂眾寮。不十年悉復舊觀。戊子春。魔事忽作教徒譖毀禪宗。師聞之嘆曰。此宗門大事。吾當忍死以爭之。遂拉一二同列趨京。有旨大集教禪廷辨。上問禪以何為宗。師奏。凈智妙圓體本空寂。非見聞覺知思慮分別所能到。宣問再三。師歷舉西天四七東土二三。達磨諸祖南能北秀。德山臨濟棒喝因緣。大抵教是佛語。禪是佛心。正法眼藏涅槃妙心。趣最上乘。孰過于禪。詞指明辯余二千言。又宣進榻前與仙林。諸教徒返復論難。林問。禪宗得法幾人。師云。從上佛祖天下老和上。盡恒河沙莫窮其數。林云。只這是誰。師云。含元殿上更覓長安。又問。如何是禪。師打一圓相。林不省。師曰。只這一圈透不過。說甚千經萬論。林辭屈。上大說。眾喙乃熄。禪宗按堵如初。陛辭南歸。示眾云。我本深藏巖竇。隱遁過時。不謂日照天臨。難逃至化。又云。衲帔蒙頭萬事休。此時山僧都不會。徑山輪奐甫備。延燎復盡。師謂眾曰。吾負此山債耳。遂竭力再建。匯殿坡為池。他屋皆易置佳處。五年而成。癸巳六月初。小參訓飭學者。十七日書偈而逝。師生于嘉定己卯二月十七日。壽七十五。臘五十九。葬于寺西之居頂庵。  
　　(甲午)　至元三十一年　上崩。  
　　⊙世祖皇帝潛龍時。出征西國。好生為任。迷徑遇僧。開途受記。由是光宅天下統御萬邦。大弘密乘尊隆三寶。  
　　帝潛龍時。命忠書記。叩六丁之靈。求治國之道。出征江南。書記奏云。飛龍之時已至。可速回轅。上然之猶是富有天下。  
　　帝問帝師云。施食至少。何能普濟無量幽冥。帝師云。佛法真言力。猶如飲馬珠。  
　　帝迎旃檀瑞像歸內宮。安奉萬歲山仁智殿。為見世之寶。  
　　帝嘗問帝師云。修寺建塔有何功德。帝師云。福蔭大千。由是建仁王護國寺。以鎮國焉。  
　　帝命帝師。齊竟天雨金花。繽紛而下。帝云。何故有此祥瑞。帝師云。陛下心花內發。天雨金花贊嘆。  
　　帝命伯顏丞相。攻取江南不克。遂問膽巴師父云。護神云何不出氣力。奏云。人不使不去。佛不請不說。帝遂求請。不日而宋降。  
　　定光佛塔毫光發現。  
　　帝命開視內有舍利。光耀人目。由是重建寶塔。  
　　蜀僧元一游西天回朝。  
　　帝。帝問云。西天佛有么。元一奏云當今東土生民主。何異西天悉達多。  
　　元一以西天琢成玉石佛像獻。  
　　帝。帝寶之于萬山供養。  
　　元一以西天貝多葉經獻。  
　　帝。帝貯以七寶函。嚴加信仰。  
　　忠書記僧中之杰。  
　　帝命以三奇之道為輔。出號施令。帝加信任。封為太保。  
　　元一自西天持佛如來鐵缽獻。  
　　帝。帝悅寶之。以鎮庫藏。  
　　帝與帝師坐次。一亢二僧侍側。帝云。何不游戲三昧。亢以一年小云。從小至大為次。一遂云。海青身至小。天鵝身至大。海青徹天飛。天鵝生懼怕。亢云。豬豚身至小。象王身至大。象見豚來欺。擲向大千界。帝師云。我以大千界。化為一釜窖。煮爾四伴物。大小都容了。帝大悅。  
　　帝問元一云。孔老徒眾何以至少。如來徒眾何以至多。元一奏云。富嫌千口少。貧恨一身多。  
　　帝問揀壇主云。何處有佛。揀奏云。我皇即是佛。帝云。朕如何是佛。揀云。殺活在于手。乾坤掌上平。  
　　帝問彌陀和上云。和上住在何處。奏云。住在我王神州。帝云。恁么則時時見彌陀。  
　　帝問僧元一云。和上還涉世緣么。奏云。不知法故犯。知法了應無。  
　　帝問帝師云。僧中還有通古今事底么。時有因和上。奏云。法自漢明帝至以火辯真偽。帝云。古今事且置。今再以火辯真偽時如何。因奏曰。我皇有護法之心。此經爭得焚燒。帝悅其言。  
　　帝誕生太子。詔海云國師。摩頂立名。奏云。世間最尊貴。無越于真金。  
　　帝命東宮圍場齋。帝師作懺悔。帝師云。眾生度脫盡。仁王悲愿深。  
　　帝設資戒大會。隨處放光。帝問帝師云。光從何處來。帝師回奏云。感應道交佛光應現。  
　　帝命皇后娘娘。鎮國寺行香。后問眾僧云。諸處放光。此處何無。言訖定光塔上毫光燭天。終日不散。  
　　帝以眾婇女圍繞帝師。帝問云。還也動心么。帝師云。目前雖可看。爭奈老僧何。帝大悅。  
　　帝問淵總統。還有眷屬無。回奏云。終日不曾離。又問。還餐酒肉無。淵奏云。缽盂常染腥膻味。帝云。好老實人。  
　　新筑京城。監筑者謀毀海云國師塔。兩雉相合。奏帝欲去其塔。帝云。海云高僧。筑城圍之。貴僧之德千古不磨。  
　　帝一日曰。栴檀瑞像現世佛寶當建大剎安奉。庶一切人俱得瞻禮。乃建大圣壽萬安寺。  
　　帝命寫金字藏經。卷軸前圖像未定。帝云。此經是釋迦佛說。止畫說主。庶看讀者知有所自。  
　　帝詔遍天下。每一歲中行布施度僧讀大藏經。隨處放光現瑞。禎祥不一。  
　　帝詔講華嚴大德。于京城大寺開演。彰顯如來之富貴。  
　　帝設大會。七處放光。顯示華嚴七處之玄旨。  
　　帝問眾臣僚。每日還不放閑也無。眾臣僚無對。帝乃袖中出數珠示之。內外百官皆歸至善。  
　　釋迦如來住世七十九年。  
　　帝至七十九歲。乃云。與佛同壽。不為夭矣。  
　　帝詔十高僧內殿供養。帝端居不動。諸大德亦復默然。帝乃云。此是真實功德。  
　　帝詔僧大內念經行香。侍臣奏云。僧多有不識字者。帝乃云。但教舒展拭去塵埃。亦有功德。  
　　糠禪背杖戒身見。  
　　帝。帝問曰。此杖何為。回奏云。身有過失。以杖責之帝曰。過失在心。鞭身何益。與其責身。莫若責心。  
　　帝見僧有過。不加王法。止令閱教懺悔。  
　　帝詔東昌大師演教。帝大悅。賜以寶玉拄杖。  
　　帝平宋已。彼境教不流通。天下揀選教僧三十員。往彼說法利生。由是直南教道大興。  
　　帝建大圣壽萬安寺。帝制四方。各射一箭以為界至。  
　　帝大內皆以真言梵字為嚴飾。表行住坐臥不離舍佛法也。  
　　帝賜講人紅僧衣。令說法人與佛齊等。  
　　蜀僧圓證見。  
　　帝。帝問。汝何所習。回奏云。幼明三奇。長習佛乘。上悅。賜以碧玉香鼎。命崇香火。  
　　帝萬機之暇。自奉施食。持數珠而課誦。  
　　帝建大圣壽萬安寺成。兩廊擬塑佛像。監修官聞奏。帝云。不須塑泥佛。只教活佛住。  
　　帝御北征。護神現身陣前。怨敵自退廣濟大師。皇宮親侍日久。禮誦不輟帝深賞贊。賜以放光佛像。命敬侍供養。  
　　帝問相士山水。士奏云。善惡由山水所主。帝問。太行山如何。相士奏云。出奸盜。帝云。何以夫子在彼生。帝召僧圓證問云。此人山水說得是么。證回奏云。善政治天下。天下人皆善。山水之說臣僧未曉。帝大悅。  
　　舍羅薩張大師志慕出家。  
　　帝從其請落發為僧。賜七寶數珠。命供日課。  
　　帝詔蜀僧圓證。明六神之術。上曰。髡發恐無靈驗。回奏云。此六者。天地日月水火之神。菩提場中各說偈贊佛。得大解脫門。為華嚴之嚴衛。僧人昭事。神必欽依。髡發無傷。帝然之。  
　　帝詔元一與道士持論。元一攻其竊釋孔之言。上悅。  
　　帝問僧佛牙真偽。僧無對。帝云。真偽自分明。諸人休錯解。  
　　帝命僧念無量壽王陀羅尼經。能念者賜疋帛稱賞。  
　　帝召東宮云。海云是汝師。居住金田宜加崇飾。由是鼎新慶壽大剎。  
　　帝出郊狩南花園云。此處宜建梵剎。段相依命修造。出狩回駕。寺已剎圓。  
　　帝顯正摧邪。命除道德經外。余皆焚毀。以絕其妄。宰臣奏。分揀道藏。檢出馬湘詩云。樹連滄海水連云。昔有殷周李老君。人說是非皆不定。五千言外更無文。符合上意。龍顏大悅。制焚之。  
　　帝頒行玉音。詔昊天講主云。聞朕在世誡約學徒究明佛法。毋令減滅。  
　　峨嵋普賢道場。缺大藏經。  
　　命張大師。徑從驛騎遞相迎送。佛法流通福覃西蜀。上都道士等奏。與釋教定邪正。  
　　帝云。勝負如何賞罰。道士云。義墮者斬首。帝曰。不然。義墮者削發為僧。  
　　宋主以王位來歸。學佛修行。  
　　帝大悅。命削發為僧寶焉。  
　　圣安寶長老送瑞像至內。心不之悅。  
　　帝云。此是皇家佛。汝心何懊惱。帝回與三十二錠白金。以表三十二相也。  
　　宋太后削發為尼。誦經修道。  
　　帝深加敬仰。四事供養。  
　　帝宣宋室二宮人至。皆祝發為尼。帝云。三寶中人也。命歸山學佛修行。供送衣糧。  
　　帝設無遮會。詔信講主說總圣名目。帝云。既號無遮。云何有數。  
　　宋主毳衣圓頂。  
　　帝命往西土討究大乘明即佛理。  
　　帝以金為泥。命僧儒繕寫大藏經一藏。貯以七寶瑯函。流傳萬世。  
　　帝設資戒大會。避使長為僧之人使見認得欲取。帝叱云已為佛弟子。誰復能為主天竺進缽。  
　　帝取食前珍味。碎置缽中。內外侍從數滿千人。各賜一粒。普令得沾如來缽中之禪悅。  
　　帝至香山。山半有泉。問僧此泉足僧用否。僧回奏云。日供一千僧。流注尚無竭。賜白金一錠。命筑亭蓋覆。貴其利濟宋鎮庫栴檀方圓丈余。  
　　帝曰。鎮庫無益。刻為佛像利益人天。  
　　帝駕至香山栗園。其栗方熟。左右從駕萬人余。帝誡諭云。此為三寶物。一個不容拈。  
　　僧眾遠迎。  
　　帝駕。帝曰。往日僧人三詔不起。今日僧人云以遠迎。僧無對。  
　　帝設大會。阇黎佛聲響亮。帝曰。如是佛音聲。多少眾生生善心。乃賜白金一錠。  
　　弘法寺藏經板歷年久遠。  
　　命諸山師德。校正訛謬鼎新嚴飾。補足以傳無窮。  
　　帝一日云。三人護法。二已去了。惟朕一人。當今佛法愈隆愈盛。  
　　帝命逸林上師。譯藥師壇法儀軌。為天下消八苦之災。增無量之壽。  
　　帝設十萬僧會。命十師對御說法。賜白金十錠玉拄杖十條。  
　　外邦貢佛舍利。  
　　帝云。不獨朕一人得福。乃于南城彰義門。高建門塔。普令往來皆得頂戴。  
　　帝命高僧。重整大藏分大小乘。再標芳號遍布天下。  
　　帝一統天下。外邦他國皆歸至化。帝印大藏三十六藏。遣使分賜。皆令得瞻佛日。  
　　帝命帝師云。去佛遙遠僧戒全虧。可選諸路高僧。賜紅黃大衣。傳授薩婆多部大戒。  
　　帝云。菩薩戒本但解法師語者皆得傳受。乃印造一千部。流通散施。普令大地眾生皆奉如來寶戒。  
　　帝問揀壇主云。何處為最上福田。回奏云。清涼。帝云真佛境界。乃建五大寺為世福田。  
　　帝于五臺運工建寺。有澗無水。興工之日。段張沿澗覓水。突然涌出。給濟不乏。  
　　臣佐奏。以天下僧尼一例同民。  
　　帝問。民籍若干。府庫若干。奏云。不知。上曰。輔相治道固宜用心。此乃不理。而急于餐菜馂饀之僧人。其事乃止。  
　　帝聞五教義。帝云。頓教即心是佛諸佛境界。凡夫不修如何得到。  
　　帝見西僧經教與漢僧經教。音韻不同。疑其有異。命兩土名德對辯。一一無差。帝曰。積年疑滯今日決開(故有法寶勘同)  
　　帝以佛教為心。厭化胡偽造。歷代斷除莫之遏絕。嚴行天下焚毀無遺。  
　　釋迦如來真身舍利寶塔統御剎中計一十九所。各頒錢帛。廣加嚴飾。大陳供養。  
　　帝嘗召群臣云。朕以本覺無二真心。治天下國家。如觀海東青取天鵝。心無二故。  
　　帝每齋日。以南天竺佛缽。置七寶珍羞。澄湛觀心。廣修供養。  
　　帝自有四海。天下寺院田產二稅。盡行蠲免。普令緇侶安心辦道。  
　　天下寺院山林樹木。遍諭玉音。嚴加護持毋令斫伐。以嚴佛如來之境界。  
　　帝以俗制于僧失其崇敬。遍諭天下各主綱維主掌教門護持佛法。  
　　臣下聞奏。有俗僧人。宜令同民。帝令修補寺院以遮其過。  
　　帝主領天下頒降圣旨。諭一切僧人不揀甚么差發休當。遵依釋迦牟尼佛道子行持。  
　　阿合麻丞相奏。天下僧尼頗多混濫。精通佛法可允為僧。無知無聞宜令例俗。膽巴師父奏云。多人祝壽好。多人生怒好。  
　　帝云。多人祝壽好。其事乃止。  
　　帝靈駕經宣德。現大圓光周遍天界。合境僧俗悉皆瞻禮。蓋顯古佛示現之作用耳(已上百段出弘教集)  
　　念常贊曰。華嚴云。菩薩住初地作大功德。王以法化眾生。慈心無損害。統領閻浮提。化行靡不及。皆令住大舍。成就佛智慧。若能廣分別。億劫不能盡。今觀弘教集。載世祖皇帝實錄百余篇。字字句句。以弘教為己任。如有云。朕以本覺無二真心。治天下國家。如觀海東青取天鵝。心無二故。由此論之。萬機之暇不離念佛念法念僧。茍非。  
　　大圣慈念群生特垂化跡。能如是邪。使唐虞再世。亦無以加矣。猗歟盛哉。敬錄于前。以曉來學云。  
　　⊙(乙未)　成宗完者篤欽明廣孝皇帝即位(于甲午四月十四日十五日大赦。○改元貞元年)  
　　(丁酉)　(二月廿七日大赦改)大德。  
　　(己亥)　正月遣使問民疾苦。  
　　(壬寅)　三月三日大赦。  
　　⊙大德六年九月一日。五臺山大萬圣祐國寺真覺國師歿。師諱文才。字仲華。楊氏。其先弘農人。高曾以來世官壟坻。父靜義。金季為清水主簿。遂家焉。少孤事母孝。于書無所不讀。性理之學尤其邃也。故約而為守。蔚而成文。辭氣雅健如古作者。為人沉厚若素不讀書者。至與士君子談接其辭辯其事詳其理盡。出入經史。滔滔然若河漢之決。莫窺其涘。其講授經論。得旨言外。不屑屑于名數。嘗曰。學貴宗通言欲會意。以意逆志為得之矣。語言文字糟粕之余也。豈有余味哉。彼狃于文字。味其糟粕。徒騁知見以記問自多。殊不知支離其知穿鑿其見愈惑多岐不能冥昝于道。聽其說適足以熟耳而已。豈能開人惠目乎。所著縣談詳略五卷。肇論略疏三卷。惠燈集二卷。皆內據佛經外援儒老托譬取類。其辭質而不華。簡而詣。取其達而已。隱居成紀。筑室樹松。將以終老。然以行修乎邇德加乎遠。雖自韜晦。其道愈彰。人尊其德不敢名。以松堂稱之。佛教之興始于洛陽白馬寺。故稱釋源。其宗主歿。詔以師繼之。世祖嘗以五臺絕境欲為佛寺。而未果也。成宗以繼志之孝。作而成之。賜名大萬圣佑國寺。以為名山大寺。非海內之望。不能尸之。詔求其人于帝師迦羅斯巴。會師自洛陽來見帝師。喜曰。佑國寺得其人矣。詔師以釋源宗主兼居佑國。師見帝師以辭曰。某以何德猥蒙恩寵。其居白馬已為過分。安能復居佑圣。愿選有德者為之。幸憐其誠以聞于上。帝師不可曰。此上命也。上于此事用心至焉。非女其誰與居。此吾教所系。女其勉之。居歲余。大德六年將如洛陽。道真定館于某寺。疾作。九月一日歿。年六十有二。火后獲舍利者數百粒。其徒歸葬于五臺東山之麓。  
　　(癸卯)　(三月十六日詔定賊罪條例為十二章。及增給朝官月俸外任公田祿米等○八月六日太原平陽地震)  
　　⊙大德七年。膽巴金剛上師歿。師名功嘉葛刺思。此云普喜名聞。又名膽巴。此云微妙。西番突甘斯旦麻人。幼孤依季父。聞經止啼。知其非凡。遣侍法王上師。試以梵咒。隨誦如流。曰此子宿積聰惠異。日當與眾生作大饒益。年十二訓以前名。自是經科哭式壇法明方。靡不洞貫。年二十四講演大喜樂本續等文。四眾悅服。上師令巴至西天竺國參禮古達麻室利習梵典。盡得其傳。初世祖居潛邸。聞西國有綽理哲瓦道德。愿見之。遂往西涼遣使請于廓丹大王。王謂使者曰。師已入滅。有侄癹思巴。此云圣壽。年方十六。深通佛法。請以應命。至都旬日即乞西還。上召問曰。師之佛法比叔如何。曰叔之佛法如大海水。吾所得者以指點水于舌而已。問答允稱。上喜曰。師年雖少種性不凡。愿為朕留當求戒法。尋禮為師。巴入中國。詔居五臺壽寧。壬申留京師王公咸稟妙戒。初天兵南下。襄城居民禱真武。降筆云。有大黑神。領兵西北方來。吾亦當避。于是列城望風款附。兵不血刃。至于破常州。多見黑神出入其家。民罔知故。實乃摩訶葛刺神也。此云大黑。蓋師祖父七世事神甚謹。隨禱而應。此助國之驗也。乙亥師具以聞。有旨建神廟于涿之陽。結構橫麗神像威嚴。凡水旱蝗疫。民禱響應。辛巳歲師得道藏化胡經并八十一化圖。幻惑妄誕。師乃嘆曰。以邪惑正如此者。遂奏聞。召教禪大德及翰林承制等。詣長春宮辯證(辨偽錄明)詔下諸路除道德經外。其余偽文盡令焚毀。至壬午師力乞西歸。上不能留。初相哥受師戒。繼為帝師。門人屢有言其豪橫自肆者。師責而不悛。由是御之。逮登相位。懼師讜直必言于上。乃先入巧言贊師。故有是請。首于云中。次至西夏。以及臨洮。求法益眾。未幾權臣復譖。令歸本國。師至故里閱六寒暑。己丑相哥遣使傳召還都。于圣安寺安置。四月赴省聽旨。令往潮州。師忻然引侍僧昔監藏。子身乘驛。即日南向。及出都門。雷雨冥晦。由汴涉江洎于閩廣。所至州城俱沾戒法。八月抵潮陽。館于開元寺。有樞使月的迷失。奉旨南行。初不知佛。其妻得奇疾。醫禱無驗。聞師之道禮請至再。師臨其家盡取其巫覡繪像焚之。以所持數珠加患者身。驚泣乃蘇。且曰。夢中見一黑惡形人。釋我而去。使軍中得報喜甚。遂能勝敵。由是傾心佛化。師謂門人曰。潮乃大顛韓子論道之處。宜建剎利生。因得城南凈樂寺故基。將求材。未知其計。寺先有河。斷流既久。庚寅五月大雨傾注河流暴溢。適有良材泛集充斥。見者驚詫咸謂鬼輸神運焉。樞使董工興創。殿宇既完。師手塑梵像。齋萬僧以慶贊之。嘗謂昔監藏曰。吾不久有他往。宜速成此寺。后師還都。奏田二十頃。賜額寶積焉。未幾召還。相哥已伏誅矣。癸已夏五上患股。召師于內殿建觀音獅子吼道場。七日而愈。施白金五十錠。敘及相哥譖師之語。師以宿業為對。宰臣莫不駭服。上謂師曰。師昔勸朕五臺建寺。令遣侍臣伯顏司天監蘇和卿等相視山形。以圖呈師。師曰。此非小緣。陛下發心寺即成就。未幾上宴駕。甲午四月成宗皇帝踐祚。遣使召師。師至慶賀畢。奏曰。昔成吉思皇帝有國之日。疆土未廣。尚不征僧道稅糧。今日四海混同萬邦入貢。豈因微利而棄成規。倘蠲其賦則身安志專。庶可勤修報國。上曰。師與丞相完澤商議。奏曰。此謀出于中書省官。自非圣裁他議何益。上良久曰。明日月旦就大安閣釋迦舍利像前修設好事。師宜早至。翌日師登內閣。次帝師坐。令必阇赤朗宣敕旨。顧問師曰。今已免和上稅糧。心歡喜否。師起謝曰。天下僧人咸沾圣澤。元貞乙未四月奉詔住大護國仁王寺。敕太府具駕前儀仗。百官護送。寺乃昭睿順圣皇后所建。其嚴好若天宮內苑移下人間。是年遣使詔師問曰。海都軍馬犯西番界。師于佛事中能退降否。奏曰。但禱摩訶葛刺。自然有驗。復問曰。于何處建壇。對曰。高梁河西北甕山有寺。僻靜可習禪覯。敕省府供給嚴護。令丞相答失蠻上親染宸翰云。這句當怎生用心。師理會者師的句當。朕理會得也。于是建曼拏羅依法作觀。未幾捷報至。上大悅。壬寅春二月帝幸柳林遘疾。遣使召云。師如想朕。愿師一來。師至幸所就行殿修觀法七晝夜。圣體乃瘳。敕天下僧寺普閱藏經。仍降香幣等施。即大赦天下。上曰。賴師攝護朕體已安。即解頸七寶牌為施。皇后亦解寶珠瓔珞施之。并施尚乘車輦騾馬白玉鞍轡金曼答喇黃白金各一錠官幣十八匹。御前校尉丁人為師前導。三月二十四日。大駕北巡。命師象輿行駕前。道過云州龍門。師謂徒眾曰。此地龍物所都。或興風雨恐檠乘輿。汝等密持神咒以待之。至暮雷電果作四野震怖。獨行殿一境無虞。至上都。近臣咸謝曰。龍門之恐賴師以安。癸卯夏師示疾。上遣御醫候視。師笑曰。色身有限。藥豈能留。五月十八日。師問左右。今正何時。對曰。日當午矣。師即斂容端坐面西而逝。上聞悲悼不勝。賜沉檀眾香就上都慶安寺結塔茶毗。王及四眾莫不哀惻。是月二十九日。敕丞相答失蠻。開視焚塔。見師頂骨不壞。舍利不計其數。輪殊坐氈如故。回奏。加嘆敕大都留守。率承應伎樂迎舍利歸葬仁王寺之慶安塔焉。世壽七十有四。僧臘六十二。秘密之教彼土以大持金剛為始祖。累傳至師益顯。  
　　⊙(戊申)　故有金剛上師之號焉。  
　　武宗曲律仁惠宣孝皇帝即位。改至大(十一月廿五日大赦)  
　　瑞像計二千三百年矣。  
　　(己酉)　造至大銀鈔(十月詔鑄大元通寶錢及至大通寶小錢。十月十七日大赦)  
　　⊙至大二年內翰趙孟俯奉敕撰臨濟正宗之碑。  
　　佛法大智慧破一切有。以大圓覺攝一切空。以大慈悲度一切眾。始于不言而至于無所不言。無所不言而至于無言。夫道非言不傳。傳而不以言。則道在言語之外矣。是為佛法最上上乘。如以薪傳火薪盡而火不窮也。故世尊拈花迦葉微笑。一笑之頃超然獨得。尚何可以言語求哉。自摩訶迦葉。二十八傳而為菩提達磨。始入中國。居嵩山少林寺面壁坐者九年。達磨六傳而為能。能十傳為臨濟。臨濟生于曹州。游學江右。事黃檗問佛法的的大意。檗便打。如是三問三度被打。辭往大愚。理前話云。不知過在甚么處。愚曰。黃檗恁么老婆為汝得徹困。猶覓過在。師言下大悟歸鎮州筑室滹沱河之上。今臨濟院是也。因號臨濟大師。師之于道。得大究竟。繇臨濟而上。至于諸佛。諸佛之下。至于臨濟。前圣后圣無間然矣。直指示人機若發矢。學者聞之耳目盡喪。表里無據。自能后禪分為五。唯師所傳號為正宗。一傳為興化獎。再傳為南院颙。三傳為風穴沼。四傳為首山念。又五傳為五祖演。演傳天目齊。齊傳懶牛和。和傳竹林寶。寶傳竹林安。安傳海西堂容庵。容庵傳中和璋。璋傳海云大宗師蕳公。海云性與道合。心與法冥。細無不入。大無不包。師住臨濟院。能系祖傳以正道統。佛法蓋至此而中興焉。當。  
　　世祖圣德神功文武皇帝在潛邸。[婁*姿]屈至尊請問道要。雖其言往復紬繹。而獨以慈愛不殺為本。師之大弟子二人。曰可庵朗。賾庵儇。朗公度蓽庵滿及太傅劉文貞。儇公度西云大宗師安公。師以文貞公機智弘建。使事○世祖皇帝。當是時君臣相得策定天下。深功厚德祖于元元。卒為佐命之臣。皆自此賢之也　元貞元年○成宗有詔。迎西云住天都大慶壽寺。進承清問。經歷三朝發撝玄言。得諸佛智。懸判三乘如一二數。由是臨濟之道愈擴而大○今皇帝欽承○祖武。獨明妙心。刻玉為印。以賜西云。其文曰。臨濟正宗之印。獨加師榮祿大夫大司空。領臨濟一宗事。仍詔立碑臨濟院。且命臣孟俯為文。稱揚佛祖之道。以示不朽。臣孟俯既敘其所傳授。又系之銘。銘曰。佛有正法。覺明妙心。二十八傳。至于少林。赫赫少林。師我震旦。使為佛種。不鍥而斷。傳十世后。而得臨濟。為道坦然。如指而示。又十六世。是為海云。坐祖道場。能紹厥聞。維我○世祖。誕膺天命。威震九有。維佛是敬。聞師之名。若古賢圣。嘗進一言。深入圣聽。不殺之仁。其利甚弘。俾大弟子。為帝股肱。至西云公。能嗣其業。據獅子座。為眾演說。聞者贊嘆。信者鄉風。得者如寶。悟者如空○今皇帝圣。深契道要。曰臨濟宗。繄爾能紹。即心即佛。時乃世守。傳不以言。而以心受。皇帝萬年。正法永傳。尚迪后人。勿昧其原。  
　　敕賜乞臺薩里神道碑。趙子昂為文。其略曰。  
　　太祖皇帝。既受天命略定西北諸國。回鶻最強最先附。遂詔其主亦都護第五子。與諸皇子約為兄弟。寵異冠諸國。自是有一才一藝者。畢效于朝。至元大德間。在位之臣非有攻城戰野之功。斬將搴旗之勇。而道包儒釋學際天人。寄天子之腹心。繄生民之休戚者。惟趙國文定公而已。今上皇帝臨御之七年始。行褒恤之典。于是贈公祖父官爵勛封。越明年復賜碑墓道。命臣孟俯為之文。當世祖時。公為平章政事。臣為兵部郎中。趨走省闥識公為舊。承言論政知公為詳。敢不只奉。  
　　⊙明詔。公諱乞臺薩里。早受浮圖法于智全末利可吾坡地沙。圓通辨悟。當時咸推讓之。累贈純誠守正功臣太保儀同三司上柱國追封趙國公。謚通敏。又從國師八思馬學密乘。不數月盡通其書。旁達諸國及漢語。世祖知其材俾習漢文書。領之遂通諸經史百家。若陰陽歷數圖緯方技之說。靡不精詣。會國師西還。攜與俱。歲余乞歸省。師送之曰。以汝之學非為我佛弟子者。我敢受女拜耶。勉事圣君。相泣而別。比至門。師已上書薦之○裕宗。得召入宿衛。日以筆札侍左右。至元二十年冬有二僧西來見。自言知天象。上召通象胥者。數輩與語。莫能解。有脫烈者言。公可。使立召與語。僧乃屈謝不如。上大悅。明年夏擢朝列大夫左侍儀奉御秋置集賢館。命公領集賢。公請以司徒撒里蠻領之。乃以公為中順大夫集賢館學士。兼太史院事。明年夏遷嘉議大夫。明年春升集賢大學士。中奉大夫。明年春進資德大夫尚書右丞。并兼太史院事。冬拜榮祿大夫平章政事兼集賢大學士太史院使。廿八年乞解機務。以為集賢大學士。三十年加領太史院事。自初授官。至是凡八遷并兼左侍儀奉御。明年○世祖登遐○裕圣皇后命公。帥翰林集賢太常禮官。備禮冊立○成宗即皇帝位。明年春以翌戴功加守司徒。大德三年復拜平章政事。十一年春○成宗宴駕。哀慟成疾。秋八月十有七日。薨于大都發祥里第。年六十三。以是月日葬城西南岡子原。  
　　⊙敕賜佛國普安溫禪師塔銘。侍書奎章閣虞集撰。其略曰。師諱至溫。字其玉。一號全一。邢州郝氏子也。幼聰敏異常。兒年六歲。其母攜之至龐馬村。見寂照和尚于凈土院。寂照曰。汝其為釋氏乎。師心許之。會寂照避亂去隱遼西。乃禮寂照弟子辨庵訥而祝發焉。無還富公主凈土。蒞眾甚嚴。師不以為忤。庚寅之歲無還開法萬壽。師與十僧同往佐之。萬松某公以青州辨公宗旨開示法要。門庭高廣。四方尊之。師見萬松始以才氣過人。稍不容于眾。然而博記多聞論辨無礙。百家諸子之言。多所涉獵又善草書。有顛素之遺法。年才十有五。為萬松侍者。凡萬松偈頌法語。一聞輒了之。遂得法焉。常以侍者代應對。談鋒之利不可犯。時人已深期之。故太保劉文貞公。長師一歲。少時相好也。劉公厭世。故思學道。師勸之為僧。同參西京寶勝明公。既而為○世祖知。遇侍幃幄。為謀臣。薦師可大用。得召見。與語大悅。將授以官。弗受曰。天下佛法流通。臣僧之愿。富貴非所望也。留王庭多有贊益。居三歲遣還。出賜金資。日用不計其費。時○憲宗命海云主釋教○詔天下作資戎會。師持○旨宣布中外。而輔成之○世祖征云南還。劉公請承制。錫師號曰佛國普安大禪師。總攝關西五路河南南京等路太原府路邢洛磁懷孟等州僧尼之事。刻印以賜師。銳意衛教。凡僧之田廬見侵于豪富及他教者。皆力歸之。馳驲四出周于所履。必獲其志乃已。自其門人或勸之少憩弗懈也○憲宗末年。僧道士有諍。各為違言以相危○上命聚訟于和林剖決真偽。師從少林諸師辨之。道士義墮剃須發者十七人。道宮之復為者以千百計。中統建元釋教大盛。僧眾賴之甚思師之功焉。而師遂納印辭職。每歲官賜金修寺之外。世味泊如也。至元丁卯五月二十二日。以疾終于桓州之天宮寺西向右脅而化。當暑儀形如生。更有異香三日。火浴之心舌牙不壞。眾庶掊其地深數尺。猶得舍利云。世壽五十一。僧臘四十。臣聞　世祖皇帝圣度如天。善馭豪杰自在　潛邸。至于混一海內。天下之人材大小畢至。以足其任使。故其功業之盛。巍巍然赫赫然。三代而下帝王未有或之及也。浮圖氏以寂滅為宗。而材器文辨如溫公。亦豈常人之流哉。敢敘而表之。以見夫興王之運其人如此。銘曰。維昔世皇。始理開平。作其潛藩。有宮有城顧瞻東隅。泉甘土厚。蜿蜒來止。屬垣負阜。命建仁祠。龍光是名。權輿來尸。僧有豪英。氣如虹霓。辨若風雨。縱橫凌厲。莫敢余侮　世皇有為。群策是稽。名見從容。出其端倪。善則利器。俾反初服。報德不回。屹若孤鵠。林林釋徒。稟教以居。孰為紛更。入主出孥。天子有命。存完去駁。我馳我驅。立折其角。燕趙之間。至于陜關。我田我廬匪歸匪艱。  
　　世皇御一。民用寧一。而釋之門。既振既息。時龍光師。燕居弗馳。散其緒余。為書為詩。詩揚宗風。書縱逸趣。沛將有述。棄而遽去。維時名僧。至于公卿。有誄有辭。失之若驚。垂八十年。英標如在。誰知表之。嗣者七代。義舉有聞。天子喜之。史臣屬辭。以系遐思。  
　　(庚戌)　正月行使歷代舊錢○十月十八日大赦。  
　　大師魯國忠武王木華黎。身長七尺。虎首虬須黑面多謀略。雄勇冠一時。與博爾術博爾忽赤老溫。俱以忠勇佐　太祖。時號掇里班曲律。猶漢言四杰也　太祖行次東印度　鐵門關侍衛者。見一獸鹿形馬尾綠色而獨角。能為人言。曰汝軍宜早回　上怪問耶律晉卿楚才。奏曰。此獸名角[角*耑]日行一萬八千里。解四夷語。是惡殺之象。蓋上天遣之。以告陛下。愿承天心宥此數國人命。寔陛下無疆之福。即日下詔班師(右出本朝功臣事略)  
佛祖歷代通載卷第三十六  
　　(辛亥)　正月五日。以上年十一月廿三日。郊祀大赦。  
　　三月十八日。登極大赦。賜高年帛○四月禁使新舊銅錢及至大銀鈔。  
　　⊙革罷僧道衙門。  
　　論曰。望五位以升階。轉二依而就果者。上乘菩薩也。以四向一坐而證成三生百劫而彰號者。緣覺聲聞也。圣賢品級教有明文。唯妙悟自心入佛知見者。千圣尚不為。何階級之有。大教東被三百五十余年。后魏以趙郡沙門法果。為沙門統。供施之不足。又官品之。遂授輔國宜城子忠信侯。尋進公爵曰安城。封官自果始也。梁以惠超為壽光殿學士。后周選僧道中學問優贍者。充通道觀學士。仍改服色。隨以彥琮為翻經館學士。唐中宗神龍二年。造圣善寺成。惠范惠珍法藏大行會寂元壁仁方崇先進國。九人加五品并朝散大夫。蓋以營像修造之功也。尋加惠范正議大夫上庸郡公。寺主至銀青光祿大夫。俸料房閣已上同職官給。玄宗卜平內難。僧清潤封官三品。醫寧王疾愈。僧賜緋袍。代宗加不空三藏。至開府儀同三司肅國公食邑三千戶。辭讓數四不允。空曰。吾以法濟世。不意垂死濫污封爵故秩。唯空為極矣。宋金兩朝南北殊風而封釋官秩頗存典故。然猶遵律印信未聞。迨我皇元世祖皇帝混一海宇。條綱制度一出睿思。謂以俗制于僧殊失崇敬。諭天下設立宣政院僧錄僧正都綱司。錫以印信。行移各路。主掌教門護持教法。賴圣天子不負佛囑也。然而稗販之流。好爵縻賢恃其所貴而貴之。奔走伺候處污不羞。以敲樸喧囂牒訴倥[傯-囪+(句-口+夕)]為得志。不奪不厭。致有囊加巴僧錄往取栲栳山僧錢罔咈律行。可謂師子身蟲也。仁宗皇帝居儲宮日。目擊其弊。降旨。除宣政院外。一例革之。是亦不負靈山付囑也。於戲朝廷尚行于爵秩。釋子乃競于官階。官階無盡期。貪愛無滿分。胡不養其妻子跪拜君親。何異織女七襄牽牛負軛者耶。識達于此無取焉。盛矣乎不空。粉澤。  
　　⊙大教有功。猶愧濫污。今何人而欲假名器哉。  
　　(壬子)　仁宗文英武章皇帝○十月廿九日。以諸王入覲大赦。改皇慶。  
　　(癸丑)　十月十八日。詔科場。以經義取士。  
　　⊙(甲寅)　正月廿二日。改延祐。大赦○(十一月遣使經理江西江浙湖廣田糧)弘教佛智三藏法師入寂。公積寧氏。諱沙啰巴觀照。事上師著栗[土/火]學佛氏法。善吐番文字。頗得秘密之要。世祖皇帝嘗受教于帝師發思巴。詔師譯語。辭致明辨允愜圣衷。詔賜大辯廣智法師。河西之人。尊其道而不敢名。止稱其氏。至呼其子弟皆曰此積寧法師家。其為見重如此。公昆弟四人。公其季也。總丱之歲。依帝師發思巴薙染為僧。學諸部灌頂之法。時有上士名刺溫卜。以焰曼德迦密乘之要。見稱于世。帝師命公往學此法。溫卜以公器偉識高非流輩比。悉以秘要授之。于是王公大人凡有志茲道者皆于公師而受焉。帝師迦啰思巴干即哩。以公之能薦之世祖。詔譯諸秘要。俾傳于世。時僧司雖盛風紀寖蔽。所在官吏既不能干城遺法抗御外侮。返為諸僧之害。桂蠹乘癰雖欲去之。莫能盡也。頹波所激江南尤甚朝廷久選能者欲使正之。以白帝師。僉謂諸色之人豈無能者。必以為識時務孰與公賢。以詔授江浙等處釋教總統。既至削去煩苛務從寬大。其人安之。既而改授福建等處釋教總統。以其氣之正。數與同列乖迕而不合。公謂天下何事。況教門乎。蓋吾人之庸自擾之耳。夫設官愈多則事愈煩。今諸僧之苦。蓋事煩而官多也。十羊九牧。其為苛擾可勝言哉。建言罷之。以聞。詔罷諸路總所。議者稱其高。公既得請乃遁跡壟坻。筑室種樹蓋將終焉。至大中以皇太子令召至京師。詔授光祿大夫司徒。仁宗皇帝龍德淵潛之日。嘗問法于公。知公之賢。既踐天位眷遇益隆詔給廩既館于慶壽寺。詔公所譯皆板行之。公幼而穎悟。諸國語言皆不學而能。自為兒人皆以為必成大器。既長果能樹立。致位三公。雖以德藝。抑亦遭遇于時也。其始為佛誦其言觀其義。既涉其涯遂厲于深。為人好賢愛能。尤能取諸人。以為善。談論之際發其端已。得過半之思。故其所有皆以好問而致。是以名勝之流皆從之。游以師友相處。延祐元年十月五日歿。年五十有六。其始疾也。詔賜中統鈔萬緡俾求醫藥。太尉沈王往視疾焉。既歿。又賜幣萬緡以給葬事。遣使驛送其喪歸葬故里。門弟子相與建塔以表其藏。壽安山云麓洪公。作銘有謂。佛法之傳必資翻譯。故譯梵為華。或敵對名物。或唯以義。必博通經論。善兩方之言。始能為之。是以道安嘗謂。翻譯微言有五失本三不易。故非能者不足以有為也。所以傳列十科。翻譯居首者。豈非以其為之難功之大乎。予嘗以詔與京邑諸公校讎藏典。歷觀自古翻譯之家。以義譯經如秦之羅什。譯論唐之奘公。十數人之作。所謂禹吾無間然矣。其余或指義曖昧。或文辭疏拙。夫義之曖昧。蓋譯者之未盡文。或疏拙潤色之失也。因思安公之言。以謂以彌天之高。尚稱不易。今之譯者何其易哉。自季葉以來。譯場久廢。能者蓋寡。豈意人物凋殘之際乃見公乎。觀其所譯可謂能者哉。  
　　⊙秦州普覺法師卒。教自隋唐之后。傳者各宗其說。遂派而為三。由止觀之門。觀假而悟空。觀空而趣中。以入于實相者。為天臺宗。會緣入實。即俗而明真者。為賢首宗。窮萬有之數。昭一性之玄。有空殊致而同歸乎中道者。為慈恩宗。師為慈恩宗者也。姓趙氏。諱英辯。垂髫為驅烏。甫弱冠資二百五十戒。二十有五得傳于柏林潭公為座主。凡為僧六十有一年。年六十有八。延祐元年六月庚戌終于景福寺。煥異景于易簀之夕。標奇跡于火葬之余。以其年月日塔于普覺寺之后。師為性真純。如美玉含璞。雖不加雕繪。而人自愛重之。至于悍卒武夫。亦能敬其人。謂無佛之世足為佛也。每得錢蔽悉以創佛祠。食守道之侶。故君子高其風。  
　　(乙卯)　三月遣使宣撫問民疾苦○(平寧都寇○十一月廿七日以星芒大赦天下)  
　　(丙辰)　禮公哥羅古羅思監藏班藏卜。為帝師。  
　　⊙敕建旃檀瑞像殿記。翰林承旨程鉅夫撰。文曰。蓋聞道非有象。作易者必擬諸形容。法本皆空。度世者暫資于色相。謂如指空為鏡。不若以鏡而喻空。即樹占風。將使識風而忘樹。是以雙林付囑舍利。以凡圣而偏分。千輻經行足跡。亙古今而常在。非炫神通于幻境。實開方便于迷津。所謂由自以會心。即心而即佛者也。旃檀瑞像者佛之真像也。其猶萬影沉江如如不異。孤光透隙一一皆圓。夫豈擇地而容。蓋以隨緣而應。望梅林而止渴。靡不同沾。泛竹葉以言歸。誰堪共載。惟我圣天子道躋先圣慈等覺皇。祝長樂之春秋。恒依佛地。企如來之歲月。坐閱人天。爰命集賢犬學士李術及教禪耆德。敘具本末。乃云釋迦如來凈飯王太子。生于甲寅四月八日。是為成周昭王二十四年。既生七日。佛母摩耶夫人往生忉利。至四十二年。太子棄位出家修道。穆王三年癸未道成。八年辛卯思報母恩遂升忉利天為母說法。優闐王自以久失瞻仰欲見無從。乃刻旃檀為像。目犍連慮有缺陋謬。躬以神力攝三十二匠升忉利天。諦觀相好三返。乃得其真。既成。國王臣民奉之猶真佛焉。及佛自忉利天復至人間。王率臣庶同往迎佛。此像騰步空中向佛稽首。佛為摩頂授記曰。我滅度千年之后。汝從震旦廣利人天。由是西土一千二百八十五年。龜茲六十八年。涼州十四年。長安一十七年。江南一百七十三年。淮南三百六十七年。復至江南。二十一年。汴梁一百七十七年。北至燕京。居今圣安寺十二年。北至上京大儲慶寺二十年。南還燕宮內殿居五十四年。大元丁丑歲三月。燕宮火。尚書石抹公迎還圣安寺居。今五十九年而當世祖皇帝至元十二年乙亥。遣大臣孛羅等。四眾備法駕仗衛音伎奉迎萬壽山仁智殿。丁丑建大圣萬安寺二十六年己丑。自仁智殿奉迎于寺之后殿。世祖躬臨大作佛事。計自優闐王造像之歲至今詔述延祐三年丙辰。凡二千三百有七年。噫四大海中。頓覺業風之息。一彈指頃。不知賢劫之過。嘉與含靈從茲安隱。于是集賢大學士。臣顥以所述上聞。有旨授臣鉅天為之記。夫謹奉詔言曰。古之圣人教民報本。追遠之道。而于祭祀之禮。廟則木為之主。祭則孫為之尸。后也乃有像設焉。而不知其所由始。由斯觀之。其原于西域之俗也。與夫佛為世出世間之尊。又何俟于贊述。然欲知佛之為佛。固不在于色相。而況于其似色相者乎。然茍不自其似而求之。又將無所措其歸向之心。是故法身無相。必假相以表真。至道絕言。亦因言階妙。若于粗者猶拳拳而怠焉。則其進也殆庶幾乎。陛下考百王之度。酌群言之蘊。上以惇孝。下以施仁。蘄于厚天下者。無所不用其極。至于軌仁于善以輔政教之所不逮。亦因天下之心而為之。而非若彼內祠秘祝者之為也。夫以金石之桿堅。猶未能必可久。今以一木之為而綿歷若此。然而佛之自衛固甚周。而人之保之也。抑豈一手足之功哉。嗟夫溯延二千有奇至于陛下。然后發德音經紀鴻烈非緩也。熙明之治至是而始隆。雖典祀之外。猶必以斯文文之也。  
　　⊙然則化之漸被者廣矣。不其盛與。記洛陽之伽藍。筆多慚于董史。頌西方之無量壽。共祝于堯年。莫測真如徒欣圣際。謹記。是年封普庵禪師加號。其詔曰。上天眷命皇帝圣旨。朕聞。佛氏以空寂為宗。則凡學所遵者。寧欲建名號殊稱謂以示天下后世哉。而國家非此無以昭尊德樂道之意也。朕自即位以來。聞袁州路南泉山慈化禪寺普庵寂感妙濟真覺昭貺大德惠慶禪師。紹臨濟之緒。超華嚴之境。德映當代澤被方來。其道甚尊。顯心切慕之。既累錫大謚。唯塔號未稱。可加定光之塔。曰定光靈瑞之塔者。主者施行。  
　　(丁巳)　正月十日大赦○(敕加東林遠法師號妙覺寂光宏辨大師都省咨文)  
　　⊙京都崇恩福元謙講主卒。公諱德謙。姓楊氏。寧州定平人。幼為勤策。從僧讀佛氏書。長時周游秦洛汴汝。咨訪先德。學苾芻之道。又逾河而北。觀風齊魏燕趙之郊。初受般若于邠州寧公。瑞應于原州忠公。又受幽贊于好畤仙公。圓覺于乾陵一公。后受唯識俱舍等論于陜州頙。首楞嚴四分律疏于陽夏聞公。凡六經四論一律。皆辭宏旨奧。窮三藏之蘊。而數公并以識法解義。馳聲四遠。公皆親熏而炙之。躋其堂而噬其胾。故年未逾立。已有盛名于時。后至京師。受華嚴圓頓之宗于故大司徒萬安壇主揀公之門。揀以公博學多能。甚器重之。初以詔居萬寧寺后。又以詔居崇恩寺。萬寧成宗所創。崇恩武宗所創也。兩居大寺前后一紀。道德簡于宸衷。流聲洋于海隅。本嘗以寵遇顯榮為之志而改其素。嘗語人曰。畦衣之士抗塵世表。茍不愧于朝聞夕死可矣。尚何慕于外哉。自以重居官寺久佩恩榮。而浮圖之道。恬退為高。乃以讓其弟子。退居幽僻謝絕人事。括囊一室以樂其道。延祐四年。正月廿八日終于隱所。世壽五十有一。為僧四十三夏。宰臣以聞。皇太后錫鏹五千緡賻葬。敕有司備儀衛。集京畿諸寺幡蓋鼓樂以送之。火后獲舍利數十顆。其徒建塔于南城之南。  
　　京城大普慶寺實相圓明光教律師入寂。師諱法聞。嚴氏。陜西人。按姓氏略。嚴與莊皆[(┤*├)/干]姓。楚莊王之裔。以謚為氏。避漢明諱改氏為嚴。公年七歲從禪德輝公學。十有五薙染為僧。年二十受具戒。于是游汴汝河洛。歷諸講肆研究教乘。從大德溫公學法華般若唯識因明及四分律。溫以公任重道遠克振吾宗。托以弘傳之寄。嘗對佛像灼肌然指。庸表克誠。刺血書經。以彰重法。遂隱于臺山不踰閫者六載。讀藏教五千卷者三番。是以業進行修。身藏名著。帝師亦憐。命公講說般若。指授因明之要。因顧謂其徒曰。孰謂漢地乃有此僧耶。三輔之人勸輝致書。勖以兼善毋忘鄉梓。請歸長安。公以弟子于師義猶君父。父師之命敢不敬承。況父母之邦。鄉里之義。可遂忘乎。乃抗策而西。既至耆老皆歡呼而言曰。吾鄉之人。得所師而承教矣。尋以安西王命。居城南之義善寺。唐初神僧杜順示跡之地也。邠岐涇渭四序講筵不絕。從而學者蓋千數焉。天子聞之。征至闕庭。詔居大原教寺。授榮祿大夫大司徒。未幾詔居大普慶寺。加開府儀同三司大司徒銀章一品。賜遼世金書戒本。求戒者皆從公而師受焉。王公大臣皆仰止高風。猶景星鳳凰之瑞于明時也。延祐四年三月廿四日跏趺而逝。以聞。上惻然久之。賜幣數萬緡以葬。詔大臣護喪有司備儀衛旌蓋送之。世壽五十八。戒臘四十三。弟子奉遺骨舍利建塔焉。  
　　⊙(戊午)　特賜三藏佑圣國師達益巴入寂。佛法流于中國久矣。三乘之教風靡九州。其道至焉。唐宋間始聞有秘密之法。典籍雖存猶未顯行于世。國初其道始盛西鄙。統元中天子以大薩思迦法師有圣人之道。尊為帝師。于是秘密之法日麗乎中天。波漸于四海。精其法者皆致重于天朝。敬慕于殊俗。故佛氏之舊一變于齊魯。國師名達益巴。少為苾芻。凡事帝師十有三年。出而從入而侍。聽言論于左右。觀道德于前后。陶熏滋久郁成美器。凡大小乘律論及秘密經籍。部以十數。皆耳于口授。目于手示。得乎理之所歸行之所趣。帝師西還。送至臨洮。以久勞侍從弗堪跋涉之勤。見留于洮。師留是十有九年。依大士綽思吉玩卜。覆所既聞。受所未傳。切磋琢磨。于是義逾精道益明矣。是以譽延兩京道重三朝。事二圣於潛。竭勤逾紀。從屬車往返二都。雖雨夕風朝。恒在宮壺。逮武宗踐祚。上處春闈。眷藩邸之舊。錫賚以千萬計。初師在臨洮。秦人請居古佛寺。至是乞歸以所賜大厥宇。謀老汐上。未幾以太后詔征還兩宮之賜。視前有加。錫金印駝紐。封號弘法普濟三藏大師。延祐五年八月十六日。化于京師。年七十有三。以聞。上惻焉興嘆久之。兩宮賜幣以葬。皇太子遣使至奠。敕有司備儀衛送之都門之外。謚佑圣國師。給乘騎歸葬成紀焉。  
　　是年六月再立行宣政院。參用常選職官。  
　　(己未)　敕建大永福寺(即青塔寺)○一月朔日食。  
　　⊙京師大寶集寺妙文講主卒。姓孫氏。蔚州人。妙文諱也。九歲為浮圖。年十有八畦服游學。跋涉云朔之墟。觀風燕趙之邦。二十一預苾芻戒。抵京師依大德明公。學圓頓之道。陸沉于眾者積年。三十有二以眾勸請之殷。乃始赤服升猊。就傳明之列。其涵養沖挹無欲速成名。不躁進求達類如此。四十有八居薊之云泉。勤節儉用。老者懷其德。少者嚴其教。故眾睦而寺治。比再稔廩有余粟。歲荒以賑饑民。薊人稱焉。世祖聞其道。召見之。顧謂侍臣曰。福德僧也。詔居寶集。時禪學浸微。教乘益盛。性相二宗。皆以大乘并驅海內。相學之流囿于名數滯于殊途。蔽情執之見。惑圓頓之旨。師獨大弘方等。振以圓宗。使守株于文字者。有以蕩滌情塵融通寂照。是以龍象蹴踏。競附一乘之駕焉。年逾八十。益倦于勤。以寺任諸弟子。退居逸老專念佛三昧。延祐六年　月　日卒。年八十有三。告終之日。誡弟子高聲唱佛名。遽起跏趺結三昧印。泊然長逝。塔于平則門外。  
　　(庚申)　正月朔。日有食之。  
　　⊙三月十一日。登極大赦。  
　　(辛酉)　英宗格堅皇帝　改年至治。  
　　詔各路立帝師殿。追謚曰。  
　　皇天之下一人之上開教宣文輔治大圣至德普覺真智祐國如意大寶法王西天佛子大元帝師班彌怛拔思發。是年。  
　　⊙敕建帝師殿碑　光祿大夫大司徒大永福寺住持釋源宗主(法洪)奉　敕。撰翰林學士趙孟俯書。參議中書省事(臣)元明善篆額。  
　　古之君天下者皆有師。惟其道之所存。不以類也。故趙以圖澄為師。秦以羅什為師。夫二君之師其人也。以其知足以圖國。言足以興邦。德足以范世。道足以參天地贊化育。故尊而事之。非以方伎而然也。皇元啟運北天奄荒區夏。世祖皇帝。舊神武之威。致混一之績。思所以去殺勝殘躋生民于仁壽者。莫大釋氏。故崇其教以敦其化本。以帝師拔思發有圣人之道。屈萬乘之尊。盡師敬之節。咨諏至道之要。以施于仁政。是以德加于四海。澤洽于無外。窮島絕嶼之國。卉服魋結之氓。莫不草靡于化風。駿奔而效命。白雉來遠夷之貢。火浣獻殊域之琛。豈若前代直羈縻之而已焉。其政治之隆而仁覆之遠。固元首之明股肱之良。有以致之。然而啟沃天衷克弘王度。寔賴帝師之助焉。皇上重離繼明應干承統。以為法位久曠道統將微。以師猶子之子公哥祿魯斯監贊。嗣帝師位俾修其法。斂時五福祐我家邦。有河西僧高沙刺巴。建言于朝。以為孔子以修述文教之功。世享廟祀。而光帝師德俟將圣師表一人。制字書以資文治之用。迪圣慮以致于變之化。其功大且遠矣。而封號未追廟享不及。豈國家崇德報功之道哉。大臣以聞。詔郡國建祠宇。歲時致享。師薩思迦人。族款氏。祖朵栗赤。當吐蕃之盛。相其君伯西海。后十余世。皆以學德為國宗范。師生八歲。誦經數十萬言。又能約通大義。國人以為圣。故稱拔思癹。長而學富五明。故又稱班彌怛。其所師而學焉。友而問焉者。數十人。皆有盛名于時。故其所有汪不可涯矣。其所撰述皆辭嚴義偉制如佛經。國人家傳口誦。寶而畜之。夫敏者怠于博學。貴者恥于下問。才高而位重。則矜己而驕物。此人之恒也。師以生知之明。為天子師。可謂敏且貴矣。而乃博學無厭下詢遺老。人有一法不遠千里而求之。雖硁硁之諒。佼佼之庸。茍有可取無遺焉。負絕世之材。材莫大焉。處帝師之位。位莫重焉。而乃孜孜于道。循循誘物。惟恐德之不修。道之不弘。未嘗以多能自圣而有滿盈之色。曠若空谷靜若深淵。遠若云霞。重若丘山。豈非至德。其孰能與于此哉。其道之所被。德之所及。猶杲日麗乎天。明無不照。陽和煦于物。氣無不浹。其高如天。不可階而升也。其大如海。不可航而涉也。以不言而民信。不勸而物從。所過者化。所存者神。匪天縱之將圣。孰能與于此哉。故天子法天地尚德右功之道。著皇王之盛典。崇廟享之報宜乎。龜趺螭首刻頌遺烈昭示無極(洪)以狂斐猥承明詔。序而銘之。其銘曰。佛道弘大。洋海無際。滔天沃日。并育萬類。于彼將圣。象罔得一。推厥緒余。以匡王國。烈烈皇祖。草昧天造。奠是南紀。功格蒼昊。天錫睿哲。俾翊我后。敦彼薄俗。化于仁厚。汪濊漏泉。波及無外。航浚梯阻。萬邦咸會。郡邪鴟揚。維鳩之競。式遏詭類。率俾吾正。赳赳武夫。蚩蚩嚚鄙。德訓所及。風振草靡。惟月之恒。惟日之升。惟師之道。罔或不承。欒欒清廉。惟時享之。有偉其貌。惟時仰之。莫高匪山。莫深匪淵。刻銘頌烈。永世無遷。  
　　(廿八)　五臺山大普寧寺弘教大師性講主卒。公諱了性。號大林。武氏。惟古因生賜姓。胙土命氏。公之先莫詳世系。然考之命氏之原。武子姓。其后邑于宋。宋武公之后。以謚為氏。公少好學。聰睿之性。殆天啟之。依耆德安公為浮圖。既登具。歷諸講庠。探頤經論研精秘奧。始遇真覺國師。啟悟初心。既而周游關陜河洛。歷汴汝唐鄧。放予襄漢。尋幽覽勝以博其趣。所至必訪其人。詢至道之要。其所師而學者。如柏林潭公。關輔懷公。南陽茲公。皆以義學著稱。及歸復見真覺于壟坻。逾見墻仞之高。堂室之奧。乃曰。佛法司南其在茲乎。后從真覺至臺山。真覺歿北游燕薊。晦跡魏闕之下。悠悠如處江海之上。與世若相忘焉。然以懷壁之美被褐而莫掩。名既喧于眾口。聲遂聞于九重。會萬寧既建。詔公居之。至大中太后創寺臺山。寺曰普寧。以茲擅天下之勝。住持之寄。非海內之望。莫能勝之。故以命公。公居此山十有余年而歿。公為人剛毅。頗負氣節。不能俯仰隨世嬪悅于人。雖居官寺。未嘗至城府造權貴之門。或謂公少和氣。公曰。予以一芥苾芻。天子不以人之微處之大寺。惟竭誠夙來匪懈。圖以報國而已。夫何求哉。必有臧倉毀鬲之言。蓋亦營營青蠅止于棘樊耳。顧予命之不遭。道之不行。納履而去之。何往而不得于道乎。時國家尊寵西僧其徒甚盛。出入騎從擬跡王公。其人赤毳峨冠岸然自居。諸名德輩莫不為之致禮。或磬折而前。摳衣接足丐其按頂。謂之攝受。公獨長揖而已。或謂公傲。公曰。吾敢慢于人耶。吾聞君子愛人以禮。何可茍屈其節而巽于床自取卑辱乎。且吾于道。于彼何求哉。彼以其勢自大而倨。吾茍為之屈焉。非諂則佞也。焉有君子而為佞諂之行哉。識者壯其氣。以謂如佛印元公之遇高麗王子。可謂識大體而得乎禮矣。至治元年九月三日。歿于普寧寺。既火化以舍利。塔于竹林之墟。  
　　(廿九　壬戌)　故榮祿大夫司徒大玉山普安寺住持。幻堂嚴講主卒。公康氏成紀人。諱寶嚴。字士威。號幻堂。父某以罹喪亂棄俗為僧。昆弟六人。公其季也。少以邁往之氣不樂處俗。與其弟金薙染。從佛求出世之道。每逢名德啟講。必往聽而問焉。嘗謂學而不思。思面不學。君子所憂。雖通其說而不通其宗是學而不思也。豈稱達者哉。況文字之學。守株象跡惑于多岐。焉能涉同歸之海。造圓頓之奧乎。聽其說固辯矣。觀其所得則未也。于是既問而學之。以博其趣而益致其思焉。是其所以造詣。蓋得之系表。故其講說深有宗通理味。后嗣真覺國師。傳賢首宗教。以師承既高見解益明。其方寸之地。湛如止水。瑩若明鏡。物我相形。輒影見于中。雖以天資之高而德器之美。抑亦師友玉琢蘭薰而致及真覺以詔居大白馬寺。公與金從至洛汭。及居大萬圣佑國寺。又從至臺山。真覺歿。詔以公繼其位。后公以太后詔居大普安寺。詔以金繼公居佑國寺。公于至治二年七月某日歿。年五十有一。詔復以金居普安寺。金以公之喪葬東封谷之口。建塔以修祀事焉。  
　　⊙(癸亥)　至治三年八月十四日。天目山中峰卒。敕謚普應國師法云之塔。奎章學士虞集奉敕撰銘。其略云。天目之山有師子巖。高峰妙禪師居之。設死關以辨決。參學之士望崖而退者眾矣。得一人曰本公是為中峰和上。師生有異征。為童兒嬉戲必為佛事。稍長閱經教然指臂。求佛甚切。晝夜彌勵。困則首觸柱以自儆。期必得乃已。及入死關密叩心要。誦金剛經。至荷擔如來阿耨多羅三藐三菩提處。恍然開悟。自謂所證未極。勵精勤苦咨訣無怠。及觀流泉乃大發明。師亦閟而不聞。自是說法無礙。高峰將戢化權。遂書真贊屬諸師云我相不思議。佛祖莫能視。獨許不肖兒。見得半邊鼻。其授受不虛若此。著書若干卷。行于世。仁宗皇帝聞而聘之。不至。制金紋伽黎衣賜之。號之佛慈圓照廣惠禪師。賜師子院。名曰正宗禪寺云云。師諱明本。宋景定癸亥歲生錢塘孫氏。年六十一。僧臘三十五。化于其山之東岡。  
　　是年四月賜瀛國公合尊死于河西○詔僧儒金書藏經○八月四日上崩。  
　　(甲子)　改泰定。  
　　(丁卯)　帝師公哥羅于十月某日涅槃。  
　　(戊辰)　九月十四日即位。年改致和為天歷元年○(禮公哥羅亦中納思監臧班臧卜文國公為師。是年革行宣政院設立十六處廣教總管府以攝僧)  
　　(己巳)　敕建崇禧萬壽寺于蔣山。  
　　(庚午)　改至順元年○詔改建康為集慶路○敕建大龍翔集慶寺。  
　　(壬申)　亦輦真班皇帝九月即位。  
　　⊙大都妙善寺比丘尼舍藍藍八哈石卒。師諱舍藍藍。高昌人。其地隸北庭。其地好佛。故為苾芻者多。太祖皇帝龍飛漠北。其王率所部以從。帝嘉其義。處之諸國君長之上。待以子壻之禮。海都之叛國人南徙。師始八歲。從其親至京師。入侍中宮真懿順圣皇后。愛其明敏恩顧尤厚。成宗之世。事皇太后于西宮。以侍從既久勤勞之多。詔禮帝師迦羅斯巴斡即兒為師。薙染為尼。服用之物皆取給于官。又胝宮官例繼以既廩。武宗繼統。仁宗以太弟監國。師朝夕于太后之側入而侍出而從。所言必聽。所諫必從。眷寵之隆。猶子侄焉。內而妃主外而王公。皆敬以師禮。稱曰八哈石。北人之稱八哈石。猶漢人之稱師也。仁宗之世。師以桑榆晚景。自謂出入宮掖數十余年。凡歷四朝事三后。寵榮兼至。志愿足矣。數請靜退居于宮外。求至道以酬罔極。太后弗聽。力辭弗已。詔居。妙善寺。以時入見。賜予之物不可勝紀。師以其物。創寺于京師。曰妙善。又建寺于臺山。曰普明。各置佛經一藏。恒業有差。又以黃金繕寫番字藏經般若八千頌五護陀羅尼十余部及漢字華嚴楞嚴畏元字法華金光明等經二部。又于西山重修龍泉寺。建層閣于蓮池。于吐蕃五大寺高昌國旃檀佛寺京師萬安等。皆貯鈔幣。以給然燈續明之費。又制僧伽黎文數百。施番漢諸國之僧。其書寫佛經。凡用金數萬兩。創寺施舍所用幣數以萬計。其積而能散。施予不吝。期積福于來生。必至于佛地者。皆人所不能也。英宗之明。以其有靜退之高眷遇尤至。每稱之賢以為知幾。文宗即位今皇太后居中宮以皇妣魯國太長公主。愛重于師有兄弟之。義尤加敬焉。至順三年二月廿一日歿。年六十四。葬南城之陽。賜號真凈妙惠大師。  
　　⊙臨壇大德律師汶公卒。姓張氏。諱惠汶。歸德之偃武人也。驅烏之歲。依耆宿釭公為浮圖。二十而進具。從大德溫公受菩薩戒。嗣法壇主恩公。既而行業日隆道益著。從學者益眾。佛制凡為苾芻。雖大節不虧而細行必謹。非法不服非時不食。居處動作皆有軌則。所以戒昏墮而防逸德也。公齋戒既嚴。護衣惟謹。雞鳴而興坐以待旦。干干終日惟佛是念。雖道行旅宿三衣一缽必與身俱。制行雖高而無矯飾之節。操存雖固而無詭徼之跡。是以言而人莫不信。動而人莫不敬。兩河之間三監舊邑從化者。蓋以萬數。緇素相率而求戒法者。幢幢接跡于途。承一訓言莫不歡心。感戴說法數十余年。升壇授戒四十余會。大臣接以師敬之禮。至順三年十一月廿二日歿。年七十有三。  
　　(癸酉)　今上皇帝萬萬歲　六月初八日登寶位。改元統元年。禮請公哥兒監臧班臧卜。為帝師。  
　　旃檀瑞像自周穆王庚寅○───┐　　　　　　　　┌─○二千三百二十四年。  
　　世尊示滅自周穆王壬申○─○─┤止元統元年計○─┼─○二千二百八十二年。  
　　大教東被自東漢明帝戊辰○──┘　　　　　　　　└─○一千二百六十六年。  

 上一部：乾隆大藏經·此土著述·佛祖歷代通載三十六卷（第一卷～第十八卷）  下一部：乾隆大藏經·此土著述·百丈清規八卷 



  
乾隆大藏經·此土著述·佛祖歷代通載 
  