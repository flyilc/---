  第1545-01部～大方廣佛華嚴經論四十九卷（第一卷～第二十五卷）         
   
  
   此土著述·第1545部   
大方廣佛華嚴經論四十九卷（第一卷～第二十五卷）   
唐方山長者李通玄撰      
 
 
　　 
 
大方廣佛華嚴經論卷第一  
　　夫以有情之本。依智海以為源。含識之流。總法身而為體。只為情生智隔。想變體殊。達本情亡知心體合。今此大方廣佛華嚴經者。明眾生之本際。示諸佛之果源。其為本也。不可以功成。其為源也。不可以行得。功亡本就行盡源成。源本無功能隨緣自在者即此毗盧遮那也。以本性為光。智隨根應。大悲濟物以此為名。依本如是設其教澤。滂流法界以潤含生。于是寄位四天示形八相。菩提場內。示蘭若以始成。普光法堂。處報身之大宅。普賢長子。舉果德于藏身。文殊小男創啟蒙于金色。以海印之三昧。周法界而降靈。用普眼之法門。示塵中之剎海。依正二報身土交參。因果兩門體用相徹。以釋天之寶網。影十剎以重重。取離垢之摩尼。明十身而隱隱。無邊剎境。自他不隔于毫端。十世古今。始終不移于當念。其為廣也以虛空而為量。其為小也。處極微而無跡。十方無卷。匪虧于小相之中。纖塵不舒。含十方而非礙。恒居智海。分果德于五位之門。常住法堂。示進修于九天之上。此方如是。十剎同然。圣眾如云。海會相入。智凡不礙。狀多鏡以納眾形。彼此無妨。若千燈而共一室。此經總有四十品之勝典。玄開果德之法門。百萬億之妙言。咸舉佛華之行海。十身十會。闡十十之法門。十處十方。啟十通而疏十辯。出現品內。示因果以結始終。給孤獨園。利人天而明法界。目連鹙子。隔視聽于對顏。六千比丘。啟十明于路上。覺城東際五眾咸臻。古佛廟前同登十智。善財發明導首。用彰來眾齊然。又成五位法門。具德行。其軌范。令使啟蒙易達解行無疑。遂信首文殊之前。正證妙峰之頂。經過五眾。成一百一十之法門。至慈氏之園。結會一生之佛果。返示文殊之初友。明以果同因。后入普賢之身。彰體用圓極。此經名大方廣佛華嚴經者。大以無方為義。方以理智為功。廣即毫剎相含。佛乃體用無作。華喻行門可樂。能敷理事之功。嚴即依正莊嚴。經即貫穿縫綴。世主妙嚴品者。菩薩示生。皆為世主。同臻海會。故號妙嚴。品者類會同流法門均隔為品。此經總有四十品之勝典。此品建初。故稱第一。是故言大方廣佛華嚴經世主妙嚴品第一。  
　　釋此一部之經總作十門分別。  
　　第一明依教分宗　第二明依宗教別　第三明教義差別　第四明成佛同別　第五明見佛差別　第六明說教時分　第七明凈土權實　第八明攝化境界　第九明因果延促　第十明會教始終。  
　　第一明依教分宗者。夫如來成道體應真源。理事二門一多相徹。智境圓寂何法不周。只為器有差殊軌儀各異。始終漸頓隨根不同。設法應宜大小全別。時分因果延促不同。化佛本身施詮各異。國土凈穢增減不同。地位因果自有投分。創學之流未諳教跡。執權成實迷不進修。若不咸舉眾宗類其損益。無以了其迷滯者矣。今略分十法以辯闡猷。使得學者知宗遷權就實不滯其行速證菩提。  
　　第一小乘戒經。為情有宗。第二菩薩戒。為情有及真俱示為宗。第三般若教。為說空彰實為宗。第四解深密經。為不空不有為宗。第五楞伽經。以五法三自性八識二無我為宗。第六維摩經。以會融染凈二見現不思議為宗。第七法華經。會權就實為宗。第八大集經。以守護正法為宗。第九涅槃經。明佛性為宗。第十大方廣佛華嚴經即以此經名一切諸佛根本智慈。因圓果滿一多相徹。法界理事自在緣起無礙佛乘為宗。已上分宗。皆是承前先德所立宗旨。設有小分增減不同。為見解各別。大義名目亦多相似。如西域及此方諸德。各立宗教后當更明。  
　　第一小乘戒為情有宗者。為如來創為凡夫造業處。言是應作是不應作。說善不善。如此立教未為實有。如此有教。且約凡情虛妄之處。橫系諸惡。以教制之。令生人天。是故戒序云。若欲生天上及生人中者。常當護戒足勿令有毀損。眾生有為作業。虛妄非實。未得法身智身。非為實有宗。且為情有宗。于小乘中為軌持教也。如華嚴經持戒即不然。經云。身是梵行耶。身業四威儀。乃至佛法僧十眾七遮和尚羯摩壇頭等。是梵行耶。如是諦觀求梵行者了不可得。是故名為清凈梵行者。如梵行品說。如是清凈行者名持佛性戒。得佛法身故。乃至初發心時便成正覺。以持佛性戒故與佛體齊理。事平等混真法界如。是持戒。不見自身能持戒者。不見他身有破戒者。非凡夫行。非賢圣行。不見自身發菩提心。不見諸佛成等正覺。若好若惡。若有少法可得。不名凈行。當知是性戒即法身也。法身者則如來智慧也。如來智慧者即正覺也。是故不同小乘有取舍故。  
　　第二如梵網經菩薩戒為情有及真俱示為宗者。如來為凡夫之中有大心眾生。樂行慈悲有忻求佛果者。謂毗盧遮那佛為本身。千百億為化身。頓令識末還本。故經言。如是千百億。各接微塵眾。俱來至我所。又言。若人受佛戒。即入諸佛位。位同大覺已。真是諸佛子。即為性戒故即為真宗。此乃為大心眾生頓示法身性戒。下劣者得漸。一教應二根。如是千百億各接微塵眾俱來至我所。明舍權而就實。此為實有教。當教之內頓示權實。故不同小乘前亦無常后亦無常。為但生人天故。雖然立實有宗。不同華嚴經毗盧遮那所說也。此經仍隨化身所化方來至本身也。圓教之宗。一下頓示本身。法界大智報身因果理事齊彰。又華嚴經中世界量與梵網經中蓮華形量亦不同。廣狹全別。廣如下文所說。  
　　第三般若教為說空彰實為宗者。如來初為人天凡夫說二乘教。系著理事俱實。不能離障。為說空教破所執著故。般若經中說十八種法。世間三寶四諦三世等。一切皆空。空亦空。廣如經說。此乃空卻無明諸障等業。無明總盡。障業皆無。自性涅槃自然顯著。此為真有。不空名宗。雖然為真有。所說教門多有成壞。故未可為圓。如華嚴經。具實報相好莊嚴。能虛能實。當部之內。當品之中。十菩薩等。上下自相綸貫。空有之法不獨孤行。又以普賢文殊交參理事相徹互相交映。一部之典。品品相徹。句句相參。一部之中。四十品經。同入一言之內。十萬頌之齊麾。一成即一切成。一壞即一切壞。總以性齊時齊故。如上等齊說法亦齊。如是齊故。如今成佛與三世佛齊成佛故。為無三世故。為無時故。不同此教成壞別時故。因果前后。  
　　第四解深密經為不空不有為宗者。如來說于有教空教之后。說此一部之教。和會有無二見為不空不有教。說九識為純凈無染識。如暴水生多波浪。諸波浪等以水為依。五六七八等識皆以阿陀那識為依故。如深密經云。如凈鏡面。若有一影生緣現前。唯一影起。若二若多。影生緣現前有多影起。非此鏡面轉變為影。亦無受用滅盡可得。此明五六七八識所依第九凈識處也。又云。如是菩薩。雖由法住。智為依止。為建立故。此經意欲令于識處便明識體。本唯不離真智故。如彼暴流不離水體而生波浪。又如明鏡依彼凈體無所分別含多影像。不礙有而常無故。如是自心所見識相。不離本體無作凈智。所現影像都無自他內外等執。任用隨智無所分別。以破空有二系為不空不有。故深密經。頌曰。阿陀那識甚深細。一切種子如暴流。我于凡愚不開演。恐彼分別執為我。阿陀那識甚深細者。引彼凡流就識成智。不同二乘及漸始學菩薩破相反成空。不同凡夫系而實有。不同彼故不空不有。何法不空。為智能隨緣照機利物故。何法不有。為智正隨緣時無性相故無生住異滅故。以是義故名不空不有。此經雖復如是于心識之處令知空有無二。華嚴經即不然。但影本身法界一真之根本智佛體用故。混真性相法報之海。直為上根人。頓示佛果德一真法界本智。以為開示悟入之門。不論隨妄而生識等。法華經。以佛智慧示悟眾生。使得清凈故出現于世。故不為余乘若二若三。又三乘之人。于佛性相之法。如來不許彼智解。故法華經云。種種性相義。我及十方佛。乃能知是事。舍利弗。辟支佛及不退諸菩薩。皆悉不能知。以法華經會三乘權學來歸佛乘實法界故。門前三駕且受權乘。露地白牛方明實德。以是義故。于中有少分義意與華嚴經相扶。龍女所乘即是白牛之乘。又與善財同其所得。是故華嚴教門。直彰本體用法界佛果門。直授上根凡夫令其悟入。不同深密經中安立五六七八九識施設權門。如深密經。權施第九阿陀那識。意有異途。為二乘之人久厭患生死修空滅識直趣空寂。又第二時說般若時教。為回二乘及漸學菩薩。多空破有。以六波羅蜜為行所乘。于中二乘雖少分回心。及漸學菩薩樂空增勝。為彼權學菩薩三乘初對治門。還與小乘初對治門小分相似。但有一分慈悲增勝。未證法身佛性根本智等道理。但以空門而為所乘。六波羅蜜而為行相。初對治門還同二乘。無常不凈白骨微塵等觀。方入空觀。二乘趣滅。菩薩留生。以空無我等觀。折伏我法不令增長。元來未是法身佛性根本智。為見未真故樂空增勝。以是義故。解深密經。方便安立第九識。為純凈識。云八識以凈識為依止故。即欲直為說第八種子識為如來藏者。為彼學徒畏苦習故。即說業種恒真。怖難信故。是故權且安立第九阿陀那識為凈識故。欲令不滅識性長大菩提故。是故維摩經云。未具佛法。亦不滅受而取證也。受既不滅想識亦然。如楞伽經。直為根熟者說第八識業種為如來藏。下文更明。維摩經云。塵勞之稠為如來種等。修道之士品類異途。解行差殊千端萬別。除二乘之外。菩薩之乘有四品不同。  
　　一修空無我菩薩。二漸見佛性菩薩。三頓見佛性菩薩。四以如來自性清凈智。以五位加行起差別智。滿普賢行成大慈悲菩薩。究竟不出剎那際。充滿十方佛果門。此略示名目。下文廣明。如華嚴經說。有一類菩薩。經百千億那由他劫。行六波羅蜜。不生佛家。猶名假名菩薩。廣會在下文。以雖見佛性未知業障。猶名假名菩薩。  
　　第五楞伽經以五法三自性八識二無我為宗者。此經于南海中楞伽山說。如來于此山下過。羅婆那夜叉王與摩諦菩薩。乘化宮來請佛如來。于此山上說法。其山高峻下瞻大海。傍無門戶。得神通者堪能升往。乃表心地法門無心無證者方能升也。下矚大海表其心海本自清凈因境風所轉識浪波動。欲明達境自空心海自寂。心境俱寂事無不照。猶如大海無風日月參羅煥然明白。此經意直為根熟菩薩。頓說種子業識為如來藏。異彼二乘滅識趣寂者故。亦為異彼般若修空增勝者故。直明識體本性全真便明識體即成智用。如彼大海無風即境像更明。心海法門亦復如是。了真即識成智。此經異彼深密經義。別立九識接引初根。漸令留惑長大菩提故。不令其心植種于空。亦不令心猶如敗種。解深密經。乃是入惑之初門。楞伽維摩直示惑之本實。楞伽即明八識為如來藏。凈名即觀身實相觀佛亦然。凈名與楞伽同。深密經文與此二部少別也。如華嚴經不爾。佛身及境界法門行相玄自不同。說楞伽經。即是化身所說。境即是穢土峰所居。法門說識境界為真。問答即以大慧菩薩為首。化身明教是權。大慧且論議簡擇。如華嚴經教。佛身即是本真法報。境界即是華藏所居。法門即是佛果法界為門。問答即是文殊普賢理事智之妙用。五位行相因果互融。十剎十身體徹相入。若論同別。未可具言。更待下文依位廣別。  
　　第六維摩經以不思議為宗者。維摩經與華嚴經十種別一種同。十種別者。  
　　一凈土莊嚴別。二佛身諸相報化別。三不思議德神通別。四所設法門對根別。五諸有聞法來眾別。六說教安立法門別。七凈名菩薩建行別。八所闡法門處所別。九常隨佛眾別。十所付法藏流通別。一種入道方便同。  
　　一凈土莊嚴別者。如維摩經中所說凈土。如來以足指按地。即三千大千世界若干百千珍寶嚴飾。譬如寶莊嚴佛無量功德寶莊嚴土。一切大眾嘆未曾有。而皆自見坐寶蓮花。而未說無盡佛剎莊嚴等事在一毫塵中。如華嚴經中。具說十佛毗盧遮那境界十蓮華藏世界海。一一世界海有無盡世界海。圓滿十方佛境界眾生境界。互相涉入不相障礙。眾寶莊嚴如光如影。廣如經說。不但獨言三千大千世界嚴凈。  
　　二佛身諸相報化別者。說此維摩經。是三十二大人之相化佛所說。說華嚴經佛。是九十七大人之相。及十華藏世界海微塵數大人之相。實報如來之所說也。  
　　三不思議德神通別者。如維摩經說菩薩神通。以須彌之高廣內芥子中。能以四大海水入一毛孔。又小室之內能容三萬二千師子之座。各各高八萬四千由句。八千菩薩。五百聲聞。百千天人。維摩詰致其右手掌。擎其大眾往詣庵羅。又以手斷取東方妙喜佛國。來至此處示于大眾。送還本處。如是神變。且為權學三乘聲聞菩薩等眾現如斯事。何以故。為權教聲聞菩薩等見道未實自他未亡。所現神變依根所見。皆有往來分齊限量。又是一時之間。圣意以神力變化起諸小根令漸增進故。非是法爾。力故。如華嚴經中。以本法力。法如是故。能以一塵之內。含容十方一切佛剎眾生剎。總在塵中。世界不小。微塵不大。十方世界所有微塵。一一塵中總皆如是。如經所說。菩薩于一小眾生身中成等正覺廣度眾生。其小眾生不知不覺。當知佛以權教引小根故。身外見佛。現神通力而有來去。實教之中。以自本覺自覺本心。身心性相與佛無異。無有內外往來諸見。是故毗盧遮那佛。不移本處而身遍坐一切道場。十方來眾。不移本處而隨化往都無來去亦無。神力所致。是故經言。法如是故。經中每言以佛神力法如是故者。以佛神力推佛為尊。法如是故。推其本德都無變化。一一國剎身心性相。以依本故。不隨妄故。大小諸境皆如光如影。互相映徹周遍十方。都無往來。都無分齊。即一一眾生有諸毛孔之內周遍十方。不同權教以其神力分齊往來擎來送去。致斯妄見違本法身。障真菩提本覺性智。是故凈名菩薩現斯神變已方陳實教。維摩經云。觀身實相觀佛亦然。我觀如來。前際不來。后際不去。今即不住。如阿閦佛品廣明。是故權根小見樂欲希奇。菩薩稱根粗施接引。令生樂學方授實門。不可執化成真恒迷智境。識權就實。遷入法界之門。有作之法難成隨緣。無作易辦。作者勞而無功。不作隨緣自就。無功之功。功不虛棄。有功之功。功皆無常。多劫積修終歸敗壞。不如一念緣起無生。超彼三乘權學等見。  
　　四所設法門對根別者。此維摩經對二乘根。令回向菩薩菩提入大乘故。又對大乘中。滯凈菩薩悲智未滿者令進修故。即如眾香世界諸來菩薩眾欲還本土。請佛世尊愿賜小法。如來依根見彼菩薩滯于凈土。悲智心劣。便為說法。令學有盡無盡解脫門。下文云。不離大慈大舍大悲。深發一切智心而不忽忘。教化眾生終不厭倦。于四攝法常念順行。在諸禪定如地獄想。于生死中如園觀想。見來求者如善師想。廣如維摩經說。此經對此二乘三乘悲智未滿。令且漸修增長悲智。未即一下頓示佛門。未即說言十住初心便成正覺。未即示其廣大妙事。皆有分齊故。  
　　五諸有來眾聞法別者。如維摩經中。所有來眾。除文殊慈氏等大菩薩眾舍利弗等影響聲聞。余外來眾。總是三乘之中權學之眾。設有于中菩薩生于諸趣同類俱來。皆欲成就三乘權學漸令增進。未說圓滿諸佛本乘。如華嚴經中所有來眾。皆是乘如來乘佛智果德自體法身。具普賢行。而隨影現十方剎海一切道場。還成如來所乘本法。無有一個三乘根機。設有根機。如盲如聾。不知不覺。猶如盲人對于日月。猶如聾人聞天樂音。如業貧人對天寶藏。如大福德處于地獄。亦如餓鬼臨大海邊。三乘之器道力未窮。未回心者。常居法界海中。諸佛境界。與佛同德同身。終不能信。不能知別求佛見。如華嚴經云。佛子。設有菩薩于無量百千億那由他劫行六波羅蜜修集種種菩提分法。若未聞此如來不思議功德法門。或時聞已。不信不解不順不入。不得名為真實菩薩。以不能生如來家故。當知聞法眾全別。維摩經中娑婆之眾彼此未亡。香積諸徒垢凈全在。當知此類并是見解未真。守一方之凈剎。雖名菩薩。諦道未圓。如是之徒。未詳佛意。雖有忻菩提之志愿。滯凈剎以居心。彼與法身智身玄隔。是故法華經云。不退諸菩薩。其數如恒沙。亦復不能知。即如華嚴經之樂。自身與佛身無別。自智與佛智無差。性相含容一多同別。居法界海之智水。示作魚龍。住涅槃之大宅。現陰陽而化物。主伴自在交映相參。師弟互融因果通徹。并如斯之眾也。  
　　六設教安立法門別者。此維摩經。以凈名居士。現少許不思議之通變。令二乘回心。又處于生死現身有疾。令知染凈無二。又表菩薩大悲有疾。具陳不二之門。建定慧觀智。用彰不求之法最要。故云。夫求法者。于一切法應無所求。然未似華嚴經具陳十住十行十回向十地等覺五位六位行相因果同別法門。  
　　七凈名菩薩示行別者。凈名為表大悲。示入生死現其病行。華嚴經毗盧遮那。以大悲示入生死成正覺行。彰大智能出世故。  
　　八所闡法門處所別者。說維摩經。在毗耶離城庵羅園。及在凈名之室說。華嚴經在摩竭國菩提場中及一切世界及一切塵中說。  
　　九常隨佛眾別者。說維摩經時。聲聞為常隨佛眾。但具五百。說華嚴經時。總是一乘大菩薩眾。為常隨佛眾。具十佛剎微塵數大眾。總是具普賢文殊體用等眾。  
　　十所付法藏流通別者。此維摩經囑累品中說。佛告彌勒菩薩言。彌勒。我今以是無量億阿僧祇劫所集阿耨多羅三藐三菩提法。付囑于汝。故即以其經付囑已成菩薩已生佛家者。華嚴經如來出現品中付囑流通。即以其經付囑凡夫初心始能見道生在佛家者。何以然者。此經難入。許人能證以自證故方堪能說。表三乘是權但以圣勸修證有得法未成實故所有說法者亦未實故。華嚴經云。此經珍寶不入一切余眾生手。唯除如來法王真子生如來家種如來相諸善根者。佛子。若無此等佛之真子。如是法門不久散滅。  
　　問曰。若許佛之真子。即十方世界無盡無邊。以世界微塵莫知其數。何須慮此經若無真子即便散滅。  
　　答曰。此經義者付囑凡夫。令覺悟入此法門故令生佛家。使其轉教佛種不斷。即令凡夫得入真境。若囑累諸大菩薩。凡夫無緣。諸圣自明。無凡夫修學者。凡夫道中佛種即斷此經散滅。以此義故付囑凡夫令修。不付已前大菩薩舊見道者。  
　　一種入道方便同者。維摩經云。夫求法者。于一切法應無所求。及觀身實相觀佛亦然。我觀如來。前際不來。后際不去。今即無住等。是初觀智門略同。于入道行相門戶。次第軌則全別。廣如下明。  
　　第七法華經會權入實為宗者。此經引彼三乘之人。歸一乘實教故。引眾流而歸大海。攝三乘而還一源。藏法師等前諸大德。會為共教。一乘為三乘同聞法故。華嚴經為別教。一乘為不與三乘同聞故。參詳此理會此二門。法華經引權器以歸真。華嚴者頓大根而直受。雖一乘名合法事略同。論其軌范有多差別。今欲備舉事廣難周。略舉十門用知綱目。十門者。  
　　一教主別。二放光別。三國土別。四請法主別。五大會莊嚴真化別。六序分之中列眾別。七龍女轉身成佛別。八龍女成佛所居國土別。九六千之眾發心別。十授諸聲聞遠記別。  
　　一教主別者。說此法華經即是化身佛說。還過去滅度多寶佛來證。成此經。三世諸佛同共宣說。如華嚴經即不然。教主則是毗盧遮那為教主故。即是法報理智真身。具無量相海功德之所莊嚴。三世諸佛同為一際。一時法界。報相重重無有障礙。古今一際。非三世故。舊佛非過去。今佛非新出。為根本智性相齊理事不異故。如是本佛說。頓受大根故。不是化佛故。不似法華經有舊滅度多寶如來。今佛出世說法華經。以是義故言教主別。  
　　二放光別者。說法華經雖放眉間毫相果光所照境界。但言萬八千土皆如金色。仍有限量。不稱無邊無量無盡故。但彰果法不彰因位。華嚴一部經典。教行因果表法光明。始終具十。后當更明。  
　　三國土別者。說法華經。三變世界令成凈土。移諸天人置于他土。然后安置他方來眾。變此穢境令成凈剎。說華嚴經時。即此娑婆世界即是蓮華藏世界。一一世界互相含入。如經云。一一世界滿十方。十方入一亦無余。世界不增亦不減。無比功德故如是。又云。諸佛成道在一小眾生身中化無量眾。其彼小眾生不知不覺。只為凡圣同體無移轉相。纖塵之內自他同體。不同法華之會移轉人天方明凈剎。此乃對權根自他滯見者之所建立。是故今明國土別也。  
　　四請法主別者。說法華經時。請法主者即是舍利弗。以為勸請之首。說華嚴經時。佛令文殊普賢隨位菩薩。各自說自位法門為說法首。佛表果法。舉果為因。大悲行成根本智。果體自成。故無言不說也。以大悲行從無作根本智起故。文殊普賢。表因位可說說佛果法示悟眾生。阿僧祇品世間數法廣大難量。唯佛究竟。不屬五位中因果門。故是佛自位內法門。還佛自說。隨好光明功德品。則是如來自成因果。后佛自說法爾之力恒常福智光明之法門。示為不屬五位之內行。相因果。故佛亦自說。此明佛果無二愚也。除此二品經外。諸余三十八品。皆是五位之內行相法。門是故佛不自說。總令十信十住十行等當位之內菩薩自說。佛但放光表之。其所放光。表法之相。后當廣明。當說華嚴經時。一無聲聞及。小菩薩為請法主。皆佛果位內諸大菩薩。自相問答安立佛果法門行相。為悟大根者故。頓將佛果直受為因。因即以果為因。果即以因為果。如種種子等。以定慧力。思之可見。是故今言請法主別。  
　　五大會莊嚴真化別者。如法華會。令三千大千世界清凈莊嚴。其諸化眾亦皆充滿。所來諸佛皆云是化。華嚴經即不爾。即有十處十會眾。皆滿十方不移本處而充法界。一一身相及身毛孔國剎重重菩薩佛身互相徹入。雜類眾生亦皆無礙身土相徹。如影含容。所來之眾不壞法身而隨相好。法身相好一際無差。即相全真無有化也。不同余教說化說真有相參會。是故今言大會別也。  
　　六序分之中列眾別者。法華會中先列聲聞眾萬二千人俱。次列摩訶波阇波提比丘尼與眷屬六千人俱。此為姨母。次列耶輸陀羅比丘尼。此是佛為太子時夫人。佛為大子時有三夫人。一名瞿夷。二名耶輸。三名摩奴舍。瞿夷是善財童子十地法云地善知識。表十地法悅能慈故為法利生。法悅身心是其妻義。次列菩薩八萬人俱。次列諸天龍鬼等。華嚴經即不然。先列菩薩上首。有十佛世界微塵數。不論其從者。次列執金剛神眾以后諸神龍天等眾部類。總有五十五眾。一一部從各別。各各部從。各有佛世界微塵數眾。或有部從直言無量。且于初會通菩提場眾有五十五部眾。其于十會之眾。后當更明。大義論之。佛身眾海無邊法界。以重重一一諸身普含容而無際。一身即以法界為量。自他之境不亡法界。即自身遍周能所之情見絕。約略論之。如是十會列眾。后當更明。從初七會。都不聞聲聞之名。八會之中。始有比丘之眾。至位方明行相。  
　　七龍女轉身成佛別者。如法華經。龍女于剎那之際。即轉女身具菩薩行。南方成佛。如華嚴經。即不然。但使自無情見大智逾明。即萬法體真無轉變相。如維摩經中舍利弗謂天女曰。何故不轉女身。天女謂舍利弗。我十二年來求女人相了不可得。當何所轉。如庵提遮女謂舍利弗。自男生我女。當知萬法本自體如。有何可轉。如華嚴經入法界品中。善財童子善知識。文殊普賢比丘比丘尼長者童子優婆夷童女仙人外道五十三人。各各自具菩薩行自具佛法。隨諸眾生見身不同。不云有轉。若以法眼觀。無俗不真。若以世間肉眼觀。無真不俗。以法華經對權教三根見未盡者令成信種。且將女相速轉成佛。令生奇特方始發心趣真知見。不堪本法而起善根。此明且引三權令歸一實。又破彼時劫定執三僧祇。令于剎那證三世性本來一際無始無終稱法平等。裂三乘之見網。撤菩薩之草庵。令歸法界之門入佛之真實宅。故令龍女成佛。明非過去久修。年始八歲。又表今非舊學。轉女時分不逾剎那。具行佛果無虧毫念。法本如是自體無時。權學三根自將見隔。自迷實法返稱為化。不知躬已事如斯。全處宅中猶懷滯見。云何界外玄指僧祇。此見不離定乖永劫。回心見謝方始舊居。何如此時滅諸見業。徒煩多劫苦因方回。華嚴經法界緣起門。明凡圣一真猶存見隔。見在即凡。情亡即佛。稱性緣起俯仰進退屈身謙敬皆菩薩行。無有一法可轉變相有生住滅。是故不同龍女轉身成佛。  
　　八龍女成佛所居國土別者。即言南方無垢世界非此娑婆。解云。心得應真故稱無垢。正順本覺故號南方。為南北為正故。又南方為明為虛。南為離。離中虛。八卦中離法心心。虛無故即還依世俗八卦表之。余方雖無八卦之名。其方法是一法也。故雖然理既如是。有理即有事故。還須有國。眾所歸依。若有別住南方。自他彼此猶隔。此乃猶順三乘。分別引權根而生信解。遷就佛乘。故為三乘余執勢分難摧。且有一分回心。自他之情未絕。不同華嚴頓印法界之體。自他相徹一一微塵之內住因陀羅網之門。是故今言所居國土別。  
　　九六千之眾發心別者。如法華經云。龍女成佛時。娑婆世界菩薩聲聞。舉眾皆遙見龍女成佛。普為時會人天說法。心大歡喜悉遙敬禮。又下文娑婆世界三千眾生住不退地。三千眾生達菩提心。而得受記。智積菩薩及舍利弗。一切眾會默然信受。雖智積菩薩及舍利弗而為智士。寄在迷流。為利啟蒙。故遣教行。益濟凡學令成軌躅娑婆之眾既遙敬禮六千發意。彼此未亡。俱順三乘權學有為菩提。未得普門法界本覺菩提自他同體。以是義故。有遙敬禮。華嚴經即不然。即以普門法界普見法門如來藏身三昧境因陀雜網莊嚴法門。世界海旋重重妙智一時同得。為一證一切證一斷一切斷故。即自身之內有十方諸佛剎剎海莊嚴。佛身之內即自身之境。重重隱現。十方世界法合如斯。猶如眾流歸于大海。雖未入海潤性無差。若入大海皆同堿味。一切眾生亦復如是。迷之與悟雖然有殊。本來佛海元本不出。云何法華經中娑婆之眾有遙敬禮。以此事儀法則與華嚴全別。只如法界品內。六千之眾。剎那十眼逾明。五百小童。一生十身咸證。余眾皆爾。善財南詢諸友。佛果慈氐已圓。復入普賢之身。法門總備。理事齊亙。無法不彰。法界既處塵中。何得有遙敬禮。是故今言六千之眾發心別。  
　　十授聲聞遠記別者。為法華之中。龍女雖復頓印法界無時之門。全彰佛果。三乘權學。有信順之心。余風未殄。未能頓證遠劫方登。故受遠記。不同華嚴迷則處凡悟則是佛。設有余習以佛知見而用治之。無佛知見但成折伏。不得入佛駛水之流。還經遠劫方能入也。為三乘初心信根下劣故。不能離縛。籠系煩多樂著生死。雖求出世。根器下劣滯住退還。如來于是。以生老病死無常不凈剎那滅壞念念不住如是等觀。使令觀之令生厭離。厭離心成心居凈穢。如來于化教之中。為此根故。雖復勸修悲智以求佛果。仍推凈土在于余方。為彼三乘見分未亡。見此娑婆恒常是穢。說因說果。破彼疑心暫化令凈。攝卻神力還常見穢。三乘教即自有明文。即因斯無常觀智習性難回。龍女雖頓示佛乘。雖信未能即證。以是義故。法華會內所受記別皆蒙遠劫。法華漸引來歸華嚴。常時直授。發心即佛故。以此義故。行根不同。同門有二。一乘如來乘直至道場。如來乘者。即一乘也。如華嚴經賢首品中。一切世間群生類。鮮有欲求聲聞乘。求緣覺者轉復少。求大乘者甚希有。求大乘者猶為易。能信此法甚為難。又經云。若有諸眾生。其心厭沒者。為說聲聞道。令離于眾苦。若復有眾生。其心少明利。為說因緣法。令得辟支佛。若復有眾生。樂學慈悲心。廣饒益眾生。為說菩薩道。若復有眾生。決定樂大事。為示于佛身轉無盡佛法。此乃華嚴經中分四乘義也。如法華經中。門前三駕且示權門。露地白牛方明正教。唯有一乘法無二亦無三。二三門外之權宗。方明露地之實教。四乘契會二教共同。施設化儀各有差殊。又法華經云。唯此一事實。余二即非真。準此一文似立三乘。論其契會還成四法。唯此一事實者。即佛乘事實。余二者即菩薩大乘。通緣覺聲聞是余二。為緣覺聲聞厭苦相似故。足為龜鏡。可以明鑒。二龍女一剎那之際。印三世性。又從凡夫。即圣不移毫分。此乃與善財童子解行入道法門略同。善財一生成佛者。不離剎那際。證三世性古今總齊。還與龍女一剎那際轉身具行成佛一時總畢。皆稱本法。法如是故。立時劫者眾生情塵也。善財證此名為一生。三世時劫既盡。更有何生。故名為一生。諸余施設十種不同。前已論訖。龍女轉身。善財不變。為轉無所轉有異故。  
大方廣佛華嚴經論卷第二  
　　第八大集經以守護正法為宗者。為此經在于欲界向上色界向下。安立寶坊集諸人天。上下二界天人魔梵。及八部鬼神龍等。及他方菩薩。皆就寶坊。諸鬼神等有不往者。四天王放熱鐵輪。遂之令往至佛所。如來悉敕令守護正法。眾魔王中唯有一個魔王不順佛敕。待諸眾生成佛盡。我當發菩提心。  
　　第九涅槃經明佛性為宗者。與華嚴有十種別一種同。十種別者。一說法處別。二境界莊嚴別。三大會來眾別。四所建法輪主伴別。五所來之眾聞法別。六報土凈穢別。七佛身權實別。八出生滅度現相別。九示教行相別。十從初為友軌范別。  
　　一種同者。如雪山有草。名曰肥膩。牛若食者。純得醍醐。無有青黃赤白黑色。  
　　一說法處別者。涅槃經在拘尸那國阿利羅拔提河邊娑羅雙樹間說。華嚴經在摩竭提國菩提場中寶菩提樹下說。故言說法處別。  
　　二境界莊嚴別者。如說此大涅槃經時。娑羅雙樹吉祥福地。縱廣三十二由旬。大眾充滿其間無空缺處。爾時四方無邊身菩薩。以其眷屬所坐之處。或如針鋒。或如錐頭。微塵十方如微塵等諸佛世界諸大菩薩悉來集會。又文云。爾時三千大千世界。以佛神力故地皆柔軟。無有丘墟沙土礫石荊棘毒草。眾寶莊嚴。猶如西方無量壽佛極樂世界。是時大眾悉見十方如微塵等諸佛世界。如于明鏡自觀己身。觀諸佛土亦復如是。又下文娑羅雙樹忽然變白。廣如經說。如說華嚴經時。有十蓮華藏世界海。又上下二十重。最下重中略言。十佛世界微塵數廣大國周圍。一一國有十佛剎微塵數諸小國。以為眷屬。以上倍增。如是十蓮華藏世界中。金剛為地。樹臺樓閣殿堂池海。皆眾寶莊嚴。如經所說。如是我聞一時佛在摩竭提國阿蘭若法菩提場中始成正覺。其地堅固金剛所成。上妙寶輪及眾寶華清凈摩尼以為嚴飾。諸色相海無邊顯現。如是以下直至一切佛土不思議劫所有莊嚴。悉皆含容顯現。中間兩紙已來經。是嘆佛境界所有莊嚴。又下文華藏世界品廣說如此莊嚴。則是如來自身實報之所莊嚴。非如此涅槃經中以佛神力為眾生故暫化令凈。所以然者。為此涅槃經來眾三乘根眾雜故。若不以佛神力持。無功自見。如華嚴經中。一乘根純無有雜眾。如聲聞為根別故。在其會內元來不見。經中雖然還有以佛神力。下文還有。法如是故。又言佛神者。應真曰神。非同實是凡夫加令暫見。名之曰神。當知華藏莊嚴本明實報。涅槃神力暫爾權施。又涅槃經推佛凈土在于西方過三十二恒河沙佛土之外。不在此處。故即明知。是化非為實故。  
　　三大會來眾別者。說此大涅槃經。所有來眾總是人天種性。三乘之眾皆是憶念如來涕淚盈目。荷奉香薪。嗟苦悲哀。戀承佛日。如是等眾。宜堪聞佛滅度之眾。除諸一乘菩薩入佛智等眾。余皆例然。華嚴經所來之眾。皆性智海中佛果位內諸菩薩眾。純是一乘。更無別種。人天神眾皆悉同根。入佛智流具佛知見。初會之中十佛世界微塵等諸菩薩眾。皆從如來善根海生。善根海者。則是如來法身智海大智所生。一切諸佛以法身根本智以為根本所生。若不如是。所有行門總屬有為。如此之眾。從初發心入佛智海。寄治十信十住十行十回向十地等覺六位。淺深行相差別不同。涅槃三乘同攝。人天善種同來至會。華嚴經三乘之眾不沾其會。設在會內如聾不聞。當知涅槃會三乘菩薩聲聞人天眾不同華嚴。此是一乘位中菩薩眾也。初發心位階同佛位。入佛智流同佛知見。為真佛子也。  
　　四所建法輪主伴別者。涅槃經勸請之首。即是迦葉菩薩文殊師利菩薩師子吼菩薩舍利弗等。為法軌度勸請之首。魔王波旬勸請如來入涅槃。如華嚴經建法之首。即是普賢文殊覺首法慧功德林金剛幢金剛藏等。如是十首十慧十林十幢十藏。佛果位內大菩薩等。建立五位佛果之行相法門故。以諸位明位位中有佛果故。故如華嚴經所有建立法度問答諸菩薩。皆是十方此土諸菩薩眾。盡是神洞真源智齊法界。十方應現。不來而到。不去而至。稱法性之施設。非往來之所致。纖塵之內。乃有無盡身云。微毫之中。顯現難思相海。十方法界一切皆然。一切處忽然而有無所從來。忽爾而無亦無所去。于一切處一切時。于有情身相境界山河大海十方虛空。示現色像。有無自在。無盡重重。皆是如是大菩薩眾。是故不同涅槃經中迦葉菩薩聲聞舍利弗。生在人家。示同凡位。引彼三乘之種。見佛涅槃而生悲感。涕流盈目而來集會。  
　　五所來之眾聞法別者。此涅槃經。為諸聲聞二乘權教菩薩。行諸觀行未離執障。樂著諸行執持行相。于此行相迷無作法身無證無修本來自體也。以行修生修顯建立菩提涅槃能所等證。如來為此根故。于此涅槃經說諸行無常是生滅法生滅滅已寂滅為樂。所行善行及能證菩提。是生法故。所證涅槃。是滅法故。既心存能所。生滅不休。以生滅不休。便滯真理。今此涅槃經中故說諸行及能證菩提所證涅槃。二俱滅故方應真理。故諸行無常是生滅法生滅滅已寂滅為樂。是故如來隱身不現。及諸能所心盡。名大涅槃。二乘涅槃可有能所有修有證。是故名為有為無漏。是故如來涅槃無有能所。是故涅槃經中。純陀向文殊師利菩薩言。莫謂如來同于諸行。復次文殊師利。為知而說不知而說。而言如來同于諸行。若言如來同于諸行。則不得言于三界中為人天中自在法王。是故大涅槃經令彼三乘。令知諸行菩提能證所證涅槃悉是無常。生者本無不證諸滅。無行無修名大涅槃。是名圓寂。是故涅槃經令諸三乘樂著行者離行離修。有所證者令行無證無修。如華嚴經。所有他方來眾此土人天沾其會位。從始發心即達理事自在理行無礙。文殊理普賢行。一時頓印如印印泥。一時頓印無有先后中間等。皆依本法。法爾合然。若存始終因果先后。皆是凡情。皆是生滅。有成有壞。皆是隨根破系不開成佛正宗。諸教引生之門。皆入華嚴理智果海。方為契當。教門明著龜鏡宛然。宜可遍攬經文觀智隨照。豁然開悟智日云披。頓陟妙峰。俄登智海。凡圣二見因定水而滌除。悲智二門。以法身而方現。此華嚴經直為最上大心者說。如將寶位直受凡庸。如夜夢千秋覺已隨滅。如涅槃經所說雪山有草。名曰肥膩。牛若食者。純得醍醐。無有青黃赤白黑色。最上大心者亦復如是。頓見佛性便成正覺。不從小位漸漸而來。是故今言來眾聞法別。以涅槃經攝末從體。未論智慈真俗并用無礙。  
　　六報土凈穢所居別者。涅槃經佛報土指在西方。過三十二恒河沙佛土有釋迦報土。為三乘權學垢凈未亡。見此娑婆穢惡不凈。如來于是權指報土在于西方。華嚴實教法門。則此娑婆世界清凈無垢。十方世界清凈無瑕。為實教菩薩垢凈盡故。境界純凈。權教菩薩無垢凈處自生穢故。故指報土在于西方。  
　　七佛身權實別者。如涅槃經中。三十二相如來是權。涅槃圓寂真理是實。為一切報相無量莊嚴皆依真而有故。如華嚴經。毗盧遮那佛理事無二。不壞法身而隨相海。無量無盡。即相即性。即報即理。如光如影。自在無礙。且略明權實廣待下文。  
　　八出生滅度現相別者。此涅槃經。為諸人天聲聞緣覺二乘之人。施設從兜率天降神受生及入涅槃八相成道。亦為諸大乘菩薩。說不從兜率天降神母胎。說常樂我凈無始無終不生不滅。然且隱身不現。仍推報土在于西方。去此三十二恒河沙。佛土之外。有釋迦報土。以此娑婆則為化土穢境有此事別引彼權根。華嚴經即不然。直示本身本法出超情見。無始無終三世相絕。一圓真報。不生不滅。不常不斷。性相無礙自在果海法門。直受上上根人。教門行相勢分如是。不同權學依次第漸漸而成。只如蹬峰九仞。不可以絕其蹤。履十層之級者。不可以亡其跡。常見官階一品。但以為臣。聞古士夫忽有身登九五。明珠頓照普見無方。澤淋大海渧渧皆滿。一塵空性法界無差。品類有情強生留系。根器不等權實不同。以此教門千差萬別。須知權實識假修真。不可久滯權宗迷其實教者也。  
　　九示教行相別者。如涅槃經。十地菩薩于如來性品中說。菩薩位階十地。尚不了了知見佛性。則從凡夫十信心后十住之位。小分而見如來之性。安立十住十行十回向十地階降。漸漸而修。等覺位中方明果行。圓滿妙覺之位。方是如來。亦說雪山有草名曰肥膩。牛若食者。純得醍醐。無有青黃赤白黑色。亦復說頓成之教。當知此經還有五乘六乘七八九十乘等法門種性。又此經中余聲聞乘緣覺乘外有三種菩薩乘。通彼二乘為五乘也。并取人天五戒十善。即為六乘七乘故。又三乘之人同聞各得自法互參有九乘。其三種菩薩乘行相云何。一修無我法門乘。二從十住至十地漸見佛性乘。三如雪山肥膩草牛若食者純得醐醍乘。不從乳酪生熟蘇等漸漸方成。如來性品中說。菩薩摩訶薩既見性已咸作是言。甚奇世尊。我等流轉無量生死。常為無我之所惑亂。即是法華華嚴經中說。有諸菩薩經無量劫修六波羅蜜得六神通。讀誦通利八萬四千法藏。猶故不信此深經典。是其例也。所得神通不依性起。為修眾善及無我等觀。報勝諸天。又如北越單人。先世亦修無我所觀。報生彼國。壽千年衣食自然。粳米七寸火珠熟之。香所及處皆來共食。無有佛法不得解脫。皆是過去行解訛謬。故致斯咎。令其所得永不得亡。如此涅槃經。都會人天外道三乘差別。畢竟皆歸佛性涅槃圓寂無性真理。未示報相無自他。圓該理事智用無礙重重。仍立自他凈穢等別。故說釋迦報土過西方三十二恒河沙之剎。由根未全堪教從根設引。彼三乘有系直彰。佛性圓寂真如理門。未得示報相重重。礙諸有見。便生惑著。便障法身。如涅槃經中十地后佛果法門。乃是華嚴經中十住初心之所見處。即雪山之草名為肥膩。牛若食者純得醍醐。無有青黃赤白黑色。如華嚴經中。十住菩薩初心見道。頓見自他無始無終無古無今本來是佛。身心性相本是佛生。以此佛門以為解脫。乘如來乘直至道場。善財童子。一萬諸龍六千比丘。五百優婆塞。五百優婆夷。五百童子。五百童女頓彰五位。總齊佛果理智之門。初住則十地。初住即佛位。若初住不即佛位者。如世卿臣從初九品至階一品但得名臣不得名王。當知權教。安立五位諸地次第。一一而蹬至三祇之滿劫。但為菩薩不名為佛。不名為乘如來乘直至道場。但為修無我觀。悲勝二乘。不見佛性。名為菩薩。若小見性者亦得佛乘。如大海中一毫之渧乃至多渧。一一渧中皆得大海。如是菩薩五位之中十住十地。一一位內皆有佛果。如彼海水一毫之渧。不離佛性行諸行故。以彼佛性而有進修。如華嚴經。直以佛全果不動智等十智如來。示凡信修。如有凡夫頓升寶位。身持王位遍知臣政。一切群品無不該含。華嚴經中法門菩薩行相亦復如是。從初發心十住之始。頓見如是如來法身佛性無作智果。遍行普賢一切萬行。隨緣不滯悉皆無作。涅槃經云。佛性非是作。但為客塵煩惱所覆故。今從十住初位。以無作三昧自體應真。煩惱客塵全無體性。唯真體用。無貪嗔癡任運即佛。故一念相應一念成佛。一日相應一日成佛。何須劫數漸漸而修。多劫積修三祇至果。心緣劫量見障何休。諸佛法門本非時攝。計時立劫非是佛乘。  
　　十從初為友軌范別者。如涅槃經中說。雪山童子遇羅剎而發心。重半偈而輕命。聞諸行無常是生滅法生滅滅已寂滅為樂。言佛性涅槃。不可以行修。不可以心證。為不可以行修。行是有為。是無常故。不可以心證。有能所故。是故行不可以修其性。心不可以證其理。為心則性更無能所故。是故純陀言。莫謂如來同于諸行。如華嚴經善財童子所立軌范。從文殊師利發菩提心。至末后普賢菩薩。五十三善知識。一一皆云。我光發阿耨多羅三藐三菩提心。云何教我學菩薩道行菩薩行。不云諸行無常等事。何以故。為此華嚴經明緣起法界門。理事無二。無緣不寂。無事不真。十方世界一真性海。大智圓周為國土境界。總為性海為一真法界。非有情無情隨業說故。為華嚴中純真境界總為智故。十住菩薩以慧為國。十行菩薩以智為國。十回向十地以妙為國。不說情與無情二見差別。以華嚴經為彰本法異三乘權學教故。是無情是有情。有生有滅故。是故涅槃經中。以雪山童子說諸行無常者。三乘根種性行下劣故。佛令以行調柔折伏粗惡方堪入道。便于所說計行成實。障無作性廢契真理。以是義故。說諸行無常能所證亦是生滅法。不同善財一念發心。頓無能所。了三世性。性絕古今。自覺自心本來是佛。不成正覺不證菩提。身心性相無證修者。不成不壞本來如是。隨緣動寂不壞有無。所行諸行皆唯智起。是故不說諸行無常。  
　　一種同者。如涅槃經中。雪山肥膩草喻。又如光明遍照高貴德王菩薩品說。一切眾生皆有佛性。佛法眾僧無有差別。三寶性相常樂我凈。一切諸佛無有畢竟入于涅槃。華嚴經云。如來不出世。亦無有涅槃。如涅槃中。訶二乘曲見。佛從兜率天宮降神處胎。是八相成道皆為曲見。即如華嚴經智入三世而無來往。十方諸佛以無古今性成大菩提。一念見道古今見盡。新故總無。還同已前億千劫佛不可說劫佛。一時成佛。亦與未來不可說劫佛一時成佛。以自證見三世無時故。以無時故即無去來。設使眾生不自見知自己身心本來正覺。自己身心正覺全德本無有滅。設有眾生若自見。知自己身心本來正覺。于自正覺本來無生。本如是故。本無能覺所覺者故。若有覺者還如是覺。本無能覺及所覺者故。如是本覺佛之境界。無凡無圣。無定無亂。不修不證。不智不愚。不生不滅。三乘權教為下劣者說引來至此華嚴實教。頓受佛門。涅槃經雖說佛性法身理與華嚴共同。所說報土佛身及相智用全別。如前十門準知。只如法華涅槃兩部之教。雖化佛所為。皆欲令彼二乘及人天種類。成就一乘之法。是故法華經中。破三乘遠系故。令龍女以其本法剎。那之際便得菩提。涅槃經。破闡提之無佛性故。令屠兒廣額賢劫之中而成正覺。又雪山肥膩草牛若食者純得醍醐。不作乳蘇方成妙藥。一下直頓體不變移。如彼龍女所得之果。此法華涅槃二部之教。勢分大義。皆令三乘舍權入實成就法界一實真門。自余諸教皆方便說。設有但論理事。少分而談。于中事儀不能全具。唯是華嚴法界毗盧遮那根本佛門。理事性相輪圓具足。諸余漸學究竟總歸。時諸學者隨路流滯。隨于權教于中系者多劫。方回種性下愚自生艱難。非是圣旨故致如斯。  
　　問曰。如涅槃經中屠兒廣額賢劫之中而成正覺者。如佛所說。賢劫之中千佛出世。于中定數。教有明文。更著廣額一人。千數有剩。云何數內重成佛耶。  
　　答曰。三乘權學系未亡者。重成不得。至其體達三世盡劫佛皆總一時同成正覺。本無先后無妨礙。為法本體性無時故。凡情橫系妄作時生。妄見網中見佛出世。而實諸佛應真會本無出無沒。是故華嚴經云。諸佛不出世亦無有涅槃。諸佛但自體應真。任性圓寂。稱性緣起。對現色身無來無去。無造作故。  
　　第十大方廣佛華嚴經即以此經名根本佛乘為宗。又以因圓果滿法界理事自在緣起無礙為宗。為此經名大方廣佛華嚴經。還以佛乘為宗。此經說毗盧遮那自體智悲果德。普示眾生。還令大心眾生信佛果德用成因位。既生信已還修理智萬行。大悲果德用成初證。初發心時便成正覺。理行雙修使體用自在不一。理不孤行長其偏見。此經有十種甚深廣大無比法與諸經別。  
　　一是一切諸佛自體根本理智大悲。法界圓滿無限之乘。非是三乘權施設故。甚深廣大無比。  
　　二佛身即是法報本身無量相海之所莊嚴。一一毛孔含容法界。一切境界重重無盡。甚深廣大無比。  
　　三此經說一切諸佛本報國土十蓮華藏世界海一。一蓮華藏最下世界皆有十佛世界微塵數廣大剎清凈莊嚴。一一廣大剎復有十佛世界微塵數諸小剎眷屬圍繞。已上倍倍增廣。一一華藏世界皆滿虛空。互相徹入重重無盡。甚深廣大無比。  
　　四此經說有菩提樹。高顯殊特金剛為身。琉璃為干。眾雜妙寶以為枝條。寶華雜色摩尼為果。與華間列。逾金剛藏菩薩身中所現菩提樹。其身周圍十萬三千大千世界。高百萬三千大千世界。枝條廣狹與樹相稱廣大無比。  
　　五此經說。普光明殿包含法界眾妙實飾光影重重眾寶樓閣臺榭階砌莊嚴皆光映徹。遍周法界廣大無比。  
　　六此經有一切處文殊師利一切處。普賢體用相徹充滿法界。理事無礙纖塵之內行海無盡甚深廣大無比。  
　　七此經有如來于剎那際從兜率天降神母胎成佛說法化終涅槃。然不廢報身常居菩薩眾海充遍十方無盡身云皆真金色目發紺青身色光明互相照徹。如是眾海。皆齊法界十方無間。無有纖虛空缺之處。體徹相入色像重重無妨無礙。隨所宜堪對現色身。令諸眾生發菩提心。而無失時。如是眾海皆廣大無比。  
　　八此經若有大心眾生。于此法門深生信心。不讀余經。深明體用。以小方便疾得菩提。初發心時十住之首。位齊佛果。如來出現品中說云。設有菩薩于無量百千那由他劫行六波羅蜜修集種種菩提分法。若未聞此如來不思議大威德法門。或時聞已不信不解不順不入。名為假名菩薩。以不能生如來家故。若得聞此如來無量不可思議無障無礙智慧法門。已信解隨順悟入。當知此人生如來家。隨順一切如來境界。又下文。佛子。菩薩摩訶薩成就如是功德。少作功力得無師自然智。普賢菩薩言。見佛聞法不生信者。亦成解脫智種。作食少金剛等喻。廣如經說。此經有如是大威德不思議法門。超諸三乘廣大無比。  
　　九此經有表法之首。善財童子不離一念而經一生。不離一處遍至十方。經歷五十三善知識。得一百一十城之法門。一一菩薩法門諸藝行相身色形貌攝生之軌。皆齊法界具足無盡。廣大行門不離一生便成正覺。更無始終前后之際。則廣大如法界。究竟如虛空。如是廣大無比。  
　　十此經有十佛境界十無盡法門。十智。十地。十身。十眼。十耳。十鼻。十辯十寶。十山王。十龍王。十剎塵。十海。一一各具十不可說境界譬喻無盡法門廣大無比。  
　　又此經有十種德。  
　　一如大海眾流所歸諸流入已隨則廣大皆同海德。此經亦爾。若有眾生能生信入者則同如來性海智海果德。  
　　二如世間一切井泉以海為體。若人飲者皆得海味一體無異。但隨業力不得堿味。此經亦爾。若有大心眾生聞持信入。便得如來法身佛性大悲智味。闡提之人無所堪任。然如來智性常作生因。  
　　三猶如大海有四寶珠。一名積集寶。二名無盡藏。三名遠離熾然。四名具足莊嚴。此四寶珠一切凡夫諸龍神等所不能見。此經亦爾。一切二乘及權教菩薩行六波羅蜜未回心者所不能見。唯除最上佛乘大心眾生。能見此經而生信入。自見自心同佛知見大智之寶。此如來出現品中說云。此諸眾生云何具有如來智慧。愚癡迷惑不知不見。我教以圣道。令其永離妄想執著。于自身中得見如來廣大智慧與佛無異。  
　　四者猶如大海一切諸龍魚等同在海中而有出生。此經亦爾。能說一切眾生心海。一念之中有無量諸佛。于諸眾生心海而興出世成等正覺。如此經如來出現品云。佛子。菩薩摩訶薩應知自心念念常有佛成等正覺。何以故。諸佛如來不離此心成正覺故。如自心然。一切眾生心亦復如是。  
　　五猶如大海能受大雨。無量大雨一時渧入。若水及海皆同海味無有前后。此經亦爾。為此經說十住初心初發心時便成正覺。同得如來一切智味。經云。以小方便疾得菩提。如善財龍女等。其人也。  
　　六猶如大海大身眾生之所都止。此經亦爾。最上大心眾生之所都止。澤沼之龍不樂其居。  
　　七此經猶如大海不宿死尸。此經亦爾。若有見聞信樂而能悟入。永離凡夫權學闡提死尸。直同如來法身智海。  
　　八此經猶如大海潮無失時。此經亦爾。若有眾生根堪聞者則得聞之。隨其樂欲則得聞之。五乘法化而無失時。如來出現品云。佛子。如來音聲亦復如是。無主無作無有分別非入非出。但從如來功德法力出于四種廣大音聲。其四者何。一曰。汝等當知一切諸行。皆悉是苦。所謂地獄苦。畜生苦。餓鬼苦。無福德苦。著我我所苦。作諸惡行苦。欲生人天當修善根。生人天中離諸難處。眾生聞已。舍離顛倒修諸善行。離諸難處生人天中。此是人天乘。二曰。汝等當知。一切諸行眾苦熾然。如熱鐵丸。諸行無常是磨滅法。涅槃寂靜無為安樂。遠離熾然消諸熱惱。眾生聞已勤修善法于聲聞乘得隨順音聲忍。此是聲聞乘。三曰。汝等當知。聲聞乘者。隨他語解智慧狹劣。更有上乘名獨覺乘。悟不由師。汝等應學樂勝道者。聞此音已舍聲聞道修獨覺乘。此是獨覺乘。四曰汝等當知。過二乘位更有勝道。名為大乘。菩薩所行。順六波羅蜜。不斷菩薩行。不舍菩提心。處無量生死而不疲厭。過于二乘名為大乘。此是菩薩大乘。又曰。第一乘勝乘最勝乘上乘無上乘利益一切眾生乘。若有眾生信解廣大諸根猛利宿種善根。為諸如來神力所加。有勝樂欲希求佛果。聞此音已發菩提心。此是佛乘。佛子。如來音聲。不從身出。不從心出。而能利益無量眾生。佛子。是為如來音聲第一相。當知如來音聲常隨五乘眾生應所聞故。猶如大海潮無失時故。  
　　九此經猶如大海體無作用。以因緣故而生四大寶珠。于此四寶能生一切諸珍寶等。若無此四寶。一切諸寶無所得生。四寶名前已說訖。此經亦爾。如來一性清凈海。一切眾生而共有之。不能演說而如來隨眾緣起四大智四無量心。而能出生一切法門。無量道寶利安眾生無所乏少。于此性海若無四智四無量心。設有圣果皆隨聲聞緣覺二乘之行。于此性海雖成就四智四無量法寶。而彼性海無作者。以無得無證法如是故。  
　　十猶如大海以清凈德而能影現七金山須彌寶山。四天王等所有莊嚴。莫不于中分明顯現。此經亦爾。具說如來法身性海具德莊嚴。十佛身十蓮華藏。五位十智十波羅蜜。十定十忍。因果報得諸道品法。莫不分明顯現其事。此經大體以性起大智法界為體用。于性起大智法界體用門。安立諸地差別化生之法。是故于此法中起信發大菩提心。十住初首便即見性起法身智慧。便成正覺。然始即從性起智慧之位。行諸行相教化眾生。即覺行圓滿佛。不同權教先行菩薩行。學假真如障故。為觀當情。真如成障。所行之行并是有為。所發菩提心并未離生滅。所斷分別無明由觀折伏。十地之位方能見性。經三祇劫方始成佛。仍須百劫別修相好。若將此大方廣佛華嚴經佛所本乘。同彼化身。引彼權學上中下流。全非信解。去佛玄遠。未解經意。久大曠劫。終無成佛之期。若上上根人信解此經。明知不謬即當乘如來乘直至道場。當所乘時即是道場更無可至。如法華經亦是佛乘。則是化佛引彼三乘令知實法。即三界火宅門前三乘。羊車鹿車大牛之車。即是上中下根三乘。為上根之人有一分慈悲故。勝余二乘為觀假故。未有實見。名為不真菩薩。此三上中下根之人。俱有惡三界苦。中下根人聲聞緣覺惡而求出。上根菩薩厭而不離。為慈悲勝彼二乘故。有饒益之心。此三種人俱。不知三界體相一真佛境。如出現品中廣明。佛對此故說佛所有功德報相皆是修生。令諸權學修治作意。經三祇劫修無成佛之期。是故門前之駕是佛權施。露地白牛方明法界。性相本唯真智。所有分別皆是智為。是故法華經云。種種性相義。我及十方佛。乃能知是事。聲聞及緣覺。不退諸菩薩。皆悉不能知。即是門前三乘也。為未明是法住法位世間相常住。為三乘同有厭苦集。樂修滅道之心。未明苦集本唯智起。不了滅道本自無修無造無作。化諸群品如幻住世。性絕無明則是佛故。一念相應一念佛。一日相應一日佛。何須苦死要三僧祇。但自了三界業能空業處。任運接生即是佛也。何須變易。方言成佛。龍天變易豈為佛耶。三乘之人亦能變易。何故待三僧祇佛方成。故十地之上方能見性。是故經頌云。若以色性大神力。而欲望見調御士。彼則翳目顛倒見。彼為不識最勝法。佛者覺也。覺業性真業無生滅。無得無證。不出不沒。性無變化。本來如如。即是佛故。隨緣六道行。菩薩行。變化神通接引迷流。佛非變化。凈名經云。雖成正覺轉于法輪。不舍菩薩之道。是菩薩行故。以此善財十住初心。于妙峰山上德云比丘所。得憶念一切諸佛境界智慧光明普見法門。即便成正覺。然后始詣諸友。求菩薩道。行菩薩行。當知正覺體用之時即心無作處即是佛故。不須修行。設當行滿亦不移今故。如化佛示成化相之時。苦行麻麥剃發持衣。舍諸飾好藉草等事。為化外道樂苦行者。及三乘之根有放逸者。經中佛已和會。非佛自須如是等行。無增上慢者。豈須如是。一念任無作性。佛智慧現前。無得無證則是佛也。還如善財證覺之后方求菩提道菩薩行。何以然者。為覺道之后方堪入纏。處纏無縛。始能為眾生說法解縛。若自有縛能解彼縛。無有是處。說時前后法是一時故。當知若欲行菩薩行先成正覺。是故善財十住初首。于妙峰山頂。此像須彌山頂上說十住法門。德云比丘所得憶念一切諸佛境界智慧光明普見法門。解云。以處表法者。為至法際無相可得。如上高山至相盡處故。以無相性能現色身。無心性中知見自在。觀機攝益。名之為妙。善害煩惱。名之曰峰。具足知見出過情境。智逾高遠不動為山。釋法門者。憶念者。常無念也。一切諸佛境界者。無念則無內外中間。無內外中間故則佛境界也。智慧光明者。應物觀根名之曰智。簡機權實名之曰慧。應機破惑名之為光。心垢解脫名之曰明。法眼遐明等眾生界名之曰普。恒無所得名之曰見。創證斯理名曰法門。此一位之中悲智齊足。具差別智入俗接凡。一如善財所行軌范。從初住位與佛齊光。等覺位中行唯卑下。始同人席童女童男。不閑教跡虛相誹毀。達心明體龜鏡宛然。  
　　問曰。法華經門前三乘大牛車與露地白牛之車。一種是牛。有何異也。  
　　答曰。門前三乘。對三界苦。且令離火宅所燒權免火難。非云成佛。為權教菩薩樂行悲心有饒益志。自離火難不離三界。有一分度眾生心。勝二乘自求解脫故。且得一分之運載之心。名之為大牛。望二乘處大故。十地見性方成佛故。猶經多劫始能真故。望彼二乘但名菩薩大乘。非名佛乘。法華經云。唯有一乘法。無二亦無三。則引彼三乘總歸一乘。猶說小乘遠成佛記。為雖有信許成佛回習稍難。故標遠劫。龍女剎那之頃便至佛身。則明真證達苦即真無所厭故。是故門前之乘對三乘設。露地白牛方明至無依之處。露地者。即佛地也。為佛智無依止故。故云露地。白牛者。即法身。悲智也。以法身無相名之為白。智能觀機悲心濟物名之為牛。為取牛能運載故。為以無作法身悲智濟物故喻同牛也。以濟益名之曰牛。門前之牛何異此牛。為門前之牛觀空增勝破三界苦處。且有一分慈悲。離一分粗三業苦。三祇未滿。未見佛性。不證智身根本智。不言白色。不言露地。為假真如及空觀當情猶有所依故。不言白色也。有所依故。不言露地也。今諸子馳走雖至露地。同索三車。羊車鹿車大牛之車者。明三乘人出三界苦。且免火難。雖復回心信此一乘至于初地。猶將未及為三乘習氣未亡故。但隨佛語而隨信之。猶心本成堅信故。還索三乘。未敢忻大故。佛便誘引令成信力。等與大車。故言非己所望。今皆與之。此即明三乘回心。如門前牛車。不云白色。不云裝飾。為有漏故。且得一分勝人天樂。未得無作智身功德妙樂故。不同露地白牛之乘。具言裝飾高廣等事。此乃門前與露地之乘。全別不同。諸有余意。下文更明。是故法華經是會權入實。此華嚴經即諸佛根本所乘。又彼經龍女所表。此經善財所陳。和會善財龍女行相。下文廣明佛之意者。化彼三權咸歸此實。故此經名為一切智根本佛乘。  
大方廣佛華嚴經論卷第三  
　　第二明依宗教別者。夫大覺出興。稱真智而自在。法身無際。等群品以同軀。任器現形應根施教。如空谷響應擊成音。谷響無心亦無處所。但以隨緣而能普應。如來設教亦復如是。稱自根緣得自心之法。隨增廣而成熟之。亦無常宗而成立教。對病施藥。病痊藥除。一念之間雨無量法。稱周法界對現色身。法既無窮宗教無盡。無前后際普備諸根。但為眾生自分前后。且如毗盧遮那之教無始無終。稱性無方無斷無絕。隨其根類自見入胎出家說始終教行入寂涅槃。其實如來本不如是。即法華經亦說。吾從成佛已來經無量阿僧祇劫。以性海圓智一念即無量劫也。如是圓智何有前后者焉。此經云。入剎那際三昧示現初生涅槃。又如經中。兜率天子三生十地。第二生上猶從惡道中來。蒙光照身生于兜率天上。得離垢三昧便見如來。住金剛寶地化大菩薩。在閻浮提始入母胎。又法華經云。眾生見劫盡。大火所燒時。我此土安穩。何有前后教之差別也。但隨一期同而且異。約立先德十家之教約為軌范。余可淮知。  
　　第一后魏菩提留支立一音教。  
　　第二陳朝真諦三藏立二教。  
　　第三后魏光統律師立三種教。  
　　第四齊朝大衍法師立四種教。  
　　第五護身法師立五種教。  
　　第六陳朝南岳思禪師智者等立四教。  
　　第七新羅國元曉法師造此經疏亦立四教。  
　　第八唐朝吉藏法師立三種教。  
　　第九梁朝光宅寺云法師立四教。  
　　第十唐朝江南印法師立二教。  
　　第一后魏菩提留支立一音教者。謂一切圣教唯是如來一圓音教。但隨根異故種種差殊。如經一雨所潤等。經云。佛以一音演說法。眾生隨類各得解。  
　　第二陳朝真諦三藏立二教者。謂一漸。二頓。約漸悟菩薩大由小起。所設具有三乘之教名為漸。即涅槃等經。若約直往頓機大不由小起。所設教唯菩薩乘。故名為頓。即華嚴經是。大遠法師亦同此說。  
　　第三后魏光統律師承習佛陀三藏立三種教者。一漸。二頓。三圓。光法師釋意。一為根未熟。先說無常后乃說常。先說空后說不空等。如是漸次名為漸教。二為根熟之輩于一法中具足演說一切法。謂常與無常空不空等教。一切具說。更無由漸故名為頓。三為上達之人分契佛境者說于如來解脫無礙究竟果德圓極秘密自在法。門故名圓。教于前二教之上分為三教。  
　　第四齊朝大衍法師立四教者。一因緣教。謂小乘薩婆多等部。二假名教。謂成實論及經部等。三不真教。謂般若說即空理明一切不實等。四真宗。謂華嚴涅槃法界真理佛性等。  
　　第五護身法師立五教者。為于前四教內。真如佛性以為真教。即涅槃經是。第五法界教。即華嚴經明法界自在無礙門是。  
　　第六陳朝南岳思禪師智者禪師等立四教者。一三藏教。亦名小乘教。如法華經云。亦不親近貪著小乘三藏學者。智論中小乘為三藏。大乘為摩訶衍藏。二名通教亦名漸教。謂大乘經中通說三乘通備三根。又如大品經中干慧地等通三乘者是。三名別教。亦名頓教。謂頓說大乘經中所說法門道理。不通小乘者是也。四謂圓教。亦名秘密教。說法界自在具足圓滿一即一切一切即一無礙法門。華嚴法華經等是也。  
　　第七唐朝海東新羅國元曉法師造此經疏亦立四教者。一三乘別教。謂如四諦教緣起經等。二三乘通教。謂如般若解深密經等。三一乘分教。如瓔珞經及梵網經等。四一乘滿教。謂如華嚴經普賢教。釋此四別如彼疏中。  
　　第八唐朝吉藏法師立三種教者。謂三法輪。一根本法輪。即華嚴經最初說。二枝末法輪。即三乘等于后所說。三攝末歸本法輪。即法華經四十年后說回三入一之教。  
　　第九梁朝光宅寺云法師立四教者。謂如法華經中。臨門三車即三乘。四衢道中所授大白牛車為第四乘。以臨門牛車亦同羊鹿俱不得故。若不爾長者宅內引諸子時。云此三車指在門外。諸子出宅即合得車。如何出已索本所指之車而不得故。后更索耶。故知是權同于羊鹿也。以是大乘權教方便說故。具釋如彼法華疏中。  
　　第十唐朝江南印法師立二教者。一釋迦經名屈曲教。以遂機性隨計說故。二華嚴經盧舍那十身平等教。彼法師立二教略有四別。一主別。謂彼釋迦化身所說。此舍那十身所說。二處別。謂彼娑婆世界木樹草座上所說。此于蓮華藏世界寶樹金座上所說。三眾別。彼與聲聞及菩薩說。此唯菩薩極位同說。四說別。謂彼但是當方所說。此要十方同說。如華嚴經中說。已上十家所釋并依今唐朝藏法師所集。同異各是一家。并是當世英才。智超群品。皆為統賢靈之法將。開佛日之明燈。不可是非加其名。但知仰敬其高旨。只如思智二德。位已升堂。云公演法。雨華亭下。悟靈山于即夕。法眼逾明。登果位于今辰。道齊遐古。只如佛說內外中間之言。遂即入定。后有五百阿羅漢。各解此言。佛出定后同問世尊。誰當佛意。佛言。并非我意。諸人問佛。既不當佛意。將無得罪。佛言。雖非我意。各順正理。堪為圣教。有福無罪。況此諸德所說各有典據。然今唐朝藏法師。承習儼法師為門人。立教深有道理。亦可敘其指趣。一小乘教。二大乘始教。三終教。四頓教。五圓教。初小乘可知。二始教者。深密經中立第三時教。同許定性二乘俱不成佛故。今會總為一教。此說未盡大乘法理。是故立為大乘始教。三終教者。定性二乘無佛性者及闡提。悉當成佛。方盡大乘至極之說故。立為終教。然上始終二教并依地位漸次修成。俱為漸教。四頓教者。但一念不生即名為佛。不從地位漸次而說。故立為頓教。如思益經云得諸法正性者。不從一地至一地。楞伽經云。初地即八地。乃至無所有何次第。又下十地品中十地。猶如空中鳥跡。豈有差別也。具如諸法無行經等說。五圓教者。得一位即一切位。一切位即一位故。十信滿心即攝六位成正覺等。依普賢法界帝網重重主伴具足故名圓教。如此經等說。藏法師作如是和會。  
　　又西域戒賢。遠承彌勒無著。近踵護法難陀。依深密經瑜伽等論立三種教。佛初鹿園說小乘法。雖說生空。猶未說法空真理。以非了義。即四阿含等經是。第二時中雖依遍計所執自性說諸法空。然猶未說依他圓成唯識道理。故亦非了義。即諸部般若等教是。第三時中方就大乘正理。具說三性三無性等唯識二諦。方為了義。即解深密經等。又此三位各以三義釋。一攝機。二說教。三顯理。且初唯攝聲聞。唯說小乘唯顯生空。二唯攝菩薩。唯說大乘。唯顯二空。三普攝諸機通說諸乘具顯空有。是故前二攝機顯理各有闕。故非了義。后一機無不攝教無不具理無不圓故。故為了義。第二智光法師遠承文殊龍樹近稟提婆清辯。依般若等經中觀等論亦立三教。謂佛初鹿園為諸小根說小乘法。明心境俱有。第二時中為彼中根說法相大乘。明境空心有唯識道理。以根猶劣故。未能全入平等真空。故作是說。第三時中為上根說無相大乘。辯心境俱空平等一味。為真了義。又此三位亦三義。釋先攝機者。初時唯攝二乘人機。第二通攝大小二機。以此宗許一分二乘不向佛果。三唯攝菩薩通于漸頓。以諸二乘悉向佛果更無余路故。二約教者。初說小乘。二說通三。后唯一乘。三約顯理者。初破外道自性故。說緣生法定是實有。二漸次破二乘緣生實有執。故說此緣生以為假有。以彼怖畏此真空故。猶存假有。而接引之。后時方就究竟大乘。說此緣生即是性空平等一味不礙二諦。是故法相大乘有所得等。屬第二教。非真了義。此三教次第如智光論師說。此乃西國法將立教各有一途。皆詮圣教。在彼一方軌式。仰惟高旨未可僉量。但通玄自參圣教。以管窺天以述意懷。用呈后哲。準其教旨略立十種教。總該佛日出興始終教意。何者為十。  
　　第一時說小乘純有教。  
　　第二時說般若破有明空教。  
　　第三時說解深密經為和會空有明不空不有教。  
　　第四時說楞伽經明說假即真教。  
　　第五時說維摩經明即俗恒真教。  
　　第六時說法華經明引權歸實起信教。  
　　第七時說涅槃經令諸三乘舍權向實教。  
　　第八時說華嚴經于剎那之際通攝十世圓融無始終前后通該教。  
　　第九共不共教。  
　　第十不共共教。  
　　第一時說小乘純有教者。為諸凡夫系著世法以為實有。隨于色塵作諸不善。以不善故墮于苦趣。還將有法轡勒彼心。以戒防護制諸不善。故名純有教。于小乘中。還說無表性戒等通其大體。但隨根性用事不同。如二乘菩薩亦爾。經云。若人受佛戒則入諸佛位。亦以性戒論之。又云。如是千百億各接微塵眾俱來至我所者。初以報化身引接。后以令歸法身實報。若上根者。法身事理一時為依本故。  
　　第二時說般若破有明空教者。既說小乘實有。令成軌范制其身語意得住善法。則說生空等觀。方說法空教。破彼系著。漸向法身。  
　　第三時說解深密經為和會空有教者。為于前空有二教和會。令邊見者不滯空有二門。為不空不有教。為二乘人滅識證寂住寂無知。為回彼故。寄說第九阿陀那識為純凈識。五六七八等識。常依彼九識以為依止。凡愚不了妄執為我。如水暴流不離水體。諸波浪等以水為依。五六七八識。常以凈識為依故。漸回二乘之心達識成智。何故安立九識為凈識者。為二乘人久于生死業種六七八識有怖畏故。恐彼難信方便。于生死種外別立凈識。漸漸引之。意欲使令留惑不滅使令悲智漸漸得生。深密經云如是菩薩雖由法住以智為依止。漸令空見者達識成智。  
　　第四時說楞伽經說假即真教者。如楞伽經。直為大乘根堪之者。頓說第八業種之識。名為如來藏識。又云。得相者是識。不得相者是智。又經云。藏識海常住。境界風所動。此經直于無明業種。以明智門。明與無明其性不二。起信論亦同此說。此教雖說無明業種成智。猶希出俗未現同纏也。  
　　第五時說維摩經即俗恒真教者。為維摩經中不以聲聞二乘及三乘菩薩為知法者故。是以十大弟子。杜口于毗耶。彌勒光嚴。息芳言于法夕。此經破前四種教中菩薩聲聞染凈未亡常欣出俗即以凈名。身居俗士。明即俗恒真。壞彼凈相常懷染凈。故說無明有愛為如來種等。使令三乘之眾凈相心亡。出俗入纏平等無礙。方明實德。為有實宗。還現實報凈土。如佛以足指接地所現之土是也。為三乘根劣藉佛神通。信劣土亡非自證故。自余之意。前判教分宗門中已說。是故此維摩經名即俗恒真教。故以文殊為法身。以維摩詰明入纏之行。即以法身為體。以行為用。乃令體用自相問答。為三乘樂學如如空理厭假修真積行多生方成佛者。令歸法界性相理事因果同時。此經同別。前判教分宗門中已說。  
　　第六時說法華經引權歸實教者。為羅漢隨空會寂。緣覺會十二緣生法皆無體性。六根識及名色心境三事自性無生。如是二人。皆心識滅。三界業滅。智慈不生。又為析法明空。以空破惑。樂生凈土。及留惑潤生菩薩。并不了一切眾生無明諸惑。皆從一切如來根本性凈普光明無中邊智之所生。皆有凈土穢土自佛他佛欣厭等諸邪見。不稱真障。引此三根令歸本智。故即以妙法蓮華。令知無明生死性本唯智體性自無染。但迷悟不同無有二性。以蓮華像之。引彼三根令歸本故。是故法華經云。世間相常住。一如判教分宗門中已說。  
　　第七時說涅槃經令諸三乘舍權向實教者。為余三乘教中為責慢故。為不信故。說有情畢竟不得成佛。令起信進修行。于此經中明一切有情皆有佛性如佛無異。但為無明覆故不見。前為三權末后是實。是三乘中修假真如。及空教三祇之滿極是見性之初門。于中佛與迦葉菩薩問答。亦和會初成正覺時。為大菩薩說法界法門時道理故。更有余同別意。前判教分宗門中已說。涅槃經。是三乘中舍權就實。相盡見性之門。法華即是舍權就實法界緣起理事性相之門。一部之經俱三乘中第六時教。但為化相門中說時前后故。分涅槃經為第七時教。然其智境無有次第古今時也。  
　　第八時說華嚴經于剎那際。通攝三世及十世同圓融教者。如經說云。入剎那際三昧降神受生八相成道入涅槃。總不移時。為依本性理智本無時故。非權依本也。故名為入。非是本法性中而有出入三昧。以化儀軌則。施方便言。不可隨言。滯其化跡。令諸群品都無所歸。是故諸明人。莫隨其言言佛世尊一人入剎那際三昧。諸佛世尊常于法身智海。與眾生數等諸三昧門。應眾生見本無出入。應如是知。如來三昧出入之相。此經教門無始無終。是佛實報果德性相圓周。若求其頭尾長短始終路絕。該括諸教諸行。世間境界一切行解。依本總作一時一際法門。本如是故。該彼三世諸時。為一際一剎那時故。猶如眾流皆歸海故。出此法外。別生情量。總是權門。非究竟說。如此法門佛不出世。亦無涅槃。為依本法非情教故。依本法也。即無出入。依權學者。即說出世入般涅槃。從初發心十住之首。以三昧力頓印三界。三世一際諸法一味。解脫涅槃常寂滅味。更無始終。因果一際。諸性一性。諸智一智。諸相一相。諸行一行。三世一念。一念三世。乃至十世。如是等法自在無礙。此經法門無始無終。名為常轉法輪。是故此經教門。依本安立以備大根。依本一際不立始終。為非虛妄見故。入一總得余。為法界一際故。不同權學見未盡故。入余總得一。為法界體無礙故。如圓珠無方。如明鏡頓照。如虛空無隔。如響無依。如影不礙。如化人所生故。此法門者。是該括始終一際圓滿無礙無成無壞無出無沒常轉法輪。若人了得此法門者。佛智自然智無師智之所現前。為此法無出沒故。還以自然無出沒智而自能得之。非情計思量之所能得也。一切權教法門。總在其中。一時而說。為諸權教不出法界無三世故。各依自見無量差殊。此一乘教是始成正覺時說。若依情是最初成佛時說。若依智是無始終說。  
　　第九共不共教者。為說諸大乘經。人天三乘同聞得益各別。又華嚴經云。于一毛端處。及以一塵中。諸佛轉法輪。眾生解差別。又經云。菩薩在一小眾生身中。成等正覺轉法輪。度無量眾生。其小眾生不知不覺。此乃常與眾生共。及以大小乘共在佛海中。身之與心本無差別。然見佛不見佛。聞法不聞法。解脫知見。大小及苦樂。各各不同。是故名為共不共教。又經云。入剎那際三昧。示現從兜率天降神母胎出現轉法輪入涅槃。此乃于無時之中諸眾生等自得時分。見初中后。于一音法內自得人天小乘大乘佛乘。自得道果。各各不同。見佛住劫受命長短。各自差別。而實如來性無造作無生無滅。然以無作法性無垢白凈之智。自體清凈與一切眾生本來體同。故稱眾生應聞。不違彼念。為法性智本無造作者。以法性智自在故。能稱彼念令無失時。如是佛共法共智共時共身共心共乘。以知見解脫各各不共故。言共不共教。亦如五百聲聞共在華嚴會而如聾如盲。是其事也。  
　　第十不共共教者。如華嚴經中。十方云集諸來菩薩及佛國土所從來方不同各別。所共同聲說法總同聞法。獲益能同能別。又于會中。天龍八部人非人等各各差殊。同得聞毗盧遮那果德法門。具同具別自在。諸余三乘亦有如是不共共教。準例可知。如是十教。總是如來于本法界一剎那際一時一聲。頓印如響。隨諸眾生自分根力漸頓不同。是故于今以圓數故略分十種教門。用彰進修解行差別。如上十時教門。總是如來無心三世智海一時說故。由根聞故。大小及時分差別自根而生。  
　　三明教義差別者。夫三界大雄應真寂寞。身心性相都無所為。然以性起大悲稱法同體。從無作智隨緣教生。況一雨普滋任生各異。或名同而義別。即漸教十地圓教十地等。或言別而義同。十方世界法門。皆是四諦法門。或理事兩乖或體用相徹。或初或漸或頓或圓。法不自施依根教立。根羸即法劣。器廣即道圓。稱物所宜大小隨見。或同言而解別異語而齊知。當類所堪應時施設。或樂門前之駕。廢游露地之乘。且約最上之徒及以漸漸之眾。粗陳十法義理差殊。使得始學之流不以滯權而妨實者也。其十門者。  
　　一佛日出興教主別　二光明表法現相別　三問答所詮主伴別　四所示因圓果滿別　五地位所行行相別　六重令善財證法別　七六位菩薩來眾別　八所施法門理事別　九與諸三乘得果別　十所付法藏流通別。  
　　第一佛日出興教主別者。此教即以毗盧遮那為教主也。毗者此云種種。盧遮那此云光明遍照。又毗之云遍以大智種種光明。照諸眾生根機。此即以法身悲智為名。不同權教以姓為號。牟尼者。此云寂默。但且贊法體無說。不言悲智但有三十二相八十種好。不具無邊相海故。又是剃除鬢發。非是頂著華冠佛故。是同三乘出俗故。不同此教即俗即真無出入故。如毗盧遮那如來。大約且以九十七種大人。之相頂上華冠具足嚴好。三十二種寶王。化無量寶種種莊嚴。手著環釧。頸串瓔珞。廣如經說隨好無盡。  
　　第二光明表法現相別者。除如來十身相海品九十七種相中所放光明。亦除夜摩天等所放光明。但且直論表法光明。始終有十。一一皆表因果次第十信十住十行十回向十地等位。其中行相無有雜亂。不同余教化佛放光。或放一光而無十。或全身悉放而無次。或放果光而無因。或放因光而無果如法華經。直放眉間毫相果光。而無足輪下信位因光。如大品經中。佛放足輪下光。及全身一時盡放光明。一時普攝三乘因果。直從下向上。以放光明。以成漸次。從凡向圣多劫積修。行滿之后方成果德。不同此經放光。從果成因以因成果因果一體不壞進修。  
　　第一先放齒間十種光明。莊嚴法界一切道場。為初登正覺。十方告眾。使令咸集。如經廣明。此為莊嚴告眾云集光故。  
　　第二放眉間果光。入足輪中。以果成因。起信之首。  
　　第三還從足輪下放出所入果光。用照金色世界不動智佛。還是果佛。亦是根本。金剛智體。文殊師利即是初心及究竟成果已來所覺根本法身成智之母。以彼眉間果光入足輪中。即是以果成因。還以足輪下所入之果光。復出照金色世界不動智佛。即是用因成果。用果成因。以果頓示。用成初信之門。即以智首等十首菩薩用成信位。其位行相后當廣明。  
　　第四說十住品時。升須彌頂上。如來于足指端放光。以明發足之始見道之初以三昧力住法之頂。從前信位入真實證。須彌山者。明因止而慧明。以入十住圣位之中要定方能真慧明也。故十住位菩薩下名共同皆名為慧。  
　　第五如來升夜摩天上放足趺上光。以明用成行位。此天離地際故。說十行位也。表依空起行用也。表法以明先證法身根本智慧始行萬行。  
　　第六升兜率天宮如來膝上放光。說十回向。表此天處欲界之中理事無礙。故名回向。初發心住時理事無礙。非獨此處方有回向。但以次第名言法須安立。然實體中一一位中皆具足也。膝者明屈申回旋自在說回向義也。表真俗自在故。生死涅槃已自在成智悲故也。  
　　第七他化自在天中放眉間毫相果德光明。說十地位也。為十地菩薩因果位終故。還像此天依他起化。無自心化故。表十地菩薩但為眾生所須教化自無業化。又于欲界之際即無欲故。還同四禪及出三界之法門故。異彼小乘修生涅槃出三界惑故。又異權教菩薩于第四禪中成十地故。又從兜率天超過化樂天至他化自在天者。表十地位法遍法界故。不須次第。上界四禪亦在其會。不來而到。不往而至。不動而見故。上下諸天皆處其中。十方世界悉在毛孔。但以表法階降如是。實無上下彼此往來。十一地普賢佛華三昧會。在第三禪天說。來文未足。  
　　第八如來普光明殿說如來出現品。放眉間毫光灌文殊頂。明前他化自在天上十地果終第三禪中等覺位畢。設法已成。陳施本教行相規模。規模既終因果圓備。設教既畢方乃出現。未說法門何名出現。又世主妙嚴品中。始成正覺。出現起自信心。修行五位。五位既成。佛果自現。后出現品中。則明自己修證果終自己稱法所見出現。又明從初始終于佛法界體上。安諸地位次第之門。于始于終長明出現。本來一際無前無后。放光灌文殊之頂。以果光灌果法。以文殊是佛法身根本智。欲令文殊普賢菩薩共相問答。結會五位始終因果體用徹故。文殊菩薩知而故問。經云。誰為佛長子。我今當問誰。于是如來放口中光灌普賢口。  
　　第九如來口中放光灌普賢口。口中光者。是佛教光。欲令普賢以差別智說佛出現果德法門文殊因佛放光。始知問法之處。夫圣智本自相知。今以佛法印用成后則。此乃九度放光。以成一部經之始終法則。結會已前五位因果體用之門。此之三人始終不相離故。以明如來是文殊普賢二人之果。  
　　第十于獨園之內。放眉間毫相果光。明已上諸位因果已成還將此法用利眾生故。入法界品中。令人天凡夫六千比丘五百優婆塞五百優婆夷五百童男女等。皆令于此門得道成佛。其余廣意后當更明。從此已上十度放光。于中表意各有分齊。此經放光具足表德圓滿。具足其十皆周法界。不同化佛所放光明說一部經時。或一度放光。或則全身。未曾有如此經中圓周始終。一一備德具其十也。但言說十備德無盡。十為圓數故也。  
　　第三問答所詮主伴別者。說此一部經之問答體用所乘之宗大意。總相具德有三。一佛。二文殊。三普賢。佛表果德無言。當不可說不可修不可得不可證。但因成果自得。文殊因位可說。以此說法身果德。勸修普賢自行可行。行其行海充滿法界故。用此三德將為利樂眾生。文殊成贊法身本智。普賢成其差別智之行德。一切諸佛皆依此二尊者以為師范。而能成就大菩提之極果。或說普賢為長子。為建行成滿眾生故。或說文殊為小男。為盧遮創始發心證法身本智佛性之首。為最初證法身本智佛性。為初生諸佛圣性智慧家故也。為啟蒙發明之首。故為小男。主東北方為艮卦艮為小男。又為山為石。在丑寅兩間。表平旦創明暗相已無日光未著。像啟蒙之首十住發心創見道。故指文殊師利在東北方清涼山也。且取此閻浮洲之境位也。記法在于世間使令易解。又經云。一切處文殊師利。即明法身遍也。又過東方十佛剎微塵數世界。有金色世界。有文殊師利。又十方文殊師利。所從來國金色世界。金為白色其相黃。體白而黃相者。即明法身佛性智也。體白凈清潔非屬白色形。身心無染。非如世間色白之白也。法身佛性無心無身。任性無作緣緣白凈。物物無心唯無依智。名為白凈。若諸菩薩證如是性如是智身。皆黃色為黃。為福慶之色。無貪嗔恚。即有和氣智慈益物之德也。經云。應真菩薩皆真金色也。故言文殊師利從金色世界來者。明一切處法皆真也。表一真法界也。普賢長子者。位在東方卯位為震卦。震為長男。為頭為首。為青龍。為慶。為春生。為建法之初也。世間佛法皆取東方為初首。表像日出咸照萬物。悉皆明了堪施作務隨緣運用故。普賢為行首。故為長男也。觀音為悲首。位在西方。住金剛山之西阿說慈悲經。西為酉位。酉為兌卦。兌為金。為白虎。為兇危。為秋殺故。以慈悲觀音主之。于不善處行慈是觀音也。文殊普賢觀音三法。是十方佛共行。為善財童子十回向中第七慈悲位中善知識。余廣義后當更明。佛法無言。以用世間法。托事表之。有言說者。皆是世間法也。無言啟蒙何達。以此義故。用佛文殊普賢三德互為主伴。以成法則。化利眾生之首。佛收一切果。文殊收一切所行因果法身本智。普賢收一切因果行身差別智。以此義故。或說文殊普賢為一切諸佛之母。或說文殊普賢小男長子。三人互體成一法界之體用也。即文殊為始見道初法身本智之門。普賢即為始見道之后行行之門。佛即二事之中無作體也。故以文殊法身。該此一部之教所說法身本智。備一切眾生初見道。普賢該此一部之教所說行門差別智。備一切眾生行行之門。法行具足名之為佛。化佛教中無此所表。涅槃經中佛隱身不現。昔雪山童子所得了諸行無常是生滅法。獨表法身涅槃無有行故。大品經中。薩陀波淪菩薩求般若波羅蜜。具六波羅蜜。未有方便波羅蜜愿力智等十波羅蜜。但為引聲聞人天小器未堪聞方便愿力智等波羅蜜也。六波羅蜜中無方便波羅蜜者。為方便波羅蜜行于非道。彼小器未堪聞也。何以然者。有畏愛故。及于彼經中多有聲聞人共佛為問答。非大菩薩故。設有菩薩。非文殊普賢故。設有文殊無普賢者。表未具行故。設有普賢無文殊者。明不見法身本智慧故。設有文殊普賢。不自相問答。明理事未徹故。又不言一切處文殊一切處及微塵中普賢行眾行故。又化佛自為問答主。但有因行果。待三僧祇劫之后。為引小器之徒。未說即因即果理事圓融十住初心即是佛故。無前后際故。頓證法界故。真俗俱真。以此不同。用例化佛所說之教。無如此經也。一切諸教皆權施設引彼諸根咸來至此華嚴大海。入毗盧遮那一真境界。以三乘空觀。折伏現行無明。不生不成根本智具差別智故。欣生他土厭此娑婆。設有住者。猶言留惑也。又此經中。善財童子依十住中遍行五位。法門行相遍行滿故。以此十住位內具有十地行門。以表此法德用滿故。不同余教行也。如雪山童子見一善知識得一法門。薩陀波淪亦然。法華經中略示龍女成佛。猶指南方。非為法界自他圓滿故。仍問答主別。教主即是化佛。穢國設化令凈。非實凈土。仍移諸人天置于他土。仍彼此未終也。若說此經與余經別者。事廣而難終。略而言之。且復如是。  
　　第四明示因圓果滿別者。顯佛果有三種不同。一亡言絕行獨明法身無作果。二從行積修行滿功成多劫始成果。三創發心時十住初位體用隨緣所成果。  
　　一亡言絕行獨明法身無作果者。即涅槃無行等經是。隱身不現萬事休息。又云羅剎為雪山童子。說諸行無常是生滅法生滅滅已寂滅為樂。是無作果。不具行故。  
　　二從行積修行滿多劫方明果者。即權教之中。說行修成。三僧祇劫行滿所成佛果是也。以不了無明十二有支本是法身智慧。厭而以空觀折伏現行煩惱欣別凈門。  
　　三從凡十住初心創證隨緣運用所成果者。即華嚴經是也。十信終心即以方便三昧達無明十二有支成理智大悲。即具文殊普賢體用法界法門。又如化佛所施因果教行。定經三僧祇所有佛功德總是修生。百劫修相好業。然燈得光明。不殺得長壽。布施得資財。忍辱得端正。一一因果屬對相似具足。仍對治種種法門。始得見性成佛。如華嚴經即不然。一念頓證法界法門。身心性相本唯法體。施為運用動寂任真運無作智即是佛也。為一切佛應如是。無長無短始終畢竟。法皆如是。于一真法界任法施為。悉皆具足恒沙德用。即因即果。以此普門法界理智諸障自無。無別對治別修別斷。不見變化。變與不變無異性相故。普觀一切無非法門。無非解脫。但為自心強生系著。為多事故沉潛苦流。故勞圣說種種差別。于所說處復生系著。以此義故。圣說不同。或漸或圓。應諸根器。如此經教頓示圓乘。上上乘人所應堪受。設不堪受者當須樂修。究竟歸流畢居此海。是故余教先因后果。不同此教因果同時。為法性智海中因果不可得故。為不可得中因果同時無有障礙也。可得因果即有前后。有所得者皆是無常。非究竟說也。若先因后果者。因亦不成故果亦壞也。緣生之法不相續故。即斷滅故。自他不成故。如數一錢不數后錢。無后二者一亦不成。為剎那不相續。剎那因不成果亦壞。多劫不相續。多劫因果壞。要待數后錢時前一始成。因果亦爾。要待一時中無間者。因果始成。若爾者。如數兩錢同數無前無后。誰為一二。如豎二指誰為因果。如二指等隨心數處為因。后數為果。若是有前有后即有中間者。還有剎那間斷。有間斷者不成因果。若同時者如豎二指無前無后。誰為因果。亦皆不成。如此華嚴經因果同時者。俱無如是前后及同時情量系著妄想。有無俱不俱常無常等系著因果。但了法體非所施設。非因果系名為因果。非情所立同時前后之妄想也。如是者何。異楞伽漸教之說。此則不然。前說教主別問答主別等。即明文殊普賢佛等三德體用主伴無礙故。楞伽經中。化佛及大慧菩薩。問答破相。但知顯理。無系著故。不論緣起法界。如緣起法界者。法界不成不破。但知了法如是故。是故楞伽經云。先示相似物后當與真實。又云。得相者是識。不得相者是智。即是明成壞也。如此經中意者。即真無有假法。諸法總真。純真無假。更無相似存真存假。經云。眾生界即佛界也。如此經中。文殊以理會行。普賢以行會理。二人體用相徹。以成一真法界。前后相收。四十品經互相該括。前后相徹文義相收。一法門中具多法也。是故經云。于多法中為一法。于一法中為眾多。于漸教中。設有少分義同。多分不相似故。如覺首等十首菩薩。各說一法以成十信。于十信中共成一信。為十個信位。互體相成不獨施設。以十信成一信。以一信成十信。有解者不可偏取一門。十慧菩薩。十林菩薩。十幢菩薩。十藏菩薩。又說十定十通十忍。如是一一位次法門皆悉如是。互相成就如帝釋網。互相徹入一中無量無量中一。諸佛菩薩體用相成。因果相入同時無二。如經中說。法慧菩薩入定。即十方世界同名法慧佛來。功德林菩薩入定。即十方世界同名功德林佛來。金剛幢菩薩入定。即十方世界同名金剛幢佛來。金剛藏菩薩入定。即十方世界同名金剛藏佛來摩頂。如是位位之內地地之中。佛與菩薩因果相成。體用相徹。所來諸佛即明是果。入定菩薩即明是因。因果無二故。于佛法身智體上。安立十住十行十回向十地十一地等行相引接凡俗化生之門。諸位則佛佛則諸位。若上上根人于此教中起信者。還依此法。創首十住初心正證如來佛果智法。方行一切菩薩萬行。為初證之首。為知法智體性故。設同凡事。經過多劫行。而于自見本不移時。于初發心時與三世佛同成正覺。無前后際故法如是故。應如是知。不同權教經三僧祇方成佛果。是故今言與諸三乘得果別故。又于經乘如來一切智乘得佛果故。無二乘人得四沙門果。亦無權教菩薩諸地行相因前果后也。  
大方廣佛華嚴經論卷第四  
　　第五明地位所行行相別者。凡發大乘心者。依其根品有六種乘三種五位十地差別行相不同。其名數如何。一念佛愿生凈土門。二作凈土觀行所生凈土門。三修空無我觀所乘門。四和會有無觀智門。五漸見佛性進修門。六頓證佛性圓融門。修大乘者不離此六種所乘行相。何者。三種五位十地。一修假詮假真如等安立五位十地。二分修分真分證一分真如安立五位十地。三頓修頓。真頓證佛境界圓滿真如安立十地五位行相。此佛乘中無假法言說名相總真也。如是三種十地五位行相。向菩提者。行菩薩行者。滿佛果者。莫不總在其中。今以總舉。各以已所乘宗辨其權實。使令離障進修有功。不相誹毀。顯了差別令無疑悔。令進修者分明了知權實故。令成佛者不迂滯其功故。  
　　一念佛力修戒發愿力生于凈土者。是化凈土非真凈土。為非見性及不了無明是一切如來根本智故。是有為故。如阿彌陀經是也。  
　　二作凈土。觀行所生凈土者。是化凈土。從心想生故。是有為故。不見佛性本智慧故。則無量壽觀經是也。  
　　三修空無我觀所乘門者。為初說般若破凡夫實有二乘生空我執故。多修空法。有無俱空門為空觀增勝故。雖行六波羅蜜修種種菩提分法得六神通。行菩薩行。福勝人天。不生佛家。不見佛性。為析法明空。不了無明是如來智慧故。華嚴經亦同此訶責。如前已述。如法華經云。若持八萬四千法藏十二部經。為人演說。令諸聽者。得六神通。亦未為難。聽受此經。是則為難。法華經成就佛乘故。非菩薩乘故。是故如來于涅槃經中說。一切眾生皆有佛性常樂我凈。有諸菩薩自悔過言。我于無量劫流轉生死。只為無我之所惑亂故如此過故。回心方可得見性達我是智。諸般若中有文殊師利菩薩為問答者。皆論一分法身佛性道理。如文殊般若是也。若與聲聞為問答者。多為破二乘生空我執說法空故。與普賢問答者。多約行門。凡說法依根。但見問答主師可知。表里準之可見。  
　　四和會有無觀智門者。即解深密經第三時教說九識為凈識。與業種為依。并說三性三無性。所謂遍計所執性。依他起性。圓成實性。互相成壞離諸執障不成不壞。性自涅槃。如深密經頌曰。一切諸法皆無性。無生無滅本來寂。諸法自性恒涅槃。誰有智慧無密意。此經為破般若修空增勝者壞緣生法。空見現前違道理故。于此經成就緣生。諸法自體涅槃不須誹撥。言空言有。互相破斥。不合計有。不合計無。又此經雖安立十地名同華嚴。于中義意軌則各別。又無地前三賢十信等位。但立十地斷惑行相。及說佛地為第十一地。于其十一地位之內。復說有十一種粗重二十二種愚癡。所以此經不安立地前三賢十信行門。為此經地前非見道故。又為第三時教中但和會有無。未是文殊普賢理事攝行滿故。是故華嚴經中說十信十住十行十回向十地法門時。十方諸佛同來印可故。一切諸佛國土總說此門故。十三種相加表真實故。三乘經中但說十一地。攝諸眾生不盡故。此則是三種十地中假詮假智假真如十地行故。何以然者。為此十一地是佛位。佛位之內猶有障故。明十一地以前未有真理本智故。若全真理智。云何十一地有十一粗重既有粗重。即非地地中有佛智為因果故。此經且漸和會有無令無滯住。未似普賢文殊理事智盡大用而說故。如仁王經說。五位十地行門安立。從凡漸習。積行多生。修假真如。又有教說地前伏惑地上見道。或說留惑不斷要經三僧祇劫方可成佛。如是等教。并對權根假施設有。未為實說。但化佛所說。皆是引中下根人未盡實說。余準可知。又二乘人回心。向權教中所忻佛果。及權教菩薩所忻佛果。僧祇滿后。但只樂求三千大千世界佛之報果。不忻十佛境界毗盧遮那無盡十方境界之報果也。不如華嚴經中十信菩薩所忻佛果。勝解心上具足凡夫。即樂忻修十身毗盧遮那之境界。深心廣大盡無極重玄之妙境界也。不同權教佛境界。皆立分齊限量。此乃為根狹未廣故。且權安立。如解深密經中十地斷惑分齊。第一初地中對治惡趣煩惱業生雜染障故。第二地中對治微細誤犯現行障。第三地中對治欲貪障。第四地中對治定及法愛障。第五地中對治生死涅槃一向背趣障。第六地中對治粗相現行障。第七地中對治細相現行障。第八地中對治于無相無作功用及于有相不得自在障。第九地中對治于一切種善巧言辯不得自在障。第十地中對治不得圓滿法身證得障。善男子。此奢摩他毗缽舍那。于如來地對治極微細最極微細障及所知障。如華嚴經。但于地前三賢初發心住中。即能頓證佛果法門。普印諸位十住十行十回向十地等覺等位。如印印時文相具足無前后際。即以初發心時頓印三界無明。便為佛智之海。以如來法身智身大悲之印。一時頓印世間。以為法界大用。無前后故。法如是故。不同權教法外施設。且引三根來歸一實故。  
　　五漸見佛性進修門者。如涅槃經云。十住菩薩少分見性。乃至十地未能了了。起信論云。十住菩薩少分得見法身。化八相成道故。如彼論釋。言是愿力所為。既是愿力非為實報。總為漸見佛性。皆是權教分分中漸引之宗非為圓故。如是之類。從初發心所證佛果不定僧祇。何以故。如涅槃經。記屠兒廣額于賢劫中成佛。闡提創發心上有越劫之功。何況具信根。復能少分見性者。何有僧祇之劫哉。世有諸德解屠兒廣額是化作者。此乃曲逐人情。未詳佛意者也。漸漸引權向實。豈令見劫存情令違本耶。漸漸引至龍女善財一念之中得成佛者。始成實說。三乘小見但念長時。智性本無。空嗟忻仰。無繩自縛。何有休期。前略說三種十地。又以經義較量有六種十地者。如三乘教中有三種十地。實教中有三種十地。如仁王經解深密經大品經。此三部經中所說十地。多立假真如門。以成十地行相。此是權教中三種十地。第四如涅槃經中。十住菩薩少分見性。十地菩薩見性未能了了。即明以佛性為所乘門。分修分證十地。第五又涅槃經如牛食雪山肥膩草純得醍醐等。即初發心上同佛正覺故。第六一乘十地。如華嚴經以說法界門重玄無量無盡法以成十地。是為六種十地。涅槃法華屠兒龍女剎那成佛。皆是引權向實教故。但三乘十地菩薩所忻佛果境界。但忻三千大千世界為報佛之果故。此即實教中第三化身。非為實報身故。三種化身。一化身者。化作種種眾生身。二化身者。化作一四天下及二十八天所化之佛。三化身者。化作三千大千世界佛也。實報身者。十身毗盧遮那。互融相徹重玄境界。量齊法界及徹纖塵。塵塵之內皆齊法界。具如華嚴經說。三乘之教既權所說法門。及佛報境界總未實說。是故大品經中名共三乘教三乘共行十地。第二解深密經所說十地。直為解深密。廣意菩薩廣慧菩薩清凈慧菩薩等。共為問答主伴說十地門。不共聲聞為問答主伴。為深密經回彼般若樂空增勝者故。此大品深密等經。但說十地之名。無地前十信三賢四資糧位。第三如仁王經中具足五位行相法門。如是權教中所說三賢十圣。多分總是說假真如。次第漸細方明佛性。方可說乘如來乘直至道場。將知權教非真。所說地位次第未實。第四如來乘中。如涅槃經中說十住少分。見性十地菩薩未全了了者。如起信論中十住菩薩少分見性以誓愿力能八相成佛者。是其流也。雖未圓滿。為見少分性力故。勢力如是。猶如儲君為有因緣父王令其該召君政。為是王真子故。力堪如是故。為少見性故。為如來真子生佛家故。不同余教假真如假智等待于初地方云生佛家故。明見性力真勝余宗故。少分如是。何況全得。第五明圓教十地者。一念體道智全佛故。以會無明體全智故。  
　　經云。一成一切成。一壞一切壞。后當廣明。是名五種十地。此四種十地位次第行相。以化下中根接生門中大同小異。至于本法教門。而權教之中三種。假立真如為觀智。與從法身佛性體上安立漸頓二門全別。如權教中雖復還從初地之中。對治惡趣煩惱業生雜染障。乃至第七地中對治細相現行。猶成障障無相智。未全自在。至于八地無相無作功用及于有相功用亦未自在。如是地地中不自在。皆有障故。前依解深密經中地位斷惑次第法門說。如三乘中十地畢定如是。階降斷惑經三僧祇。百劫修相好業。如涅槃經等佛性門中安立諸地次第。如前已明。如本業瓔珞經云。十住菩薩銅寶瓔珞銅輪王百福子為眷屬。生一佛土。受佛學行。教二天下。十行菩薩銀寶瓔珞銀輪王五百福子為眷屬。生三佛國中。受佛教行化三天下。十回向菩薩金剛寶瓔珞金輪王千福子為眷屬。入十方佛國中。化一切眾生。處四天下。初地已上百寶瓔珞二地千寶三地萬寶四地菩薩不可稱數寶為瓔珞。乃至十地寶瓔珞漸漸增廣。及十地十一地通佛法王。及三賢菩薩總有十五種輪王位。廣如瓔珞經說。又言三賢菩薩伏三界煩惱粗業道粗相續果。亦不起粗見道。喜忍伏三業道。離垢忍伏地獄餓鬼畜生人中業道。明忍伏六天業道。炎忍伏諸業道。勝忍伏疑見業道。現忍伏因緣業道。無生忍伏果業道。不動忍伏色因業道。光忍伏心因業道。寂滅忍伏心色二習業道。無垢忍伏習果業道。習前已除而果不敗亡。是故佛子。三賢名為伏斷。喜忍已上亦伏亦斷一切煩惱。覺忍現時法界中一切無明。頓斷無余。如是以上說十一種忍。三賢菩薩用除三界粗煩惱故。亦伏斷故。解云。三賢者即菩薩也。十住十行十回向地前三位也。又瓔珞經云。佛子。初地一念無相法身智。成就百萬阿僧祇功德。雙照二諦心心寂滅。法流水中不可以凡夫心識量二種法身。解云。二種身者。一法性身。二報化身。法流水者。言初地菩薩。即法性智流中任運至佛位故無所修造。何況二地三地。故又經云。地前三賢菩薩入圣人位。但法性流中心心寂滅。自然流入妙覺大海。佛子。乃至三賢十地之名亦名無相。但以應化故。古佛道法有十地之名。此經即是說華嚴經以后教化三乘人。于別時中重于初始成佛菩提樹下。略敘華嚴法門。此瓔珞經中皆言。我曾于普光明堂說凈土法門。乃至忉利天說十住。今更略說。廣如經說。準此經次第說十地以后。于第三禪中說十一地法門。經在西方不來。經云。佛子。吾先于第三禪中集八禪眾。說一生補處菩薩。入佛華三昧說百萬億偈。今以略說一偈之義開眾生心。汝等受持。又依瓔珞經安立十地斷惑法相門。  
　　經云。佛子。前三賢伏三界無明而用除粗業。何故。當受生時善為緣子。解云。三賢菩薩初受法性智慧生佛家時。悲心增勝。為觀一切三界眾生總為子故。誓愿無舍。為慈悲故。潤生三界業故。三界受生。又經云。為潤業故受未來果故名息用。解云。于三界無造新業故為息用。又經云。而不斷愛用。解云。然三界業亡慈業受生不亡。經云。有十一人亦伏法界中三界業果故。解云。十一人者。十地并等覺位為十一人。又經云。初地乃至七地三界業果俱伏盡無余八地乃盡故。解云。七地已前伏盡。八地稱法盡故。從此以上示現作佛王宮受生出家得道轉法輪滅度。示現一切化佛境界故。無子三界之報。唯有無明習在。解云。此八地現前任無功用智。雖度眾生無眾生想。七地已前悲勝。八地以后無相智現前智勝。雖無受生任運度人。非無愛法習故。佛地始盡以本愿力故變化生。是以我昔天中說生不生義業生變生。佛子。圣位中二種業。一慧業無想生智心心緣法而生無照。是名慧業。二功德業。實智出有諦中有為無漏。集百萬阿僧祇功德故。名為功德業。從初圣已上而現受生。以變易故不造新。以愿力故住受百劫千劫變化生。已上并依本業瓔珞經說。此即是圓教中亦頓亦漸二門。亦頓者。此經云。三賢菩薩即入圣位。入法性流中。任運至佛海。更無造作。亦漸者。斷惑階降一一進修。此瓔珞經三賢十住。即入法性之流。不同權教初地見道道前伏惑。若望華嚴經十地品初地令凡夫修行。不云要圣人方學。彼經自有明文。又明退者。如瓔珞經云。佛子。若退若進者。十住以前一切凡夫法中。發菩提心。有恒河沙眾生學行佛法。信想心中行者是退分善根。諸善男子。一劫二劫乃至修行十信入十住。是人爾時從初住至第六住中。若修第六般若波羅蜜。正觀現前。復為諸佛菩薩善知識所護念故。出到第七住。常住不退自在。七住以前名為退分。佛子。若不退者。入第六般若修行于空。無我無人無主者。畢竟不生。畢竟入定位。佛子。若不值善知識者。若一劫若二劫退菩提心。如我初會眾中有八萬人退。如凈目天子。法身王子舍利弗等。欲入第七住。其中值惡因緣故退入凡夫不善中。不名習種性人。退入外道。若一劫若十劫乃至千劫。作大邪見及五逆。無惡不造也。問如涅槃經。聞常住二字。尚七劫不墮地獄。如華嚴經云。設聞如來名及所說法不生信解。亦能成種。必得解脫至成佛故。何故今言第六住心及從凡夫信位。猶言有退。此意若為和會。解云。十信之中勝解未成。未得謂得。便生憍慢。不近善友。不敬賢良。為慢怠故。久處人天。惡業便起。能熟大地獄業。若一信不慢。常求勝友。即無此失。若權教中第六住心可有退位。實教中為稽滯者責令進修。如舍利弗是示現聲聞。非實聲聞。所作方便皆度眾生使令進策。如權教中第六住心可說實退。何以故。為權教中地前三賢總未見道。所修作業皆是有為。所有無明皆是折伏。功不強者。便生退還。若折伏有力亦不退失。如蛇有毒。為咒力故毒不能起。但于佛法中種于信心。謙下無慢。敬順賢良。于諸惡人心常慈忍。于諸勝己者咨受未聞。所聞勝法奉行無忘。所有虛妄依教蠲除。于三菩提道常勤不息。夫為人生之法。法合如然。但不長惡而生。何須慮退。已上五種十地權教中三種十地。如大品般若。但有十地名。第八名八人地。第九名干慧地。地名少殊。解深密經中。十地名雖與華嚴經中十地名同。從初地至十一地。有十一種粗重二十二種愚癡。此二部經中但有十地。總無地前四種資糧。仁王經中。雖說地前十信十住十行十回向四種資糧。十信即說。為內凡即不同實教中十住初心便登圣性體齊諸佛。十信之中若不信自身與佛身因果無二者。不成信解。是故如來出現品云。菩薩摩訶薩應知自心之內一念中有十方諸佛成等正覺轉正法輪。何以故。佛心與自心無二故。如是信心方名信故。何況十住之位不證此心。若不證此心云何名住。以是義故。住于佛住名之為住。是故初發心住便成正覺。又權教中說十地時。并無他方佛與說法者同名故。又無同名佛來證成表因果同故。以是義故。地位及教門并是接小根眾生。權施設故。諸有智者。勿滯其中。應忻升進。是故說華嚴經中五位十地法門時。十住中法慧菩薩入定欲說十住法門時。過十方千佛世界外有千佛世界微塵數。同名法慧佛。來手摩法慧菩薩頂。及語業贊嘆。及與法慧智力十三種加持。說十行位時。功德林菩薩入定。十方過萬佛世界外有萬佛世界微塵數佛來。俱名功德林。及十三種加持功德林菩薩等。說十回向時十方過百萬佛世界外有百萬佛世界微塵數佛來。同名金剛幢。亦十三種加金剛幢菩薩。十地亦然。佛與菩薩同名者。明因果同故。后當廣明。如十地論。是天親菩薩造。解十地經。是華嚴經中十地品也。于解義處。文義通三乘及一乘義解者。多解三乘義。于一乘義。人多不解。為一乘道理情解不及。設有以情解者。疑網不除。且信佛語故自疑不斷。會久在無思。不厭苦者。不滯寂者。悟常樂我凈者之所能知故。是故五種十地三種是權。余二種十地是實教故。是故瓔珞經云。古佛道法為化眾生有此十地。當知三乘權教十地名雖同。所設方便引眾生行解全別。以此當處具說。未有同名佛共成印信因果契證。  
　　第六明頓證佛性理智萬行圓融門者。如華嚴經第一會如來現相品中。如來齒間放光。又放眉間中道果德光明。又令普賢菩薩。入三昧說世界成就品華藏世界品毗盧遮那品。說諸佛果法令生愛樂。既生愛樂已。于第二會中。令文殊師利說如來名號品四圣諦品。于兩足輪下放光明。其光明過十佛剎微塵數世界外。各有十佛剎微塵數菩薩。皆來集會又說光明覺品菩薩問明品凈行品賢首品。成就十信之門。兩足輪下光者。為其最下。明入信之首以信為因。信為最下故。此是如來眉間果光放入故。前如來現相品中如來眉間放光已入兩足輪中。為欲明舉佛。果德用成信位諸有學者還信果法用成初證入于十信之門故以是義故。十方各有十佛剎微塵數十首菩薩。皆從十色世界十智如來所來。以十信為入道之初故。是故所來菩薩皆名為首。十色世界者。為十信菩薩未成實證明。是凡夫雖信果德佛境未離色塵。以色為國。十住菩薩理事圓明。以華為國。為創從凡位理事開敷故。十行菩薩善達簡擇覺慧圓明。以慧為國。十向十地以妙用自在。以妙為國。國從當位法門所來。以法為國。非為四大地水火風故。入圣智者。已離此障故。十信位中菩薩皆是十智佛所來者。所謂不動智佛。無礙智佛。解脫智佛。如是十智佛者。智為果德。為十信位中以果為信故。為明信從果來以果為因故。若不以果為信。即無所信故。信無所依。何故文殊師利為上首者。為文殊師利為啟蒙之主故。十方諸佛皆以文殊師利妙德為發信心之首故。以彰顯法身根本智故。常以文殊師利為果前之信。善賢明是差別智為果后之行故。是故善財童子初見文殊為信門。后見慈氏為佛位。后自見其身入普賢身。是佛果后行。文殊為小男。普賢為長子。二圣合體。名之為佛。文殊為法身妙慧。普賢為萬行威德故。體用自在名之為佛。文殊小男者。為信證法身根本智慧。為初生故。因初證本智法身能生佛家故。普賢為長子者。為依根本智起行行差別智治佛家法諸波羅蜜事自在故。常以行門建佛家法治佛家事。但諸經之內以文殊為問答主者。多明法身佛性之門。普賢為問答主者。多論其行。以此表之。又文殊乘師子者。為明創證法身佛性根本智斷惑之駿故。普賢乘香象王者。表行庠序為威德故。又文殊常居東方金色世界不動智佛所者。為明金為白色能離垢故。金色者。表法身也。不動智者。依法性身根本智起智用即無動故。普賢菩薩常居東方寶威德上王佛所者。明萬行為寶以此行故成其威德。若具行者。以法寶身自在也。威德無畏自在為王。若不具行者。皆有所畏。設居高位不得為王。為有所畏故。與文殊師利同在東方者。為法身智身理事體用本自一故本無二故。又文殊居東北方清涼山者。像艮卦主東北方故。艮為小男。為童蒙。為文殊常化凡夫啟蒙見性及本智之初首故。又與普賢俱在東方者。東方卯位卯為震卦。震為長男。又像日出東方春陽發明無物不生無物不照。表理智雙徹體一無二。以根本智差別智無別體用生萬行故。是故子為佛位。丑為十信寅為十住。卯為十行。辰為十向。巳為十地。午為等覺。未為晦明入俗同俗化迷。申酉戌亥為所化故。如是安立法則。法合如是故。易卦坎為君。離為臣。震為上相。酉為上將。東為青龍。西為白虎。前為朱雀。后為玄武。青龍為吉慶。白虎為兇害。朱雀為其明。玄武為其黑。是故如來治次而發明。普賢為相主萬行。觀音為大悲之首。治兇危為上將。文殊為覺蒙之首。常為接信之師。互融交參。以持佛家之法。皆令眾生住于中道處恬和之性。智慈益物。以是身皆金色。目發紺青。體白而相黃。為應真和氣也。皆為無形之形無色之色也。若以其體用也。一一菩薩總具智德無邊。以其法則常以文殊為創信之首。今以南北。且立東西之一門。若論互融重玄一方總俱有十。經云。一切處普賢菩薩。一切處金色世界。一切處文殊師利。一切處不動智佛。經云。佛身充滿諸法界。普現一切眾生前。應受化器悉充滿。佛故處此菩提樹。一切佛剎微塵等。爾所佛坐一毛孔。皆有無量菩薩眾。各為具說普賢行。如是一方即十方無盡。一塵即剎海無窮。今為化儀各示分方總別。今言十信者。信何等位。決定成于十信之門。如經十信位中光明覺品云。十方一切處文殊師利。于十方一切處。說十方一切處法門。嘆佛十種果德。以成信位。如光明覺品說。又令起信根者轉更明凈。文殊師利又問十首菩薩等。業不知心心不知業等十問。令起信者自身觀照轉令深固經云。諸法無作用。亦無有體性。是故彼一切各各不相知。又作水流火焰風起大地所生不相知喻。又下頌云。分別觀內身。此中誰是我。若能如是解。彼達我有無。文殊師利問十首菩薩。所成十信觀行之門。具如問明品說。又賢首品中從凡夫位以信為首。決定取佛大菩提果。故從凡夫地。信十方諸佛心不動智與自心無異故。只為無明所迷故。無明與十方諸佛心。本來無二故。從凡夫地信十方諸佛身根本智與自身不異故。何以故皆是一法性身一根本智。猶如樹枝一根生多枝葉等。以因緣故。一樹枝上成壞不同故。從凡夫地信如來十住十行十回向十地我悉盡能行之。何以故。自憶無始時來波流苦海。無益之事尚以行之。何況如今有益之事。菩薩萬行濟眾生事。豈不能為。從凡夫地。信十方諸佛皆從三昧生我亦當得。何以故。諸佛三昧皆從如來自性方便生。我亦具有如來自體清凈之性與佛平等。從凡夫地信十方諸佛一切神通我亦當得。何以故。諸佛神通依真智而得。我但依真性智中無有煩惱無明成智。一切業亡唯有智慈。通化自在。從凡夫地信佛智慧我亦當得。何以故。一切諸佛悉從凡夫來故。從凡夫地信佛大悲普覆一切我亦當得。何以故。諸佛大悲從大愿起。我亦如諸佛發大愿故。從凡夫地信佛自在我亦當得。何以故。諸佛自在于性起法門。智身法身入眾生界。不染色塵諸根自在。我亦不離性起如來智故。從凡夫地信自發心經無盡劫修功行滿位齊諸佛。不移一念。何以故。為三世無時故。如是從凡夫信解始終徹佛果位。如上所發十種信者。必能決定成就十信之門。住于堅固之種。永不退轉。又十信文殊師利及覺首等十首菩薩。皆從十色世界來。所謂金色世界者。表本白凈法中來故。為明信心依本信故。妙色世界者。為信依理事自在妙用而生信故。蓮華色世界者表行信故。為蓮華表萬行故。瞻卜花色世界者。表從福慶之色以理智大慈中和性而生信心故。五色之中黃色為最。此為應真色亦中宮色也。表中道色故。為此華為黃色華故。此信心菩薩為智慈中和之色應真世界來故。優缽羅華色世界者。其華赤黃色兼有紫焰色氣。表一行一切行能純能雜而生信故。寶色世界者。表智慈法行成信而可貴故。金剛色世界者。表以佛果德而生信心故。必能決斷諸煩惱故。頗梨色世界者。似水精表信心本清凈故。平等色世界者。表信法界平等無二故。如是十色世界皆是十信菩薩所信之法門。皆從自信法門中來故。曰從如是世界中來。已下本所事佛。所謂不動智佛。無礙智佛。解脫智佛。如是十個智佛。即是佛果中佛。明信自智從佛智果為因故。來表不因佛果不成信故。其十住位中升須彌山頂。于兩足指端放百千妙色光明。明前十信位。于普光明殿。兩足下千輻輪中放光。表信位在凡未離凡地。光出足下。為表以信為初因其位最下。今說十住。上升須彌之頂者。明十住初心證法頂故。從地升上至相盡處故。陟山王頂至法王位處故。明其止為山也。以入真實證。非止不會。于兩足指端放百千妙色光者。為明足指以艮為手足之指。初取圣道非止不明履踐之始。表創從十信凡夫之位極。始在十住初首履踐如來法王圣蹤。以其定門。普觀凡圣一切境界。性相無礙色無不妙。故稱為光。如本業瓔珞經云。修三賢法入圣人位法流水中。心心寂滅自然流入妙覺之位。然此華嚴經意即不然。識滅時亡。情塵頓絕。唯真智境一念則五位齊明。為全將佛果以為因故。設同凡夫住世百年及以多劫。而不見須臾可遷。不見當成佛。不見已成佛。不見現成佛。十住之位法既如是。更有何生不成佛耶。更有何生而成正覺。此華嚴經是本法界門。一切諸佛本住大宅。一切佛子究竟所歸。化身權乘總居其外。若有入者一入全真。此位中初發心住菩薩見道。住佛知見入佛知見。直與如來同身心性智相故。頓印五位行相。總在其中。如持明鏡普臨眾色。此經法門法合如是。所有嘆說。應如是知。應如是信解。為法界法門圓無終始。于一念中歲月晦明重重無盡。一毫之內佛境眾生境色相無邊。一成一切成。一壞一切壞。此十住位中。有十個菩薩。下名悉同。名之為慧。本從來土皆號為華。從十個華國土來。本所事佛下名悉同。名之為月。釋云。此位自己證真善簡邪正。名之為慧。理事齊發開敷若華。以開敷法門為國所居。得法惱除清涼如月。名為本所事佛。此之名目總是十住位中所證法門。非虛名也。經云。爾時法慧菩薩以佛神力入菩薩無量方便三昧。以三昧力故。十方各千佛剎微塵數世界之外。有千佛剎微塵數諸佛。皆同一號。名曰法慧。普現其前。以十三種法加法慧菩薩。十三加者。語業加者以言稱嘆善哉善哉。身業加者。以手摩法慧菩薩頂。智業加者。經云。即與法慧菩薩十種無礙智。及此土如來光照其身。是為十三。  
大方廣佛華嚴經論卷第五  
　　十方佛所以同名為此十住法證圣位法流已入法界大海。同佛圣位智慧故。是以佛與法慧菩薩名同。為表法同故。又明十住法門因果齊故。佛位果德菩薩為因。因與果體不異。是故同名。說此十住法時升須彌山頂上。有六品經。共成十住法門之行相。一升須彌山頂品。二偈贊品。三十住品。四梵行品。五初發心功德品。六明法品。且依此六品經中解行法門。修學悟入。必能成就十住法門。住佛種性。生如來家。為真佛子。不同權教初地菩薩始生佛家或說三賢菩薩以誓愿成佛。此華嚴經直論實證位不論誓愿。為此教門總一時一際法界無異念。前后情絕。凡圣一性。不論情系。應以無念無作法界門。照之可見。若立情見不可信也。設生信者。玄信佛語故非是自見。若自見者唯情絕想亡。心與理合。智與境冥。方知萬境性相通收。若不如斯。心常彼此。是非競作。垢凈何休。若也稱性情亡。法界重玄之門自達。一多純雜自在含容。總別之門圓融自在。于利生之法善達諸根。隨所堪能悉皆成益。敬承親近者。皆能友之。如升夜摩天宮說十行品。及如來于兩足上放百千妙色光明。為表依空建行始可理事自在。明十住之位證法身本智。十行之位以法身根本智無礙。方行萬行行亦無礙。若不見法身本智。所行萬行皆屬人天因果。皆為有漏生滅之福。以法身自智慧用治諸惑。以萬行悲濟眾生。法身智身任無作大悲一時頓用。雖寄七地悲增八地智增之行相。此華嚴法界門。十住初位總該諸位在十住初門。位同佛果。為一法界體用故。以一位中具十波羅蜜諸十法故。以諸法重玄門。照之可見。此乃總是如來藏身普賢菩薩世界海漩法門。此乃如日月照臨。盲者不見。非日月咎。應自責躬修德。可以頂敬以定慧觀之。如來藏身者。則法身也。諸福智海莫不居中。故稱為藏。若不見法身。一切福智大慈大悲。悉皆不辦。總屬生滅。世界海漩者。悲智觀根屈曲徹俗。身土及業。重重眾生。重重諸業。各別大悲普救。根無不盡故。名之曰海漩。漩者。甚深漩澓義也。像此佛果位中菩薩。一入法界之門。攝重重眾生根業盡。故無出世心。永沒生死大海漩流。無出沒故。此十行門同普賢行。前十住門同文殊師利。法身根本無相智慧。二人齊體互為主伴。中間無作智。即為佛果。三人體一。寄安五位。用接凡迷。若有凡夫信滿發心。十住之初三身同德。文殊是佛法身。普賢是佛行身。無作之智果是佛報身。常以文殊法身無相妙慧。以為先導。說時先后證則三身一時。法合如是。廢一不可。若廢文殊存普賢。所有行門屬有漏。若廢普賢存文殊所證寂定是二乘。若廢佛存文殊普賢。佛是覺義。無覺者故。以是義故。三人不可廢一。若廢一三不成故。是故三乘權教中。無此三人始終不相去離。以教門未實總是化身。權逐小根且略權施。待其熟故方遷就實。如法華涅槃總是漸漸。遷向實教。如此經十住中初位即是十行十回向十地等覺位。總得其初及得其終。互相貫通。一位中得五十法門。以互相徹故。一一位中二千五百總別之義齊現。乃至無盡諸位地等進修行相層級。不廢漸漸而是一時。不廢一時中漸漸。此十行位中隨其十方。各有一大菩薩來至佛所。各將十佛剎微塵數菩薩而來集會。十個上首菩薩下名悉同名之為林。本從來國下名悉同名之為慧。本所事佛下名悉同名之為眼。十個上首菩薩下名悉同名之為林。林者有五德。一建立德。二身干枝條緣互相生無生德。三華葉果實成益德。四能障炎暑得清涼德。五人龍鳥獸鬼神所歸德。  
　　一何謂建立德。謂如大林。內有龍神所居。外無大風所折。若不如是不得建立高顯成林為明此位菩薩。內有大智之龍。常以大慈悲神而自守護。了境內寂。外無色塵境風所折。異道邪論。以智摧之無能所伐。而建萬行。與一切眾生皆共同之。常為利益故為建立德。  
　　二何謂身干枝條緣互相生無生德。為明樹身干枝條上各各求能生所生性了不可得。但為緣生緣生之法緣緣無所生。本來不生生本來生不生。為明此位菩薩所行行無盡門故。為以法身本智為先導故。常行萬行。于身于境求能行所行了不可得。但以法如是行故。  
　　三何謂華葉果實成益德。謂如樹林華敷可觀令人愛樂葉能映障炎熱令得清涼果實資養眾生饑渴者皆充足。為明此位菩薩常行萬行。令人天樂見廣布大慈悲之葉。令人親而不舍施大智之果充足法界眾生。皆令滿足本愿方終。  
　　四何謂能除炎障得清涼德。謂如林隨所歸者皆得離暑。獲清涼樂。其林都無有心。為明此位菩薩所歸依者。隨其根性皆得清涼。本性無心利與不利。  
　　五何謂人龍鳥獸鬼神所歸德。謂如茂林人多所采龍多所居眾鳥所都。為明此位菩薩亦復如是。以建萬行之林。眾人所歸采其眾德。龍鬼所居常恭敬。鳥獸所歸離怖。又林為多義。以此位菩薩建行眾多故。又以行多故。功德亦多。言以法身悲智行諸行功德如林故。是故菩薩下名悉同名之曰林。何故本從來國下名悉同名之為慧。凡夫人以土地所居名之為國。此位菩薩以定慧解脫安養自他平等。皆令離苦。名之為國。地水火風所居之國是眾生業之影像。非是實故。法身智慧解脫是諸常住本體之國。非業幻生之國。是故菩薩以慧為國。又此位菩薩以建萬行行解利生。行能同事。慧能設教。利樂人天名所居之國。何故本所事佛下名悉同名之為眼。此華嚴經以事表法。以其佛名。同己所證。所證法處。名之為佛。此位菩薩以行益生。善能觀根。稱根說法不失時度。名之為眼。經云。爾時功德林菩薩。承佛神力入菩薩善思惟三昧。入是三昧已。十方各過萬佛剎微塵數世界外。有萬佛剎微塵數諸佛。皆號功德林。而現其前。還如前十三種加加功德林菩薩。只如佛果位內菩薩。法身悲智常現在前。定慧法門常當具足。何須入定諸佛來加。為諸菩薩設教度生。要成軌則言佛神力。推德于尊。雖法界體齊平等。平等為化儀故須存師弟。為化儀故入定觀法出定方說。三昧者。名為等引。引生正解名善思惟。十住之內過千佛世界。十行之內過萬佛世界者。表位增廣化儀軌則。行相眉目法合如是。然其真性皆滿十方他方所來諸佛與入定菩薩同名功德林者。明因果俱齊法智一種。以此所來諸佛與入定菩薩同名。十三種加者。一語加。二手加摩頂。三與十種智及此土如來光照其身。以語加者。表法不謬。以手摩頂者。法身智身悲智知見解脫相及故。又摩頂者。安慰之相。與十智者。明菩薩智與佛果齊故。名之為與。又推德于尊。謙和離慢故。名之佛與。于經中。皆云法如是故。自善根故。皆是化儀軌則故有此言。此十行位總有四品經。共成此位法則之門。一升夜摩天宮品。二夜摩天宮偈贊品。三十行品。四十無盡藏品。十行門中所有法門。當依此四品經修行理事悉皆具足。如說十回向品時。何故升兜率天。何故如來兩膝之上而放光明。何故上首菩薩下名悉同名之為幢。所從來國下名悉同名之為妙。為兜率天于欲界中上下處中故。如四天王天總是帝釋所攝。連妙高頂。總是一天之界所收。夜摩天名第二天。四天王天帝釋妙高。俱連地界。夜摩天已上方是空居。以兜率天。上下居中。向上即化樂他化二天。以此天于欲界中處中故。故于此天。和會理事。會于中道。回理向事。回事向理理事無礙。成理事無礙智慈妙用之門。故名回向夫十住初心理事無礙自會中道非在后位始有回向。為化眾生故。名目法則須存。從初發心住已后五位之內理事本自回向。今此第三位中回向前十住前十行二法位無礙。說名回向之位。不在第三普和諸位名為回向。托事表法故。于此天說十回向。如來膝上放光者。為膝回旋屈申之所自在莫過于膝。故膝上放百千億那由他光明。用表理事涅槃生死無礙卷舒自在。亦是以事表法。此之一部之典。名言境界身相名目及放光明。總是所表自證法門。此位中上首菩薩名之為幢。為明十回向菩薩智悲自在能壞自他惑業于生死中能建眾德。名之為幢。幢者建德不傾動義。降怨義。摧壞義。堅固義。勝智立法幢堅。建大慈心堅固。摧慢山游寶路。籍蓮臺成妙悟。是故此位菩薩名之為幢。為以不動無作智悲能破自他生死故。此華嚴經十住十行十回向十地。位位有佛果故。又此位菩薩能建勝德常處生死。誓度一切無盡眾生。而智無怯懼名之曰幢。以了無明為智智故。有忻厭者不可為。又行施波羅蜜時。若有乞者乞諸財寶。盡所有及身若命。盡世所有皆悉歡喜。心不傾動。名之曰幢。幢者不傾動義。施有二種。一者以法施。二者事施。以法施者。以施人無我所故。一切無念名為法施。事施者。以物與眾生。于身命財所求無吝。此位菩薩行二種施尋常無懈。廣如此十向位中說。何為所從來國名之為妙。明此位菩薩智慧妙用。以妙用自在。不滯有無及諸見量限礙等過。名之為國。何為本所事佛同名為幢與己同號。明此位菩薩既成妙用。與佛妙用理事因果當位體齊。還同前十住十行當位與所事佛因果體齊。位位如是。爾時金剛幢菩薩承佛神力入菩薩智光三昧。入是三昧已。十方各過十萬佛剎微塵數世界外。有十萬佛剎微塵數諸佛。皆同一號。號金剛幢而現其前。還如前十三種加金剛幢菩薩。承佛神力。推德于尊。師弟之敬。入智光三昧。三昧者。名之等引。入是三昧。引生無量教光。以根本智為光體。差別智為教光。隨根與益。智能破闇。光者是教。為教能破迷惑故。發生明解。開一切眾生智日故。令其眾生密云昏夜不迷亂故。能決盲聾開耳目故。能令邪慢之山悉傾倒故。教光如是不可思議。前十行位功德林菩薩入善思惟三昧。此十回向位金剛幢菩薩入智光三昧。以明五位層級次第增廣眉目行相。前位明始善思惟。此位明妙用自在放光遐照。前位過萬佛剎微塵數世界外。有萬佛剎微塵數佛來。此位過十萬佛剎微塵數世界外。有十萬佛剎微塵數佛來。亦明五位次第增廣進修之門皆亡情。以定慧門入重玄理事。照之方可悉解。不可玄頭斟酌生增上慢。十三加者。以言贊善。以手摩頂。十方諸佛與金剛幢菩薩十種智。此土如來光照其身。以言贊嘆者為明所說法及法不謬故。手摩其頂者。表說法者與佛智相及故。與智慧者。明說法者與佛智同故。此土如來光照其身者。明與佛教光合故。又以光覺觸許令說法故。十三加者。欲令后世斷疑成法令生信故。論其實體總是諸佛。隨諸位位行門。依本位法而立其名。而現其身。與眾生作法軌則。令其仿學。使令悟入。佛既立教。學者必得不虛。所以同名者也。十住十行中已釋訖。此位之內有升兜率天宮品兜率天宮偈贊品十回向品。此三品經成斯一位十向法門。法用軌則。學之者依之成則。如說十地品時。何故不從兜率天次第而升化樂。何故越化樂天而升他化自在天。為明十地菩薩法門功德廣博攝境超前不依次第。又明十地妙用無方蘊功自在說處亦須自在。同彼天稱名為自在。又明十地菩薩以稱理體性自體無心自無心化。皆因眾生起大悲智。因他起化。故以彼天表德。是故于他化自在天而說十地。一明功高勝前故。須超次第。二表自在而化眾生故。于此天處而說十地。如普賢等覺位。在第三禪。集八禪天眾。入佛華三昧。說百萬億偈。此之一會文廣不可于世傳持。如是超間位倍倍于前。佛華者。佛行也。入佛行三昧者。是普賢法界行也。何故十信十住十行十回向四位之中菩薩。但舉十個上首菩薩同名。此十地位中何故舉三十七個菩薩同名為藏。解脫月菩薩何故獨名為月。此一部之教。各各菩薩與佛果功齊。皆十方來佛與入定菩薩同名者。為表當位之內菩薩證入與佛位齊因果相似。以成龜鏡。然六位五位中。層級非無次第同別之義。影互參差能純能雜能同能別能成能壞。以六相總別同異成壞門。準之可見。六相者。一總門。二別門。三同門。四異門。五成門。六壞門。此六門義。一門中具六互為純雜。不可廢一也。十重玄義亦然。此之文繁。出于別本。但且影響參之。然十地法且于別門中立層級處說其行相。此十地位為中道果終之教。是故前位膝上放光。此位如來眉間出清凈光明。名菩薩力焰明。以百千阿僧祇光明以為眷屬。眉間光者。表中道果終之義。此眉間光從初會中如來現相品中。如來于眉間。放果德光明。入足下輪中。明以果成因。使令普賢菩薩。示佛果德令其信樂。既信樂已便說信門即于光明覺品中。還從兩足下輪中放出初眉間放入果德光明。用照金色世界不動智佛。以成信位。以次欲說十住品時。升須彌山頂。于偈贊品中于如來兩足指端放光。以次欲說十行品時。于偈贊品中于如來兩足上放光。以次欲說十回向品時。于如來膝上放光。如今說十地法門。還于初會之中眉間放中道佛果光。際而復始。至果極際。三乘中十地不同于此。行相全別。十地菩薩見道未能明了。初會中如來眉間放佛果光明。名一切菩薩智光明普照曜十方藏。此光使令菩薩入佛果德門故。還放果光。使令入果。以因果欣修相似故。經云。爾時世尊欲令一切菩薩大眾得于如來無邊境界神通力故。放眉間光明。名一切菩薩智光明普照曜十方藏。其狀猶如寶色燈云。其光明名為普照曜十方藏者。即照此十地之藏一一地內皆遍法界虛空界福智大悲之藏。今此十地即是初會之內如來。使令菩薩所成之門終而復始。以放眉間光明相似故。放光處相似故。前初會放光。其狀猶如寶色燈云。此十地放光名菩薩力焰明。此前后光明因果相似故。燈與焰相似故。前之放光名菩薩智光明普照曜十方藏者。即明如來開悟菩薩智令諸菩薩至此十地故。此十地品中如來所放光明名菩薩力焰明者。即明菩薩自力功極而蹬十地。前光開發。后明自力。以自力故。至于如來初開發處。稱佛本心。始終相似。是故明此十地中道果終之門。后徹初故。前光舉果勸修。后十地放光明自修至果。是故光明名菩薩力。以菩薩修自精勤力。無退轉力。不懈怠力。而能修習至此十地如來法界藏故。是故菩薩悉名為藏。藏者含藏蘊德不遺失義。此法界自體清凈無漏法門。體該法界。含藏一切大智大慈諸功德故。興萬行云。普雨法雨。潤眾生故。此位菩薩稱如斯故。名之為藏。此位中有三十七個菩薩。同名為藏者。為明此十地法門果終。意欲辨知正道助道故。故立三十七菩薩。成三十七助道法門。非正果故。十住以來菩薩所行皆是助道。非是正位故。意欲明行所行者是為助道。無住無行任真自體名之為正果故。若以初發心住。以法性無相根本智不離無作用之體行諸萬行。菩薩與佛因果本來體齊。若簡佛果無作無修。菩薩正加行已來總名助道。以動寂無礙正助元來不異一法門也。眉目不可不簡。體用圓寂正助全同。此即全別全同門。還以重玄門思之可解。聞所未聞之法。聞之不疑。全別全同境界難解。佛及凡夫各自別有。是全別義故。二見恒存。若全同故便成滯寂圓融道理事理不礙。若也法門全分兩向。是凡夫法。全合一體。是二乘法。但以理事自在。其道在中留心滅之此亦不可。以心存之。此亦不可。此助道行門與正智果德無作之門。體合無二。事中軌則不可不分。以其體用不可一向全別全同。以全同作全別。以全別作全同。不可全別無全同。不可全同無全別。如迷此同別二門。即智不自在如三十七個同名為藏。三十七菩薩外獨自一個名解脫月。何故同名為藏者。總明十地法中正助之內為同法眾三十七即為其主。唯解脫月一個菩薩獨是其伴。明非同法眾故立別名。以為賓主須有啟請擊難十地之法。令現在及后世得聞正法無疑。經意如是。應如是知。是故此十地法門。即是解脫月為眾請法首。金剛藏菩薩為眾說法首。已上可知。爾時金剛藏菩薩承佛神力入菩薩大昔慧光明三昧者。十向位中金剛幢菩薩入菩薩智光三昧。今此十地金剛藏菩薩入菩薩大智慧光明三昧。此位菩薩智明增故。妙用決擇增明更加其慧。此乃明位位層級法門漸增勝故。然諸余位非無慧用。入是三昧已。即時十方各過十億佛剎微塵數世界外。有十億佛剎微塵數諸佛。同名金剛藏。而現其前。即以十三種法加金剛藏菩薩。一以言贊諭二十方諸佛與無能映奪身。三與無礙樂說辯四與善。分別清凈智五與善。憶念不忘力六與善。決定明了慧七與至。一切處開悟眾生智。八與成道自在力。九與如來無所畏。十與一切智人觀察分別諸法門辯才智。十一與一切如來上妙身語意具足莊嚴。十二十方諸佛手摩其頂。十三與意加者。欲令后世斷疑成法令生信故。一如經說。以言贊諭。許說無疑。以手摩其頂。安慰許智相及。何以同名者。明金剛藏菩薩證法因果與佛所證相似。如五位菩薩。與佛因果俱齊。皆以同名佛印之成法。令現在眾及后世無疑。并此土如來光照其身為十三種加。如等覺位中普賢境界。準菩薩本業瓔珞經。在第三禪說。來文不備。不可和會。本業經是說華嚴經竟。化三乘眾。于后重于菩提場中。更略說彼經。自有明文。此五位教門依品次第。今且略說。后法界品內。善財童子求五位菩薩善知識。一一行之。師弟軌則行相。利益眾生后當更明。地地法門一一別相隨文釋義方解。略會三乘十地門差別。三乘十地教行印信全別。上下披讀思之可見。三乘十地無似此華嚴法界佛所乘門法門次第。經中五位六位行門。皆以菩薩自證果德為己躬之號。則如十信位中文殊與覺首等十首菩薩十住位中法慧等十慧菩薩十行位中功德林等十林菩薩是也。如前所述。皆以當位之內自證本法名之。所從來國皆以根本智導利眾生。觀根滅惑之智。號之為本所事佛。當位之內有十方同名諸佛。來現其前。十三種加成其印信。表因果體齊。以現同名。總別通徹時劫互融。無盡重玄一多相徹。一切諸法。皆如帝網同別重重無障礙。三乘之中三賢十地無此印信行相全別。有修真者。須知權實。勿滯其功。滯權迷實。虛煩多劫也。  
大方廣佛華嚴經論卷第六  
　　第六重令善財證法別者。如經中從第二會光明覺品。于如來兩足輪下放光明遍照百千那由他三千大千世界。乃至如是無量無數無邊無等不可稱不可量不可說盡虛空遍法界所有世界。四維上下亦復如是。蒙光照。及一切處金色世界一切處文殊師利。乃至十色世界中覺首目首等十首菩薩。各與十佛剎微塵數菩薩同時發來。各說一法。如是十法共成信位法門。如善財童子于覺城東是文殊師利。說種種法而生信心。還仿前信位之中文殊覺首等十首菩薩所成信位。第三會升須彌山頂。法慧等十慧菩薩各說一法門。共成十住。如善財童子南行至妙峰山頂見德云比丘。及已下十善知識。還如前經中。升須彌山頂。法慧等十慧菩薩說十住法門。第四會升夜摩天宮功德林等十林菩薩。各說一法共成十行法門。如善財童子南行至三眼國見善住比丘。及已下十善知識。還如前經中。功德林說十行法門。一一以行行之。第五會升兜率天宮金剛幢等十幢菩薩。各說一法共成十回向法門。如善財童子南行至廣大國青蓮華長者。及已下十善知識還如前經中。金剛幢等十幢菩薩所說十回向法門善財一一詢友以行行之。第六會升他化自在天宮。金剛藏等菩薩說十地法門。如善財童子至此閻浮提迦毗羅城婆珊婆演底夜天。及已下十善知識。還如前經中。他化自在天宮金剛藏菩薩說十地法門。善財詢友一一以行行之。第七會升第三禪為八禪眾。說一生補處菩薩入佛華三昧所有法門十一地等覺位中普賢境界。如善財童子至摩耶夫人。及已下十善知識。還如前瓔珞經中重說華嚴次第。十一地法門普賢境界。善財詢友一一以行仿而行之令成后則。第八會佛地法門于菩提場中始成正覺時說。如善財童子至海岸國大莊嚴園林毗盧遮那莊嚴藏廣大樓閣彌勒菩薩所。以為善財佛果圓滿善知識也。還如前經中如來于菩提場中始成正覺及三十七如來出現品。如經中如來出現品前。普賢行品。出現品后離世間品。還是普賢菩薩說。善財童子一一仿之。還從前五位摩耶夫人十一地等覺位中。乘普賢行。而自成正覺。出現世間。還以普賢行導利眾生令離世間。善財童子還以仿之。從彌勒菩薩后自見其身。入普賢身中。即明自乘普賢行自成正覺于世常以普賢行導引眾生令離世間。自見其身入普賢身者。明行滿同普賢故。法相似。同一體故。如出現品。即是經中如來自放眉間光灌文殊頂。放口中光灌普賢口。令此二人共相問答。明因果理事交徹相入故。以此二人理事體用二門成佛果故。出現世間。如善財童子至于彌勒所。彌勒菩薩令善財還見初善知識文殊師利。善財聞已。憶念之間便聞普賢菩薩名。乃入無量三昧門。便見其身入普賢身。及于彌勒樓閣中會三世事在于今時。即是善財童子功窮極果。彌勒菩薩而與會之令成法則令使后學信解證入無疑。經中但有法門。未有人求學者故。令善財詢友一一以行行之。一如前經之法則。若也空施法則還恐在行猶迷。故令善財以行行之。令使后學無滯。彌勒令善財劫見文殊。明從法身理體根本智為因見彌勒菩薩是善財乘法身本智為因。及諸善知識所行普賢行。以成自己佛果。見彌勒之后入普門法界。自見其身入普賢身者。雖成正覺常以普賢行利益眾生。即明文殊普賢彌勒佛果三人始終一處。表通因徹果。此三人之道。是古佛之大都。是源始之法際。若速解者即本來全得。處迷者自沒輪回。為古佛道法本來常如是故。非生滅法。無作為也。修之者及以放逸者。皆有作者故。欣寂不當。放逸還非。以自情纏乖其圣性。是故道者。以定慧力善自觀之勿滯其事。  
　　第七明六位菩薩來眾別者。且如權教之內所說菩薩諸地位次。但說假真如為因果。仍地前三賢未能正證。初地之中。一地證一真如。十地證十真如之后。方能始見佛性。前證真如。復言有十真如障。真如既能成障。明知權教之中既施設假真如非本真也。所說地位三乘同聞聲聞人天共會此經不爾。總是果位菩薩六位之中一位具十。又當位之內十個菩薩下名悉同。各從十方與十佛剎微塵數菩薩來至佛所。信位之內初名覺首。次名目首。有十首菩薩也。創初起信。即有一切處文殊師利。所從來國金色世界。本所事佛皆號不動智。華嚴經即事表法。無一事不表法門。金色世界者。白法也。金為白色。明法身本體也。不動智佛明法身之內無作性智是根本智也。文殊師利即是能證之因。不動智佛即是所證之果。今舉此因果同體無二。用成十信之初門。還令諸信者。信果成因。還修果法。以成因位。十住初心初心之上便成正覺。為從證果本智為因也。是故此經下云。以少方便疾得菩提。不同權教菩提同有為故立能證所證也。一念之間無有能所。能所盡處名為正覺。亦不同小乘滅能所也。了能所本無動故。此乃任法性故。動寂皆平。為本智非動寂故。妄謂為動。愚夫不了。棄動而求寂為大苦也。故維摩經云。五受陰洞達空為苦義。為小乘有欣厭故。為苦生也。以此文殊等十首菩薩。還興果德示悟眾生。法華經云。以佛智慧示悟眾生。使得清凈故。以此義故。覺首等十首菩薩。皆從本所事佛下名皆同名之為智。所謂不動智佛。無礙智佛。解脫智佛。如是十智如來所來。皆表所從本智。所來來處是己身之智。所來者。是因也。即明因從本智果來。猶如全將金體以成環釧。全將佛體以成菩薩。全將佛果以作自身。今還以自佛本智成初證也。一切眾生總皆如是。今從佛所來者。即表初發心時頓證本智。佛體用以成初覺。以此正覺初證。之因。是彼十首菩薩以因從果來。次十住位中十慧菩薩。所謂法慧菩薩。一切慧菩薩。勝慧菩薩。如是等十慧菩薩。各各與佛剎微塵數菩薩來至佛所。所從來國。本所事佛。所謂殊特月佛。無盡月佛。不動月佛。如是等十個月佛所表是果。法慧等十慧菩薩所表是因。還表因從果來。佛皆為月者。表此十住之內創證果德無明熱除性清涼故。以此義故。表果德清涼故。佛名為月。像此位初證者故。還同體清涼也。經云。法慧菩薩入菩薩無量方便三昧。以三昧力故。十方各過千佛剎微塵數世界外有千佛剎微塵數諸佛。皆同一號。名曰法慧。普現法慧菩薩前。慰嘆善哉。如此言千者。為一一佛皆滿十方故。不同權教有限量彼此國土也。此即明此位之中創發心時因果相成無差別體故。是故菩薩與佛號同名。法慧為印因果為一體故。佛名與己同名。表一切證道者皆然。前十信中不動智佛。是根本智此。十住中佛果名號月者。是隨位進修獲益之果。因果者。即是非因果之因果。但以無依止處名之因果。亦不同外道以情撥無因果。不同人天凡夫系成因果。不同此二名為佛因果也。如此位中十住初首證。此非因果之因果也。是故初發心時即是佛故。如此位中無上慧菩薩頌云。凡夫無覺解。佛令住正法。諸法無所住。悟此見自身。非身而說身。非起而現起。無身亦無見。是佛無上身。  
　　問曰。何故前信位之中十首菩薩不入三昧即便說法。又無同名覺首佛而稱嘆。何故此十住位中法慧菩薩入三昧始說法。又千佛世界微塵數佛與法慧同名皆號之為法慧。來慰嘆。何故前十信無此等相者何為也。  
　　答曰。為信位示果法。因果同舉但令生信。未有實證故。不入三昧。以十住之位入真實證故。以此義故。須入三昧。方能真證為與眾生成證法則故。為正證果德同號佛來印成因果一味故。前信位中但且成信未正證故。以此不入三昧。無同號佛來。印成因果。當如是知。如是信解。如是千佛已次萬佛者。明進修行相故。如十行品中功德林菩薩。入菩薩善思惟三昧。入是三昧已。十方各過萬佛剎微塵數世界外。有萬佛剎微塵數佛。皆同一號。號曰功德林。而現其前。嘆慰功德林。還如前位。因果同故。其佛名號與菩薩名同。還以菩薩為因。佛為果德。二體同故。是故同名。十林菩薩本所來國。皆名為慧。功德林菩薩等十林菩薩。各各與佛剎微塵數菩薩俱從十萬佛剎微塵數國土外諸世界中來。其國名親慧世界幢慧世界寶慧世界。如是十慧世界。本所事佛。所謂常住眼佛。勝眼佛。無住眼佛。如是等十眼佛。  
　　問曰。何故前十住位中同名法慧佛。只舉千佛剎微塵為數。所有菩薩來亦過千世界外所來世界名同皆名為華。本所事佛同名為月。何故此十行位中本從來國皆同名為慧。本所事佛同名為眼。何意如是。  
　　答曰。為十住位中從凡創證果德始從凡夫來故。國土名同皆名為華。為創住佛所住自佛智慧開敷故。證佛慧初生諸佛。家故佛號皆同為月。以表得法清涼如月。此十行位中始終總佛內外俱真。國亦以法為名。佛亦以法為號。前位始證以表如月清涼。此位已真純名之為眼者法眼也。為此行中明法眼圓明應機照俗以成德故。以次千及萬數漸漸增廣者。明法界圓明不增不減。但以佛果位菩薩引生方便。引接凡庸令增勝故。皆為如來密意方便故。如佛名經無量聲如來日月光明如來世尊。偏增致敬重加三禮。云滅罪多者。如來方便引凡心生令策志故。豈謂諸佛體同一味功德有差別耶。今時佛果中諸菩薩安立地位境界增廣。如是漸次言千佛世界萬佛世界。乃至數終一一數體緣起相徹。一一數中始終相入無前后際。是諸佛密意方便故。猶如十錢去一錢十總無著一錢十全成。為諸數如響應聲同時緣起故。得初即得終。還以性齊時齊緣起同時故。今此中安立境界法門。  
　　初地菩薩多百法明門王。化多百佛世界。二地菩薩多千法明門王。化多千佛世界者。不同權教實有分限。如前數法互相徹入。又如人以指畫空作百千微塵數復以手除之令盡。然彼空中無有增減。以情量故見彼虛空數有增減。此亦爾。所有菩薩安立諸地法門增減亦復如是。為成諸有情故使令進修。若也一概皆平無心進也。凡夫無有進修之心。發心修至不修。方知萬法無修也。而實教菩薩一得一切得。為稱法體中無前后故。猶如帝網光影互相參徹相入無前后際也。亦如百千寶鏡同臨妙像。一一鏡中影像相入色像齊平。如佛果位中諸菩薩。為從性起法身根本智為十住之中創證心故。所有法門境界皆悉依本。以體用通收皆悉徹故。還以性齊。即時齊故。更有余不齊之法為不可也。不同權學情障未亡九地已來未見佛性。所立地位皆有分齊而實可得。為未見佛性有假真如影故。是故經云。十地差別如空中鳥跡。如地位法門權施增減。為逐眾生情故。體道者。真俗便真為一真。一切真故都無假法。不可于此圓教作增減見同其漸也。此經所有一切眾海菩薩天龍諸神等眾。皆佛果位海諸菩薩眾。非是凡夫。欲令入者即同圣故。明毗盧遮那攝化境界等眾生遍故。皆是佛果位眾以化儀主伴故。如是果德位眾共會成法示悟眾生。成法之后入法界品中文殊師利。以此果德法門。出祇園會外。東行欲往覺城中利樂于人。舍利弗。六千比丘路上發心得十耳十眼。覺城東會善財遍求諸友。一生佛果圓明。五百優婆塞。五百優婆夷。五百童子。五百童女。皆如善財。經文不可一一具陳。同會總皆如是。若也無緣總亦不聞。如祇園羅漢比丘等。同會不聞不見如來說此華嚴經典。是五眾同會于文殊所同聞此法。悉皆同證之流。是故經云。此經不入余眾生手。能深信者。情過三乘權學之流。何況能證者。故此經賢首品中云。一切世間群生類。鮮有欲求聲聞乘。求緣覺者轉復少。求大乘者甚希有。求大乘者猶為易。能信此法為甚難。是故當知。正集海會。未有人中凡夫。純是諸佛果位菩薩。集會成其教法。文殊覺城所化。始明以此教法將用利藥閻浮提眾生。善財等五眾。總表實得此法者。余義如前所明。如是來眾純是果位菩薩。來明果德。用備上機。都無權教菩薩小乘人天凡夫因果等眾來集此會。權教菩薩至于九地已來不預此眾。何況凡夫。何以故。為行六波羅蜜故。雖有行十波羅蜜者。由三僧祇劫成道果德故。不同此教一時即一切時非情所收故。出祇園會文殊東行六千比丘路上發心者。此明許聲聞亦有最上之器堪能入此最上乘中。又彼六千比丘。于舍利弗所。皆新出家。未忻小果。以器利故。方能發心。至此位流。已登小果卒回難得。如舍利弗即是影響聲聞。非實聲聞也。即是已登佛位。入流接凡。以此義故。此經來眾與權教不同。化佛設有處純會菩薩。無小眾者。亦不同此教。何以故。或有教說。即因成佛者即不行五位。或五位行相體用不同。如前已述故。如是準例無有同者。法既不同。眾亦全別。又于此經中所有來眾有十種同法。與諸經來眾不同。一色身同。二法身根本智同。三慈悲智同。四言說法輪同。五來處同。六所成法則同。七與佛因果同。八事佛師弟同九報身國土圓滿同。十懷疑獲益同。  
　　一色身同者。如五位中諸菩薩。各從十方來。一一方來眾皆有十佛剎微塵數眾菩薩來。皆金色身目發紺青。當位菩薩色身相似。諸天八部之眾當類相似。明得法同故報亦同。如初會中。有五十五種部類。雖別明行門攝化異故。然其行相身色法門。五十五部互相參徹。一行作多行。多行作一行。一身作多身。多身作一身。相似故。前后十處十會例然。  
　　二法身根本智同者。如十處十會中所有眾海。皆同如來法性身。本智慧故。設有新學凡夫入會之者。見聞佛法剎那證入。皆齊如來法性身根本智故。無有入會見聞法者不同佛身智慧者。五百羅漢身在會內。不見不聞不知不覺此之大會及所說法門。不同權教菩薩二乘人天八部同會見佛聞法獲益全殊。  
　　三慈悲智同者。法身本智及差別智。慈悲體同解行合故。為文殊普賢佛果始終一法故。如華嚴經三寶者。佛為佛寶。文殊為法寶。普賢為僧寶。是古今佛之舊法故。若合即一切皆同。為本如是故。非造作非成壞故。  
　　四言說法輪同者。如經中五位菩薩各十方來。一一方各有十佛剎微塵數菩薩來至此會。十方世界皆悉如是。一時云集。異口同音十方眾海一時說偈。皆同文句。名字恰合一無差別。為智慧同法行同所說法門十方世界一種皆同。不似余經之眾解行差別有時得不得。  
　　五來處同者。為此五位菩薩所來會者十方一切處皆至。又十方世界及微塵中。一一菩薩皆共住。為居法界體自他彼此遠近情盡故。總不出一塵故。亦本來無入故。不似權教三祇未滿諸見未亡。來至此已各還本土。又未論一塵之境圓法界故。然通變皆有限故。皆言神通非本法故。  
　　六所成法則同者。十信十住五位六位菩薩行門。十方世界同施設故。十方世界古今諸佛同此法故。頓示因果在剎那中。其法無來無前后故。非同權教因前果后故。十地位終方始見性。地前菩薩是凡夫故。設有地前成佛者。推為誓愿力能。非本法故。或推地上菩薩引諸凡夫起勝行故。非論本法本來佛故。此華嚴經所施法則。直論根本智佛自乘門。不論權教開三乘門設多劫故。直明眾生本來自體無作者故。性本自法界真佛智慧故。以為所乘也。  
　　七與佛因果同者。既是文殊法身智身。諸佛果德。普賢行門。本來一法。此諸眾海皆悉同之故。初發心時便成正覺。于一剎那際皆得此之法者。不許于剎那際外有別時得者。即非本法故。若有人于佛法中見佛成道。作劫量延促處所。而生見者。信亦未成。未論修道見道。是故修道者莫作如是順情所迷妄云修道。輪轉生死無有休息。此是情量非是佛法。是故此經來眾。皆與佛果位法齊。還成佛果位法。若有見聞悟入。皆同佛果位。為依本智慧法故。  
　　八事佛師弟同者。如因陀羅網影互相徹。此十會法界海中菩薩。遍法界中一切佛所。皆有其身奉事諸佛。成師弟之敬門能同佛果。師弟之敬不失故。不同權教有自他佛故。有從彼佛所來還歸自土故。不同此教不移本處不作神通而依本法恒遍滿故。承事諸佛。能同別故。  
　　九報身國土圓滿同者。為以實法故而起信修。法既恒遍。身亦遍故。依法智行身土皆圓。此以一圓即一切滿故。以無作智終無大小量故。為依本法身智身。為依正報亦等故。  
　　十懷疑獲益同者。如初會中。五十五眾一時同疑心念同請。如來放光示現果德。一時同益。諸眾各得一法。一人得諸人之法。已下九會皆悉如是。如上來眾十種同法。比于余教全無相似。此本智本法本時本處古佛本法。六位行門本眾之海。充滿虛空微塵之中。重重如是一時集會。如此經中大眾之海。從前至后。皆是成就彰表如來所乘五位六位佛因果門。無有一人得三乘果皆以此法十住初心體用齊佛依本智海故。不增不減于法體性。任運利生。十處十會來眾行相。隨文釋義。方可料簡。  
　　第八明所施法門理事別者。如化佛權教中說有情有佛性。無情無佛性。一切草木不能成道轉法輪等。如華嚴經。即是越情實教。即不如彼化佛權宗約凡化教。如功德林菩薩等十林菩薩所從來國。國亦名慧。一切境界總名慧體。何以然者。無有情無情故。所以然者。無二見故。為一真智境界無成佛者無不成者故。夫有情無情者。此是依業說。夫論成佛者。非屬業故。若非屬業者。即非有情非無情故。何得于出情法上計言有成佛不成佛耶。彼有情此無情者。是業收。非佛解脫故。豈將自己情業之系。作如是卜量情與非情成與不成。如經所說是諸法空相。不生不滅不垢不凈是。法住法位世間相常住。如是之道。為有情及非情耶。如此華嚴經中大義。本無凡圣情與非情。全真法體為一佛智境界。更無余事。莫將凡夫情量妄作斟量。若存情系者。見有情成佛。見無情不成佛。此為自身業執。如是解者終不成佛。夫言理性遍非情而不同有情成佛者。此由未見法空不依實慧。未了得世間諸相本來常住。但見隨情識變生滅之相。而妄斟酌。言非情但有其理遍故。只如成佛豈可理外別有佛耶。若理即是佛者。于此理中情與非情本無異相。豈從妄見立情非情耶。如佛是非情應不得成佛。若有成大菩提者。不依此二見。是故法華經會權歸實。經云。種種性相義。我及十方佛。乃能知是事。聲聞辟支佛。不退諸菩薩。如是等三乘權學。總皆不能了。廣如彼經。如華嚴經中。無有情與非情。但為智境界。一切山河樹木。皆能現佛菩薩身及說法。與佛體。能同能別自在無礙。佛于世界中住持安立自在莊嚴境界差殊莊嚴各異。于其妙剎國土莊嚴。一一境中纖塵之內。佛身出現。剎海重重。佛身無盡。佛身毛孔亦復如是。境界重重。佛身無盡。互相徹入。能同能別。全同全異。凈穢國土。無障無礙。不論如是情與非情。是故今言所施教門別。又權教之中諸行為先。佛果在十地之后。此教之中。佛果根本智為先證。以差別智而互為資。因果行相一時頓徹。先中后際。一成一切成。一壞一切壞。不同余教一切。地修一地以性齊時齊行齊智齊故。以修定慧用智觀之。莫將情解。  
　　第九明與諸三乘得果別者。如經所說。為聲聞人說四諦法轉生老病死。為緣覺人說十二緣行。為諸菩薩說六波羅蜜。今此華嚴經亦說四諦法。即與聲聞四諦法不同。如四諦品中廣明。皆為四諦明苦集本真元來是根本智。不同三乘有忻厭故。又五地菩薩作十諦觀。一切十方世界諸佛皆說四諦法輪。但隨類音不同爾。如世間孔老一切治眾生法。總是四諦法。但隨器所受深淺不同。或說十二分教門。或作咒說。皆為四諦法輪所收。聲聞之人。但隨根器得一分斷苦之教。只如小乘斷苦之法。廣如小乘等部所說。且約四乘總相所趣成果處論之。聲聞觀苦集二諦。深生厭離。作無常不凈白骨微塵等觀。知身空寂。隨空寂法。智滅身亡。不生悲智。名之為滅。以此滅處名為涅槃。設當從定起后亦無世間三毒等過。為在道前修諸觀等以觀折伏。如咒毒蛇。又修生空知心性滅本來無我。以此人無我法故。空三毒業不生悲智。出定入定無離此修。不離此者畢竟同空。悲心頓息名為滅諦。滅伏諸苦名為滅諦。以此滅諦名為道諦。如楞伽經說。譬如昏醉人酒消然后覺。彼覺法亦然。得佛無上身。如是等比不依佛慧。偏修空定。從此知過。回心從正。能成佛身。如經所說。有永滅者。為滯寂故。責令早修。不應永滅也。為修生涅槃非永滅故。此乃大乘經中自有和會。如華嚴經中都無此文。如緣覺之流。知十二緣生之法本來無實自體皆空。知身知心自皆無主。身心無主性恒無我。以無我故無明便滅。無明滅故十二緣滅。逍遙任性獨覺自居。異聲聞故不趣于寂。異菩薩故無有悲智。唯不趣寂故即勝聲聞。唯能持法故即不如聲聞。故聲聞之人。聞佛所說大乘經典亦能宣傳。但未親證。如凈名所責。無以生滅心行說實相法。權教菩薩創回二乘及小菩薩。未能全具大悲智者。如大品經等是也。但說六波羅蜜引起小根令成智慧。以彼偏修定業滯在無知故。但說六波羅蜜。以根劣故。猶怖生死。未說七八九十波羅蜜等。為方便波羅蜜成其大悲故。處于生死能運度故。如仁王經中。外凡內凡修六波羅蜜作六種人王。忍等已上四波羅蜜俱是四種輪王。十地十圣修十波羅蜜。能成十種天王。又余經漸回彼二乘分學及頓學等根成其悲智。雖修十波羅蜜。猶修假真如觀。作諸法從本已來自體凝然不遷不變觀。破修空有二執。成不生不滅法門。猶觀當情。九地已來未明佛性。為修彼假智乃成障故。如前已說。如此經為上根人頓示本智。初心創發十住位上即與佛同智慧。如善財妙峰山頂得憶念一切諸佛智慧光明。是其義也。以依本智法即無所修故。本無障故。任運悲智不作而成。隨緣六道無非法界。了緣生法。自體恒真更無修作。所有念慮皆從智生。但知任運對現色身。說法應機如響相對。恒處生死流法身常寂。雖經多劫體不移時。入死出生非沒生也。任大悲智法隨緣故。法應如是。性無憂惱不住證修。法如是故。龍女善財總明如是。此法難信。三乘拱手遙推是化。非是人修。直說僧祇。逐情立劫。焉能信此無時智門。是故經云。能信此法為甚難者。即其事也。設經多劫勤苦作修。有得有求。作長作短。作是作非。作成作壞。舍身壞命。豈有成佛之期。何如初心即須如是入佛智境修學。豈不省力不枉功耶。以此義故。聲聞緣覺權教菩薩。不真解四諦十二緣。及真如法身實智境界。皆是毗盧遮那方便引修。向此華嚴真實之海。令歸本法任智施為。所修諸地隨智所作。不起能心。而皆成辦一切種智。不似諸教地上別作對治。但十信終心十住初位。即自了知坦然法界本智慧境。凡圣不異。脫體全真。不見有情無情有性無性。如是系障任法不生。如經所說。如來成等正覺出興于世。以其自身之智。普見眾生成等正覺。善惡情絕性相無殊。雖度眾生而無度者。是則名為種如來相諸善根故。如是之法付囑流通。全與三乘淺深玄異。如大乘權學二乘及人天。不聞如此華嚴經典。上上根流唯希佛因果位諸菩薩等而能聞之。如上四乘之內。具有明證。如是所乘既別見諦全殊。于一名言淺深全隔。又如華嚴十地品所說。五地菩薩修十種四諦觀。六地菩薩修十種十二緣。以此不同三乘四諦十二緣。  
　　第十明所付法藏流通別者。如此如來出現品中說。佛子。此法門如來不為余眾生說。唯為趣向大乘菩薩說。唯為乘不思議乘菩薩說。此經法門不入一切余眾生手。唯除菩薩摩訶薩。佛子。譬如轉輪圣王所有七寶。因此寶故顯示輪王。此寶不入余眾生手。唯除第一夫人所生大子具足成就圣王相者。若轉輪王無此大子具眾德者。王命終后。此諸寶等于七日中悉皆散滅。佛子。此經珍寶亦復如是。不入一切余眾生手。唯除如來法王真子生如來家種如來相諸善根者。佛子。若無此等佛之真子。如是法門不久散滅。何以故。一切二乘不聞此經。何況受持讀誦書寫分別解說。唯諸菩薩乃能如是。是故菩薩聞此法門應大歡喜。以尊重心恭敬頂受。何以故。菩薩摩訶薩信樂此經。疾得阿耨多羅三藐三菩提故。解云。生如來家者。自覺自身法身根本智與佛真性。性相平等同無性味。混然法界。自他情盡。唯佛智慧明徹十方。無性無依。無生死性。名為生在佛家。以自體無作平等悲智力故。紹隆正法統治眾生。隨所應作以法調伏。令諸眾生差生死業所有一切安樂之法皆悉樂之。是則名為持佛家法。又云。種如來相諸善根者。解云。證佛法身性同法界。同佛悲智。如是信修。理事不殊。性相平等。如是學者。種如來相。同佛善根。不同權教付囑三乘聲聞菩薩所共流通。又三乘之教多付囑諸圣及未生佛家諸凡夫者。此經付囑最上大心凡夫唯求如來不思議乘生佛家者。若無大心凡夫求此法門生如來家。此經當滅。何以故。為此經難信。設有圣說凡夫不信不證。此經當滅。若不如是付囑凡夫生佛家者。圣位菩薩有一切佛世界微塵數。如來何慮此經散滅。當知如是。如來意者。令諸凡夫生佛家者而起信修。不念已齊佛位諸菩薩眾。諸有行者應如是知。何故三乘之教。多付囑諸圣者。令使流通及付囑未生佛家諸凡夫等。為三乘之法未出情塵。明法未真易信解故。且令凡圣共贊。令教流行善根不斷。未出情量。不似此十信之終剎那即佛故。以此義故。三乘之教且漸引生未出情塵。三僧祇劫方得作佛。順情之教根易信故。凡圣共贊皆得流通。不同華嚴十方諸佛根本智法及差別智大慈大悲法出情塵教深難信故。要待入證十住之位生在佛家為佛真子。方是流通。但有圣說無人證者。不名流通。但有凡夫說教無證者。亦不名流通。為自法不明疑情猶在。不破他暗故。未能決定知佛意故。以此義故。要待入證同諸佛智心方可決知佛教門故。以是義故。付囑大心凡夫入證者故始名流通。但聞不契不名流通。  
大方廣佛華嚴經論卷第七  
　　第四明成佛同別者。夫智身寥廓。總萬像以成軀。萬像無形。與智身而齊體。違真相隔得本形同。只為乖本相殊。致使化儀各別。或見形羸道樹。藉草褥之微軀。或見色究竟天。處蓮華之妙相。或見寶菩提樹。居凈土以成真。或見遠劫修行。或見剎那當證。或見報身圓滿相海無邊。或見化體分身具三十二相。如是殊形異狀遍通含識。以情根萬別千差言何能悉。且約人天共感四乘權實之流。略作十門成道差別。使得童蒙起信發解除疑識本離權情希勝德。十門者。第一成佛身別。第二成佛時別。第三菩提樹別。第四所坐座別。第五大眾別。第六示相別。第七轉法輪別。第八轉法輪處別。第九大會莊嚴別。第十所受法門別。  
　　第一成佛身別者。此毗盧遮那佛身。如經所說。有九十七種相及無盡相身。非三十二相八十種好身。  
　　第二成佛時別者。如權教中。佛生之后。即以逾城出家。菩提樹下成等正覺時。以之為時。如毗盧遮那佛即實不如是。如來安立化相。為度三乘眾生應見如是出家成佛。如華嚴中實法界海。即不如是。如法華經云。吾從成佛以來經無量阿僧祇劫。此即是回彼三乘人就實而論。此毗盧遮那佛依本法界成大菩提。還依本法界。無始無終不出不沒無成無壞無有時分。此經云。如來不出世。亦無有涅槃。此為實說。又頂著華冠本非出家。都無八相之事。若有人能知如來不出不沒不成不壞。即知如來常住在世常轉法輪。即是毗盧遮那出興于世。又從兜率天下降神入母胎轉法輪入涅槃。不出一剎那際。彼天猶未下母胎。猶未出此已入涅槃。一切事總畢。  
　　第三菩提樹別者。三乘之中見佛道樹是木樹高下稱人間。如一乘中。如來成道所居之樹。即寶樹高過六天。如金剛藏身中所現之樹。高百萬三千大千世界。其身周圍十萬三千大千世界。大義總一切處遍故。  
　　第四所坐座別者。三乘中化身成道。棄榮藉草褥。此一乘中。本身成道坐寶蓮華師子之座。妙寶嚴飾具眾莊嚴。  
　　第五大眾別者。為毗廬遮那所有大眾圍繞。皆是普賢文殊等眾。及有新發意者。皆是心求佛果法界之眾。非是三乘權學為求聲聞緣覺厭苦菩薩之道樂生凈土之眾。設有聲聞之眾。若未回心。如聾不聞不知不見說此甚深華嚴經典。亦非因前經三祇劫得果之眾。皆智圓多劫一際無前后時之眾也。  
　　第六示相別者。如權教中。即以兜率天受生降神入胎八相成道等。一乘教中。即以初發心住會法身本智以為正覺。情絕始終。不見時遷及以不遷不乖當念蘊空即佛。都無時分遷轉之相。應真自性常轉法輪。不似權教八相等事。或于摩醯首羅天坐花王之寶座。或以三千大千之國土以為報境。如來施設分量限齊者。皆引眾生之化儀。漸令心廣。未為究竟之實相也。如此華嚴法界之妙門者。約分十佛剎微塵數蓮華藏剎海參映重重。為明無盡佛國互相徹入。一一佛剎皆滿十方。十佛剎微塵數國土。皆無限礙身土相稱。都無此彼往來之相。不同三乘為小根故權安分齊身土之相。如此毗盧遮那之相海也。纖塵匪隔其十方。毛孔詎虧于剎海。三乘示相者。螢光不可以比日月之照功。琉璃難以類摩尼之凈德。此乃非由佛爾。只為器劣故然。  
　　第七轉法輪別者。化佛轉三乘法輪。毗盧遮那轉一乘法門。一乘者所謂佛乘。如法華經云。唯有一乘法。無二亦無三。但以假名字。引導于眾生。乃至乘如來乘直至道場。為法華經會三乘引令至實。如前依判教分宗門中已說。只為三乘種性人。還依本種性。作三乘教說。說龍女剎那成佛是化。返成謗教不順佛心。原佛本意者。令龍女剎那成佛。為本法自無時。證盡時處即為實法。返云是化。此是苦哉。當復奈何不期甘露返成毒藥。翻將寶玉喚作泥塵。以實為虛將虛為實。請后達士莫踵前賢。先圣法門普咸垂訓。隨根權實事非一途。深可久思具閑佛意。了明權實順教流通。不滯諸根權實俱濟。只可引小歸大眾圣元心。以實成虛佛不悅可。依宗傳教福利人天。使得金玉煥然各不沉沒。是故毗盧遮那佛說佛乘。化佛說三乘。化佛教中法華涅槃漸漸引權令歸實門。即龍女剎那成佛。雪山肥膩草。牛若食者。純得醍醐喻等。是也。皆為分有未具全示。一一具足因果報相之門。唯北華嚴具足。是故今言轉法輪別。  
　　第八轉法輪處別者。權教中化佛轉法輪。或言鹿園。或言給孤獨園等。皆有處所上下往來。此經即十處十會及一切塵中佛國佛身重重重重重重無盡無盡無盡常轉法輪。不去不來不出不沒。十會名處后當更明。皆云不離菩提場而升一切處。經自有具言。  
　　第九大會莊嚴別者。說此經時天上人中十會十處。一時普集十方圣眾大心眾生。無有三乘定性未回心者。設在其會不在其流。又十會之眾各從十方來。隨所來方皆云有十佛剎微塵數眾而來集會住住地地以次十百千增多為明無盡。又一一會眾皆遍法界重重重重參光影像。纖塵之內亦眾會重重。一一塵中眾會皆與法界虛空等。乃至于一小眾生身內成等正覺。眾海重重轉正法輪。其小眾生不知不覺。如是眾會皆為諸佛菩薩性遍一切處身土眾會皆遍一切處故。不似三乘中化佛眾會皆有處所限量分齊往來。為眾生根小。非佛故然。  
　　第十所受法門別者。如權教中。或從小乘。漸漸修習無常苦空。厭老病死修四諦觀。于中苦集二諦以為世諦。滅道二諦以為真諦。觀彼苦集真實是苦。深生厭離趣求寂滅。以無常不凈白骨等觀。觀彼微塵成于空觀故。苦集本無。識滅智亡。以空為證。且令苦盡。然后方為說大乘法。令使回心修法空觀行諸六度漸起悲智。或有大乘菩薩種性者。觀行對治似彼小乘。性有慈悲樂行諸度。不取空證留惑益生。成法空等觀。或有大乘菩薩種性。一下頓修假真如等觀。以假真如門加行調伏。經三僧祇劫。十地見性方始成佛。或有教說地前三賢菩薩以觀力故折伏無明地上見道。或有教說。三賢菩薩少分得見法身。如是等說。總是三乘權教所說。如此華嚴經即不爾。直為上上根人。一下直授法界自體根本法身。古佛智海迷在無明。頓令以方便三昧而令現之。全將佛果頓授十住初心。一念一時一際。一法界門頓授。文殊普賢萬行理事。更無情量卷舒延縮不廢隨俗時劫了然具存。三世日月歲數差別了然明著。然其歲劫當自不移。常與無常不成不壞。法本如是。了知苦諦本來圣諦。元無諸苦亦無涅槃。若如是信解。如是證入。經云。以少方便疾得菩提。即以智幻門幻生其身。等眾生界。同眾生事。即以無礙念門了眾生根。即以師范門以成軌則。即以眾藝門訓誨眾生。即以無依道場門法無所著。即以無念門念而不著。即以凈智光明門。恒照無礙。安立諸法度脫眾生。即以無盡相門不壞色身。即以誠愿語門出言誠諦。即以幻住門常住世間成就眾生諸根解脫。如是十法即是善財童子等覺位內善知識利安眾生之門。令諸學者頓修悟入。行此十法利安眾生。善住世間解脫法門。殊非如三乘之眾厭苦集樂滅道之法也。亦非留惑樂空出纏求凈土也。  
　　第五明見佛差別者。夫佛身性相一體無差。器有萬端依根各異。情存相隔見絕體齊。身立影生情留佛異。佛由情應以此乖真。心盡情亡智身自稱。智緣無作動寂俱真。如是相應名毗盧遮那佛。毗盧遮那者。名種種光明遍照也。以法身悲智示相教光。用對諸根隨情現色。為情乖相別見異佛殊。以體相混收本是毗盧遮那一智身也。只可歸真去假。不可滯假亡真。略立十門見佛差別。使得留心創信者返末而還源也。  
　　一人中見佛但有三十二相。  
　　二諸天見佛但有八十種好。  
　　三諸龍見佛。或同人所見。或見但為大龍王也。余畜例然。  
　　四諸仙人見佛但見仙人。  
　　五諸余外道還見佛與己同類。  
　　六八部神等見佛與己為王。  
　　七小乘人見佛為大聲聞。  
　　八緣覺見佛還為緣覺。  
　　九權教中菩薩見佛。但為三千大千世界之主。福智充遍三千大千世界。  
　　十一乘教中菩薩見佛。為十佛剎微塵數蓮華藏世界海。為法界主。且云十佛剎微塵數蓮華藏世界。為明無盡。總攝一切剎故。福智充滿一切諸剎。無盡相海重重故。如上十種見佛不同。皆由發心之時信樂差別。以信樂力故。見佛不同。是故當知。發心之者。發廣大心。信廣大教門。發廣大愿。行廣大行入廣大智。利益成就無盡眾生。即得速成菩提行愿福智悉皆圓滿。若不如是。終非畢竟成大菩提。勞而功少。何如直往一切智之中也。  
　　第六明說教時分者。夫創證覺心。道源虛寂。智圓三世。始終俱盡。會萬像。濟有無。混去來。印古今。豁達唯神。恬怕應真情亡智立。想絕悲存圓聲遐布。隨根受益。一雨普滋百卉齊得。如空中響稱擊成音。諸根獲益任智無心。剎那無際焉存古今。略依權實。且立十種教起前后時分不同。  
　　第一如力士經說。佛初成道一七日思惟已。即于鹿園說法。  
　　第二如大品經說。佛初鹿園轉四諦法輪。無量眾生發聲聞心乃至獨覺心大菩提心等。  
　　第三如法華經說。三七日詣鹿園說法。  
　　第四如四分律及薩婆多論。六七日方說法。  
　　第五如興起行經及出曜經。七七日方說法。  
　　第六如五分律。八七日方說法。  
　　第七如大智度論。五十七日方說法。  
　　第八如十二游行經。一年不說法。  
　　第九依今唐朝藏法師判。如來成道定經一七日后方說華嚴經。  
　　第十(通玄)今依此華嚴法界門。總不依如上所說。如此經。以法界本智性自體用理事大悲本實為宗不依情量時分之說。古今見盡常轉法輪。無始無終。法本如是。如上所說。總依根自見時分。并非如來有此不同。如來本法智體。并無時分可立。但使令心信解法界無時。即是如來說法時也。情亡心盡任智利人。即是如來成佛轉法輪時也。若也情存立見。云如來如是時出世如是時說法者。并不依佛見。總是自情。如此華嚴經教門。即是無始無終為門。不何逐情強立時分。此經乃是無時之時。一切時說。如法華經云。吾從成佛已來。經無量阿僧祇劫者。量既本無知。欲將何為說法時也。皆是如來一智用一圓音一剎那時。以無時之時為說法時故也。  
　　第七明凈土權實者。夫以滔滔智海。茫茫莫究其涯。淼淼真源。蕩蕩罕尋其際。遮那法界。體相通括于塵沙。方廣虛門。凈穢互參于無極。但隨自修業用。見境不同。致使圣說乖違。依根不定。或權分凈土于他國。指穢境于娑婆。或此處為化儀。示上方為實報。文殊位居東國。金色世界而來。觀音身處西方。極樂妙土而至。如權儀各別。啟蒙的信無依。今以略會諸門。令使創修有托。約申十種。以定指南。  
　　第一阿彌陀經凈土。  
　　第二無量壽觀經凈土。  
　　第三維摩經凈土。  
　　第四梵網經凈土。  
　　第五摩醯首羅天凈土。  
　　第六涅槃經中所指凈土。  
　　第七法華經三變凈土。  
　　第八靈山會所指凈土。  
　　第九唯心凈土。  
　　第十毗盧遮那所居凈土。  
　　第一阿彌陀經凈土者。此為一分取相凡夫未信法空實理。以專憶念念想不移。以專誠故其心分凈得生凈土。是權非實。  
　　第二無量壽觀經凈土者。為一分未信法空實理眾生樂妙色相者。令使以其心想想彼色像。想成就故而生佛國。此權非實。  
　　第三維摩經凈土者。佛以足指按地。加其神力暫現還無。是實報土未具陳廣狹。是實未廣。  
　　第四梵網經凈土者。雖說一大華王而有千華。一一華上有百億化佛。教化百億四天下眾生。然彼千華及彼華王。為三乘菩薩見未廣故分示報境。未成圓滿。是權未實。  
　　第五摩醯首羅天凈土者。如來于彼坐寶蓮華座成等正覺。以為實報。此閻浮提摩竭提國菩提場中成正覺者是化。此為三乘中權教菩薩染凈未亡者說。言此閻浮提及六天等是欲界有漏。彼上界摩醯首羅天是無漏故。為存染凈彼此未亡。此為權教。未為實說。  
　　第六涅槃經所指凈土者。云如來有實報凈土在西方過三十二恒河沙佛土外者。為三乘權教一分染凈未亡者言。此三千大千世界總是穢土。權推如來報境凈土在西方。此權非實。  
　　第七法華經三變凈土者。此為三乘權教菩薩染凈未亡者言。移諸天人置于他土。非實是權。  
　　第八靈山會所指凈土者。此引三乘中權教菩薩染凈未亡者。令知此土即穢恒凈。諸眾信可未能自見。是實非權。信而未見。  
　　第九唯心凈土者。自證自心當體無心。性唯真智不念凈穢。稱真任性心無恚癡。無貪嗔癡。任大悲智安樂眾生。是實凈土。以自凈故教化眾生令他亦凈故。是故維摩經云。唯其心凈即佛國凈。欲生凈土當凈其心。  
　　第十毗盧遮那所居凈土者。即十佛剎微塵數蓮華藏佛國土。總含凈穢。無穢無凈。無有上下。彼此自他之相。一一佛土皆充法界無相障隔。略言十佛剎微塵數國土。為知無盡佛國不出一塵。為無大小故。不立限量故。以法為界。不限邊際。相海純雜色像重重。此為實報非是權收。  
　　第八明攝化境界者。夫佛境無邊順機各異。隨情廣狹。見有差殊。非是如來分其量數。情微即境狹。量廣即境寬。若也智契真源。佛境彌綸法界。或見閻浮為化境。或見四洲以濟生。或見形滿大千。或見報身十海。如是種種器有萬端。設教不同千差萬別。啟蒙始學憑準何依。略示五門識其權實。使得舍枝條而從本。返末而還源。速證菩提無令稽障。一人中見佛境界。二諸天見佛境界。三二乘中羅漢見佛攝化境界。四權教菩薩見佛境界。五實教菩薩見佛境界。  
　　第一人中見佛境界者。但見化一閻浮提眾生。  
　　第二諸天見佛境界者。但應自見境見佛亦然。隨自見廣狹故。如帝釋梵王及諸天王。即是菩薩位。即依菩薩位。配所見佛攝化境界廣狹。不可依諸凡夫天人之類。如帝釋即是二地菩薩位。乃至漸升至梵天王。是十地菩薩位也。或時以佛神通力成就眾生。亦令人天中凡夫及二乘并小菩薩。總得見佛報土境界故。即如維摩經。佛以足指按地所現凈土是也。或時以佛神力亦令人天總得相見故。即如大集經中所說寶坊處欲界上色界下。大集人天之眾。總在其中如彼經說。  
　　第三二乘中羅漢見佛攝化境界者。如大羅漢。以天眼力。得見佛攝化三千大千之境界也。即如阿那律云。我以天眼見釋迦牟尼佛土三千大千世界。如觀掌中庵摩勒果。如小羅漢即不定。或見佛攝化一閻浮提。此即以久伏忍力能斷結使。未有定力。亦名斷結。未有力通變等事。如以此羅漢。或見佛攝化四洲及上三界境界也。此廣說在小乘諸部中。  
　　第四權教菩薩見佛攝化境界者。初地百佛。二地千佛。三地萬佛境界。以漸增如三乘大乘教說。  
　　第五實教菩薩見佛攝化境界者。初地菩薩即見多百佛即是無盡之百。不是一百之百。二地菩薩即見多千佛等。即是無盡之千故。三地菩薩即云多千萬等。以實而論。諸地菩薩皆悉齊見。如帝網等。三賢菩薩亦然。非但十佛剎微塵數蓮華藏為其報境。法界虛空總皆平等。為十住初心。初見道時即已無大小見故。即總見佛化境。皆如法界。不分大小約行布之中寄位階降。如此經。初地見多百佛境界者。即明滿義故非如三乘單百之百。此多百者。即齊無盡之數故。如三乘教。化佛即攝一四天下。報佛即云攝化千百億四天下為一釋迦報境。如梵網經所說。如華嚴經所說毗盧遮那攝化境界。且約立一大蓮華藏世界海。廣大無際與虛空法界等。但為化眾生故約陳形狀。令眾生心廣大發開狹劣心故。于此大蓮華中。總言有十不可說佛剎微塵數世界種。為教文有限。且立其百二十一個世界種中心有十一個世界種。上下各且二十重蓮華藏世界。最下重中有一佛世界微塵數廣大世界圍繞。次上第二重。二佛世界微塵數。次上第三重三佛世界微塵數。此十一個世界種皆悉如是。從下向上轉轉倍增。最上重中具足二十佛世界微塵數廣大剎。一一剎各有十佛剎微塵數諸小剎圍繞。其十一個二十重世界外。有一百個一重世界種。圍繞十一個二十重世界。此一百個世界種外。近金剛山復有十個四重世界種。其中國剎重重之內。如上所說。于金剛山內圍繞如上諸世界種等。如天帝網分布而住。如來所化周遍其間。凈穢純雜諸世界海等。如三乘中所說世界種者。數三千大千之剎。至一恒河沙。為一世界性。數性世界至恒河沙。為一世界海。數海世界至恒河沙。為一世界種。如此經世界。并數一佛剎微塵二佛剎微塵三佛剎微塵。如是倍增至最上重中二十佛剎微塵數世界。如是上下通數總二百一十佛剎微塵數廣大剎。始成一世界種。非為恒沙以限其數。三乘之中多取恒河沙數為量。如此經中。常取一佛剎塵十佛剎塵。為表無盡為其數。如是增廣令小狹劣眾生知佛攝化境界發菩提心。其佛攝化境界一一塵中境界與法界虛空界等。不言獨化三千大千世界。于中表法。至后釋華藏世界品廣明。  
　　第九明因果延促者。夫法界圓寂無始無終。理智虛空非因非果。但為有情存量假寄其名。情亡量絕何名能立。名不自施。本由量起。量亡情盡名亦自真。今以無名之真名。談無果之真果。以無說之真說。說無因之真因。啟蒙之士。不可以滯其名。始學之流。不可以廢其說。滯名則名立。廢說則言生。當可任情隨緣起唯法起。若無緣者滅唯法滅。有此法者性不相知。今談因果延促。如空中鳥跡。如石女之子。但為眾生情有愚智。隨心照義。或遲速不同。劈竹蹬梯稱機各別。因茲之類延促不同。非謂日月與作時分。教不自施因機故起。教隨根應有根教生。今以依根約立十門因果延促。使得啟蒙之士后學無疑也。  
　　第一小乘善來得阿羅漢果。  
　　第二小乘一生得阿羅漢果。  
　　第三小乘三生得阿羅漢果。  
　　第四小乘六十劫得阿羅漢果。  
　　第五緣覺四生得緣覺果。  
　　第六緣覺遲經百劫得緣覺果。  
　　第七依權教菩薩成佛定經三僧祇劫得成佛果。  
　　第八依法華經實教會三歸一令龍女一剎那際成佛。破三乘經于多劫方始成佛。  
　　第九華嚴經說兜率天子三生得十地果。  
　　第十善財童子一生成佛。如上所說。皆是三乘及一乘圣教。依根約器所說各各。依諸圣教自有和會。今欲廣引諸義文句煩多。根有萬端依根教別。今以略分十種大意得果延促不同。意令知權向實不滯虛乘入真實門速成佛道。如龍女。破三乘之定劫。成剎那之實門。涅槃經屠兒廣額授賢劫中成佛之記者。破闡提之無性說。越三僧祇之功。兜率天子明一乘之教殊勝之力。聞之生信。為不修故。設入地獄中亦能成種。蒙光觸身來生兜率天上。蹬十地位。一如隨好光明功德品說。舉此一事意令信此諸佛所乘。以難信故。信即必定成種。為信解內熏必至成佛。設暫著樂遇苦便修。若至十住初心。位齊十地更無退轉。如善財童子一生成佛者。明于十住初心一剎那際情亡想盡三世一念更無所生名為一生。不取存情立劫時分之生。如是無生便成佛果。如本生故名為一生。還同龍女。一剎那際情盡時亡名之為佛。  
大方廣佛華嚴經論卷第八  
　　第十明會教始終者。夫慧日世尊。稱法界而遍照。智周萬有。與凡圣而同。真理事互融。體用相即。四十品之勝典。終始交羅。百萬頌之妙言。前后參映。十處十會。如帝網之重重。十剎十身。若鏡像之相入。舉一門。眾門俱發。談一品。諸品齊麾。道樹始成九天同屆。普光一集十處咸登。今古無差舊新一念。不離一位。便分五位之門。一行之中。乃建塵沙行海。法界體上。安立訓俗之詮。果德性齊。施設引生之教。文殊以贊明法體。普賢為成備行修。二人悲智參光。使得云滋寶澤。法界品內。復令善財重修。仿此一部之經。一一行其行相。菩薩接生之軌。各各次第分明。發心求進。師資差別具陳法則。令使童蒙易解。學者不枉功程。一念與道相應。便得超過永劫。今分十法以約紀綱。教體參差略知分齊。  
　　第一明毗盧遮那始成正覺。第二明示果勸修。第三明信心成備。第四明入真實證。第五明發行修行。第六明理事相入。第七明蘊修成德。第八明隨緣無礙。第九明因果位終。第十明令凡實證。  
　　第一明毗盧遮那始成正覺者。即世主妙嚴一品經是。言始成正覺者。已自身心證盡三世古今等法。在一念中無久近相。于一念中而亦不壞眾生三世久近劫智及種種眾生差別知見智。如經智入三世而無來往。如是有十種智。具在經說。如是上下前后四十品經。總于始成正覺時。于一剎那際。以法界海智印三昧門。一時頓印。身色言音說諸佛法及一切塵中諸國剎海普宣流布及入涅槃。不移一時一際一性皆是。法如是故。前佛后佛古今如是。總在一時。隨諸眾生現差別法。古今相徹。名之為始。契法如是。名之為成。依法如是。非心造作。名之為正。智達斯理。名之為覺。此經在晉朝之譯。有三十四品。今于唐朝再譯。為三十九品。又檢菩薩瓔珞本業經云。佛子。吾先于第六天說十地道化天人。今故略開眾生心地。汝等受行。又下文。佛子。第四十一地心者。名入法界心。又此下文。佛子。吾先于第三禪中集八禪眾說。一生補處菩薩入佛華三昧定說百萬億偈。今以略說一偈之義開眾生心。汝等受持。此品即在十地品后。是十一地等覺位。計此品名還名佛華品。為依法為名故。又下文。佛子。吾先在此樹下說法界海時。有八萬無垢菩薩現身得佛。故今為此大眾略開佛果行處。汝應頂受。如瓔珞本業經。即是說華嚴經竟。化諸三乘眾生。詣菩提樹下。二重敘初成正覺時所說華嚴五位法門。具如彼經說。為華嚴經少十一地一品經。今將彼配勘方知次第。后有聞者不須生疑。但取彼經勘驗可知皂白。今以第三禪中說十一地佛華品。即總有十處十會四十品。并在始成正覺時。以一剎那際海印法門一時頓說。以依本法無前后故。為法本如是故。以本身本智示本法故。無重會普光明殿及三會等事故。若重重重重無盡之重。不論三會。以其法界海門總收三世。一念前后并是一時。亦無往彼重來入此。如來但以本智對現色身海印門故。一時普示。今言于普光明殿重重三會者。此非如是。總是一時頓印之法。如經云。如來于一言說中。演說無邊契經海。但從法門品類為表法故。菩薩名殊。非是先來后來之眾。于法界海內。不可以情作前后之想。違本法故。于一念之內現三世事者。為眾生故。非于本法而有三世。此為明本法。不可從末。前已覆車后須改轍。不可直推先德以為龜鏡。檢參經意都無重會之名。以文字敘致法門似有重意。不觀品中經意。總是敘其前后通括一時一際一法界之智用法門。如十定品離世間品。皆云。爾時世尊在摩竭提國菩提場中始成正覺普光明殿入剎那際三昧者。但隨法位菩薩名別。非是如來去已重來。以普光明殿為法界果智體故。于一時之際會其理事。不離無作定門以十定門是法界體故。以普賢行是法界用。即離世間品是也。會此二品。不離普光明殿果德大宅智之本都。如此三度之說。總是一處一時一法界一會之說。非是如情所見前后往來。通余九會。總在一會一時一法界一智海法門。重重一時隱現無障無礙。今于一法界內。隨其進修方便行相門中。寄處表法。以分其十處。十會者。  
　　第一菩提場會。  
　　第二普光明殿會。  
　　第三升須彌山頂會。  
　　第四升夜摩天會。  
　　第五升兜率天會。  
　　第六升他化自在天會。  
　　第七升三禪天會。  
　　第八給孤獨園會。  
　　第九覺城東大塔廟處會。  
　　第十于一切國剎及塵中一切虛空法界會。  
　　名為十處十會。普光明殿中會。此經中五位六位法門。十定妙理。普賢萬行始終體用。十處十會總在普光明殿。一真法界因圓果滿。報居之宅之所含容。十方世界。都為一法一處一時一體用際攝末歸本。不可別分作前后往來三會之說。不可以己情塵翳障真教。又此經中諸法皆以十為圓數。不可但言七處九會之說。  
　　又問。何故至第七會。但至三禪。集八天眾說十一地法門。何故不至四禪天者。  
　　答曰。為四禪天依其次第是佛果處故。佛正于菩提場中正證佛果。通收四禪及十方世界。總為一普光明殿法界之宅報居之都。更無上下往來進修所在可得之相。明佛四禪心想無依無進修處故無往來也。情絕應真。同法界故。是佛第四禪以菩提樹下寄同阿蘭若處。普光明殿即是本居之報宅。以此三說始終因果。重敘前初成佛之時。以明前后不離菩提體本智海故。如此圓融。始終因果成一際法門。于此經中前后有六處和會也。示果勸修門中有二處。已信修行門中有四處。一如初會中。普賢菩薩入如來藏身三昧。以世界海旋法門。示佛本源法界十蓮華藏世界海因果始終報得之門。即普賢菩薩是其行。如來藏身是其體。即明以用入體理事徹故。二毗盧遮那所坐之座諸有莊嚴。亦明因果始終體用相徹故。即以遮那佛以為報果。以一切法空本智為座體。以普賢萬行為用莊嚴。以此一切莊嚴具。即還以輪臺戶牖諸莊嚴具中出眾菩薩。有十佛世界微塵數。雨寶供佛。即明如來果德常居一切法空之座。普賢眾行妙用常感依報之所莊嚴。理事因果體用常相益故。又已信修行門中有四度和會因果無二門者。即普光明殿三說始成正覺。攝末歸本一際法界。是一度和會。二三十七品名如來出現品。如來放眉間光灌文殊頂。放口中光灌普賢口。令此二人共相問答。說佛出現果德之門。即文殊為本智法體。普賢為行。明和會體用徹故。以此徹處即名為佛。初會中佛。即明佛所自成佛也。三十七品中佛。明菩薩自力所及也。因初佛故而起信。進修行以信進修行故。自力所及自佛果故。以自佛果與前所信無異故。三祇園之中。如來以師子頻申三昧門。舉五位因果導利人天。四善財童子彌勒樓閣中。和會文殊普賢始終因果及彌勒菩薩始終因果。都為一際。體用徹故。通前示果勸修門中普賢菩薩毗盧遮那二處和會。及后普光明殿如來出現品給孤獨園及彌勒樓閣四處。通為六處和會。體用因果無二一際法門。是故彌勒樓閣名毗盧遮那莊嚴藏。與初會中普賢菩薩所入三昧名如來藏身。前后名字一相似故。但取經文品類意況尋之參驗可見。如來會通總為一時一際。以剎那際根本智宅門出生滅度及常住在世轉正法輪總無虧一念成正覺時。是故經言。智入三世而無來往。此經總有十處十會四十品經。于九會中云集都眾總有三百四十二種眾。并第三禪中一會八種眾。亦在其數。如是之眾各各云有佛世界微塵數。或云十佛世界微塵數。如是眾會一時俱會在始成正覺一剎那際。猶如大海周遍十方互相參映無障無礙。若以第十會中于一切國剎及塵中虛空法界一切會者。即十方世界虛空法界及纖塵之內。及一切眾生身體塵毛孔海會如海十方無間。重重重重無盡無盡。諸佛菩薩眾海常然。三世一念。古今咸即今時之際。過去未來無盡之劫。同時無虧。一念成正覺時也。如是時體成佛不成佛。覺與不覺時。法如是故。  
　　第二明示果勸修者。即如來現相品。普賢三昧品。世界成就品。華藏世界品。毗盧遮那品。如是五品經是也。于現相品如來口中眾齒之間放光。以光中音聲十方告眾。使令咸集。普賢菩薩為佛長子。治佛家法入佛三昧。舉佛果德令眾敬愛起信樂修。如來于自身及座。舉體用因果門令眾咸知。以佛自身為法界大智身。以諸莊嚴具為普賢行用報果。以一切法空為座身。以此三法齊平興悲智門。無始無終。示悟眾生。名之為佛。如來又于眉間毫相中放光明。名一切菩薩智光明普照曜十方藏。其狀猶如寶色燈云。普照十方世界已。右繞于佛。從足下入。及于眉間毫相之內。出十佛世界微塵數菩薩眾。于其佛前共坐一蓮華之座。復贊嘆佛境界甚深。此明因果無二。光入足下。明以果成因。眉間光者。十地智果之光。今入佛足下。以果成因。十信之位。還從足下輪中出此光也。至十住位內。次至足指端出。十行之內從足趺上出。十回向之內從膝上出。十地之內還至眉間出。終而復始。毫相光明是十地之果光。其中出菩薩。是其因行。明因從果出。明此已上五品經是示佛果德令眾信樂。  
　　第三明信心成備者。即第二會中。如來名號品。四圣諦品。光明覺品。菩薩問明品。凈行品。賢首品。已上六品經是也。此六品經共成十信之一位。一如來名號品信佛名號十方世界隨生不同。二四圣諦品信知十方世界法門名字差殊。皆以四圣諦為本。三光明覺品知光明本從果而來入佛足下今還從足下放彼果光。用成信位。四菩薩問明品信菩薩所問之法門。五凈行品明信菩薩凈行從大愿力生。六賢首品信知成佛以信為首。信此六品法門共成信位此六品經于普光明殿中說。以普光明殿是佛智用果報滿居之本宅還從中說信法門。為明說果成信。既信果德。從茲以后至十地十一地佛華品已來。方明入道進修五位成滿階降同別。一通一切通為從因至果不隔時故。皆以根本不動智等十個佛。以為所信之門。還以自心根本不動智佛。以為會體用。  
　　第四明入真實證者。從第三會升須彌山頂于如來兩足指端放光明。于中說六品經是。一升須彌山頂品。二須彌頂上偈贊品。三十住品。四梵行品。五初發心功德品。六明法品。此六品經中。如須彌山頂品及偈贊品兩品經。是帝釋諸天迎贊如來嘆佛功德及處之勝。十住品。梵行品。初發心功德品。明法品。四品經。明創證法門住佛所住生住佛家同佛智性功德解行理智如佛初發心時便成正覺。此會兩足指端放光者。明初證法門發足之始。升須彌山頂者。明從前信心今升十住法王山頂至法之際智照無礙。如上高山至相盡處故。又山者。表定能發慧故。從茲以去。任法無功始終俱佛。不從八地方具無功。瓔珞經云。三賢菩薩法流水中任運至佛。初水后水一性水者。因佛果佛一性佛故。于其中間無初中后。不隔念故。依本法故。無念可隔。因果便終。一念相應。一念佛故。不論相好及與神通。相好神通從此正覺中得。若證正覺即不著諸相。但以覺道恒相應故。通變相好不求自至。設至于后福智終時。三世一時不隔念故。  
　　第五明發行修行者。從第四會升夜摩天宮。于如來兩足趺上放光說四品經。一升夜摩天宮品。二夜摩天宮偈贊品。三十行品。四十無盡藏品。如此會中。升夜摩天宮品夜摩天宮偈贊品兩品。是諸天迎佛贊嘆佛功德。及嘆處之勝。十行品十無盡藏品兩品經。明智身具普賢行悲智具足理智行門所成依正二報福智無盡。此位從如來兩足上放光。及升夜摩天上說者。為明從須彌山頂至相盡處證佛智身至夜摩天上依法空本智起普賢萬行門故。以處表法令易解故。如彼諸天離地際故。天依空而住。為明十行依本智法空而行。  
　　第六明理事相入者。從第五會升兜率天宮。于如來膝上放光。說十回向。有三品經。一升兜率天宮品。二兜率天宮偈贊品。三十回向品。前之二品經。是諸天迎贊如來敬嘆佛德。及嘆處之勝。后之一品。是正說十回向之法門。回向者。令諸事法皆入理故。以十行事法入前十住中理事無礙。故名回向。前十住即是文殊法身本智。后十行即是普賢之萬行。明二人體用相徹名為回向。膝上放光者。明理事卷舒自在故。猶如人膝屈申回旋皆由于膝。何故兜率天說此位者。為明此天于欲界之中處中故。又于天上五位五處五會之中故。向下有帝釋夜摩之兩會。向上即有他化三禪之兩會。于欲界中。此天處中故。故說十回向。令會理事無礙根本智差別智智悲均融處于中道。以處表法故。須此處說十回向之門。  
　　第七明蘊修成德者。從第六會。升他化自在天宮中。如來眉間放光明。名菩薩力焰明。此光與初會中如來眉間所放光明。終而復始。至本處故。說十地品一品經是也。無升他化天宮品無偈贊品者。為明十地果終住法本宮恒遍一切功終行極更無升進。乃至三禪。十方世界亦同此也。為表果終十地智滿無進修故。常對諸佛現在前故。為非新來無稱嘆故。此十地門但于十住十行十回向中。蘊積功成使令滑熟。更無所住任運而成。自令具足一切諸法。何故于此天處而說十地法門。為此天依他起化以成自樂。名之他化自在天。此位菩薩依眾生故而行悲智。興諸行云雨諸法雨。以成為樂。無自心相作諸行相。以處表法故。須此處而說十地法門。依藏法師。說此品時有三加五請者。檢尋經意。佛有十三種加。解脫月菩薩及諸菩薩有四請。佛有十三種加金剛藏菩薩者。一他方佛有十二種加金剛藏菩薩。使令遣說。二毗盧遮那如來眉間放光照金剛藏菩薩身。光中說偈勸令使說。此為光加。通為十三。十方諸佛十二種加者。一諸佛現其前。以言贊慰使令說法。二與十種智。及自善根法如是加。三十方諸佛手摩其頂許令使說。以言贊慰。是語業加。與十種智是智業加。以手摩頂是身業加。毗盧遮那眉間光照及光中說法是法力加。總通言贊及與十智手摩頂及光照。有十三種加。金剛藏菩薩四重請者。一解脫月舉眾疑。二請金剛藏菩薩為眾說法。三重請。四諸大菩薩一時同請。都為四請。未知三加五請從何所來。若但取身語意業為三加者。即與十智眉間光照金剛藏身及光說法。其加即有余。若俱取十方諸佛言贊使說為五請者。佛位居尊軌則之中不合為請。以此之義總有十三種加。四重請。與十種智業。雖是智體不殊。為不迷法相成差別智故。用時各別不可直取同門。以一同中有十三種所加各別。四度重請皆殊。超升之義前已說訖。  
　　第八隨緣無礙者。從第七會。于第三禪中集八禪眾說。一生補處菩薩入佛華三昧定。說十一地等覺位中普賢法門。十地已終。明自分道終。等覺位中行普賢行。遍明入俗。遍周法界。行門重疊。廣及虛空。及微塵中諸國剎海。重重無礙廣大如法界。究竟如虛空。名為等覺位中普賢行也。言佛華三昧者。花之言。行能堪可觀開敷感果義也。此為佛行法門。佛者覺也。明十一地等覺行用。明十地成佛以終次十一地覺行滿也。故名佛華法門。三昧者。法界本體大寂法門。定亂情盡名為本寂。以此定故。行普賢行門。一切三昧。此乃為本體故。于彼天處。為于色界無色界八禪之眾。說一生補處菩薩入佛華三昧定門。有百萬億偈。以此位菩薩入佛華法門善明入俗廣利含生自在故。名隨緣無礙。此位明法界行周。何故在彼天處說十一地法門。為彼天處憂苦情亡唯三昧樂。為明此位菩薩定故情亡唯智悲利眾生樂故。以此處表法故。于此處說十一地法門。地位行門。廣如瓔珞經說。此以當華嚴經來文未足。  
　　第九明因果位終者。從十定品。十通品。十忍品。阿僧祇品壽量品。諸菩薩住處品。佛不思議法品。如來十身相海品。如來隨好光明功德品。普賢行品。如來出現品。離世間品。已上十二品經是也。何以然者。為十定品至離世間品總該五位十地佛位及普賢萬行始終因果前后徹故。是此十定品離世間品二品經初。皆卻敘初會及第二會云。爾時世尊在摩竭提國阿蘭若法菩提場中始成正覺于普光明殿入剎那際諸佛三昧者。非是重來集會。但為十定及離世間二品。是體用門通始終故。于普光明殿如是重敘。依其法門菩薩眾名號差別。非是去已還復重來。于十住十行十回向十地十一地法。遍諸天處。一時頓說諸位。此之二品。意明體用徹于始終佛因果門故。十定體是文殊。離世間法是普賢。是故如來出現品中放光和會二人。因果相徹門故。放眉間光入文殊頂。放口中光入普賢口。令其理事自相問答說佛果門。佛果之門總在二人根本智差別智之際。以定慧力照之可見。此之十二品經。一時都會及諸六位十一地。總入普光本智法堂果德大宅法界之門故。是故十定品及離世間品。皆敘前之初會二會說此經時。譬如空中置百千寶鏡。置一佛像在于地上。以眾菩薩圍繞莊嚴。于彼百千寶鏡之中一時頓現。一一鏡中影像互相參入都無來往。如來亦爾。于始成正覺之時。天上人間十方國土一時頓現。互相參徹都無來去。故彼說言音句義悉皆參入。都無來去不論重會。不得作世間情解作往來重重之心。如前已述。事須和會至而復說。此之經末須知。和會始終。如來出現品明五位十一地果終之門。一部之經始終之際。以是義故。流通付囑總在其中。出現品前。普賢行品。即明自己佛果修行之行。出現品后。離世間品。即明自己佛果之后利生之行。明佛果之后所行大悲智行諸習總盡雖行普賢萬行不染世間名離世間品。自修佛果前普賢行。明是自所乘勸他學佛果也。后普賢行。自己佛果已終。純是利他。以此能令三寶不斷。十通十忍亦如十定。遍通五位。體徹始終也。通者總通明義也。忍者法忍之門。阿僧祇者乃明數量之門。壽量者。乃明佛壽量隨人。菩薩住處者。為明菩薩所住處為人攝化住持境界常在不滅。佛不思議法者。為明如來化儀法則自在非諸二乘及三乘權學所知。如來十身相海品者。為明十世界海十毗盧遮那皆有九十七種相及十蓮華藏世界微塵數相。如來隨好光明功德品者。為明如來隨好光明照燭功德蒙光獲益。普賢行品者。為明果前進修之行。如來出現品者。為明五位菩薩自力果終出現因果位極。離世間品者。為明佛果之后純是利他。此已上三十九品經。六位五位因果位終。利及諸天諸神王眾。入法界一品經。如來入師子頻申三昧。還舉佛果五位。利及人間。以前總結初會二會乃至十一地七會之中佛位因果法門。八會在祇園之中。后當更敘。  
　　第十明令凡實證者。從第八會。在祇園之中。如來入師子頻申三昧門。還舉法界果德現諸世間。令生信樂聞佛實相。五百聲聞目蓮鹙子。示同不聞。寄同二乘。有信不信。如初會中五十眾及覺首等十首菩薩功德林等十林菩薩金剛幢等十幢菩薩金剛藏等三十七個藏菩薩。如是各各有十佛剎微塵數菩薩共集。隨位增倍寄成諸位。令諸人天凡夫得此法門。如此會中六千比丘。明是凡夫于文殊師利所頓明十耳十眼。此眾雖居在路發心。境界不離佛會。路上發心為表進。修非是即離其佛會。乃至第九會。覺城東。一萬諸龍。五百優婆塞。五百優婆夷。五百童子。五百童女。普明是凡夫同證佛位。是故今言令凡實證。第九會覺城東過去佛大塔廟處。文殊師利說普照法界修多羅門。無量諸龍得生人趣。一萬諸龍發菩提心。覺城五眾俱登佛果。但舉善財一人為首。及其五百之數法皆同然。五百者。表五位。六千者。表六位。信亦在中。一萬龍者。表其萬行之門故。無有一事浪施設故。皆表法門。過去諸佛大塔廟處為其會者。明古佛今佛道跡不殊。還同如來會內一種。善財南詢諸友。還明進修。又明菩薩攝化眾生之行相。第十會者。一切國剎及塵中虛空法界一切會。此十遍一切剎塵中虛空法界有情身塵毛孔之內。如是重重重重海會無盡故。如是法界佛果法門。諸有信解。及初發心證入之者。猶如師子王之子初生之時。雖即未能如其師子王力勢自在。然師子相全體無異。一切諸獸皆當畏。如于此華嚴經佛果法門信解及初發證入者。亦復如是。能信自己身心性相全體同諸佛果自體恒真本大智故。及證入者。同諸如來佛果之門。本無修造自體全佛。以此真門備進修差別萬行。恒無始終一真果德。雖未能堪力用如佛。是則名為種佛種子在于身田。以信為始。以定慧力證入之者。初發心時十住之首以入佛智慧。是則名為生在佛家為佛真子。以與佛智同故。具足如來諸善根故。便即超彼三乘。得神通菩薩九地等見。一切三乘人天外道智所不及。是故應當根堪之士一心奉行。  
大方廣佛華嚴經論卷第九  
　　第一會在菩提場中舉古佛果法。  
世主妙嚴品第一之一  
　　稽首十方清凈海　　法界真報盧遮那 
　　六位因果諸菩薩　　文殊普賢大海眾 
　　所說法門清凈海　　果德圓滿金剛句 
　　我今釋此微妙典　　將欲廣利諸眾生 
　　令于法門無掛礙　　諸有見聞獲大利 
　　唯愿眾圣垂加護　　皆同遮那清凈海  
　　夫闡教弘經須分四義。一長科經意。二明經宗趣。三明教體。四明總陳會數。  
　　一長科經意者。略作十段千科。一明始成正覺。二明舉果勸修。三明以果成信。四明入真實證。五明發行修行。六明智悲相入。七明蘊修成德。八明利生無礙。九明諸賢寄位。十明令凡實證。  
　　一明始成正覺者。即世主妙嚴品是。  
　　二舉果勸修者。即從現相品已下至毗盧遮那品總五品經是。及世主妙嚴品舉佛所成之果令使人修。  
　　三明以果成信者。即從佛名號品已下至賢首品六品經是。亦通取前世主妙嚴品已來總是。便以十個智佛為自心之果。以不動智佛為首。明自心智隨分別性無所動故。  
　　四明入真實證者。從升須彌山頂品已下六品經是。以十住為體。住佛智慧家生故。  
　　五明發行修行者。從升夜摩天宮品已下四品經是。以十行為體。行佛行故。  
　　六明智悲相入者。從升兜率天宮品已下三品經是。以十回向為體。體圓真俗成大悲故。  
　　七明蘊修成德者。他化自在天中十地品是。蘊修前三法令慣習成就故。  
　　八明利生無礙者。十地品已下乃至普賢行品等十一品經總是。以十地中蘊德成功。十一地利生行滿。方名法行圓佛。于始于終。無作體性不移毫念。為以法界圓明大智之性。為十住見道之初。無時念故。三世無性故。總一時故。此非情識所知唯智會故。  
　　九明諸賢寄位者。即已上三十七品諸菩薩并佛是出現世間品亦是。皆從性海大智境界中。方便出現其身。寄位成十信十住十行十回向十地及等覺位十一地法門。令凡夫信入仿學依跡不迷其事。  
　　十明令凡實證者。以法界性中安立十信等六位。進修方便行。十地不離體用。不壞方便。其智彌高。其行彌下。逐根行滿故名進修。隨力堪能安立諸位。隨位知行令不迷因果。使學者善明總別依跡成功不滯始故。不離初故。即如下文。善財等眾優婆塞優婆夷童子童女各列有五百。具明十住十行十回向十地十一地五位。一位有十通為五百。如六千比丘。通信亦不退。總云六千。一萬諸龍以明萬行。如是之眾并是凡夫。皆信是法界佛果智境門故。而登十住十地。故名令凡實證。已上十段長科經意竟。于中廣意至文方明。如法界一品。總通前后四十品經。總法界故。明三世法總法界故。以此法界一品是一切諸佛及以一切眾生之果也。于此一部之經。總有五種因果遍周義。  
　　一示成正覺因果遍周。即世主妙嚴品通下五品經是。  
　　二信位及進修因果遍周。從佛名號品已下六品經。通十住十行十回向十地位中。共十品經是。  
　　三定體遍周。即十定十通十忍等品是。  
　　四行海遍周。即普賢行品離世間品是。  
　　五法界不思議大圓明智海遍周。即法界品是。有此五遍周義故。以此一部之經有五品。五品之內。品初皆有爾時世尊在摩竭提國以為品首者。明此五法是一時一法界一剎那際一體用一切諸佛。共同之法一因果等周圓滿無前后義。一切諸佛皆如是。如是之法不離十定之中一剎那際。降神入胎示現成佛入涅槃。不離一剎那際。更無移也。以此一部之典。五度一個爾時世尊在摩竭提國。唯法界品別。總明此一部之經大體宗趣一法界大圓明智有此五種遍周之因果。從初信心進修諸行。始終因果行圓滿。畢竟不出十定之體。無時之性。凡圣總齊。本來如是。由情妄系時量隨生。由妄系故生老便有。若于根本法界門中起延促見。皆是自情妄見。非實有故。如是迷無性理。違本無時智境之法門。逐情隨妄見時劫延促者。于佛正法之中不成信種。當知是人設修行出三界果。未有成佛之種故。即權教六通菩薩聲聞緣覺是也。如法華經不退諸菩薩。亦復不能知。此明出生死之不退未成處生死中不退。又但得以空觀折伏現行煩惱入初地見道位。非是以達根本無明得根本智中不退。如是三乘見道。總是三種意生身菩薩。皆非是根本法界大圓明智初發心住中能十方成佛等不退。三種意生身者。初二三地名三摩跋提樂意生身。四五六地名覺法自性意生身。七八九十地名種類俱生無行意生身。如是三種意生身菩薩。并是法界大圓明智海火宅門外。三車權方便安立。令諸子等且免火難。如此經下文。聲聞在會如聾。六通菩薩。設聞此經。不能生信。如經具明。為從無始際。設能于佛法生信。但隨情生信。迷自智境故。無自契實智起真信修故。若不回心畢竟不成佛故。設復教化眾生。還能成得三乘及人天之種。但住一方之凈剎。無廣大海界量等虛空無邊智之大用。十方塵剎對現色身。一切眾生隨根引接。三乘無分。但云見三千大千之境。如此經。有世界海。有世界性。有世界種。皆甚深廣大與法界虛空等。具如華藏世界品說。如三乘中。設見如來身。三十二相八十種好。設復廣大云八萬四千。不見如來十佛剎微塵等身相隨好。三乘之種。但見如來化滿三千大千世界等行。不見如來化滿無盡佛剎微塵等行。三乘之種所作一切皆有邊量。不見法界一一塵中無邊量法普賢行法互參不礙。  
　　二明經宗趣者。其義有六。一明經宗趣。二此經何藏所攝。三分其序分。四定其正宗。五明此經付囑何人。六明此經流通所在。  
　　一明經宗趣者。此經名毗盧遮那大智法界。本真自體寂用圓滿。果德法報性相無礙。佛自所乘為宗。如法華經云。乘此寶乘直至道場。又此經云。有樂求佛果者。說最勝乘上乘無上乘不思議乘等。是還令初發心者為志樂廣大故。還得如是如來大智之果。與自智合一無二故。此經宗趣甚深難信。若有信者。勝過承事十佛剎微塵數諸佛。盡于一劫所得功德。不如信此經中如來大智境界佛果法界門而自有之。信此福勝于彼。如賢首品下文頌云。有以手擎十佛剎。盡于一劫空中住。彼之所作未為難。能信此法為甚難。十剎塵數眾生所。悉施樂具經一劫。彼之福德未為勝。信此法者為最勝。十剎塵數如來所。悉皆承事盡一劫。若于此品能誦持。其福最勝過于彼。又前頌云。一切世界諸群生。少有欲求聲聞乘。求獨覺者轉復少。趣大乘者甚希有。趣大乘者猶為易。能信此法倍甚難。為明此經宗趣甚深難信。修空觀者。息妄修禪垢凈情存。聲聞獨覺六通菩薩未回心者。無如是分。如經下文云。設有菩薩經無量百千那由他劫行六波羅蜜得六神通。猶名假名菩薩。不真菩薩。設聞此經不信不入。如法華經。亦是為回三乘人令歸一乘故。回彼門外三車權引諸子。令歸如來大乘智法界真實門故。破幾案所依法故。令得如來無依住智本自在故。華嚴即是始成正覺時頓為上根者說。法華經即是佛出世后。四十年中。為回三乘者說。又佛乘三乘一時總說。但隨根自應。一音法門各有差別。總別義生。為真體無時無可作前后故。如法華經云。十方佛土中。唯有一乘法。無二亦無三。除佛方便說。但以假名字。引導于眾生。又云。唯此一事實。余二即非真。余二者。但以十方諸佛共所乘門為實。三乘為余二。但權施未真者是余二。故以一實對諸權。皆是余二。為法華經責聲聞緣覺不退菩薩三乘等。皆未能信一乘法故。為權教菩薩雖有一分求菩提之心猶有怖生死故。得離染不退。未得稱真染凈平等不退。如修空觀菩薩。樂空增勝。及假真如觀一向離纏。皆有欣厭。及樂生凈土等。諸菩薩眾皆能離生死。出纏不退。不入法界性海一真無欣厭門故。望此佛乘樂生死者。及厭生死者。二俱是退。設觀空增勝修假真如門。行六波羅蜜得六神通。是離生死不退。非是生死涅槃一性中不退故。以是義故。華嚴及法華經。說得六神通菩薩不聞不信此經典故。如法華經云。若持八萬。四千法藏。十二部經。為人演說。令諸聽者。得六神通。亦未為難。聽受此經是則為難。唯此智境界違情所解故。甚難信也。三乘信解順情所忻。何以故。說佛果即在三僧祇之后。說佛凈土在于他方此娑婆是穢土。修菩提者。厭垢欣真樂生凈國。設有住世菩薩。亦言留惑潤生。為濟眾生故。非由法爾根本智自在力合如斯故。如是菩薩皆是順情之法。法易信故。非如此經。說入佛果不逾剎那但隔迷悟。說無量劫總不移一時故。說從凡夫地創見道時。因果一時無前后際。不見未成佛時。不見成正覺時。不見煩惱斷。不見菩提證。畢竟不移毫念。修習五十位。滿一切種智悉皆成就。總別同異成壞一時。自在。皆非世情所見故。是故難信也。其所信者。如經下文十信之位。金色世界不動智佛。上首菩薩名文殊師利。此云妙德。云金色者。明白凈無垢。即法身之理。不動智佛者。即理中智也。一切凡圣身等共有之故。一切處文殊師利一切處金色世界一切處不動智佛。今之信者。當信自心無依住。性妙慧解脫。是自文殊。于心無依住中。無性妙理有自在分別。無性可動。名不動智佛。理智無二妙用自在。是故號曰妙德菩薩。是故一切諸佛從此信生。故號文殊為十方諸佛之母。亦號文殊為童子菩薩。為皆以信為初生故。信心成就。即以定慧觀智力印之。相契一念相應。名十住初心便成正覺。取能行處。號曰普賢。取妙慧無依處。號曰妙德。取善能分別知根之智。號之為不動智佛。自契相應名為正覺。且能信處號曰信心。自契相應名為住心。為住佛所住。妙慧解脫相盡無生法故。若心外有佛不名信心。名為邪見人也。一切諸佛皆同自心。一切眾生皆同自性。性無依故。體無差別。智慧一性。應如是知。以此同體妙慧。知諸佛心及眾生心。應如是信解。不自欺誑。是故此經宗趣為大心眾生。設如斯法諸佛自所乘門一乘妙典法界道理。令大心眾生入佛根本智佛果故。一念契真理智同現。即便佛故。為法界道理見則無初中后故。異彼三乘劣解者。宜聞三無數劫登佛果故。宜說釋迦凈土在于他方此娑婆是穢土故。是故法華經內。為回三乘劣解者。令龍女非器剎那成佛。明信心廣大。非權施設。現實教故。所修實教不迂滯故。言龍女年始八歲者。表今生成始學非舊學故。畜生女者。明非過去積修。此明此生信法門理直無滯故。法界體性非三世收。一念應真三世情盡。智無出沒即佛果故。是故經云。為度劣解眾生興八相等事。娑婆世界舉眾遙見龍女即往南方無垢世界成佛者。解云。南方者。為明為正。以主離故。離為明。為日。為虛無。即無垢也。舉眾遙見者。明三乘權學信而未自證故。言遙見。夫法界一真自他相徹。若當自得焉得稱遙見。此經即令善財一生得佛。云一生者。從凡夫地起信之后。十住初心契無生也。即任法界智生非業生也。至文廣釋。今且略舉此經宗之所趣佛果法門竟。博達君子熟可思焉。  
　　二明此經何藏所攝者。此經名毗盧遮那法界藏所攝。以遍照法界海一切諸法門盡含藏故。此經不許三乘化佛權教所收眾生所知解故。化佛教中菩薩及二乘之眾。不能解了一真法界報佛法門。唯知三乘自分法故。設是菩薩。但知三千大千世界為一報佛境界故。千百億釋迦是化身故。不解此一乘實報法界報佛所說法門故。是故此經還名毗盧遮那法界佛果智海所收。非同三乘菩薩化佛教中權施菩薩藏所攝。是故下文法界品中。慈氏所居樓閣名毗盧遮那莊嚴藏。善財入已。唯見無量諸佛法藏行門報相莊嚴無盡福相皆阿僧祇。一一具如經說。此即依毗盧遮那佛所教法行法行之因。報得所居宮殿樓閣。一依法界藏行所成因果故。乃至諸佛報得莊嚴因果亦如之故。藏者。含容義。含容法界一切法門因果法皆無盡故。三乘經多以恒河沙為法門數之比量。成廣大義。此一乘經多以一佛剎塵及十佛剎塵。乃至無量佛剎微塵。為法數之比量。又三乘法相。或一或二三等。七八九十為數。此經法門一一具十為數。以明佛果法門圓滿故。名詮既是廣狹不同。法藏法必當差別。是故此經是毗盧遮那藏所收。非三乘菩薩藏所攝故。此經常以佛果為進修道跡。是佛根本大智古跡。修差別智故。若異佛古跡。而有進修。無成佛義。如三乘。且免一分粗生死苦。非是依佛智體古跡契修佛乘也。是故此經是毗盧遮那藏所收。非三乘菩薩藏所攝。  
　　三明分其序分者。分為二門。一都該一部。二當品自有。一都該一部者即世主妙嚴品。是二當品自有序分。如經品品之中會會之內。皆有爾時如是。如是序其品內之意。又此一部經上下五度序其世尊所居菩提場之處所。  
　　問。何以如是。  
　　答。從初第一卷如是我聞一時佛在摩竭提國。明初成佛處在蘭若之中。次第二會中又爾時世尊在摩竭提國阿蘭若法菩提場中始成正覺。明不移本處而至報宅中居為普光明殿。明理智之行報得之宅寄同世間蘭若契證方詣宅居。自此以去。上升天宮。皆云不離本處而身遍坐一切道場。或云而升如是天。上升天者明列位進修。不移本處者。明法界道理以法性妙理無往來內外故。大智體自遍周故。次四十卷中十定品又云。爾時世尊在摩竭提國阿蘭若法菩提場中始成正覺。于普光明殿入剎那際三昧。明以法界法身為定體無三世性故。從兜率天下降神及入涅槃。四十年住世。轉一切法輪。總不出剎那際。以此三昧圓通始終非三世古今故。如是序致以總言之。一切過現未來諸佛。皆盡一時成佛。并眾生生死亦不移剎那。但眾生妄系有年歲長短。如佛所說。即生即死皆不移時。是故經云。一念普觀無量劫。無去無來亦無住。如是遍知三世事。超諸方便成十力。如此一品經總括前后始終之際無去來今古性盡。明從凡夫地一念發心忽然見道。進修十住十行十回向十地十一地五位等法。成佛轉法輪入涅槃。總不移剎那。為以法界門為開示悟入故。明實教一乘法界之門法如是故。是故以三昧名目明之。此品都舉此一乘根本法界寂用之門始終一際無本末時分。故以為成佛之頭。次離世間品亦然。序致始成正覺乃至普光明殿者。為普賢菩薩入佛華三昧。佛華者。是所修佛行故。三昧者。明寂用無礙也。還同前序致所在者。明修佛行體用無始終常圓滿無三世也。此品明修以普賢行還以法界體大智常隨眾行圓該三世還不移剎那際等故明其眾行即法界體用也故。如是序致皆明時不移亦不移處。以菩提場無中邊故。所修眾行常等如。剎那三世無增減故。無去來故。次入法界品云。爾時世尊在室羅筏國逝多林給孤獨園者。此舉正宗。如來所乘通前徹后。天上人間十方世界。總以法界為體。非虛妄體故。為眾生隨迷不達故。此品之內。都舉天上人間十方世界總不思議法界體寂用自在。故令眾生悟入。是故此之一品。如來但以不思議神力說不借口言。明世間總真總神無出沒故。以明法界普該前后本一際故。不須同序菩提場。以菩提即法界故。前會總在法界會中故。故如是序致也。十會之體用。總以此品通括。一體一時一性一智之本母故。此五度序其始成正覺者。總明此法界一時無前后說。如此一部經內。世主妙嚴品。佛名號品。十定品。離世間品。四度皆重序致始成正覺普光明殿。入法界品。但言給孤獨園。此五品經。大意有五種佛果遍周總該余品。此五品經意。是重敘。但為此五種遍周法界因果一剎那際五事頓彰該收諸位總在其內成法界大智果故。以此有五個經題目相似。唯入法界品獨言給孤獨園。云何為五種遍周因果也。  
　　一世主妙嚴品。明成佛果遍周。經云。不移本處而身遍坐一切道場。  
　　二佛名號品。在普光明殿中說明報身及國土名號法門。施化利物遍周。此會說六品經。成就信位佛果。此明信心遍周。  
　　三十定品如來入剎那際三昧。以此三昧普該此經及無量三世劫。總是一時本來如是。為佛道合然現其本法成佛說經及滅度時分無有遷移。此明佛大智本性自體寂用定體遍周。乃至入涅槃四十年住世說法。處母胎猶未出。在兜率天猶未下生。以實法際體然無往來今古性故。  
　　四離世間品。明以法界自體本寂定大智為普賢行體。即明覺行遍周。佛華者。覺行也。三昧者。本覺體也。  
　　五入法界品。明根本法界本。體大智佛果遍周。此五種遍周。總以法界為體。總是一遍周法門。此五遍周該收諸位諸差別故。恐人不解失其意趣。一部經內五處序致。題目鉤連前后相攝。為明此經以法體本無次第本末兩頭中間時分長短故。如王寶印一時普印無前后成文也。以法寶印普印諸位。但明五位十住十行等進修習氣不同故。性無差別。以總別同異成壞十玄六相義融通道理自明。此六字義為緣起三對。六字都該萬法。一總別一對。二同異一對。三成壞一對。總不相離。不可廢一留一。亦不可雙立。亦不可雙舍。總是斷常生滅中邊等見。皆是情量。不了任法自性緣生。此乃以無思正慧力方解。以思而知之者。且信心也。此是初地菩薩。觀察世間一切緣起法。雖總同時。不系俱有。雖總具別。皆無自性。不可系法俱無。余兩對亦然。皆是有無非有無俱不俱常無常情所系故。如一切緣生法。如空中響。本自無為應物成音。如善筮蓍龜者。無思無為。不鬼不神。而應緣能知萬有而告人。古今吉兇如指掌者也。應如是知。任法緣起非如情也。一多總別諸同異門。一切成壞。皆非前后同時等系。法界法門道理亦復如是。皆非前后有無同時俱不俱或滅或留情所系故。皆是性起大悲無作大愿。任法緣起稱無作智。非故非新。施設轉正法輪。出生滅沒。皆不可作故新去來解。皆是如來無生滅智自在力故。雖異二乘自寂取證。滅情亡智。即以起大愿等利諸眾生。而無愿想。雖以大慈大悲饒益眾生。而無愛想。雖入生死不沒淤泥。雖在涅槃。十方世界利人不息。皆是如來無性無依無作智力。皆不可作去來現在古今之解。  
大方廣佛華嚴經論卷第十  
　　四定其正宗者。有三種正宗。一隨位正宗。二隨品正宗。三大體正宗。  
　　一若隨位正宗。十信十住十行十回向十地十一地。各有正宗。十信以佛根本不動智以為正宗。十住以證入法界智如來果德理體妙慧以為正宗。十行以佛根本智起普賢行進修。以為正宗。十向以理智圓融真俗起興大愿以成悲智。使令理智大悲均平不偏靜亂以為正宗。十地以蘊修悲智使令慣習功濟以為正宗。十一地以普賢行等眾生情流充滿法界海任用利生以為正宗。此為隨位正宗。  
　　二若以一部教門。四十品內。當品自有正宗。隨品名目總是可知。  
　　三以一部教大體正宗。以如來大智法界性絕古今體用圓滿一乘佛果以為正宗。常以此佛果正宗。以為開示悟入進修。使令慣習成就。又此經四十品中。以法界品為正宗。余品為伴。為十方諸佛以自心分別煩惱。成一切智一切種智法界體用。以為所乘成正覺故。此根本煩惱非三乘所知故。二乘且折伏而不起。菩薩以空觀折伏無現行故。廣如勝鬘經說。一切眾生以法界門以為開示悟入。明如來根本智是眾生分別心。契同無二故。則法界自在故。以是義故。十住初心便成正覺。以將十行十向十地十一地法門。治令慣習智悲成就。更亦不離初心法界智體用故。但以此法界智體用無依住門。以治諸習惑。惑薄智明分分殊勝。但須定慧照用。身心諸法皆無依無根無本。諸貪恚癡漸漸微薄。諸佛智慧漸漸增明。法樂自娛非貪世樂。此是法界中漸漸非始末也。  
　　五明此經付囑何人者。此經法門付囑大心凡夫。經云。此經法門不入一切余眾生手。解云。余眾生者。三乘及外道樂著人天及求出世樂者。何以故。此經不許三乘菩薩具六神通。自未能聞經生信。何況二乘人天外道。經云。唯除生如來家法王真子。即大心凡夫能生信證入。故生于佛家。不言已生佛家諸大菩薩。諸大菩薩常為眾生說法。無大心凡夫信證不名付囑。不名流通。為無人信無人悟入故。經云。若無此子此經當滅者。解云。若無凡夫信證者此經當滅。若不如是。諸大菩薩已生佛家者。已有如是無量佛世界海微塵數故。如來何須念此經當滅。既不念已生佛家大菩薩眾。明知當念大心凡夫。非為已入圣位者。當知此經付囑大心凡夫故。如出現品說。  
　　六明此經流通所在者。此經流通分每在品末。有動地雨華菩薩供養處。總是大都付囑流通分。如來出現品不在經末者。為此品是經之末。為此品是三十七品是五位菩薩結會五位因果行門之終。以是義故。是經之末。又如來從前第六卷中第二現相品內齒間放光。令普賢菩薩說眾生因果如來因果。如來因果世界報得國土莊嚴。眉間放光令文殊師利賢首等說十信之門。次后說十住十行十回向十地十一地十定十通等法。從現相品至如來出現品。有三十六品經。等覺位中一會。在第三禪說。有一品經。來文未足。通取其數有三十七品。前后總有四十品經。至其如來出現品。是五位因果始終之末故。如來出現品示現法。則表其始終五位因果滿故。即以眉間光灌文殊頂。口中光灌普賢口。令此二人體用因果互相問答。以文殊為法界體。普賢為法界用。二人互為體用。或文殊為因。普賢為果。或二人互為因果。此一部經。常以此二人表體用因果。今古諸佛同然。皆依此跡。以明因果進修之益故。如來眉間放光及口中放光。加此二大士。即明五位教門始終之畢。口光是付囑義。流通義。令教行流通故。眉間光是果義。已放果光付囑文殊。令文殊發問果法普賢說佛出現。即是流通。此品之內。具說付囑流通。亦作輪王大子具足王相。能治王位等喻釋文。至品方明如來出現品。后離世間品。即是佛自成果后。行普賢利他之行。訓俗之門。十地果前行普賢行。自利利他。十一地果后行普賢行。純是利他。如前七卷會釋中略已釋訖。如法界一品。總該一部教。總是法界門。在祇園者。明眾生世間即法界故。眾生性即不思議故。眾生分別即如來智故。即明就眾生世界。說是法界不思議故。  
　　三明教體者。依涉法師說出經教體云。一切圣教四法為體。名句文身語為性故。以先慣習相領解故。此為四聞持流布令法久住故。然此法依六處轉。一者依法。謂十二分教故。二者依義。隨位相故。三者依。彼時說去來今自他事故。四者依處。要在世界國城故。五者依數。一十百千至微塵故。六者依彼補特伽羅。說有佛持故。由斯六處得有正法久住。補特伽羅者。此云數取趣。上依涉法師立教體竟。今(通玄)以自管窺。依此大方廣佛華嚴經立其十種教體。廣乃無盡。  
　　一一切眾生根器。佛一圓音一念三世。無始無終常轉法輪。以為教體。  
　　二一切圣凡境界莊嚴果報。以為教體。此乃見境發心不待說故。見惡厭之。見善樂之總能起善故。又一切法無非佛事故。  
　　三一切法自性清凈。以為教體。以觀察力心契自相應故。不待說故。  
　　四以行住坐立四威儀。以為教體。見敬發心不待語故。  
　　五以佛菩薩出現涅槃。以為教體。以此法事令諸眾生見敬及念戀發心故。  
　　六以佛菩薩神通道力。以為教體。現諸自在見者發心。不待文句故。  
　　七以無常苦空為教體。觀者。發心不待語故。  
　　八以無言寂然為教體。即凈名居士默答。不待名句文及以語故。  
　　九以名句文身語及眾生根為教體。藉言方現故。  
　　十以法界一切法本真為教體。眾生法之能凈垢故。大要言之。一切眾生諸煩惱海。一切眾生隨分善根人天樂果。聲聞緣覺菩薩佛乘解脫涅槃名句文身語業等。及一切善惡業果報虛空法界。言與無言。一切法無非教體。以目觀知。或以聞法或以自思惟。內薰智現能離諸惡。及得涅槃。說與不說皆是教體。若無煩惱即無教體。  
　　四明總陳會數者。于中大意。其義有三。一總舉會數。二陳其會意。三說佛出世所由。一總舉會數者。其會有十。二陳其會意者。  
　　第一會在菩提場中者。明示現始成正覺。為化眾生故。  
　　第二會在普光明殿者。明法報及行所行報得依正二報所居之宅。是故于此品重言始成正覺顯。不起初會為初蘭若菩提場體。不離此體得道。此處報宅所居故。猶如世人于凈處得道方始歸來示現此法本無來去遷移時分。  
　　第三會升須彌山頂帝釋宮者。明從普光明殿中說十信之位于其地上創起信心。今于帝釋天宮。表其進修之位法行增勝故。于此天說十住之門。明十住之位創始應真心與空合一分自得慧用自在如天故。如上高山身與空合。以處表法位勝。不即要在生天。明無相慧用如天自在故。又明山體于世間中出高過俗表于十住初心禪定如山不動。無相妙慧出俗現前能破障故。  
　　第四會在夜摩天宮者。明夜摩天宮在空際不與地連。明其十行依空行行不與貪欲愛系著諸有之連故。于此處說十行位。表法如是。不要身生彼天。明在行恒空無所依故。  
　　第五會在兜率天宮者。明此天處是樂知足故。說十回向。為表回向之位均融理事。大愿大悲大智使不偏僻。不貪世樂。不貪涅槃。不著大悲。不著大愿。不離其中。使令處世。如蓮華同塵而不污。又表此天于欲界處中。下有忉利夜摩。上有化樂他化。以明上下此天處欲界之中。還說十回向門。表令法身大智萬行大愿大悲均調處中。不令同世慈悲有愛不令如三乘樂修出世心增二乘趣寂菩薩留生及舍凈土等過。皆非稱其法爾故。表法如是。不即要生彼天。明回真入俗使悲智均平。  
　　第六會在他化自在天宮者。為于此天說其十地。為其此天以他變化用成己樂。以明十地大悲大智皆悉成滿。但化眾生以為自己涅槃之樂。無自樂故。  
　　何故超化樂而于他化說其十地之行。  
　　答曰。為明從十回向均融理智大悲大愿成滿增勝。不依次第而超化樂。不同下位次第而修如世興易初以十錢得利一倍。后以二十便成四十。即便超初及第二利故。又明十地果終居欲界之際。而得自在同而不染出而不離。又明十地菩薩功超欲縛故。此天同其魔梵教化波旬故。同魔王位攝魔眷屬。教化自在。故居此天。又明菩薩進修行相十地之位道力功行階降合然。以無明住地未純熟故。未明凈故。其無明住地果極方終。設至十一地二愚猶在。是故此經阿僧祇品。如來隨好功德品。此二品之法。佛果已前十一地普賢行滿未能達盡。以是義故如來自說。明果終始知算數之極如來隨好功德佛果方終。已前諸位法門當位菩薩自說。最下入法界一品。如來神力說。表法界中明一切法總神總真總不思議。明法界體凡圣一性故。于人中說。至文方明。以此二愚佛果方悉是故。十地之位隨力所堪。堪至此天故。雖進修階降位位差殊。然法界體一時一念一得一切得。為明法界無始終法故。不可即作始終長短存情思想違理之見故。以定慧照之可見。  
　　第七會在第三禪說。此一會說百萬億偈。此會來文未足。如瓔珞本業經具云。彼經是化三乘人已后。如來領至菩提樹下。卻說初成佛時說華嚴經會次第。彼經具言。計此一會通為十處十會四十品經。為此經十十成法皆圓滿故。明三禪之中。初禪除憂。二禪滅苦。憂苦既無三禪唯是法悅樂故。猶法樂故。喜動還存。以喜動故色心還在。此色心是樂禪悅樂無思之色。非如欲界之色故。心有無思樂禪之色出入之息猶存。報得凈身。身如皓雪。衣如金色。過身一倍。行即游空足不履踐。初禪身二里半。二禪身五里。三禪身十里。衣與身倍。至文廣明。于此天說十一地法門。表等覺位中順其法身行其萬行。教化眾生遍周法界常法樂故。至第四禪寄同佛位故。稱真法性無出入息。隨理普周。任眾生見習氣迷法之愚一時總盡。世出世法無事不窮。號之為種種光明遍照義也。以智滿故。表法如是。不即如是上下往來。但以法身大智虛空一切智日。對現色身。于法界中隨其器水。普現眾像。此之一會超前十地過。初禪二禪二天。明此十一地智倍倍增故。以上升天寄處表法升進漸漸自在。非是法屬彼天。皆遍一切處故。  
　　第八會在普光明殿。說十定法門。其定名入剎那際。如三乘說。八十生滅為一剎那。八十剎那名為一念。此明三乘說。如此一乘之中。但以剎那是極短促思慮不及之故。終不論別有生滅。明如來出世始終不離剎那際。如離世間品說。如來正處胎時住兜率天。并初生出家學道成菩提轉法輪入涅槃。總一時。身猶處胎未出。為定體稱法界本性。以為定體。更無長短。始終三世總為一際。更不許如世妄情想佛出興作長短系。違真理故。即明時之極也。更不論剎那外別有生滅。此是當部經之意趣。不同古人釋此會為重會普光法堂者。意不如是。不以見名言教中兩度三度重敘普光明殿即云重會乃至三會等故。失其真意。豈可令他作去來之見。如經意者。但以佛自體無作大悲為母。以一切種智為佛。以法無性無所依為時日歲月。以一切眾生根器為明鏡。佛于一切眾生心海任物自見。各得自法。皆令向善及得菩提。非是如來有重來重去相故。但明此普光明殿。是如來自性一切智種智之都體也。為依報所居此剎那際定是佛一切智種智之法性故。意在總括一切法界眾海會等總體。不令學者有往來自他故。今者卻作往來重會之見。此將不可也。總明如王寶印一時頓印。不可作重會去來之見。經無是意。  
　　第九會在普光明殿者。明從此處而起信心發行修十住十行十回向十地十定十通十忍乃至如來出現品佛果位終皆悉不離普賢舊行。是故佛果向前十住已上。自乘普賢行滿。即如來出現品前。三十六品經。是普賢行品是。佛果位后自行已滿。純是利他普賢行故。出現品后離世間品是。為從第二會普光明殿中起信心已。經過五位始終因果。不離本跡諸佛果滿舊普賢門。于十定品中亦其此處。明以法身定體圓通始終一際一處三法同一不移普光明殿。報居之宅。齊頭并印無有重會三會去已還來。古人釋此會為重會三會。普光明殿以法界門。不可作世情思想解故。如善財。從覺城東大塔廟處妙德之所。信心經過五十個位門。至德生童子有德童女。為未是佛果以前自利利他普賢行終故。十二位中妙覺之位。見慈氏如來。是佛果終位。令其善財卻見文殊。明今至果不離舊所初信之門菩提理智。便聞普賢名。便見其身。等普賢身者。彼明果后普賢之行。經云。更入無量三昧者。為明證過佛果位內二種愚故。二愚者。一迷阿僧祇廣大數愚。二佛位之內隨好功德廣大愚。此之二法唯佛究竟。自利進修五位菩薩未過故。以是義故。此兩品經如來自說。及法界品如來不思議神力說。為明法界是一切諸佛共所究竟果故。以將此品示悟眾生。余三十七品是當位菩薩說。勝鬘經云。無明住地佛地方除。三乘三祇之果。及凈穢別執菩薩。還歸本土。二見順情多不相似。如法界因果當念不遷不虧階級。總別一多通融方便全殊。此普光明殿說離世間品。明信心及究竟佛果普賢行總不離舊跡。亦如慈氏樓閣內。普現三世。一念普觀三世諸佛及以菩薩一切眾生。視如即夕。無有古今。即其義也。  
　　第十會在法界品者。明此一會普含諸會及十方剎海法界虛空界。總為一會。重重無盡。一切諸佛海及一切眾生之海。總以此法界一品。總為一體。一切境界隨眾生心。以此為別。以六相十玄該之。以無思之心照之觀之可見。或以世主妙嚴品為一會。以普光明殿三會為一會。通前世主妙嚴品為二會。上升須彌夜摩兜率他化第三禪等天為五會。通前兩會為七會。法界品祇園人間為第八會。善財大塔廟處為第九會。以虛空法界一切處會為十會。即該收前后十方總盡。亦是一家所釋。亦不違道理。古人云。九會者。為未知有十一地在第三禪說。此經總十法為準。不可說九也。如善財覺城東會。明前諸會。但且寄成五位之法。未寄顯能修行之人。如覺城一會。即明能修行之人及菩薩攝生方便法則。  
　　第三說佛出世所由者。如來出世寄位示真。若見如來始成正覺及正像末三時教者。非正覺見。非見佛出興。此乃劣解眾生且如是見。求正覺者不應如是。  
　　問曰。云何見佛出興。  
　　答曰。當見自身。無身無心。無出無沒。無內無外。不動不寂。無思無求。世及出世。都無住處。無心所法。無法法無心。心法無依。性無始末。以無依住智說如斯法。教化眾生皆令悟入。是名見佛出興。如光明覺品文殊師利頌曰。世及出世見。一切皆超越。而能善知法。當成大光曜。若于一切智。發生回向心。見心無所生。當獲大名稱。眾生無所生。亦復無有壞。若得如是智。當成無上道。一中解無量。無量中解一。了彼互生起。當成無所畏。前兩行頌明佛出興。后兩行頌明正覺中智。佛出興當知如是。不令眾生取佛出興滅沒之相。見初見末。但見自身。眾生身心無生滅體。是出世間。  
　　夫說一部之經。始終徒眾形相總有二百二十八眾。形類部從莊嚴道場形類各異。當會事意皆有所表。至位方明。不可云摸。且初一品有四十五眾。表意如下。至文方釋。教文廣博。預陳難解對事方指。目視道存。如前長科經意六段門中。第一會中始成正覺。總有六品經。經有十一卷。其中品名者。一世主妙嚴品。二如來現相品。三普賢三昧品。四世界成就品。五華藏世界品。六毗盧遮那品。此六品經。于初會中有六種意。此初會中從如是我聞已下。是序分正說分流通分。自余會皆然。從如是我聞一時六字至始成正覺。是序分。其地堅固金剛所成已下。是正說分。至動地雨華。是流通分。從正說分中。說如來成佛因果菩薩神天五十眾。表佛自行利生之眾。令諸來菩薩見知因果。及示現得道入法入即同佛所知見法。與后學者以為樣式。從其凡夫入法。即同佛知見故。初發心時便成正覺。從此義生。以后諸會悉自有序分。至文方明。大都付囑流通分。如來出現品是。前已敘竟。如輪王大子喻是。  
　　一初世主妙嚴品明。佛始成正覺諸世間主來集慶佛成道又自求所益。又所表如來自行五位法門。  
　　二如來現相品。明佛始成正覺口光告眾毫光示法。  
　　三普賢三昧品。明佛令普賢長子。入如來藏身三昧。審諦觀法。從三昧起。說佛果報眾生業力成就世界依正二報國土莊嚴。  
　　四便說世界成就品。明由眾生業力起。  
　　五華藏世界品。明華藏世界海是佛自智果報得莊嚴。  
　　六毗盧遮那品。即明引古證今令眾信順法不虛來古今相照。令信不疑。今此初會六品經。皆有意趣。就六品之中。還依會釋。分為二門。一世主妙嚴品一品經。明佛始成正覺略示依正二報之所莊嚴。二如來現相品已下五品經。明示果勸修。于此二門。且于初門世主妙嚴一品。義分十門。  
　　第一明毗盧遮那始成正覺依正二報之所莊嚴。  
　　第二明十普賢眾常隨佛眾。  
　　第三明諸神八部諸天來集。  
　　第四明結眾已來。  
　　第五明十大天王以自得益法門嘆佛十地行果。  
　　第六明日月天子八部王等以自得益法門嘆佛十回向行果。  
　　第七明十眾諸神主稼神為首。各以自所得法門嘆佛十行之果。  
　　第八明海月光大明菩薩等十大菩薩通九眾諸神。以自所得法門。嘆佛十住行果。  
　　第九明座出自眾明佛自行普賢行嘆佛自行普賢行果。  
　　第十明華藏世界動地興供。明佛出興大眾歡喜福威感應。已上初會十門中菩薩神天。總得如來五位法門。但化令入位者。皆得一分應真理智。總得稱之為神能主導眾生。非鬼神之神。以入如來智。法力自在故十地如天。亦明自在。至文方廣明。  
大方廣佛華嚴經論卷第十一 
世主妙嚴品第一之二  
　　今釋此初會中世主妙嚴一品。如前十段科文中第一段。明佛始成正覺。于此一段復分為二。一釋經題目。二隨文釋義。  
　　一釋經題目者。何故名為大方廣佛華嚴經世主妙嚴品第一。解云。大者無方義。方者法則義。廣者理智遍周義。佛者智體無依住義。智自在義。華者遍法界無盡行義。以行能開敷自他果故。華是感果義。開敷義。嚴是莊飾義。明初發心住位。以十信中有作行華。開敷十住位中妙理智慧果故。復生無作十種行華。常以法行互嚴。用凈自利利他之道故。行為嚴飾義。世主妙嚴者。以此初品有諸神天八部之眾。皆為世間主。各將十佛世界微塵數隨身部從。或但云無量來嚴道場。此為依眾成名。故云世主妙嚴。又佛及菩薩。皆為世間之主故。以能主導眾生。總為世間主故。亦此初品總標一部。都舉。總有二百二十八眾。形狀不同各各部類。或言一佛世界微塵。或言十佛世界微塵。或言無量。以嚴海會故。言世主妙嚴。或以佛福報境界妙嚴依正。亦得稱為世主妙嚴。為如來亦為世間主主導眾生故。此為依主得名。品者。均別義。明五位及信心同異差降意類別敘。進修生熟各有條貫。次第分明。令后學者自識本行進修不惑故。為品類均別義也。第一者。非是次第前后之第一。為法界門中無前頭在后之次第。皆是一時無二念。同時顯著。諸品之第一。一多緣起同時之第一。是名同時具足相應門一多相容不同門。以十玄門及六相義通融。不可以如情所系故名第一。  
　　二隨文釋義者。從如是我聞一時至如是無量功德以來。于中有七十一行經。長科為四分。一從初如是我聞一時以下至始成正覺。于中有八句經。總明斷疑成信分。前之六字明結集聞經之主。后之五句序致如來得道之處。二其地堅固以下。至妙音遐暢無處不及。于中有二十六行半經。總明嘆佛依正。此土他方及菩薩神力莊嚴道場分。此如帝網之他方。三爾時世尊處于此座以下。至所有莊嚴悉令顯現。于中有十三行經。嘆佛成道修行果滿依正。報德悲智攝生自在無邊分。四從有十佛世界微塵數菩薩以下。至無量功德。于中有三十行經。明菩薩大眾圍繞分。又從初斷疑成信分中。義分為三。一定傳教人。二定說經時分。三釋經文義。  
　　一定傳教人者。如三乘中大智度論第二卷所釋。如來臨入涅槃時告阿難。十二部經汝當流通。告優波離。一切戒律汝當受持。告阿那律。汝得天眼當守護舍利勸人供養。告大眾言。我若住一劫若減一劫。會亦當滅。語已雙林北首而臥入般涅槃。阿難親屬。愛習未除。心沒憂海。阿泥盧豆語阿難。汝是守護佛法藏者。不應如凡夫人自沒憂海。諸有為法并是無常。汝何愁憂又佛世尊手付汝法。汝今愁悶失所受事。世尊今日雖在明朝即無。汝當問佛未來要事。盧豆教問要事有四。一問如來在世親自說法人皆信受。如來滅后一切經首當置何言。二問如來在世諸比丘等以佛為師。如來滅后以何為師。三問如來在世諸比丘。等依佛而住。如來滅后依誰而住。四問如來在世惡性車匿佛自治之。佛滅度后云何共住。阿難如教請問世尊。世尊答云。經首當置如是我聞一時等六字為句。二云諸比丘皆以波羅提木叉為師。三云諸比丘皆以四念處為住。四云惡性比丘以梵檀治之。此云默擯。若心軟伏為說迦旃延經。此云離有無破我慢心。又如五卷大悲經中。阿難請佛。云何結集法眼。佛告阿難。我滅度后。大德比丘應如是問。世尊何處說大阿陀那等經。汝應如是答。如是我聞一時佛在摩伽陀國菩提樹下初成正覺說法。乃至娑羅雙樹間說。如是等二十余處所說之經。佛自重教阿難結集如是。是故此六字句義。佛教立故。斷后聞經者疑。知非是他余人說故。亦非阿難自說。依涅槃安立如經初。準科文。從如是我聞一時至始成正覺有八句。依五卷經說令眾斷疑。一者如是是一句。我聞是二句。一時是三句。佛在是四句。摩竭提國阿蘭若法菩提場中。此之三句義。唯是一。但陳其一處三法是一。并始成正覺為六句。是故如是我聞一時佛在菩提場中始成正覺。總為六句。今言如是者。如即如佛所言。是者是佛所說。簡非異說兩名相順契信不殊。明真是佛說非阿難自說亦非魔梵所說。又我聞一句。是阿難從佛所聞。非轉轉傳聞故。亦非是非人所制故。又非如外道。經書青烏銜來石崖崩得。是斷疑成信分。如真諦三藏云。依微細律。阿難當升法座之時。其身如佛具足相好。眾見此瑞遂生三疑。一疑佛大師從涅槃起更為眾生說法。二疑他方佛來。三疑阿難轉身成佛。今為除此三疑故安立六字。是阿難自稱如是之法我從佛聞。知非是佛重起所說法。亦非他方佛來。又非阿難自身成佛。但以法力故令我似佛。是故下高座已還復本形。以此義故。以此六字用斷眾疑。問如三乘中說阿難。既是佛得道夜。生年二十方為佛弟子。其二十年已后經是親聞。已前傳聞。故轉法輪經云。阿難結集自說偈曰。佛初說法時。爾時我不見。如是展轉聞。佛游波羅奈。為五比丘眾。轉四諦法輪。故知以前非親聞故。又薩婆多論云。阿難為佛作侍者時。請愿言。愿佛二十年中所說之經。盡為我說。勿與我故衣及殘食。將知此也是觀聞。又如涅槃經云。阿難多聞士。若在若不在。自然常解了。常與無常義。又阿難得覺意三昧。佛所說經遠近常聞。此以阿難傳法。并是三乘經中所說。如此大方廣佛華嚴經傳法阿難。非如上說。夫天中之天十方調御化儀主伴。豈是小緣。自非器類齊肩示陰陽而影響。三世九世窮劫一念而知。無盡古今常如即夕。今以三乘情見延促始終者。未可詳其傳教之主。今此華嚴經明傳教主伴者。皆是神洞玄源道齊智海。如文殊普賢互為師范之者所為也。豈論生時年歲作前后之見。如是佛出興世轉法輪。時如來以性海大智之印。印眾生情欲為文字。于一音中無前后際。一時普印。隨樂不同。各隨自心所樂之法皆得聞之。設阿難示行傳教之主伴者。是普賢行海隨器高低。出沒任流依根現跡。皆不得以三乘定例。如上所說。并是圣賢。密潛同事。是應三乘權化。未為了教。如阿阇世王懺悔經。有三種阿難。一阿難陀。此云慶喜。持聲聞法藏。于上二乘隨力隨分。二阿難陀跋陀羅。此云慶喜賢。持中乘法藏。于上大乘隨力隨分。于下小乘容與兼持。三阿難陀娑伽羅。此云慶喜海。菩薩持大乘法藏。于下小乘容與兼持此者。亦是三乘中傳教阿難未為實教。如是華嚴經傳教阿難者。正阿難升高座時。身同諸佛。一時頓演四乘等教。隨根結集。即阿難與佛體用不殊。此釋亦不違道理。又如涅槃經云。阿難所未聞經。弘廣菩薩當為流通。若望此經非三乘所知。即此弘廣菩薩傳教非謬。今此稱如是我聞者。弘廣菩薩也。又大智度論云。是文殊師利稱如是我聞。以彼論中云文殊師利佛涅槃后四百年中時文殊師利猶在世間故。又如大智度論云。文殊師利與阿難。在余清凈處。結集摩訶衍藏。如上所釋。總是圣者隨方便言。若以大體論之。總是如來文殊師利普賢菩薩隨事之行故。設言三身阿難。亦復如是。總是佛自普賢行中隨根方便隨器高低故。已上定傳教人竟。  
　　二定說經時分者。略立十種說教前后不同。  
　　一如力士經說佛初成道一七日思惟已即于鹿園說法。  
　　二如大品經說。佛初成道鹿苑轉四諦法輪。無量眾發聲聞心乃至獨覺心大菩提心。不言時日。  
　　三如法華經說。三七日詣鹿園說法。  
　　四如四分戒及薩婆多論。六七日方說法。  
　　五如興起行經及出曜經。七七日方說法。  
　　六如五分律。八七日方說法。  
　　七如大智度論。五十七日方說法。  
　　八如十二游行經說。一年不說法。  
　　九依今唐朝藏法師。決定將如來成道定二七日說華嚴經。已上見佛說法前后不同。皆是隨自見佛說法前后不同。非是依本法界成實之說。  
　　十今(通玄)依此華嚴法界門定說法時分。還依本教定其時分。總不如上。如來依真。出世利物。還令至真。若也各自隨逐自情。永劫迷輪苦趣乖真逐妄。佛意不然。經自有明文。何須違教。逐權背實障業何休。如十定品說。如來于剎那際出現于世入涅槃。總無時也。言剎那際者。猶是寄言爾。以無時即一切時出現。一切時說法。一切時涅槃。為寂用無礙故。隨眾生心現故。又如法華經。吾從成佛已來經無量阿僧祇劫。以無時可量故言無量。此為佛說法時。以此為定。不逐世情遠思為無量之想也。以無時是佛說法時也。以本教說本時。本時者。法界無時也。如十定品。以剎那際出現于世入涅槃者。意言時無可移如剎那際。總明法界無可遷移時也。今定說經時分。只是三世古今情盡。以為本說法時也。不可依前權教逐情引接之說。  
　　三釋經文義者。一從初六字八句斷疑成信分中。依大智度論云。如者順也。又是者印也。即印順信受故言如是。如是總舉一部文義。即指已所聞之法故。故云如是。又依長耳三藏約三寶釋。一約佛。謂如佛所說。是我所聞。是佛所說。又依藏法師釋約法云。謂如我所聞。是佛所說。又如稱理教是我所聞。又今(通玄)約法釋云。如者諸法如故。是者即是佛故。故言如是。以法界大智之真我。聞佛說法界大智之真經。故言如是我聞。即明師弟體一。此約華嚴法界門釋。為明初發心因果理智不異佛故。又一切法如也。以法體如。所說法者。及法亦如。此法界智是所聞之智。智亦如如故。故言如是。心境不二方聞佛所說經。若心境有差不可聞佛所說。亦復不能信順領受故。我聞者。是法界智之真我。還見法界智之真佛。還聞法界智之真經。總法界智之真人。互為主伴。還化法界智之真眾生。悟入法界智之真性故。故言如是我聞。夫佛日出興化群生之軌范。所有結集傳經之主伴。自非氣類齊光道相知而利物。以弘廣菩薩文殊師利如來自行普賢等。傳持圣教。是實也。非實是種智外三乘之人能傳教乎。設是阿難亦是同流。皆以常樂我凈大智慧之真。我聞如來大智所說之真經。非假我故。皆如佛知見故言如是我聞。不同涅槃具四緣和合之所聞故。云何四緣。一耳根不壞。二聲在可聞。三中間無障礙。四有欲欲聞如是之聞。是凡夫聞故。又凡夫及三乘有十種緣方得聞。一本識為依。二耳識種子為因。三末那為染污依。四意識相依。五自類耳識為無間依。六耳根不壞為境根。七作意欲聞。八境為所緣緣。九中間無障礙。十境近在可聞。如是之聞。是凡夫及三乘有限量聞。不同此教菩薩以遍法界大智慧為聞。更無能所。以一圓明智境。一念普聞三世劫無量等諸聲。皆不如上說。凡夫及三乘系無量劫者。是法界門中一念一時聞。以智無里外一時聞故。一時者。依梁攝論。一時有三義。一平等時。無沉浮顛倒故。二和合時。謂令聞能聞正聞故。三轉法輪時。即正說正受時。故如依諸古人說。正是說法華經時。非是說余經時。正是說金剛般若經時。非是說余經時。名為一時。取正是說當部經時。名為一時。今此說大方廣佛華嚴經時即不爾。即是以法界體寄言。一剎那際。出世及涅槃。以一言音。一時遍周十方國土轉法輪時。名為一時。非如上說一時之義。佛者覺也。覺有二義。一始覺。二本覺。此佛者覺無始終。三世障盡名之為佛。不如權教有出世涅槃有始終故。又佛者。大智度論中有四義。一名有德。謂婆伽名德。婆名有故。二名巧分別。婆伽名分別。婆名巧故。三名有聲。婆伽名聲。婆名有故。四名能破淫怒癡婆伽名破。婆名淫怒癡故。又佛地論說有六義。頌云。自在熾盛及端嚴。名稱吉祥與尊貴。具斯六種義差別。是故總號為薄加。在者在何處所。有二義。一指事。二舉法。指事者。在摩竭提國。且指其國。舉法者。在何處也。在法界。即事即法界無二故。為法界無中邊大小彼此故。又摩竭提國者。此云不害國。摩者云無。竭提云害。總云無害國。又云。摩者不也。竭提者至。言其此國將謀兵勇鄰國敵不能侵至。又摩者遍也。竭提云聰慧。此國為多有聰慧人遍其國內故。又云。摩者大也。竭提體也。謂五印土中此國最大。統攝諸國。故云大體也。此國王不行刑戮。其有罪者。送置寒林中。為明佛大悲。以處表德故。阿蘭若法。此云寂靜處。寂靜有二義。一事二理。一事者。在摩伽陀國尼連河側漚樓頻螺聚落中。去人間五里一牛吼地也。得阿耨多羅三藐三菩提。此處有一萬道場神。常在其處。一切諸佛示成正覺。總在其中。表如來萬行圓滿中道無邊故。此處是閻浮提之中心故。二理者。即一切法自體靜故。即動而常靜故。菩提道場者有二義故。一事二理。一事者。如前尼連河邊。二理者。遍法界也。法界無邊中道無邊。于一切剎皆示成佛故。如世間場簡穢故。法場治惑故。示現成佛治眾生惑故。此場依主釋。為佛在其中現成道故。依主得名為覺場也。始成正覺者。古今情盡。名之為始。心無所依。名之為正。理智相應。名之為覺。得如是法。名之為成。又自覺覺他。名之為覺。以上釋八句中斷疑成信分竟。  
　　第二莊嚴道場分者。從其地堅固以下。至妙音遐暢無處不及。于中有二十六行半經。明如來依正二報莊嚴道場于此一段文中。明如來本行中四種因感四種果報。于一心性中有四種因。行十波羅蜜。又于其中各得十種莊嚴。何者為四種因。  
　　第一以法身因報得金剛地。經云其地堅固者是也。其地上有十種莊嚴。即以十波羅蜜以成依報。金剛地為正報。何者為十種莊嚴。一以法性中大智以為檀體者。即一行中具十行總圓故。以此經宗一行即一切行主伴恒圓滿故。故以寶輪圓滿用嚴金地。明一即一切故。二以寶華以嚴金地者。明其性戒清潔猶如妙華開敷菡萏令人樂見。發生自他善因果故。三摩尼寶以嚴金地者。摩尼此云離垢寶也。以忍行清高心無諸垢所招依果故。四諸色相海以嚴金地者。以精進波羅蜜總該眾行。能招自他果故。以招報故。諸色相海以嚴金地。五摩尼為幢莊嚴者。明定體恒凈無傾動故。所招果也。禪波羅蜜能普寂故。六放光明及出妙音莊嚴法界者。明定能發慧慧能說教。以為依果以嚴虛空。又明第六波羅蜜空慧滿故。七寶網莊嚴者。明方便波羅蜜成就大悲覆護眾生施教行故。所招依果。為明七住七地等成大悲法門故。施教行之網。漉出眾生。安置于大般涅槃之岸故。因行如是依果亦然。八妙香華瓔垂布莊嚴虛空者。此網向下懸垂之飾也。明第八愿波羅蜜以任運之大智。入俗益生。教行所招依果也。如十地菩薩。七地已前作七度。煉真金轉令明凈喻八地。即作種種莊嚴華鬘喻故。九摩尼王變現自在莊嚴虛空者。明第九力波羅蜜九住及九地等為大法師說法自在所招依果故。明十住中第九十行中第九十回向中第九十地中第九。總明法師位說法自在所招報故。十雨寶及華以嚴金地者。明十住十地等大智法云雨眾法寶及利眾生行普周遍故。所招依果。從第九摩尼寶變現自在。即雨十地法云之寶者。明住住地地五位相即故。  
　　第二萬行因者。其如來自行普賢行為因所招寶樹行列莊嚴金地。周遍十方為依果故。經云。令此道場一切嚴具樹中現像者。明覺行體周徹故。此總陳樹上莊嚴。后別舉菩提樹一個。用明眾樹亦爾。其菩提樹有十種依果者。常以金剛地為正報。其上莊嚴為依又如來身為正報。金剛地及地上一切莊嚴為依今樹者。以如來行為因。因行。招報樹為依報。又樹上其樹金剛為身。金為正報。干枝條葉華果為依。明以行樹法華智果慈悲之葉。以十波羅蜜為枝干。法身以為其莖。而隨十行之上。報得十種依果莊嚴。何者為十。一金剛為樹身。以法性為檀行體故。所招金剛樹身依果。為明一切行從法性生故。是故以金剛為身。云樹高顯者。如下十地品說十地菩薩行中依果所招之樹。其身周圍十萬三千大千世界。高百萬三千大千世界。如十地菩薩行中依果。尚自如是。況復如來。二琉璃為干者。生枝已上為干。向下無枝條處為樹身。明自行凈戒為因外招琉璃為樹干故。直出者為干。傍生者為枝。枝上生者為條。明萬行隨流以凈戒為體。以無染故。皆是法性身。隨流而無染凈。行果所招報相。三眾雜妙寶以為枝條。以嚴其干者。明純雜萬行對緣成忍能利自他所招依果故。四寶葉扶疏垂蔭如云而嚴其條。扶疏者蔭映得所。明精進波羅蜜自利利他教行法門覆護得所不省不煩恰中故。外招依果樹葉以嚴覆蔭眾生得所故也。五寶華雜色分枝布影以嚴寶樹者。明如來以無量三昧方便隨流利生影應一切眾生之行隨類現形。外招其華以嚴寶樹。亦明三昧能開敷智慧果故。故報得依果以華為嚴。六摩尼為果與花間列者。明以定華能敷慧果寂用自在故。含輝發焰者。慧能照燭自他故。所招依果華果間嚴。七樹出光嚴者。明方便波羅蜜以大悲心處纏同事方便破暗故。所招依果故。樹出光嚴八光出摩尼者。明第八愿波羅蜜興智自在所招果故。九摩尼寶內有諸菩薩俱時出現者明第九力波羅蜜以無功智身出應隨緣利含識故。九地菩薩為大法師。所招依正本末相似。以行果能招樹報。樹出菩薩眾還明本行。明依正交參具總別故。為明本行萬行報得樹嚴。樹出菩薩。以明因果徹故。摩尼寶中現菩薩身云者。表八地無功之凈智。九地出行設教利生故。以菩薩是行樹。是行中報得。還于樹中出菩薩行。十菩提樹恒出妙音說法莊嚴者。明如來十住十地等智波羅蜜。以法大云雨法雨故所招依果。  
　　第三明大悲因果者。以如來大慈悲為因。如來所處宮殿為依果。此中有五種德而共成之。一如來大悲含育德。以成其宮。二以正智利眾生德。以成其殿。三以智觀照利自他德。能成其樓。四以大智知根設教益生德。能成其閣。五大悲弘愿周遍利生德。報得宮殿樓閣周遍十方。又以十波羅蜜行隨大悲生。復成十種依果。何者為十。隨法身隨萬行隨大悲隨大智所招依果。各自區分不相礙故。猶如大地生諸卉木。地唯是一萬像不同。如水資生喻思之可見。但十波羅蜜理唯一性。隨其法身萬行大悲大智報自差殊。故如法身大愿大悲大智十波羅蜜。廢一不可。至八地已來其功未熟。若廢一即一切不成。欲學佛菩提。如此通融不修一行。若偏修理即滯寂。若偏修智即無悲若偏修悲即染習便增。若但修大愿即有為情起。菩薩于此眾行不去不留。以法性均融得所。即得以定慧力觀察之。不可玄情斟酌也長諸癡愛。其十種行以為十種依果莊嚴者。一以十方一切諸佛平等法性無著大慈大悲心。行檀波羅蜜所招依果。眾色摩尼之所集成。以大悲位中萬行。或染或凈。非一色故。所招依果非一色故。以嚴宮殿。二以法性自體清凈。無表戒體。隨大慈悲行守護眾生。名為行華。能感自他果故。所招寶華報以嚴宮殿。三以忍波羅蜜處世濟凡。毀譽不變動故。外招依果諸寶流光。光化為幢。幢者不傾動義。勝怨義。勝于毀贊之怨故。四以精進波羅蜜隨大悲行。外招依果。無邊菩薩道場眾會以嚴宮殿。咸集其所。五以禪波羅蜜隨大悲行。外招依果。菩薩出現光明。以定能發大悲慧光明故。六以慧波羅蜜隨大悲行。外招依果。得不思議摩尼寶王而為其網。以慧能簡擇成諸法網故。還得不思議音寶網用嚴宮殿。七以方便波羅蜜能隨大悲。同于染凈隨流之行。外招依果。得自在神通之力所有境界皆從中出。明如來。以法無依住智慧之門。成大悲方便之行為因。所招神力以嚴宮殿。如七地位中所行方便行成大悲門。經中喻云。猶如一國純穢一國純凈。于此二國事難可了知。明七地菩薩以成就大悲方便萬行于染凈二見難斷難成故。為此悲門化利眾生無休息故。八以愿波羅蜜。外招依果。眾生所居屋宅現宮殿中。明如來大愿應眾生為因所招依果如斯顯現故。又此中明智悲圓凈故。九以如來力波羅蜜隨大悲行。為大法師故。諸佛神力所加。以嚴宮殿。以為依果。十以如來行智波羅蜜為因。外招神力。一念之間宮殿。悉皆包含十方法界。明智隨悲用普含覆故。以上十種行用嚴宮殿。上莊嚴皆是如來隨大悲行所招依果故。文勢連貫互融相依。明一行一切行互參故。一切報果不可無因而得。但以智細細思之。本來因果內外相似。第四如來大智隨萬行因果者即通萬行。出現世間。正成正覺。為正因也。師子座為依果。  
　　從其師子座一段文中。義分為三。一釋座名。二陳座高廣。三明座上莊嚴因果。  
　　一釋座名師子者。依主釋。如來于大眾中得無畏故。非于座上有師子座嚴。設有者但明依報故。  
　　二陳座高廣者。經但言高廣不言量數。今以例比之。如下十住位中帝釋天宮佛座。高十千層級。十行位中夜摩天宮佛座。高百萬層級。十回向位中兜率天宮佛座。高百萬億層級。高廣隨位各各相稱。以次類之。十地之位他化天宮其座。高億萬億層級。彼天宮已超化樂故。第三禪中說十一地。又超二天倍倍更高。十地品不言佛座層級高廣之量也。但以次類之。此之四位佛座高下層級不同者。以明隨十住十行十回向十地進修階降隨位所見高下不同。以實而論佛座高廣。無有決定大小高下可得。為如來心量盡所系故。無有量也。所招依果。亦不可以量度故。如無邊身菩薩量佛身際不可得故。已出情際心數量故。以此義故。住毛孔中而身不小。居法界中而身不大。為情量盡故。身若隨類座亦隨類。若以如來自報體而言。以法界為座體。因既如是。依果亦然。故亦非可量。如法界品中。等于法界座量為定。  
　　三明座上莊嚴因果者。略有十種。皆以如來智隨萬行。一切處亦成正覺為因。一切處十種莊嚴為依果故。其十者何。一摩尼為臺者。明如來智隨法施成。檀波羅蜜。明智體凈所招依果得離垢寶為嚴故。摩尼者。此云離垢寶也。智能出俗以此為臺。明智體超塵迥出義也。二蓮華為網者。以智隨萬行成戒波羅蜜門。明其性戒得真不證處纏不污猶如蓮華處水不染。為網者。明智隨戒體教行漉眾生故。所招依果報相似故。三清凈妙寶以為其輪者。明如來以智隨行成其忍門。生在王宮及示成正覺。假令調達梵魔波旬惱而不恚。所招依果妙寶為輪。明佛忍行圓滿故。果報圓滿也。四眾色雜華而作瓔珞者。明如來以智隨眾行成精進波羅蜜故。所招依果眾色之華。而作瓔珞以嚴寶座。為明精進行為嚴大智法身為華瓔故。明智行互嚴。五堂榭樓閣階砌戶牖凡諸物像備體莊嚴者。明如來以智隨行成禪波羅蜜門故。明其如來智隨禪行無動不寂。明此禪門總攝法身大悲大智進修行門層級次第總皆具足。所招依果亦具足故。故總舉凡諸物像備體莊嚴。俗書云。大屋曰榭。其狀上平。可以為臺觀。四周置檐。上下以軒檻階砌嚴之中虛為其室。亦云臺。上有木為榭。此為略言之。六寶樹枝果周回間列者。明如來智隨慧用依根同行所招依果樹嚴寶座。寶樹枝果周回間列者。明理智悲愿互參同時總別得所不偏修故。以十門參之。七摩尼光云互相照曜者。明如來智隨方便行隨器與益所招如是依果莊嚴。照曜者。知根同事。八十方諸佛化現珠王一切菩薩髻中妙寶悉放光明而來瑩燭者。明如來因中八地大智大愿功終。大悲已滿大智圓明。諸佛摩頂。能十方示成佛身一切菩薩愿行齊等故。招依果佛化珠王者。明同十方諸佛自在故。菩薩妙寶共來瑩燭者。明菩薩行圓。瑩者明凈義。燭者照曜義。以明如來因中八地大智隨本大愿力照眾生根依根與益故。為依果也。皆以十玄六相該通。總一剎那際同別具足故。不可順情而知。常不異理智而知。依無作定體方明。思而知之者信位也。九復以諸佛威神所持者。明如來大智隨行成力波羅蜜。為大法師。說佛法輪。同諸佛力故。所招依果。佛力持座令座說法。十座出音聲說佛境界。妙音遐暢無處不及者。遐者遠也。暢者悅也。明座出音說佛境遍周法界遠悅眾生故。此如來因位十地法云潤澤所招依果故。  
　　第三明如來成道攝生自在分者。于此分中從爾時世尊以下。至所有莊嚴悉令顯現。于中有十三行經總明如來處座成佛身語智等三業自在眷屬莊嚴利生自在。如來所坐之座。以法界為座體。以如來一切萬行報得。為依果莊嚴。如來是大智之身。緣座上所有莊嚴。皆是如來大智隨行任運報得。如龍游云起虎嘯風生。報感之應。然非物能與為也。成最正覺者。為簡非外道聲聞緣覺于權教中木樹草座厭俗出纏。令劣解眾生起三乘種。且拔八苦。非究竟覺之正覺。簡非如是覺故。故言成最正覺。此正覺者。不忻不厭不出不沒。染凈情盡。以大圓鏡智稱法界性。自在教化盡一切眾生世界剎海。皆非限齊。所有報境身國相徹圓滿十方。諸佛眾生。自他同處互相參入。影現重重。不云報滿三千大千之剎。不名凈土在于他方。略說大相有九十七種大人之相。隨好無盡。頂著華冠。項著瓔珞。手著環釧。非同三乘厭俗出家。勸諸菩薩生于他方佛國凈土。簡非如是。故言成最正覺。號毗盧遮那。此云光明遍照。以其大智教化依根破障故。如經一一自有其文。智入三世悉皆平等者。明智能隨俗言入三世。即俗體本真。故言平等。以總別同異成壞門六相義。該括。即總而全別。即別而全總。即同而恒異。即異而恒同。即成而恒壞。即壞而恒成。皆非情系一異俱不俱有無非有無常無常生滅相故。如是皆是如來理智體用依正悉自在故。以自體無念力大智照之可見。此一段十三行經。總明如來身語智三業依正隨用自在。經自具文不煩更釋。  
　　第四從有十佛世界微塵數菩薩以下。至無量功德。于中有三十行經。明菩薩大眾圍繞分。于此分中都顯初會。總有四十七眾。皆是圍繞皆有其意。于此四十七眾之內。從初菩提樹內流光眾已下。至普賢等十個。上名悉同名之為普。眾且分為三。  
　　一菩提樹內流光眾。是明佛本因五位進修建行利生成報顯因眾。如前所釋。二如來所居宮殿內眾。明佛本因大悲圓滿覆育含生利生之行顯因成報眾。三十佛世界微塵數菩薩眾中。普賢等上名悉。同名為普者。十個菩薩眾。明古今諸佛共行普賢行眾。已上三眾皆是古今諸佛共行萬行大悲大智。隨五位中進修自利利他十波羅蜜四攝四無量等之常行普賢之道也。一切菩薩以此為體。一切凡夫以此為所乘。如大王路。法則常然。行與不行非道之異。從此十普賢眾以下至第四。從三十三天王至大自在天王眾隨位復分為五。第一從爾時世尊處于此座成最正覺。并十普賢眾。此是現果成因生信分。何以然者。為如來是正覺之果。普賢等眾是佛行果。如來所居華藏凈土。是佛報得依果。一切眾生以自根性觀如來三種因果。及行佛自行普賢門。而生信心故。若不如是依何生信。是故如來以此三種因果。而令眾生信樂修行。以是義故。此之初會及普光明殿中第二會至賢首品已來。十二品經。總是舉果勸修生信分。  
　　第二從海月光大明菩薩等已下菩薩眾。并取已下第二執金剛神等九眾諸神。以明十住因果。何以然者。海月光大明菩薩亦是普賢等眾。分為異名。意者明還以佛果位內普賢行門。入俗利生。隨行名別。既以佛果位內諸佛共行普賢行法入俗利生所堪利者。還得舊法不移舊行。以是義故。還以普賢位內海月光等異名菩薩。便為十住初心。明從凡夫地修學十信心。信諸佛正覺之果無異自心本性清凈如諸佛性。所有分別本性清凈名無依住智。如諸佛根本智。以禪波羅蜜無作印印之。即法界性自然相稱。所行諸行即普賢行故。動靜無二故。所轉法輪即與十方諸佛智契同不異。如是修習慣習使熟。正覺不移。其本一故。會同諸佛舊覺本智同一。性故。行行不移舊普賢行故。以是義故。將普賢眾內十個海月光等異名菩薩眾。為成十住初心。明十住初心不離舊法智故。以此下文云初發心時便成正覺。又如海月光大明菩薩。向下獲益嘆德中經云。復次海月光大明菩薩摩訶薩。得出生菩薩諸地諸波羅蜜。教化眾生。及嚴凈一切佛國土方便解脫門。明以普賢行成就眾生入佛大智法界行普賢行五位次第進修法門故。以普賢入俗果行名海月光。通以下等共成十眾。用成十住菩薩位門。以下通九眾諸神至主藥神等。明是入十住之果行也。為入十住應真。稱之為神。明入位菩薩以自應真法合為神。覆育含識故。以智靈通救生自在故。稱之為神。非世鬼神也。次后諸神天等。明五位進修增勝故。漸漸自在也。以此菩薩神天總明十住。已上入位菩薩皆隨自位攝生。因果自在行故。非鬼神之神。若自心達理不與妄合。其智自神。不為不思而智善通萬有故。此諸神眾皆是如來以五位行攝生得益之眾。還將行相法門次第作法樣式。令其后學者一一仿之。善知因果故。  
　　第三從主稼神以下至主晝神。此十眾諸神。明十行利生法門因果故。  
　　第四從阿修羅王以下至日天子。中有十眾。明十回向利生法門因果。  
　　第五從三十三天王以下至大自在天王。于中有十天王。明十地利生因果。已上五眾是寄位。表佛果五位行門因果故。為利眾生故。寄位顯法。寄位入法。與眾生作法。令眾生證修。  
　　從如來座內眾至如來眉間毫相中所出眾。于中有四種眾。其意如何。第一如來座內眾。明是如來往昔自行與古同因彰果眾。第二十方菩薩來集興供眾。第三諸來菩薩毛孔光明眾。是法界性起無礙一多。同異自在大悲無盡。不思議眾。明此法界門法合如然。體本如是。法行依正重重無礙。以法界智境身土一多法合相容故。第四如來眉間毫中眾。是示果成因生信利生眾。此是成佛以后。以十信心位乃至十住十行十回向十地十一地遍法界法門眾。舉此自修之因果。還令學者仿之。以上諸眾配位及來意。即通前樹內流光眾宮殿樓閣眾。總有十一眾。隨位別配。即四十七眾。為五位之內十個普賢。總為一眾。當位不分十十部類故。海月光大明菩薩眾。及已下神天。十住十行十向十地。各各有十種部從故。都為四十。通十普賢為一眾。取上四十共為四十一。并菩提樹內流光眾。如來所居宮殿眾。如來座內眾。十方諸來菩薩眾。菩薩毛光眾。如來眉間毫中眾。都為四十七眾。且長科眾意如是。于中義趣至文方明。菩提樹內眾。如來宮殿內眾前已釋訖。已上且長科初會眾竟。余待至文。已上總明舉果行遍周以成信位。  
大方廣佛華嚴經論卷第十二 
世主妙嚴品第一之三  
　　從此已上四十七眾。若別列十普賢眾。即五十六眾諸大眾海。皆是大眾圍繞分。從此初段中有三十行經。分為三段一初有七行半經。總列菩薩之數。及陳同號普賢菩薩之名。二從海月光大明菩薩以下至十佛世界微塵數。于此一段文中有七行半經。陳異名菩薩眾。并都結已上諸菩薩數。三從此諸菩薩已下至成就無量功德。于中有十五行半經。陳大眾本修行之因。及嘆大眾之德。從初段中七行半經。列同號普賢之內。義分為三。一釋菩薩名下之義。二釋菩薩同號之義。三舉眾所為因緣。  
　　一釋菩薩名下之義者。略釋普賢菩薩一號。余可準知。行與理齊。利生皆遍。號之為普。知根利俗。稱之為賢。菩之言覺。薩言眾生。善覺眾生。號名菩薩。廣云摩訶菩提薩埵也。梵言摩訶菩提薩埵。此云大覺眾生。為常于生死海覺悟無盡眾生故。已下九個同號為普者。普賢菩薩通號也。明一一菩薩皆有此十種德行。約德為名故。為表德行圓滿始終具十。一一菩薩隨行之號無盡故。為行無盡行故。但以其名下之義。即彰自行。余準知之。總以十波羅蜜為體。  
　　二釋菩薩同號之義者。明此十普之義。是一人之普一一菩薩具十普也。一切菩薩總然。下名別者。明一一普能遍別故。方知普義得成也。總是十方諸佛同行共行。更無故新。如大王路發跡蹬之者。即是無奈不行之何。一念隨善少分見性智慧現前。總是不離佛正覺根本智故。不離普賢行故。如普賢行。一念中少分善心。總是向法流者故。如下經云。聞如來名號及所說法門。聞而不信。猶能畢竟至于金剛智地。何況生信修行者也。  
　　三舉眾所為因緣者。明佛出興世所現依正二報大集普賢菩薩眾海意。為令眾生見果生信修行故。此是舉果勸修生信分。如來是十方諸佛正覺根本智之果。十普賢等是十方諸佛差別行果。舉此二法中因果。報得令眾生信樂修行趣入故。如三轉法輪中。一示八相成道是。二勸修。以觀果知因勸人天等修學。三證同如是。三乘一乘等證。今此一乘中將此佛乘根本智果普賢遍法界行果。勸令大心眾生生信修行。此乃即是五位中十一地普賢等覺位門。十方諸佛成佛竟。亦行之不息。如初發菩提心者行之不息。今將此位以為信門。若不如是以何為信入。故佛果后普賢行純是利他。初發心以后普賢行是自利。利他行故。今此初眾并佛所為如是舉果勸修。生信樂修行趣入故。今經之大意。為若此也。將舊果勸初心。向下海月光大明菩薩諸神天眾。即明信已入十住十地修行進趣漸漸增修因果也。明立隨位當分之因果。令后學者見其體樣信樂無疑。趣入隨位各異故。若不如是滯在一法智無增勝故。已上一段。且是初見佛成道見佛果五位菩薩集眾示現入法。入即同佛。所知與佛齊見。若信他佛。然初心菩薩未能然也。未是自信自心自身是佛。大智境界是佛法身。是堪行普賢行者。從第二會光明覺品已后。一切處金色世界寶色世界。即明自心法性是金色白凈無染。名為所居世界。不動智佛即是自心。于無性理中。分別之智。本來無動。上首菩薩文殊師利。明是自心無性之中善能簡擇妙分別慧。覺首菩薩即是自心如是真信之首。目首菩薩即是自心。明見可信之心心境俱佛。如海門國法。普見自他俱佛故。至文廣釋。方明是身是佛是心作佛心外見佛不名信心。已上大眾圍繞分中。釋同號眾竟。  
　　第二釋海月光等名異眾。其意如何。此七行半經。其中義分為四。一陳菩薩眾意。二釋菩薩名號。三都結眾數。四嘆德。  
　　一陳菩薩眾意者。此十個異名眾。所以異名。前同號意。況如前段已釋意。此一段異名意趣。為明以彼普賢行入俗利生隨其行異名亦還異。為明以普遍別方名為普。其眾意。為明入俗利生教化眾生。還令眾生得自身之法。是故寄位在十住初心。以明用彰。十住初心一下頓乘古法。不移古跡故無異舊道。如大王路新舊同行。以此以舊古法入俗利生。開悟迷流還令學古。以是義故。還將佛果位內普賢異名之眾。寄位成十住初心。為彰后悟不移舊跡故。又明前如來成正覺佛果。及普賢行果。古今諸佛所乘常道。是明所信之門。此入俗利生異名之眾。即明所化眾生入道初心還同自法不移古跡故。后有發心之士。一一自心以定慧力照之可見。不可以情信者。堪為自非久種善根應當聞而不惑。設使三乘根種六通菩薩。尚自懷疑。凡流之中一乘之性。處凡流而信入。如下經自有明文。為三乘種性劣解。佛隨根性。且說此娑婆為穢土。是五濁故。凈土在他方。或言此方是穢。向上第四禪已上別有菩薩凈土。或說佛果在僧祇之后方成。未說凈穢含容塵含法界。凡圣同居。各無妨礙。三乘等教。執權成實。難信此法界一乘之門。為學假詮假教假觀破粗現無明系著故。行一分粗波羅蜜門。得三種意生身。見諸佛國土。有自有他。有凈有穢。忻彼厭此。兼修凈行。修諸假真如觀及空觀等。得一分神通。報勝諸天。神通亦勝。忻厭心勝。更亦不生惡國穢土。為本愿力有佛成道處暫來還去。如說三乘教中多有此事。未回心者常當如是。學權教者。為根下劣故不聞此教。聞亦不信。如經下文。自具說故。如維摩經法華經。為破彼故。方始一分略說。猶未具論。是故學教者。慎勿偏習一門。諸部經文。總各深思意趣。大有一生學道。為聞慧不妙不廣。返謗真言。廣說云云。且略而陳爾。以上陳異名菩薩眾意趣竟。  
　　二釋菩薩名者。此十個菩薩名。一個是隨十住位中。一個波羅蜜之通稱。一一中具十。為隨行成名故。此十個菩薩所行十個波羅蜜。各是五位中菩薩通行。又隨五位行中。十住具十。十行具十。十向具十。十地具十。十一地具十。通為百數。此明一波羅蜜中有十。十中有百。又十住中一一住中具十。十住中具百。五位總然。通成五百個波羅蜜門。隨其行位名目感果。各別通位。總是此十個菩薩之名號是也。何故號曰海月光大明菩薩摩訶薩。以法行無邊大悲廣利如海。所有蒙益。總令見性清涼。號名月光。既得清涼之后。智無不照。號曰大明。一切世界大覺眾生故摩訶菩提薩埵摩訶菩提。此云大覺也。薩云薩埵也。此云眾生。為不舍眾生生死故。廣云摩訶菩提薩埵也略云菩薩。梵云摩訶菩提薩埵。此云大覺道心眾生。為自覺道。不舍生死。大覺悟眾生故。又眾生生死是菩薩菩提故。明法界一真無異相故。此是檀波羅蜜為主。余九菩薩名號為伴。明以法界行大施門廣濟如海利他得益為月光除煩惱熱得清涼故。以此名號即是所行之行。即此十個菩薩之號。是十住位中初發心上十波羅蜜之主伴萬行故。此像下文十住品位內菩薩本所事佛下名。號之為月。十住位中十個佛下名悉同。號之為月。仿此法也。次戒波羅蜜中菩薩號云音海光無垢藏菩薩摩訶薩者。明性戒大悲普雨法音。故號云音。性戒無染。猶如大海不宿死尸故。明法界無性以為戒體。無法不凈如海廣大故。光者。明性戒之體心境俱真。名之為光。又以凈智常當照俗。名之為光。無垢者。法性無染也。藏者。明法界性常含萬像無法不凈明一真故。總別俱真無垢凈故。故號云音海光無垢藏。菩薩如前次忍波羅蜜中菩薩號功德寶髻智生者。明法忍莊嚴其身故。號名功德寶髻。寶髻者。首上之飾。明菩薩發心忍為上首故。寶嚴其頂也。智生者。以能忍故是智生也。菩薩如前。明忍為華髻義故。次精進波羅蜜中菩薩號功德自在王大光者。明勤行饒益眾生招多功德所行萬行無不益他故。自在如王大光者普照也。以常于生死海中以智光明益生無倦故。并令開曉故號大光。菩薩如前。次禪波羅蜜中號善勇猛蓮華髻菩薩者。明法界為禪體從凡夫地起信心已入證之初。明一念無思頓超諸想真智冥會故。云勇猛也。智能達俗處世無染故。號蓮華也。髻者。明此位菩薩表法中以蓮華冠頂。明禪體處世即真不染寂亂故。次般若波羅蜜中號普智云日幢菩薩者。明第六智慧如云雨法雨故。慧光破暗。名之為日。摧邪顯正。號之名幢。次方便波羅蜜中號大精進金剛臍菩薩者。明第七住第七行第七回向第七地五位中凡是第七位總修悲位故。以其真理圓融染凈故名方便。如下十地中第七地菩薩舉喻云。譬如一國純凈一國純穢。于此凈穢事難可了知。如善財童子于第七住中見休舍優婆夷。此云滿愿。為明此第七住位成就深厚大悲滿一切眾生愿故。又告善財言。我有八萬四千那由他同行眷屬。常居此園。如是之意。明每位位中第七方便波羅蜜成大悲位。言八萬四千同行眷屬者。八萬四千一切諸塵勞門我皆同行。常以生死為園林故。如此菩薩即明是十住位中初發心住一住中十個波羅蜜中第七波羅蜜故。非是第七住中第七波羅蜜故。十住之中有十個。第七方便波羅蜜。當一一住中。各各以方便圓其悲智萬行故。余波羅蜜亦同于十住中。一一具十。十行十向十地十一地總然。各有十。仿此十個菩薩名號。且圓初發心住。上第一住內十波羅蜜中第七方便門故。且圓一住中悲智主伴十波羅蜜故。明大悲堅固處生死而無疲倦名大精進。壞他堅垢號曰金剛。處俗同纏無虧中道。號之曰臍臍者。明處智悲中際。如佛放受生光在臍輪者表智悲中際。廣意在下文。方明菩薩如前。此是十住位中初發心住內第七方便波羅蜜。且明一住中十波羅蜜主伴也。治地住修行住。如是十住。各自具十波羅蜜主伴圓融。一住具十。十住具百。五位例然。通有五百。乃至無盡。次明第八愿波羅蜜中菩薩名號香焰光幢者。大愿弘芳號之為香。智能隨愿依根破惑故名為光。入邪破障故號為幢。如第八位中。多作外道邪師。與邪同行。破邪師道。如八住中毗目多羅仙等是。善財第八住中善知識也。明智凈方能破邪故。次第九力波羅蜜中菩薩名號大明德深美音者。明力波羅蜜為大法師位善說法故。故名大明德深美音也。菩薩如前釋。次第十智波羅蜜中菩薩名大福光智生者。明此是智波羅蜜故。此上十菩薩名。明初發心住中以十波羅蜜用治初發心住中障成法身悲智門故。計此修治法合一法。今說諸波羅蜜。各各修行不同。明于一法上以十法修治慣習增明。以成一故。其法不離舊行也。時亦不移舊時也故。時無性故。三世無去來故。但于一法上具十個波羅蜜行門體用。但于一法上修行生熟處分一住二住。但于一法上會智悲愿行。生熟淺深不同。隨不同處分其地位差別故。非是法異故。以總別同異成壞六相義圓通可知。  
　　三都結眾數者。經云。如是等而為上首。有十佛世界微塵數者是也。  
　　四嘆德者。以下十五行半經是也。經自具文。不煩更釋。如是以上大眾之海。總是普賢行滿。常住世間。安立法則。成就菩薩十住十行十地等位。次第令諸眾生開示悟入。常為世間一切依護。如上嘆德中具明。以下獲益中亦具明。如獲益中總是作利生方便入法次第。入即同佛所知。與后學者作見道之樣。迷即是凡。悟即同佛。知見皆是本來舊達。并是影響眾也。以下神天亦同此例。皆是助佛揚化顯德。令佛法化流行世間。眾生獲益故。  
　　二復有佛世界微塵數執金剛神。此一段有十三行半經。于中義意分之為四。一寄位表法。二釋名配行。三列數。四嘆神德。  
　　一寄位表法者。明神眾。是見道已性齊諸佛智同真理。隨普賢行處世護持。稱之為神。護持正法故。隨行表法者。為表十住位內第二治地住門主戒波羅蜜。明戒為防護義故。以法身為戒體。稱真不壞。號曰金剛。前海月光大明菩薩。為十住中初發心住。于中意義如前段文已釋。此一眾有十神。明第二治地住法門主戒。為防護義故號為執金剛神。執者。軌持不犯。名之為執。其智應真。號之為神。  
　　二釋名配行者。此之一眾神。以戒波羅蜜為體。十個神名即是隨戒體上十個波羅蜜名。一個神是一行。第一妙色那羅延執金剛神。主戒波羅蜜中檀波羅蜜門。以性戒成檀感招妙色。法空破惑故號那羅延。是不壞義。此位明以持性戒故得不壞身。執者軌持義也。金剛者。不壞義也。二日輪速疾幢執金剛神。主性戒中戒波羅蜜。為戒光無缺名號日輪。見者應真名為速疾。自他惑盡名之為幢。心無異念名之為執。性無可破號曰金剛。稱真自在名之為神。以智為神故。三須彌華光執金剛神。主戒波羅蜜中忍波羅蜜。為法忍高勝號曰須彌。以忍嚴行人見皆悅號之曰華。親之破慢號之為光。忍心無失名之為執。法性為忍猶如金剛。智無思而知萬有號之為神。四清凈云音執金剛神。主戒波羅蜜中精進波羅蜜。履俗恒真名為清凈。演法無懈潤澤含識。號曰云音。聞法破惑號之金剛。智不為而知萬有。稱之名神。五諸根美妙執金剛神。主戒波羅蜜中禪波羅蜜。為禪無思而六根隨智而用故名諸根美妙也。用而恒寂名之為執。無思可破號曰金剛。又無思之智能破自他惑。故號曰金剛。寂然智不動正慧隨用號之為神。六可愛樂光明執金剛神。主慧能破暗故。七大樹雷音者主第七大悲門。樹是覆蔭義。明方便波羅蜜門覆蔭眾生故。八師子王光明者。主愿波羅蜜。起無功用智。自在如師子王。能破外道諸雜論故。九密焰勝目者。主力波羅蜜。法力自在潛流同事。或作外道邪師同事破所系故。此位是大法師位。凡第九波羅蜜。遍入五位中五百個波羅蜜門。皆第九為法師位。十住第九為法王子住。如善財童子善知識。十住中第九住法師位中作勝熱婆羅門。示入外道。五熱炙身。上刀山入火聚等。此名密焰勝目。密潛同事設教破愚故名密焰。智目知根故名勝目。十蓮華光摩尼髻執金剛神。主戒波羅蜜中智波羅蜜。如善財童子第十灌頂住中善知識。作童女名曰慈行。得真不證處俗無污名曰蓮華。大智知根名之為光。位升灌頂名曰摩尼髻。摩尼者。此云離垢寶也。此是第二治地住中十位十波羅蜜主伴。十位主伴萬行。號曰十個執金剛神。神名皆以行位立名之故。明十住中一住具十十位具百。五位皆然。一一次第以名義配當。法合如然。第三已下列數嘆德。二門。如文可知。  
　　第三是十住中修行住。于中六行半經。義分為四。一列數。二寄位表法。三釋名配行。四重結其數并嘆神德。  
　　一列數者。如上初行是。  
　　二寄位表法者。此十個身眾神。寄位表十住中忍波羅蜜。以法忍成就。于生死中利生自在。號曰為神。下文嘆德中。成就大愿供養承事一切諸佛。明于住昔以調忍心承事一切眾生令其成佛。為諸佛眾生體無有二故。已成諸佛。何須籍其供養以無量身無量眾供具承事。于一切時中供養一切眾生。令其成佛。是調忍義是身眾義。  
　　三釋名配行者。此十個神。是忍波羅蜜中十波羅蜜故。明一一行遍一切行故。第一所謂華髻莊嚴身眾神者。主忍波羅蜜中檀波羅蜜。明忍辱為華鬘報得以嚴其頂上之飾故。身眾者。為忍位中行檀。明以眾多身云眾多嚴具遍周法界承事供養廣利眾生故。神者智隨忍行自在故號為神。此十波羅蜜以忍為體。二光照十方身眾神者。主忍波羅蜜中戒波羅蜜。此位中以法忍為戒體明。忍戒圓明見者歡喜法忍戒光。號之為光照十方。身眾神如前釋。三海音調伏身眾神者。主忍波羅蜜中忍波羅蜜故。海音者。明聞諸善惡毀贊音聲廣多。猶如海潮之音不生憂喜。是調伏義。是為能忍也。又以自聲如海潮音知時。教化眾生令無失時故。四凈華嚴髻身眾神者。主忍波羅蜜中精進波羅蜜。以法忍進名之為凈也。進行可觀。名之為華。因行招果用嚴頂髻。明精進是長道之首故。故以華嚴頂飾。五無量威儀身眾神者。主忍波羅蜜中禪波羅蜜。稱根現法名為無量。動止常寂名為威儀。明行住坐立不離定體名曰威儀。六最上光嚴身眾神者。主智慧照曜自他故。明以定慧光明照燭心境以嚴法身。七凈光香云身眾神者。明第七大悲方便染凈不拘。名為凈光。慈悲含覆出言成法悅可眾心。號曰香云。明法雨潤眾生故。即明雨戒定慧解脫解脫知見五分法身之香也。八守護攝持身眾神者。明智隨大愿攝持一切眾生故。八住八地。但五位第八位中。明無功之智功成即得十方諸佛手灌其頂。是諸佛攝持義故。九普現攝取身眾神者。明第九波羅蜜法力自在法王之位。普現諸教。九十五種邪見流及一切眾生悉同行故。名普現攝取也。即勝熱婆羅門等是。十不動光明身眾神者。明第十智波羅蜜。名不動光明。亦為灌頂位名不動光也。且明此忍位中十波羅蜜之一。  
　　終四結數嘆德如文可知。以上十波羅蜜。以忍為體。此明善惡毀贊得不動智也。  
　　第四段中有六行半經。義分為四。一舉眾數。二寄位表法。三釋名配行。四結數嘆德。  
　　一舉眾數者。如初一行都列數是。  
　　二寄位表法者。此十個足行神。表十住位中生貴住。主精進波羅蜜。如下嘆德中無量劫中。親近如來隨逐不舍。是精進義。為明以法性真如為行之體。以此法行用嚴法身。足行者。表精進義。以眾行滿足故名足行神。神者是隨行之智。  
　　三釋名配行者。一寶印手足行神者。主精進波羅蜜中檀波羅蜜明以法寶之智印行精勤之行引接眾生故。手為引取之義。二蓮華光足行神者。明生貴住中精進波羅蜜中戒波羅蜜。常居生死之海。猶如蓮華無所染故。見者發心名之為光。足行是精進修行無疲勞義。智自在故號之為神。三清凈華髻足行神者。主精進波羅蜜中忍波羅蜜法。忍無垢名為清凈也。忍招依果。華嚴頂飾。為忍華鬘義故。四攝諸善見足行神者。主精進波羅蜜中精進波羅蜜。攝諸善見者。是精進義。為常攝諸根不令起見即無見不善。五妙寶星幢足行神者。主禪波羅蜜以妙理為禪故名為妙寶者道也。隨行破惑故名星幢。為萬行為星。不離禪體。皆有光照。隨根破惑。知根了了。名之為星。此位以精進行為禪體。禪能現智智能知法。還以善知法故名為星也。幢為定也。六樂吐妙音足行神者。主慧波羅蜜。樂吐妙音者。為以精進為慧體故。常樂為人說法故。七栴檀樹光足行神者。主方便波羅蜜。成大悲行故。以香樹為名。表慈悲覆蔭義故。光者照燭眾生義。八蓮華光明足行神者。主愿波羅蜜智隨大愿。隨所利生無所染故。九微妙光明足行神者。主力波羅蜜法王之位。以微妙法光化眾生故。十積集妙華足行神者。主智波羅蜜。以智積集諸教。猶貫華結鬘。不令散失。教化眾生。已上十波羅蜜。皆以精進波羅蜜以為體。位位內自有同別義。思之可見。不可作一概準之。  
　　四結數嘆德。如文可知。  
大方廣佛華嚴經論卷第十三  
　　第五段有六行半經。義分為四。一舉眾數。二寄位表法。三釋名配法。四結數嘆德。  
　　一舉眾數者。如上初行是。  
　　二寄位表法者。此之一位表具足方便住中十波羅蜜。以禪波羅蜜為體。以道場是除蘊穢義。明禪能治蘊義故。如世間場也。為明禪定。凈六七識之取染。顯般若。能開妙慧簡擇理智體之本實故。以禪波羅蜜以為場體。般若波羅蜜以為人功。以普賢萬行為馱運至法界。普光明智殿。為大都居。以一切種智為大藏。此中十個神。一神為一波羅蜜。為自益益人之行樣。  
　　三釋名配法者。一凈莊嚴幢道場神。主具足方便住禪波羅蜜中檀波羅蜜。以法性定體為檀之凈地也。以無虧定體萬行為莊嚴幢也。幢明定體不動義。以法性無性為所乘。名之為道。以無性之禪定。能治所依之蘊。名之為場。神者是無依無性之中大智也。以不思不為無形無質等。周法界而知萬有者。稱之為神。二須彌寶光道場神。以須彌是高顯義。寶光是無垢義。以戒光照俗見者發心故。以禪定為戒。出過情識。是須彌義。以定能無妄。是無垢義。以定能發慧。寶光義。三雷音幢相道場神。主禪波羅蜜中忍波羅蜜。明毀譽之音如雷。法忍不動名幢相。道場神如前釋。十波羅蜜隨五位中各各自具道場義故。四雨華妙眼道場神。主禪波羅蜜中精進波羅蜜。明法身為定體依定起萬行精進。名為雨華。是精進義。定能起慧故稱妙眼。以其法眼行華利生無懈。是精進故。五華瓔光髻道場神。主禪波羅蜜中禪波羅蜜。以法界自體無動靜上而起行禪化諸亂意。名之為瓔。以定能發慧故。名之為光。以行招果用嚴其頂。以此為名。又此十波羅蜜皆為頂法。何以然者。為以十住初心一一度門至佛果故。無初中后故。以從佛果起勝進故。六雨寶莊嚴道場神。主慧波羅蜜。慧能雨法寶故。七勇猛香眼道場神。主方便波羅蜜。此位是慈悲位故。常處生死名為勇猛。慈眼視生。名為香眼。以戒定慧解脫解脫知見五分法身之香。而視眾生。拔苦與樂名為香眼。八金剛彩云道場神。明第八愿波羅蜜。以為愿云覆眾生故。以此位是無功用智能破邪流。號曰金剛彩云。明能同異道故。九蓮華光明道場神。主力波羅蜜。是法王之位。處世如蓮華。說法為光明故。十妙光照曜道場神。主智波羅蜜。以大智知根。名為妙光。知根破惑故名照曜。已上十波羅蜜。皆禪波羅蜜為體。  
　　四結數嘆德。如文可知。  
　　第六正心住主般若波羅蜜為體。十個主城神為此般若波羅蜜中有十波羅蜜。于中有六行半經。義分為四。一舉眾數。二寄位表法。三釋名配行。四結數嘆德。  
　　一舉眾數者。如初行。  
　　二寄位表法者。寄此神眾。表正心住空觀成就。明善守護心城名正心住。如善財童子十住之中第六善知識海幢比丘是也。其在經行地側入于三昧離出入息足出長者居士波羅門等乃至頂上出諸佛等。以廣大身云遍周法界教化眾生。又如十住位中正心住位。經云。此菩薩聞十種法心定不動。即明正心住。善守護心城故。以主城神。寄表正心之位也。  
　　三釋名配行者。所謂一寶峰光曜主城神。主般若波羅蜜中檀波羅蜜。明以無性妙慧廣施含生故。號寶峰光曜。如其山峰。以至虛空相盡處故。明以法空慧至相盡處故。以無相妙慧廣施眾生。名為照曜。主者空慧自在。名之為主。城者空有自在不與涅槃生死合散故。名之為城。又以法慧施人。不與情欲之漏合故。名之為城。二妙嚴宮殿主城神。明以慧利含生。以為戒體。以妙慧為宮。治人為殿。萬行為嚴。又以菩薩正慧為妙嚴。大慈大悲為宮殿。心無思慮為主城。無相妙慧任理智而知。名之為神。此以慧利為主。以戒為防護義。防護一切眾生為城。三清凈喜寶主城神。主慧波羅蜜中忍波羅蜜。明以法空慧而成忍故。故名清凈喜。以忍即喜故。以法喜即名為寶故。明能忍為寶也。自此下七眾神。準上排位配之。經文廣大。不可一一而釋之。略知法則然爾。如主道場神主城神主地神等。總是女神。為明慈悲故。而實體中非男非女。但隨事現示。  
　　第七主地神。主第七不退住方便波羅蜜中十波羅蜜故。各以十個神名配之。此以法身為地體。能生萬行。以理智慈悲為神性。無所退動故。大悲如地養萬有故。  
　　第八主山神。是童真住。行愿波羅蜜中十波羅蜜。山者不動義。高勝義。神者智體應真自在。明第八住第八行第八回向第八地總無功之智不動如山故。以山神表之。其中十個神。即是此位中十波羅蜜行。亦名智能出世高勝如山。  
　　第九主林神。是法王子住。主力波羅蜜。明說法如林廣多覆蔭故。是法師位也。  
　　第十主藥神。明灌頂住。主智波羅蜜。于中一個神主智波羅蜜中十波羅蜜。明智能知根與法藥故。  
　　第四嘆德。如文可知。  
　　已上從海月光大明菩薩至此主藥神。表如來五位眾中十住之門百波羅蜜竟。十行之眾如下須知。如此一部之典。一切施設。總是法門終不唐設。一事一字。總是五位之中信修悟入之法則故。入法方便門戶。此明佛果五位入法益生覆育之樣式。故入之者創與智合。名之為神。亦以覆育眾生故為神祐物也。以修行自在處如天。亦以化利諸天故。于十方三界示受天報。亦以回向門同修羅身入諸鬼趣。亦表自在如王。  
　　第三從主稼神以下。至主晝神。此十眾神明十行利生法門因果者。以主稼神。為表行為資糧故。如世間以禾稼為資糧。長養有為之身。佛法即十波羅蜜行為資糧。長養法身。令使世間習氣漸微出世習氣大慈大悲大智得辦。如資糧位。準三乘說。十信十住十行十向。為道前四種資糧。初地以上為見道加行。為三乘地前菩薩經一大僧祇劫修有為有漏行。初地見道。如此經。十信之中全信自心與十方諸佛性相大智無差別體。十住初心以修方便三昧力。見道。從初發心住及已上諸住。總為見道之位。十行十回向十地。總為加行。總為資糧。加行與佛因果同進故。為加行與佛果齊資以普賢行用資悲愿成滿。以十住初心所見法身理智性果資糧普賢行。不屬人天有為無常。從初發心住。五位進修如來法身。理智性果普賢行果。于一真法界之中互為資糧。廢一二俱不成。即一垢一凈心起。是故以佛理智之果嚴行。以行嚴果。故為佛華嚴也。是故以下十住十行十回向位中。皆得十方諸佛與入位菩薩同號。及與智摩頂會同體智也。如三乘菩薩。多生他方凈土。及四禪向上。別有菩薩凈土。設在欲界。即言以悲愿力故留惑潤生。非如此經法門乘如來法界乘。從初發心住。以如來大智法身性果普賢行果。普周生死。動寂均平理事普進。以法界體用以治余習法。無前卻故新等報。不如三乘別教說有他方有別凈土留惑娑婆。加行即在初地位。初資糧即在十信十住十向。五位既無佛果。明知十地見道。未真如此經于十信心中。自信自心有十種世界。即如金色世界。妙色世界。蓮華色世界。如是有十個色世界。為十信心是有為故。所信佛境界是色也。本所事佛。不動智佛。無礙智佛。解脫智佛。如是十個智佛。即是自心。所信自心。十種智果以為十種佛果號故。畢竟證修諸佛滿處。成此智。不異此智。除此十信位中以生滅心信十色世界十智如來。至十住十行十回向十地等覺十一地。總有五十個因果。皆以普賢行為因。以如來法身理智性為果。或更互參之以相資發。以此二種因果五位之中。共有一百重佛因果。通取五位上各有五重因五重果。總為一百一十重因果。如十住位中佛因果者。即因陀羅花世界。波頭摩花世界。寶花世界。佛號殊特月佛。無盡月佛。不動月佛。如是十花世界。十個同號月佛。以為佛果。法慧菩薩等十個慧菩薩。以為普賢行修行之因。為此十住以入方便三昧力。真證法身妙慧。即世界名花。以花開敷現果故。所現佛果。皆號之為月者。為明十住之中創見法身妙慧現前無煩惱熱得佛法身清涼如月故。以所見道除惑處。而為世界因陀羅花者。此云能主花也。明初發心住生在佛家能為眾生設法主故。波頭摩花者。赤蓮花也。明治地住進修增勝赫奕開敷可觀之義。總是以隨位入道處因果。為佛及國土世界菩薩之名。皆非外有。總明自行所行也。如十行位中十個慧世界十個佛號。皆名之為眼。以為其佛果。功德林等十林菩薩。以為其行行之因。以次十向十地。如經可知。至位方明。大要言之。以當位十佛為本位之果。當位十菩薩為當位修行之因。如此初會中。以如來為當五位之果。普賢菩薩及諸神天等。為五位修行之因。又普賢菩薩及諸神天等。以毗盧遮那根本智。為起修行本因。以自己修行之身。為佛差別智果故。為以佛性智果為因。以現修之身。即理智之性果故。互為因果體用。是故神天嘆德中。先嘆佛德。次嘆自己與佛同智同德也。此為入法界之樣。令諸學者迷即凡悟即佛故。以智悲齊進也。如善財童子。十行初位中歡喜行善知識所居之國。名為三眼。還同十行菩薩所居世界。名為親惠世界寶惠世界等十惠世界也。如三眼者。一摩訶般若。二解脫。三法身。亦以智眼慧眼法眼為三眼故。如世品字。如摩醯首羅天王面上三目故為一切佛法不離此大智大慧法身故。此十慧世界義。通此三眼。以是善財十行之中。初善知識國名三眼。比丘名善見。即同十行之位。佛號常住眼佛無勝眼佛。名為善見者。具三眼也。為十行之中以智眼知眾生根而同行故。佛號為眼。善知識名善見。目發紺青。皮膚金色。圓光一尋。相好如佛者。明十行中所行三眼行因果即佛也。在林中經行者。明萬行稠林覆蔭眾生故。還如十行位中菩薩號功德林慧林勝林等十林菩薩也。善財十行中知識。即以比丘。林中經行為十行位中之行處。如下文中。以功德林等十林菩薩為所行。今此初會中。即以主稼神為佛果十行資糧。眾生入佛位故。資糧見道菩薩長大悲故。如此會佛果五位。與第二三會已后諸菩薩進修五位。及善財童子示行五位。前后相參體勢相似。總明佛果普賢行果體用相資始終不異。以是義故。五位中五十種資糧五十種佛果。互為主伴。互為因果。互為體用。以如來理智性常資普賢行使令無染。普賢行常資如來性果。使得圓滿悲智。廢一邊一切不成。所有行門即是人天因果。設得出世即是聲聞二乘。及出世凈土菩薩。及留惑潤生等。故非法爾理智世及出世大悲動靜染凈自在圓融故。如此十行與佛果資糧。猶如黃瓜。果花同出花果相資。以無作功德而為自在也。法爾理智行周故。于此主稼神一段文中。義分為四。一舉其眾數。二寄位表法。三釋名配行。四結數嘆德。一舉其眾數者。如初行一句是。二寄位表法者。以主稼神資糧位中十行位也。三釋名配行者。所謂一柔軟勝味主稼神主歡喜行中檀波羅蜜。于此檀中有二義。一法檀。二事檀。一法檀者。見來求法者。歡善無厭故名柔軟勝味。以法味資人。令心調伏故。二事檀者。即主稼神。是后稷神之流也。以神祐五谷令生勝味資益含生故。遍十方世界隨處異名。二時花凈光主稼神。即是歡喜行檀波羅蜜中戒波羅蜜。知根同行。號曰時花。令得性戒開敷。名之凈光。亦世間五谷之花。依時祐之令光凈開敷故。三色力勇健主稼神。明檀波羅蜜中忍波羅蜜。明法忍功成。名為勇健。隨忍成果故。得色力嚴身。諸力之中風力為最。諸行之內忍力為最。八風不能動故。以能隨行成忍故名勇健。如善財十行中第三行具足優婆夷。是其行。以明忍為諸行中果故名具足。四增長精氣主稼神。主檀波羅蜜中精進波羅蜜。以精進力資糧法力大慈大悲力。處生死海教化眾生而無勞倦。自無所求故名增長精氣主稼神。表無精進力即諸行不成立故。五普生根果主稼神。主檀波羅蜜中禪波羅蜜。以法性為禪。出生萬行理智妙慧。名普生根果。以法性理為禪生智慧萬行故。即根即果。以根從果生本末無異故。如佛果普賢行果互相資故。明從果生根以根資果。六妙嚴環髻主稼神。主檀波羅蜜中慧波羅蜜。明以妙慧嚴行行復嚴慧。行慧互嚴將用利生以招依果。以環其髻用嚴其首。此是垂髻如環。明解行圓滿。七潤澤凈花主稼神。主檀波羅蜜中方便波羅蜜。此位明成就大悲故。為潤澤凈花利他行故。令他解行法開敷故。此是檀波羅蜜中方便門。成大慈悲故。八成就妙香主稼神主檀波羅蜜中愿波羅蜜。十行第八位中同于八地。智無功用。五分法身香悉成就故。又以凈智知根。依根設教。用成戒定慧之妙香故。九見者愛樂主稼神。主檀波羅蜜中力波羅蜜。法師成就法力利生。見聞法者皆愛樂故。十離垢凈光主稼神。主檀波羅蜜中智波羅蜜。以智能離自他垢故。諸法灌頂同十住十地中灌頂位也。四結數嘆德。如文可知。已上十個主稼神。總是歡喜行中檀波羅蜜中十波羅蜜資糧。從行成號。已下例然。法則如上。  
　　第二十個主河神。是饒益行。行戒波羅蜜中十波羅蜜。第一普發迅流主河神。明十行中戒波羅蜜中檀波羅蜜資糧從行成號。已下例然。法則如上。若以其事如此孟母是也。如善財童子饒益行中善知識。于河渚中一萬童子釋天為首。聚沙為戲。以河為行。主戒體明饒益故。此初會中河神。為戒體前后相似。普發迅流明應一乘之種。第二普潔泉澗主河神。明應三乘及人天等善法。主十行中戒波羅蜜中戒波羅蜜。已下諸神眾依行立名號。以名下義。如前配之可知。如十行中戒體者。如釋天童子。以算數法相黡子法五行陰陽。以利人之巧術。以為十行之中戒體。故名普潔泉澗義。若不如是。行不滿故。明人天及三乘總化。以巧術利生。是普潔義。  
　　第三主海神。明無違逆行。明忍波羅蜜如海能納眾流是無違逆也。主忍波羅蜜有十個海神。即明忍波羅蜜中十波羅蜜也。各隨名下義。如前配之。大意。此十行中忍以法性大悲。以為忍體。是故如海含潤處其下流能容一切。無明高慢生死之流。皆為法流而無妨礙。故名無違逆行。如善財童子無違逆行中善知識。南方有城。名曰海住。有優婆夷名具足。素服垂發者。慈忍之貌具足成忍。無行不周故名具足。海神者。女神。明慈悲柔軟處行能忍。其心如海。福智具足饒益眾生。是故忍為萬行中果也。能容眾流。  
　　第四主水神。明無屈撓行。主精進波羅蜜。為明水體能凈諸垢。以明此位菩薩以法性之水。常勤精進。教化眾生。一一知根而益。而無屈撓。其心如水潤生隨物而益。各得其所而無屈撓。于中十個水神。即是精進波羅蜜中十波羅蜜。明以其萬行如水同事潤生。各各隨名下義配之。常以十行中精進為體。如十住中精進門。樂勤觀法性為體。此十行中精進門。處世益生。以行潤物為體。位位中各隨當位主行為體。余九于主行體上作別。不得一向解故。即體意不當。如十回向中精進波羅蜜。圓融理智大悲。使令均平自在。如是五位得一。即五位俱有齊等。以慣習生熟須有次第。雖立次第。以法界智體而無前卻。是無前后中次第。是一性無差別中同異。不可以情作前卻解也。以實而論。初發心住中如一渧之水入大海水中。總同海體。諸龍魚寶咸在其中。為教化眾生故。教網筌蹄方法不可不具。以名言竹帛著箓。即似前后義生。體道者。明鑒即如持寶鏡普臨萬像。十地即明使慣習功成。等覺位中即明自在行周法界。若但置十住一位。但明見道初功。又安十行修行。但有出世心勝。加十回向興大愿云。使令悲智萬行圓滿。十地但蘊功成德。使令慣習須成。十一地入俗自在行周任法饒益。明張教網學者有所歸依。若不如斯發心者何措。  
　　第五主火神。明無癡亂行。主禪波羅蜜。于中十神。明禪波羅蜜中十波羅蜜。皆以十行位禪為體。即明普智照而恒寂故。即以火神為定體。即寂而常照。即事而恒理。悲智照用而無礙故。以火神為定體。若其世間事也。即南方離神是也。若其人也。是其心也。離法心故。若其法也。是虛無之智也。若外事是其日也。若在其身也是其目也。若方法也。為中道。為正明。明為虛無。為智照萬有。為普光明殿。是女神故。善財童子南行意者為若此也。明無癡亂行。以火神能破闇故。不迷惑故。無闇障故。此一段約用而為定也。  
　　第六主風神。明善現行。以般若波羅蜜為體。十個風神。明智慧波羅蜜中十波羅蜜也。若世間也。即辰巳之間巽神也。是女神故。為法則也。為言說。為教令。如周易干五世卦巽上坤下曰觀。易曰。風行地上可以觀象。君子設教。而眾人從而法之。可以觀。以是義故巽為風教。明第六波羅蜜智慧功成。善現言教教化眾生。此名善現行也。又辰巳之間。如來取之為齋戒法則。明吉兇之際或著之終。至午即萬法正也。上值角宿角為天門。主僧尼道士在其中。明是設教令成眾善之門也。一切風化皆從此起。象以口為天門。吐納風氣成正教故。以智為神。又敷花發果發生一切能持世界能成能壞。故名善現行也。此經下文如海有四種風。一名能集。能集眾寶。明大圓鏡智。二能成。能成眾寶。明成所作智。三名簡擇。能簡眾寶。明妙觀察智。四名能散。能散眾寶。明平等性智。是故以四智為風神。能現法自在故。以風神為表善現行故。為此第六智慧法。以智慧風神。善現一切法行。悉皆自在故。如十信位中。第六信位佛果配在東南方。佛號究竟智。為東南方是巽。以巽為風神。又易云。巽為言說。以借物表法將風神明智慧。能善現眾法故。方者法也。以取其法大像無方也。  
　　第七主空神。明無著行。主方便波羅蜜成大悲門。以法空起行。教化攝取一切眾生。故名方便。故名無著行。于中眾神。明方便波羅蜜中十波羅蜜。以一切法空為體。以智為神。故無所著。以一切法空能生悲智故。即萬行無著。  
　　第八主方神。明難得行。為智用無功功難成故。主愿波羅蜜。為智體性凈。以愿防之。念其本愿。引智起行。令行周遍。使令不住生死不住涅槃。于中十個神。明愿波羅蜜中十波羅蜜。方者法也。以第八行大智成以智設法饒益眾生。此是大智為神。總以震坎兌離四維上下正方之神。都舉明無功之智圓攝故。  
　　第九主夜神。明善法行。主力波羅蜜。法力已成法王功辦。常處生死長夜。以法照明世間故。名善法行。于中十神。主力波羅蜜中十波羅蜜。是女神也。此為善財童子十地中知識故。以明此位行體徹十地法故。  
　　第十主晝神。明真實行。主智波羅蜜。于中十神。明智波羅蜜中十波羅蜜。以智日恒明名為主晝。智無為而應萬有。稱之為神。嘆德中恒共精勤嚴飾宮殿者。以智普周教化眾生成法宮殿。悲為宮。智為殿。成就眾生。悲智宮殿展轉相益故。已上明十行位竟。  
大方廣佛華嚴經論卷第十四 
世主妙嚴品第一之四  
十回向法門第四  
　　第四從阿修羅王至日天子。于中有十眾。用表十回向。何以然者。為阿修羅居大海中不沒其身。表十回向圓融真俗常處生死大海不沒其身。前之十住十行。但修出世悲智心增。加以回向回真入俗。以成處世悲智圓滿故。以阿修羅等十眾。以表十回向處大海而不溺。表此位菩薩。以大悲心得真不證。知真同俗。處俗無染。利生自在。第一從初一眾阿修羅王。義分為四。一舉眾數。二寄位表法。三釋名配行。四結數嘆德。一舉眾數者。如初一行是。二寄位表法者。寄阿修羅位。表救護一切眾生離眾生相回向。為明此初回向如阿修羅雖處大海而海水不沒雖同天趣無天妙樂故。如此位菩薩處于生死。無生死中五欲之樂。雖處涅槃。無涅槃中寂滅之樂。故名救護眾生離眾生相回向。又如法界品云。成就如來高出世間阿修羅王。又王者。自在義。明此位菩薩于涅槃生死中而得自在故。又阿修羅。亦云阿素羅。阿之言無。素云游故。又云妙。又羅云戲。如婆沙論。釋為非天也。雖天趣攝。為多諂詐無天妙樂。象此位菩薩行大悲方便萬行。似如諂詐。似如生死。無有人天五欲。無常涅槃出世寂滅之樂。主十回向中檀波羅蜜門。舊名不須。此舊翻謬矣。或云毗摩之母。以本從生故。故名劣天。如阿含經云。劫初成時。光音天來入海中洗浴。水觸其身。失精在水。還成肉卵。經八千歲乃生一女。身若須彌有九百九十頭。頭有千眼。有九百九十口。口有四牙。牙上出火。猶如霹靂。二十四手九百九十腳在海浮戲。水精入身生一肉卵。經八千歲生毗摩質多羅。身有九頭。頭有千眼。口中出水。有九百九十手。有八腳。其形四倍大于須彌山。純食淤泥及以藕根。又與天諍。廣如正法念經說。然阿修羅住處有五。一地上眾寶山中。二云在須彌山北下入大海二萬一千由旬。有阿修羅王名羅睺。此云障礙。能以手障日月明。領無量眾。三從此更下二萬一千由旬。有阿修羅王。名勇健。亦領多眾。四復過二萬一千由旬有阿修羅王。名花鬘。亦領諸眾。第五復過是數名毗摩質多羅。此云響高。是舍脂父。舍脂是天帝釋后。父與天帝釋斗戰時。發自海中揚聲大叫云。我是毗摩質多羅。我是毗摩質多羅。時閻浮提山岳一時震動。亦名穴居。謂彼中有光明城。于中住故。或天趣攝。已上佛地論。依毗曇鬼趣攝。又毗摩質多羅。此云種種事。又毗摩者。此云遍空。質多羅云種種嚴儀。言此修羅與帝釋戰時嚴備種種軍仗之儀遍空而列。舊云響高。又曰穴居者非。此依唐朝禮法師等翻是第四惡趣攝。如經中十種阿修羅王表位進修中。以明菩薩大悲徹下如大海而得其底。身出大海。明菩薩不沒惡道能離自憍慢故。以真攝俗。真俗圓融處苦海而恒出。寄其此位表回向法門。三釋名配行者。一羅睺羅阿修羅王者。明十回向中檀波羅蜜門故。此回向中十波羅蜜。以事表法中取阿修羅。明此十向純以大悲十愿。以為十度之體。無自求益之心。以彼修羅所居徹下。其身處海徹上出身之半。總明托事表法令易解故。用彰此位。純以大智大悲大愿。徹真俗為體。如羅睺羅者。此云能障。明此位菩薩以大悲心入生死趣。顯大法空障諸惡趣故。二毗摩質多羅阿修羅王者。明檀波羅蜜中戒波羅蜜。毗摩質多羅者。此云響高。明以大悲大愿音聲誓度三界六道故。以悲愿為戒體。王者。自在義故處苦海中沉浮自在故。三巧幻術阿修羅王者。明忍波羅蜜。此位菩薩雖居生死大海常得如幻忍故。四大眷屬阿修羅王者。主精進波羅蜜。明以萬行攝眾生遍故。五大力阿修羅王者。明以法性大禪定力在苦海而無苦故。六遍照阿修羅王者。明慧光攝化眾生遍故。七堅固行妙莊嚴阿修羅王者。明大悲方便為嚴故。八廣大因慧阿修羅王者。以智慧增明以本愿利生為因。為在第八位中得智增明。皆須念初發心時大愿為因故。令度眾生故。九出現勝德阿修羅王者。明法師位成力波羅蜜。十妙好音聲阿修羅王者。明智位成就妙音善說法故。四結數嘆德。如文可知。已上十波羅蜜。皆是知真處俗融會大悲性中十波羅蜜。如是十度以大悲為體故。托事現法。在于阿修羅。喻菩薩處生死海而得其底而恒不沒生死海中。是故下文云。成就如來高出世間阿修羅王。又十住十行但明達智應真。號之為神。十向十地。皆以十王表之。明以慣習增長自在故。自余廣意。至十回向品方明。  
　　第二不壞回向。為明以真理智而同纏利生成大悲戒。為達俗性真真俗不二故。法華經名妙法蓮華者。是其義也。此經名大方廣佛華嚴者。亦其義也。以理智大悲法界自體清凈覺而興萬行故。號佛華嚴經。明菩薩以法性大智大悲不舍世流同事。名之為水。具普賢行。名之以蓮。以覺行同資。名為妙法。故名不壞回向。真性無虧同流入俗。名為不壞。明無性菩提無依住智自在故。今以迦樓羅王托事現之。是金翅鳥也。于一段文中。義分為四。一舉眾數。二寄位表法。三釋名配行。四結數嘆德。一舉眾數者。如初行可知。二寄位表法者。托事寄迦樓羅王位。明于大海上以清凈目。觀命盡之龍。而以兩翼而搏取之。明拔濟義。如法界品云。恒愿拔濟眾生出諸有海。迦樓羅王。此云金翅鳥王。顯十回向菩薩。常于生死大海之上。以法空清凈智目。觀有根熟眾生。而以止觀兩翼而搏取之。安置自性清凈涅槃之岸。此止觀。以法性為止體。以自性無性智為觀體。非能觀所觀而有二事。主戒波羅蜜戒凈故。猶如大海不宿死尸。明大悲大智戒不宿人天及三乘染凈二見之死尸故。此金翅鳥兩翼相去三十六萬里。三釋名配行者。大速疾力迦樓羅王。明戒波羅蜜中檀波羅蜜。明此位菩薩。以性起大悲入生死海。度根熟眾生。以止觀力。如一念頃至于佛果涅槃之岸。為明于一念至法界性中非古今三世所系故。以金翅鳥取龍之喻。如速疾力以金翅鳥取龍之時。于一念頃[打-丁+段]身入海水。水波未合取龍而出。名速疾力也。故下文嘆德中。善能救攝一切眾生出生死海。得道菩薩亦復如是。以定慧觀察力。從無明大海之際。系長短心一念應真。古今三世一時見盡。如是見道。如是修道。是名為發心。畢竟二不別。如是二心先心難。但明十住初心從凡夫地一念應真難故。非為究竟佛果難故。至于究竟不異初心故。明法不異。智慧不異。時復不遷故。以明法界體用故。以定慧照之可見。以情思之即迷也。以下以諸波羅蜜依名義配之可知。四結數嘆德。如文可知。  
　　第三緊那羅王。明等一切諸佛回向。以一切諸佛處于生死。以法忍門。以為萬行之主。令一切眾生皆得菩提無上法樂故。寄表。緊那羅王。此云疑神。亦為行主。似人而頂上有角。口似牛口。人見皆疑。人耶非人耶。故曰疑神。明此位菩薩以十回向成大悲心。以法忍力生于六道。同行益生。人見皆疑。為凡為圣。若是凡夫有智如佛。若是賢圣行同凡事故。以疑神寄表其行也。此神能作行主與天作戲。主忍波羅蜜門。以忍為萬行主。若無忍者萬行不成。是故忍為行主。于中四義。如上準之。十個疑神。以忍波羅蜜中十波羅蜜。以名義配之可見。此類畜生道攝。  
　　第四摩睺羅伽王。此云大蟒也。亦云大腹羅伽。云胸腹行也。主精進波羅蜜。胸腹行者。明趣求樂法利人匍匐離慢謙敬也。是精進義也。明至一切處回向也。六道之生無處不入。此是守護伽藍神。能護法故。如此法界品云。見佛歡喜曲躬恭敬。摩睺羅伽王。此中十王。明精進波羅蜜中十波羅蜜。一一以名下義配之可見。此眾亦明方便同于眾生愛著所為。明菩薩處生死同行令除愛網。如下嘆德中。皆勤修習廣大方便。令諸眾生永剖癡網故。  
　　第五夜叉王。明無盡功德藏回向。主禪波羅蜜。以禪定守護一切眾生心。令心不妄。得大功德藏故。夜叉者。此云苦活或名伺察。明以禪門守護伺察一切眾生苦活心不妄。如法界品云。常勤守護眾生。諸夜叉王。余十王是禪波羅蜜中十波羅蜜。以名下義隨位配之。又毗沙門夜叉因主所管。得名毗沙門天王。領夜叉眾。在須彌山北面。  
　　第六毗樓博叉龍王。亦依所管得名毗樓博叉天王。主領龍眾。在須彌山西。并富多那。此主熱病鬼。此之龍王主隨順堅固回向。明般若波羅蜜門如龍游空能隱現降雨潤眾生故。以般若空慧自在有無。雨諸法雨。益眾生故。以龍表之也。毗樓博叉者。具云毗路波呵迄叉。亦云雜語主。舊云丑目。新名毗者。種種也。路者色也。波呵迄叉者根也。以種種色莊嚴眼根。明以種種慧莊嚴諸見令無著。龍有五種。一象形。二蛇形。三馬形。四魚形。五蝦蟆形。一善住龍王。為一切象形龍王。二難陀龍王。此云歡喜。為一切蛇形龍王。三阿那婆達多龍王。此云無熱惱。亦名清涼。為一切馬形龍王。此一個龍王遠離諸龍三種過患。一熱沙不墮其頭。二不以蛇形行欲。三無金翅鳥畏。又更有一苦。以風吹寶衣露身生苦。唯此龍王得免斯惱。故曰清涼。依智論。此龍王是七住菩薩。如婆樓那龍王。此云水天。一切魚形龍主。摩那蘇婆帝龍王。亦名摩那斯。此云慈心。風不鳴條雨不破塊。亦名得意。又云摩那。云意高。以此龍有威德。故名為意高。為一切蝦蟆形龍王。如四分律文中說。諸龍初生時。睡時。嗔時。行欲時。此時中不能變形。余時皆能變形。此約三乘中龍王。其事如此一乘中龍王。其德并是入不思議乘。佛果位中大菩薩等。為化眾生故。遍于諸道普現其身。今于此會賀佛出興。酬其本緣寄位表法。即如此經毗樓博叉龍王。得銷滅一切諸龍趣熾然苦解脫。為明此位船若智慧之龍常游法空以種種語言設諸教網故。此是十回向中檀波羅蜜。娑竭羅龍王。此云鹽海也。得一念中轉自龍形示現無量眾生身解脫門。明此是入生死成大悲戒報得愿力神通故。此十回向大體。成慈悲愿行。得愿力神通。云音妙幢龍王。得一切諸有趣中以清凈音說佛無邊名號海解脫門。此明忍招名譽。如獲益分中廣明。德叉迦龍王。此云能害于所害。為德叉是所害聲。迦是能害聲。言此龍嗔時。噓視人畜皆致命終故。舊云多舌龍者。由多言故多舌。非是口中有多舌故。表進修中。此是第六般若波羅蜜門。善說多法故。故云多舌。托此龍寄位顯法故。以下準上以名義配之。可知。已上十龍王。以十向中般若波羅蜜為體。表智慧游空雨法自在。  
　　第七等隨順一切眾生回向。以鳩槃茶王主之。明此位菩薩成大悲遍入諸道乘慈利生。此是厭媚鬼神啖食精氣。亦名冬瓜鬼。依正法念經說。其名字。如是惡眾生菩薩亦皆隨順。是故名等隨順一切眾生回向。乃至地獄悉皆遍入。此神是南方天王領二部眾。一鳩槃茶。二薜荔鬼。此鳩槃茶陰囊大如冬瓜。若行乃擎置肩上。坐時而踞之而坐。法界品云。常勤除滅諸餓鬼趣。鳩槃茶王。明愛染貪求猶如餓鬼。大悲菩薩盡與隨行斷一切貪求故。  
　　第八真如相回向。寄乾闥婆王以表法。此云尋香。有香氣處以作娛樂而求其食。托事表真。如相位菩薩常以真如法界戒定慧解脫解脫知見五分法身無染之香。娛樂眾生。令其愛樂。故下文云。皆于大法深生信解歡喜愛重勤修不倦。入法界品云。常令眾生增長歡喜。乾闥婆王以法悅眾生義故。于中十王明愿波羅蜜中十波羅蜜。此位智增隨根設教。悅眾生故令歡喜故。  
　　第九無縛無著解脫回向。托事于月天子表力波羅蜜。以無縛無著法性虛空智慧。照燭眾生凈煩惱熱。得法清涼故。于中十月天子。明力波羅蜜中十波羅蜜。隨名下義配之可見。  
　　第十入法界無量回向。以日天子托事表之。明十回向中智波羅蜜如日處空下臨照萬有。其位于上其功益下。像此位菩薩其智甚高其行彌下。徹至人天神鬼外道邪行畜生地獄。盡同其行。猶如日月其形在上其功在下。善惡俱照故。于中十日天子明智波羅蜜中十波羅蜜。一一隨名義配之。常以智波羅蜜為體。已上十王配十回向中十波羅蜜竟。如十住十行十回向乃至十地。一一位中波羅蜜。各隨當位取意即得。一例取之。即不知其趣。如日月二位其形狀及高下者。如俱舍論。月去地四萬由旬。廣四十由旬。以水精白銀合為兩面。回轉相映故有虧盈。此論如是說者。未可為定依。但依經說者。為指南。依長阿含經。其月上有城。其城正方一千九百六十里。高下亦爾。二分天金作。一分琉璃作。以遙看似圓。天壽五百歲。子孫相襲一劫。日月相近光影相映即有虧盈。日廣五十由旬。其城正方二千四十里。高下亦爾。其城純金七寶瑩飾。王坐二千里。壽命子孫同月天子。以風持故繞須彌山。日月天子總是四天王所攝。此上多依長阿含經說。如是日月天子。皆表十回向成大悲愿行之門。明悲智無依常以法空為體。隨根普照無有所為。任無功之智日。稱萬有而成益。  
　　第五從三十三天王以下。至大自在天王。于中有十大天王。明十地利生因果者。從初第一三十三天十大天王。托事表初歡喜地。分為四。一舉天王名號。二寄位表法。三釋名配行。四結數嘆德。一舉天王名號者。如經云。所論釋迦因陀羅天王等十大天王名號是。二寄位表法者。寄托此天。表歡喜地菩薩得歡喜地時得法悅。心無有世間五欲等諸系著故。樂唯是法樂。以此義故。多歡喜多適悅。猶如世人創得生于忉利天上受天妙樂。又如升山頂至無相際身與空合。明此位菩薩從十住十行十回向習氣之有為。而升此地之位法空之際。一分習氣盡故。以須彌之頂忉利之天。寄表其位。令易解故。十住十行寄表如神。十回向位寄表如王。于此十地寄表如天。明進修漸漸慣習殊勝。以總別同異成壞門。三對六字義該。亦以十玄門該之。如是進修差別。總是一剎那中同異。皆不得如情所知。如理思之可見。又如仁王經云。習種銅輪二天下。銀輪三天。性種性道種堅德轉輪王七寶金輪四天下。初地菩薩忉利王。二地菩薩夜摩王。以次寄位配當。明福智殊勝不可以世間之樂為比也。以實而言。如菩薩悲智所攝周遍六道所生。不棄微流一切惡生之類。但以饒益故。法性自在故。寄表如天如王。自在之義。不欣世樂之所表也。如此華嚴經下文。初地菩薩多作閻浮提王。今十大天王。但為表法進修不離。一剎那間漸漸殊勝故。又此天名妙高天。其山在大海中。出水高八億由旬。入水深八億由旬。四寶合成。北面黃金。南面琉璃。西面水精。東面白銀。形如腰鼓。上有四層級。四天王各隨方所居四面。其山頂上四埵。埵別八天王。各有自部眾。中頂帝釋居。眾寶所莊嚴。以是名妙高。亦名峰山。亦名忉利天。此云能主天。由帝釋能為天主也。依主為名故。下有七重海。重別金山圍。迦樓羅速飛七日方始達。金山有天居。皆四天王所攝。其上三十三天。所有天身長一由旬。衣長二由旬。廣一由旬。重六銖。壽一千歲。一日一夜同此人間一百年。三十日為一月。十二月為一歲。已上依俱舍三法等經說。此天王有五種名。一名能主。一名釋提桓因。一名憍尸迦。一名天帝釋。一名因陀羅天。此名天主。具云釋迦因陀羅。釋迦者。此名百也。為先因百度設無遮齋得作天主。此配歡喜地中檀波羅蜜。已下十天王是檀波羅蜜中十波羅蜜。各隨名義配之可見。其四段配文。如前可知。此位菩薩對治觀行苦空無常世法非實皆從十二緣生本無體相。成于舍法身命財等。如是于諸佛法信順修行。且治欲界粗慳吝業行檀波羅蜜。于十二緣生未善了知。六地菩薩方明十二緣法。作如煉真金數數入火喻。明對治慳障。  
　　第二復有無量夜摩天王。托事表離垢地。為此天離地際故。依空而居有眾妙樂也。象此位菩薩戒波羅蜜增勝有妙樂。以法身為戒體故。漸增進離前地世間系故。初地檀度為勝。此位上上十善凈戒為勝。名為離垢地。須彌之頂界與人連。寄同世間。此位以空居。寄同出世間。故名離垢。初地喻煉真金。未云加藥。但數數入火轉轉明凈。此地煉金如加礬石轉令明凈。以戒為礬石。然金體無二。明以戒對治欲界中愛欲等粗障。但以法身大慈大悲大愿四攝四無量十波羅蜜三十七道品之法藥。互相磨瑩使令智悲自在故。夜摩天者。此云時分天也。為此天無日月天光自相照不分晝夜。但蓮華開合知其晝夜時分故。此天身長二由旬。廣二由旬。衣重三銖。壽二千歲。日月歲數與前天倍。此天王有十天眾。即明此戒波羅蜜中十波羅蜜。各隨位名義配之可知。此位修上上十善戒。治欲界現行粗惑習氣。三地修九次第定。方無三界煩惱。生如來家。同如來性。  
　　第三復有不可思議兜率天王。此托事表發光地。此名知足天。佛地論云。最后身菩薩于此教化。如瓔珞本業經。十一地等覺地始名一生補處。方名最后身。配在第三禪。此知足天為最后身。菩薩在中者。皆是如來隨時方便。設法利生不可定也。前位明以上上十善凈戒離欲界現行粗惑垢故。此位菩薩以九次第定凈色界無色界并欲界心習。得出三界心作煉金喻。善巧煉之不失銖兩。轉轉明凈。以九次第定煉之。以法眼觀之。以行和之。無虧。本法但轉明凈。欲界修定以治欲障。上界修慧以治定障。如是對治。即如六地菩薩位。在色界初禪修十二緣觀。用治定障。隨順法行。方便利生無所染著。名發光地。以忍波羅蜜為體。于中十大天王。是忍波羅蜜中十波羅蜜。此天身長四由旬。衣長八由旬。廣四由旬。壽四千歲。日月歲數皆與前天倍。此知足天當修三法得生其中。所謂戒定慧。若但修戒施即生余天。皆有放逸。若一乘法中其事不爾。以智遍周以為天體故。  
　　第四化樂天王。托事表焰慧地菩薩。以三十七助道品觀以舍為體。以本愿故。法如是故。不舍教化一切眾生。以三十七助道觀門。莊嚴慧業。將用化利一切眾生以為自樂。像此天處常以變化以悅自樂。亦名樂變化天。心外無境從心變故。表此位菩薩從初發心住已法空現前心外無境為進修故。以三十七品助道法門。對治此天及三界邪見等障。煉磨心地。用嚴慧業。使令明凈。將用教化一切眾生。以為自樂故名焰慧地也。如菩薩瓔珞經云。歡喜地菩薩名為逆流。離垢地名為道流。三地名為入流。四地須陀洹。五地斯陀含。六地阿那含。七地阿羅漢。八地變化生死。九地是智慧妙善地。十地是法云地。又瓔珞經云。十住菩薩入法流水任運至佛。如此華嚴經。十住十行十向十地十一地。五位之中。一一各有十重佛果。普賢行為因。十信位心。便信自心分別之性為不動智佛無礙智佛等十個佛果。總為自心之智。方名信心。如是和會多諸同異。隨信解別親疏不等。但依當部進修行門。皆以總別同異成壞門該通圓融。皆不離剎那際。即義通也。若延促時取解即違法界之道理。此天王眾有十天王。皆是精進波羅蜜中十波羅蜜。各各隨名義配之可見。常以精進波羅蜜為體。此位作煉真金作莊嚴具喻。精進明修三十七助道之觀對治三界邪業習故。此天身長八由旬。衣長十六由旬。廣八由旬。壽八千歲。日月歲數與前天倍。衣重一銖。食甘露味。嘆德余門如前可解。  
　　第五復有無數他化自在天王。托事表難勝地。為此天在欲界頂。明菩薩欲境難超故。故曰難勝地。明五地以來菩薩于五欲境界未得全自在故。但為觀照諸波羅蜜修行力故不沒其中。未同八地無功法流自在故。此位菩薩修十諦觀。以治三界染凈惑障余習故。得工巧明門。五明方現。此天處。若不如是修十諦觀治之。便為魔境。三界染凈業習不能自在故曰難勝地。此位菩薩常以禪波羅蜜。以為觀體。魔王波旬居此天中修十諦觀。即為菩薩位。不修觀者是魔眷屬。又此天名他化自在。以他變化以為自樂。像此位菩薩常教化眾生令他得樂以為己樂。此作車磲磨金喻。明以十諦觀為車磲。于中十大天王。明禪波羅蜜中十波羅蜜。以名下之義配之可見。此天身長十六由旬。衣長三十二由旬。壽命歲月悉與前倍。  
　　第六復有不可思數大梵天王。明現前地。以十二緣生觀。得寂滅神通三解脫門空無相無愿。智慧增明除其初禪樂靜迷真障。明在欲界修定。如三地菩薩是也。在禪界修慧。心勝處即以法治之不令障真。無依之性故。常處三界不在其中也。名尸棄天王。此依新翻舊為梵摩。此云清潔寂靜。以初禪是色界無女人生無欲界染故。依佛地論云。離欲寂靜故名梵身。又依長阿含云。梵眾中以梵音語故。故名為梵。又尸棄者。或云持髻。或云蠡髻。或云火頂。以火災至此天故。修得初禪者得生此天。此天王梵眾中發大梵音。諸天各自謂言。唯共我語。于大千界最得自在。顏如童子。身如白銀色。長半由旬。衣如金色。無男女形。禪悅為食。壽命一劫。此依長阿含經說。此位作毗琉璃寶磨真金轉轉明凈喻。明十種逆順緣生得十空定門。為毗琉璃寶也。毗之云光明。此位菩薩以十種十二緣生觀及十空三昧。表以十二緣觀如明凈琉璃用磨智慧轉轉明凈。觀無明成根本智更令明凈。于中有十大梵王。明般若波羅蜜中十波羅蜜。各各以名下義如前配之可解。此第六地六住等。總明出三界業現前寂滅神明三空自在。如十住中。以海幢比丘表之。如十地第六地。以夜神名守護一切城增長勝力是也。總如善財善知識表之。第七地明入纏同事如下。  
　　第七復有無量光音天王。明遠行地。如此二禪天。初禪滅憂。二禪滅苦。明此位菩薩在七地。諸行已終。大悲圓滿。四攝四無量十波羅蜜三十七助道法。常在現行。自苦已無。常度他苦。染凈二障此位通過。譬如真金飾以眾妙雜寶轉更殊勝。明以法身為金體。悲智萬行圓滿。為眾妙寶互為莊嚴。常以行網教光普化一切眾生故。故像此天已滅憂苦。以心凈故出語口中光生。用明此位菩薩教光破暗故。于此有十大光音天。以明方便波羅蜜中十波羅蜜。各各名下義配之可解。此天身長二由旬。壽二劫。此天水災至。  
　　第八復有無量遍凈天。明不動地菩薩。明此天憂苦已無唯有禪悅。像此位菩薩功用已終唯有法悅。法悅習氣十地始無。此大風災至。為有禪悅喜動其性。像此位菩薩無功智現前。猶有無生法樂智凈習氣。以諸佛三加七種勸發令憶本愿。方始隨智行廣利眾生。十方世界度生無限。此乃如來設教防之。防護初發心之際圓融悲智。非獨是此位方有滯凈之功。是一即一切中防護也。望七地中方事總具。何得第八地中佛果知見猶自未終。還以十玄六相通融。不可違法界體作前后解。凡夫妄作無量劫。只是法界中無始終。此位作如真金作輪王寶冠諸臣冠不勝喻。明八地法性無功智勝故。十力四無畏猶十地方終。普賢行海十一地方滿。  
　　第九復有無量廣果天。明善慧地。為此第四禪無出入息三災不及。又此十天如嘆德中。莫不皆以寂靜法門而作宮殿。表九地善慧莊嚴以百千阿僧祇陀羅尼門法寶宮殿。教化眾生。能以一個言音。為一切眾生說種種法。無心意識為大法師。任智法明一切具足。故像此天無思意識能為語言。此天無下界識。有色界意識。乃至非想天皆有微識。若識想盡即非三界業收故。此位作如真金。用作輪王寶冠。喻一切小王寶冠不勝喻。以此位菩薩智慧寶冠下地菩薩無有能勝。于中有十天王。明力波羅蜜中。十波羅蜜。各隨名義配之可解。此天身衣及壽與前天皆倍。明此位菩薩常以法宮而為安止。以福德廣大名為廣果天。  
　　第十大自在天王。表第十法云地。如下嘆德中。皆勤觀察無相之法所行平等。明此位無相智成。如菩薩本業瓔珞經云。三賢菩薩能伏三界粗業粗相續果。初地已上亦伏亦斷。八地已去色因業勝因境緣法。執習故。明猶有于境見未純熟。猶法執習在故。九地已去心因業勝內心自緣。法執習故。九地有內心緣。法執習故。十地之中心色二習一時總盡。十地方心境二緣中得無礙自在故。從八地至十地無功用中。緣真法執內外習亡。于十一地普賢門猶未自在。如十定品中求覓普賢不見者是。又智論云。第九天外更有別十地菩薩天。名摩醯首羅。此天有八臂三目。騎白牛。一念知三千大千世界雨滴之數。此是引進菩薩方便設法托事表法。及攝化境界漸增勝故。望一乘法界理事同參。一微塵內諸佛國土人天同處。身塵毛孔如影相入。修真之者。須當如實而知。莫隨化相應。須以同時具足相應門。一多相容不同門。諸法相即自在門。因陀羅網境界門。微細相容安立門。秘密隱顯俱成門。十世隔別異成門。主伴交參無礙門。托事現法生解門。唯心回轉善成門。以此十玄門該之。即理順故。已上神天之位。但利生門中托事表法令易解故。如如來實非牛王龍王象王。以托表之令生解故。望得道處。其智無形無為而能知萬有。即為神也。以此神性隨行祐生。即行非虛也。以智常居三界不隨染凈。以此自在寄位如王。以通化無方福過群品。寄位同天。即隨行遍生行非虛也。同異總得表實無妨。從大眾圍繞常隨佛眾之中從普賢菩薩至大自在天已來。此四十一眾。義分為二。一現果成因彰位分。如已前列眾是。二從位舉法進修寄同獲益分。如向下直至普賢海月光等是。今從第二卷初爾時道場眾海悉已云集已下。至第五卷中海月光大明菩薩眾以來。此四十一眾。是從位舉法進修寄同獲益分。此中合有五十眾。為普賢等眾十個菩薩。當等覺十一地法門。十個互參自具十眾。為一人具十。總為五十眾。如下獲益分中。入即同佛知見。為與后學者。作樣式。令仿之也。不悟是凡。悟已同佛知見。故名初發心時便成正覺。如以下神天獲益之中。各有二十行頌。皆初兩行嘆佛之德。后十八行。皆三句嘆佛。一句自嘆與佛同知。其例如是。隨時科文。隨時稱嘆。無煩更釋。唯普賢菩薩一人。獨入十法者。普賢眾明一位普周眾行也。海月光眾但嘆佛德與自所入之法相似。以此頌中更不別嘆自德。如普賢眾中加凈德妙光菩薩。是文殊師利別號。文殊師利。此云妙德。又法華經內往昔號妙光。又妙德妙光。其意相似。以德為光以能破闇發明故。今在普賢眾內表法。明因果理智萬行圓融故。普賢獨獲十種益者。明一即一切故。明一多自在延促自由故。是總攝義也。  
　　從爾時如來道場眾海已下。有二十六行經。義分為二。第一從爾時已下。有十一行經。明眾已云集。于此段中義有其五。一陳眾云集。二陳部類各別。三都嘆眾德。四明本因佛化。五明今以勝解力入佛所知。第二從所謂妙焰海大自在天王已下。有十五行經。于此段中義有其二。一明天王獲益。二明天王乘威說頌。于此二十行頌中有其二義。第一兩行頌純嘆佛德。第二十八行頌。皆三句嘆佛。一句自嘆與佛同知。已下例然。唯普賢少異。前已敘意訖。已上諸眾。皆悉如上。以義科文。隨義稱嘆。教門弘大不用文煩得意即得。此初會之內。四十七眾之中。已前七眾。前已釋訖。  
　　如來座內眾。經云。如來師子之座眾寶妙華輪臺基陛及諸戶牖。如是一切莊嚴具中。一一各出佛剎微塵數菩薩摩訶薩。于此段中義分為二。一述眾來意。二長科經文。一述眾來意者。是中其意有三。一明諸菩薩是古佛舊行。二明今佛契同。三明古今不二。為明所坐之座合古所行。菩薩行依舊故。如下頌中。諸佛所悟我已知為常。以法身為座體。以普賢萬行為嚴。以無作大悲之智為座上佛。前佛后佛皆同此也。明佛契同古跡。定眾生之狐疑。是故須來。是名為如來自行與古同因。眾為座體。是法界是所行。行亦是法界。以此無礙自在故。座身是正報。座上莊嚴是。行所招依報。今還從本行報得之果內。還出本自行因菩薩眾也。亦明因果不二體故。如法界品。如來師子之座普遍法界為座體故。第二長科經文者。從爾時如來師子座已下。有二十九行經。于中其義有七。一明座上莊嚴出眾。二列所出眾名。三來眾興供。四其眾繞佛致敬。五致敬已升座而坐。六嘆來眾之德。七乘威說頌。從此已下有十菩薩。各說二十行頌。嘆如來成道福智依正。及往昔所修之因。任其后哲隨文隨義稱嘆。不煩更釋。此一段明今佛合古行古行合今佛。明座外普賢之眾是佛利他之行。座內之眾是佛自行所契普賢之眾。此之大眾古今一切諸佛同道更無二路。眾生乘之。即名乘不思議如來乘最勝乘無上乘至于道場。以此一切法皆為道場也。以法界為場地。諸波羅蜜為人功。治一切垢。本自凈故。治無明成根本智故。教門弘廣。略申體意。隨文贊嘆。任在后賢。此十個頌中向下。嘆佛十波羅蜜及十地有二十行頌。自余皆二十行也準知。  
　　從爾時華藏莊嚴世界海已下。有二十一行經。明動地興供。于此一段經文。其意有七。一明舉世界之名。二推佛神力地六種震動。三世主興供歡喜。四明以此例同多土。五明佛遍興于世。六明世主各隨自解。七明法會興供普周十方。  
　　問曰。何為地動。  
　　答曰。其地動大意有五。一此會大眾得道。二智人出現。三智人去世。四世間災變。五得道歡悅。此明大眾獲益歡悅故。地動推佛神力者。明師弟之敬推德于上。  
　　問曰。何故于此段中地動興供。  
　　答曰。為至此中一段。明初會中常隨佛眾當境之內神天眾。及如來座內古今諸佛同因眾。菩提樹內流光眾。并如來宮殿內大悲眾。如是當佛自眾來集復得益。及賀佛出興心歡喜故。眾生心喜動故。地亦隨心動故。此明初會當境之內大集一終。然后面門放光普集他土亦來此會。此是無自他中他也。以明化儀主伴。此乃龍行云應。法事合然。為化眾生軌模如是。以其法性塵剎普周。一剎那之中三世同際。還以一多相容不同門該括如是。放光集眾。意令知佛境界相參無二。已上是初成正覺顯示五位行門。一終因果。此一部之經。總有六重因果。一從世主妙嚴品。乃至華藏世界品五品經。明初成正覺。顯示五位行門報得。及示現入法一重因果。二毗盧遮那品。是古佛因果。引古證今。明佛相習道不虛來。三第二會普光明殿。顯示十信因果。四從須彌之頂直至離世間品。顯菩薩證修因果。五入法界品。明古今本法不思議因果。此是一切諸佛共所乘宗。為一切佛之本體。眾生同具。只為迷之。六覺城東會。明顯菩薩利生行門善知識攝生形狀法。則進修因果。若但說其法在行猶迷。此經設教及行證修前后六度。總舉解行證修因果。令使啟蒙易解不滯其功。  
大方廣佛華嚴經論卷第十五 
第二舉果勸修門  
如來現相品第二  
　　自此已下至毗盧遮那品已來。是長科一部中。第二舉果勸修門。釋此一品。義分為三。一釋品名目。二釋品來意。三隨文釋義。  
　　一釋品名目者。此品何故名現相品。為諸菩薩神天大眾皆悉已集。默思心念請法。問有三十七問。如來知念。即于面門舒光現相。及集十方眾。答前所問。此品之內。如來兩度放光。齒光告眾令集。毫光示法令信佛境界及所行因果行門。諸來菩薩毛孔放光。通為三度放光故。又集十方眾海佛境界相菩薩境界相答前眾所問。故名現相品。此經表法及集眾如來放光。前后總十度放光故。一面門齒光。集他方之眾。二眉間毫光。示果成因。三足下輪中放光。成十信四。帝釋宮中足指之端放光。集眾入道成十住位。五夜摩天宮足趺上放光。成十行門。六兜率天宮膝上放光。成十回向。七他化天宮眉間毫相放光。成十地。八如來出現品眉間放光。入文殊頂。九口中放光。入普賢口。令此二人問答如來出現始終因果道理。十法界品中放眉間光。名普照三世法界門。是為十。如隨好光明功德品。常放光明隨根普照。此光非獨緣五位進修表法也。是常依根攝化光也。  
　　二釋品來意者。此品為前世間主等默念三十七問。此品放光集眾。示其法相。答前眾所問三十七法故。此品須來。  
　　三隨文釋義者。復分為二。一長科經意。二科其當品。一長科經意者。自此現相品乃至普賢三昧品世界成就品華藏世界品毗盧遮那品。此五品經總是答前三十七問。明舉果勸修。二科其當品者。于此當品其意有四。一從爾時諸菩薩及一切世間主已下一段長行并偈頌。是世主請法分。二從爾時世尊知諸菩薩心之所念已下。有一段長行。并一偈頌。是如來放面門齒光。告眾令集分。三從爾時十方世界海已下。一段長行。并一偈頌。是十方世界海蒙光所照。皆來云集現法分。四爾時世尊欲令一切菩薩已下。一段長行。并十偈頌。總是答前三十七問分。一從世主心念問法分中。義分為三。一從爾時已下至唯愿世尊哀愍我等。于中長行有八行經。純請十八種佛法。二又十方世界海已下有六行半經。問佛菩薩海有十九問。通為三十七問。三愿佛世尊已下可兩行經。明菩薩神力故一切供具放光。光中說頌請佛斷疑分。  
　　第一從初爾時諸菩薩及一切世間主作是思惟。明心念默請。云何是諸佛地。法界不思議地。是佛地故。下文云。法性如虛空諸佛于中住。此為如來地也。云何是諸佛境界。如下經云。如來處此菩提座。一毛示現多剎海。一一毛現悉亦然。此是如來之境界。又法界是如來境界。云何是諸佛加持。下文如來加普賢入于三昧。是諸佛加持故。云何是諸佛所行。經云。無礙行是如來行。又普賢行是一切諸佛共所行行故。云何是諸佛力。如經云。如來有處非處等十種力是。云何是諸佛無所畏。如來無五怖畏及四無畏是。云何是諸佛無能攝取。如來無性妙智是無能攝取。云何是諸佛眼。知一切法智。知一切眾生根智。名一切種智。是佛眼故。又此經下文說十眼等是。又如十身相海品云。如來眼有大人相。名自在普見云。云何是諸佛耳。如法界品云。一切諸佛有無障礙耳。悉能解了一切音聲。云何是諸佛鼻。如下經云。如來鼻有大人相。名一切神通智慧。于中出現無量化佛。坐寶蓮華。往諸世界。云何是諸佛舌。如下經云。如來舌有大人相。名示現音聲影像云。云何是諸佛身。如下經云。諸佛同法身。無依無差別。又佛身充滿于法界。普現一切眾生前。云何是諸佛意。如來出現品云。云何知如來應正等覺心。佛子。如來心意識無量俱不可得。但應以智無量故知如來心。云何是諸佛身光。如來隨好常光隨根照物普周法界。云何是諸佛光明。光有二種。一教光。二如此經光明覺品是。及前后十度表法光明是。云何是諸佛智。一切智一切種種分別智是。又如下文。如來智甚深。普入于法界。能隨三世轉。與世為明導。此已上問十八種法。經云。唯愿世尊哀愍我等。有三句經文。結請佛說。十九種海。經云。一切諸佛皆為諸菩薩說世界海。總舉問竟。眾生海。釋曰。如世間眾生廣多如海故。佛海。經云。如來安處菩提座。一毛示現多剎海。一一毛現悉亦然。如是普周于法界。佛波羅蜜海。十波羅蜜遍一切菩薩行故。佛解脫海。如來法身是佛解脫。又智慧解脫乃至五分法身戒定慧解脫解脫知見等是。佛變化海。如下文。無體無住處。亦無生可得。無相亦無形。所現皆如影。又云。一切剎土微塵數。常現身云悉充滿。又云。于一佛身上化為無量身。佛演說海下文。一一毛孔中光網遍十方。演佛妙音聲。調彼難調者。又一音遍諸根故。然如來音聲。不從心出。不從身出。佛名號海。如下名號品是。如來名號等一切眾生心也。佛壽量海。如下。佛身如影現。生滅不可得。是佛壽量海。又下文壽量如是。及一切菩薩誓愿海。凈行品等是。又如十回向品中大愿是。一切菩薩發趣海。如下云。此會諸佛子。善修眾智慧。其人已能入。如斯方便門。又下文從地而得地。住于力地中。億劫勤修行。所獲法如是。明從地而得地者。不離真法界自體清凈性地而行。進修十住十行等法。故云從地而得地。又十行品。是十發趣加行成就。令菩提心智悲純熟故。助道海。三十七助道品是。觀身受心法為首。一切乘。海乘如來。乘不思議乘。法界乘是。乃至八萬四千乘等。一切菩薩行海。普賢行是。如下經云。如是分身智境界普賢行中能建立。一切菩薩出離海。如五位中加行方便是。如下經云。此會諸菩薩。入佛難思地。一一皆能見。一切佛神力。又下文。普賢諸行愿。修治已明潔。能于一切剎。普見佛神變。身住一切處。一切皆平等。智能如是行。入佛之境界。一切菩薩神通海。如下十方佛剎來集菩薩眾及毛孔出眾隨行利生等事是。又十通品亦是。又下文。一一佛剎中。往詣悉無余。見佛神通力。入佛所行處。一切菩薩波羅蜜海。如下經中。十方來集大眾身諸毛孔各出十佛世界微塵數光。一一光出十佛世界微塵數菩薩。悉能遍入一切法界諸安立海。教化眾生。廣如經具說。是波羅蜜海也。此是與發心者。作普賢樣。一切菩薩地海。如下經云。從地而得地是也。又十地品是。又如來地是。菩薩地。如下經云。此會諸菩薩。入佛難思地。一切菩薩智海。根本是如來智。于根本智起差別智教化眾生。是菩薩智海。乃至十無盡智是也。唯愿世尊已下三句。總結勸請。準例十方諸佛既說。今佛世尊亦合同說。又爾時已下四句。明供具說頌。已上三十七問。向下至毗盧遮那品已來。有三種答前所問。一如下齒間放光集眾現相神通答。二如下眉間毫光出眾現相及十菩薩偈頌答。三普賢入定出定以言詮示佛業眾生業因果古今相習答。如世界成就品菩薩眾生染凈報業。答前三十七問佛海菩薩行海。不離其中。又說華藏莊嚴世界海。說佛報得所居之土。答前三十七問佛境界海眾生海波羅蜜海。總不離其中。又說古往毗盧遮那品。是引古印今。令眾生信承習不斷法不虛來。若古無舊跡。今從何得。以是義故。引古佛用印今時成信。從此初會世主妙嚴品至毗盧遮那品六品經。總明舉果勸修信他已成佛者果德悲智境界行普賢行及報得莊嚴身土。分從佛名號品重問二十八問。即是舉古佛果門。令今世及未來發心者。自信自心佛果不異。及菩薩十信十住十行十回向十地十一地佛眼耳鼻舌身意不異故。信自今修不異古法。有此二十八種不異之法。具如佛名號品。所問二十八問之法。今古不異。令初發心者應如是依古證修。使令道不謬故。直至法界品。總是其答所問之法故。若依五位法上有一百一十重佛果菩薩行。古今不異。若通信位即一百二十重古今佛因果不異。至位方明。從供具云中出音說二十行頌。于中義分為四。初兩行頌。嘆佛行滿成佛行遍三世。次兩行頌。明勸佛為眾除疑得證。次兩行頌。明大眾已集勸請除疑。次云何已下十四行頌。明重頌前三十七問。  
　　問曰。大眾何不以言自問。因何默念致疑。何不自以言贊勸請。云何供云出音請佛。  
　　答曰。明佛得法界心。與一切眾生同心故。以心不異故。知彼心疑。供具說頌者。明一切法總法界體也。法界不思議。一切法不思議故。明圣眾心境無二故。凡夫迷法界。自見心境有二故。故顛倒生也。  
　　第二從爾時世尊知諸菩薩心之所念已下。有一段長行并一偈頌。是如來放齒光十方。告眾令眾咸集。現法答前所問分。于此分中大意有十。一如來知眾心念有疑。二齒光普照。三其光有十名。四明光具眷屬。五陳光色相。六明光照遠近。七明大眾蒙光彼此相見。八明光遍他方眾會。九明光能出聲告眾。十明十方之眾聞告咸來。  
　　問曰。何故如來面門齒間出光告眾。  
　　答曰。面門及齒。明言出于中故。于中出光。今欲答眾所疑。普告十方佛土大眾來集示法。答前三十七問中云何是諸佛地佛境界佛加持佛行佛力等故。須口中齒間放光。光者除暗義。又答前云何是佛光明。除現在未來眾心疑暗故。口齒者。吐納言音說法處表告之所由也。故于中出光。于此光明說其二十行頌。于中大意。嘆如來道滿利生光明出音告眾令集聞法。  
　　第三從爾時十方世界海一切眾會蒙佛光明所開覺已已下一段。是十方大眾來集示法分于此段中大意有十。一明佛光普照。二明十方眾來。三明來已興供。四明興供不同。五明眾海影像相參。六明大眾自他同異自在。七明大眾毛孔出光。八明光出菩薩。九明菩薩同事利生。十明眾生發心得果。此之十事如文可知。如毛孔流光眾。明法界體性自在不思議自他無礙。能同能異眾。于中菩薩同行利生。即明古今已成正覺者菩薩行及十波羅蜜海佛地佛持等。舉其已成佛者。悲智境界。答前大眾三十七疑。用成來世與今同悟身心境界自在無礙如帝網境界門。如此一段。以佛神力放光集眾。答前所問。后之一段。毫光示法。及菩薩偈頌。答前所問。于此十方來眾光明中。同時發聲說二十行頌。于此中大意嘆佛光明道行已滿身口意鼻耳總遍周剎海滿普賢行。答前三十七問。如文可知。  
　　第四從爾時世尊欲令一切菩薩大眾得如來無邊境界已下一段長行。有二十八行半經。于中分為兩段。一從初十行經明光之德。第二十八行經。明蓮華出現。一從初明光之德。大意有十。一令眾除疑獲益。二顯光出處。三顯光之名。四顯光之色。五明光所照遠近。六明所照威動世界。七光照塵中現無數佛隨根與益。八光雨十種法輪云。九光明繞佛。十光入佛足輪以成大眾信心。明足下是初信入。故說十種智佛。以為自己信心。以不動智為首。  
　　第二爾時佛前已下十八行半經。明蓮華出現。于此一段文中大意有十。一明華現所由。二明華具十種嚴飾。三明毫光出眾來坐。四明勝音菩薩。為主余者為伴。五明上首菩薩勝音之德。六明諸佛與勝音之力。七明勝音常見諸佛。八明勝音神變自在。九明勝音觀眾說頌。十明正申頌意。此之一段經文。如來眉間毫出光明。名一切菩薩光明普照耀十方藏者。明是十地菩薩智滿中道教行之光。又毫相光中出眾菩薩有世界海微塵數。上首名曰一切法勝音。即是其十地滿足中道果行。將此中道覺行悲智圓滿法界行門毫塵剎海無障礙法。答前大眾三十七問。使令現在及以未來信此十地法界因果法門行滿十方使令得益。是故經云。欲令一切菩薩大眾得于如來無邊境界神通力故放眉間光。又光體是法界之理。勝音大眾之海。是其法界之行用故。明從十住初心以理智萬行體用不相離也。故從十信即與果行令修。理智體用法合然故。從果行信進。又勝音菩薩坐蓮華臺諸菩薩眾坐蓮華須。明主伴萬行。明勝音一行遍一切行一切萬行是勝音一行。明法界理智中圓滿無礙自在行故。還如前菩薩毛孔流光出菩薩行。相似體性一多重重自在無體可礙。諸波羅蜜一中具十。乃至無盡故。緣起互為因果。主伴自在故。以理智照之可見。大意明法界行門一行遍一切行故同別自在。十正申頌意中通勝音菩薩有十一菩薩。各申一段偈頌。初二十行頌。嘆佛身充遍普現眾生前及毛孔剎土眾會無盡相入。兩行一頌如文具明。無煩更釋。大體得大綱紀。即得經文自具。此后十段總十行一段總是答前世主所問。又明此會菩薩能入如來之境。最下有三行經明都結十方世界同然一時云集。已上現神通及語。答前大眾所疑竟。示業及法答者。如已下世界成就品華藏世界品毗盧遮那品神通法業俱示。若通當類總自具法業答故。普賢三昧品世界成就品華藏世界品毗盧遮那品。此初會六品經。是以佛果勸修門。  
普賢三昧品第三  
　　將釋此品。略作三門分別。一釋品之名。二釋品來意。三隨文釋義。  
　　一釋品名者。理智無邊名之為普。智隨根益稱之曰賢。三之云正。昧之云定。亦云正受。為正定不亂能受諸法憶持簡擇。故名正受。亦云等持。為正定能發生正慧等持諸法。是故名之等持也。為普賢為佛紹法界大智之家諸佛萬行遍周之長子。以答前所問三十七問中云何一切菩薩行海出離海神通海波羅蜜海世界海等故須入定。善簡眾法答前所問令眾達解。故須入定。然普賢菩薩恒無定亂。以示法則故須如是。又以初舉果勸修中以入定為法則后十定品中明十地道滿起諸想念方真。  
　　二釋品來意者。明普賢菩薩常在三昧凈亂總真。然教化眾生故。成法則故。答所問疑故。為善簡擇諸三昧出入同異相故。為善簡擇眾生業海果報佛行業海果報。故須入定。從定起已說世界成就品華藏世界品毗盧遮那品。答前所問故此品須來意明初入法須加定業以顯真門。后十定品中明十地真智已終。智隨一切眾生想念。應根接物。方是修道者。應如是知。  
　　三隨文釋義者。于此一品經文中。義分為二。一科其經意。二釋三昧名。  
　　一科其經意者。其此一段經其意有十一。一從爾時普賢菩薩已下一行半經。明承佛威神入定。二此三昧已下八行半經。舉三昧名及嘆三昧之德。三如此世界已下可七行經。明都舉普賢入定此界如是十方總然。四爾時一一普賢菩薩已下有十二行半經。明普賢入定諸佛現前佛力所加佛言贊嘆普賢之德。五爾時十方一切諸佛已下有七行經。明諸佛與普賢十種智。六如此世界中已下可二行經。明都舉十方世界中普賢一切諸佛一時同與其智。法如是故。七是時已下可六行經。明諸佛以手加持摩普賢頂。八如是一切世界海已下可兩行經。都舉十方世界同然。九爾時普賢菩薩已下九行半經。明普賢從三昧起并陳三昧之名。十普賢菩薩從如是三昧門起時已下十二行半經。明大眾獲益并都結與十方同然。十一爾時十方一切世界海已下至偈頌以來有十二行半經。明佛力三昧力其地微動及興供末后諸佛毛孔光明說頌嘆普賢之德。  
　　問曰。何故前世主妙嚴品末。其地六種十八相大動。此品何故其地微動。  
　　答曰。前明如來始成正覺大眾賀佛及自皆得佛果之益。其益廣大。明位極行終。以此其地大動。此品答世主所問之疑。為成初信故。其地微動。于中菩薩示有疑問。寄同得益。皆是成其凡夫始信之心。是故名為舉果勸修生信分。仍是信他佛及菩薩得。然未是信自心得也。第二會中金色世界不動智佛已去。方明信自心得亦然也。至第十二卷中諸世間主。更作二十八問。方明信自心是佛不動智等。至文方明。此經直至法界品覺城東已來。菩薩及一切大眾。皆是寄法同迷示行修證。唯覺城人間五百童子童女優婆塞優婆夷。各具五百。一萬諸龍寄位是凡。表其凡夫有得入者故。若無實得者佛教豈有。虛行者哉。圣者立樣令凡實得。終不虛施。應如是知。不自欺誑。若有人言。此經非是凡夫境界。是菩薩所行。是人當知。滅佛知見。破滅正法。令其正教世不流通。令其世間正見不生。斷滅佛種。諸有智者。不應如是不勸修行。設行不得不失善種。猶成來世積習勝緣故。于此佛毛孔光明說頌中已下有兩段頌。于初二十行頌。明佛毛孔光明贊普賢德。如文具明。毛孔是萬行光。還嘆普賢萬行。二爾時一切諸菩薩已下有二十行頌。明大眾嘆普賢并請說。后三品之法。亦如文具明。  
　　第二釋三昧之名者。于此三昧名之中。義分為三。一釋三昧名。二釋三昧體用。三嘆三昧之德。  
　　一釋三昧之名者。名毗盧遮那如來藏身。毗盧云光明。遮那云種種。如來是法性之體。藏身是含容眾法。智是明。以理智種種教行之光。照燭眾生之器隨根與益。如經嘆德中具明。  
　　二釋三昧之體用者。此三昧體者。以法界根本智為體。以差別智為大用。又以法界根本智為體。隨眾生智為用。又以入三昧為體。出定為用。又以無出無入為體。又入出俱為用。又以入出俱為體。以義準之可見。大要言之。且以為化眾生法則之中以入定明體。后從定起顯示十種定名是用。于十個定名中。總以法界無依住智性為體。此體亦名首楞嚴定。與不可說一切諸佛三昧諸智慧門為體。如嘆德中。具如經云。世界海旋。無不隨入者。是三昧之用徹遍一切眾生法之名故。海者。廣大義。旋者。甚深義。明此三昧體用廣大甚深無盡無盡諸佛菩薩及一切十方六道眾生中行皆遍故。此三昧答前三十七問。總盡向前。以佛神力。答前三十七問中。云何佛地佛海佛眼耳鼻等問。今普賢三昧答前三十七問中。云何菩薩行海三昧海等。問為欲明佛行菩薩行體用徹故。以佛為體。普賢行海為用。以此體用該通諸法。無法不盡故。佛眼耳鼻舌身意為體。能遍知眾生事業為用。以下如來與普賢智。明普賢智契合佛根本智不殊。令后信者自知佛根本智一體無二無疑故。十方諸佛手摩其頂者。明引接忍可言。普賢從三昧起者。明定體隨根用處。彼復依根獲益。名起其用無盡。略舉其十。以表無盡故。余義經文自具廣明。大意佛根本智是定體。普賢行是用。  
世界成就品第四  
　　今釋此品略作三門分別。一釋品名目。二釋品來意。三隨文釋義。  
　　一釋品名目者。為明世界海依住形相苦樂凈穢皆是眾生自業果報之所莊嚴不從他有。佛菩薩世界海依大愿力依自體清凈法性力依諸波羅蜜諸行海等自體清凈力依。為度眾生。大慈悲智力。以不思議變化力之所成就故。名世界成就品。  
　　二釋品來意者。大意有五。一答前世主三十七問。佛海眾生海波羅蜜海等。此品示業果報。示法果報。答前所問故。明向前是佛光明神力答。此品示其佛行海眼耳鼻舌波羅蜜海遍法界海眾生業行海故。三十七問一時總答。令大眾海悟佛所行入普賢菩薩所行也。故號佛華嚴經。二令諸現在未來始發菩提心者。識佛所行及菩薩行海。佛菩薩大慈悲海。能普遍法界海眾生行業海。而利益之。令到究竟岸故。既見是已而仿敩之。學佛行故。令始發心者悲智圓滿行解不錯謬故。三令始發心菩薩知眾生業報同異差別由心造故四令始發心者知眾生界廣大等法界虛空界如影相入重重無盡依住各別佛菩薩行悉充滿故。五令始發心菩薩知諸佛菩薩境界海眾生境界海一異不可得故。隨眾生自業轉變剎海轉變故。隨自業成壞剎海成壞故。以此眾因緣故。此品須來。發初蒙故。若無此品。初心菩薩云何知其如來攝生如來行門。及以眾生行業世界廣狹之相。若不知者。依何發心。乘佛大悲普濟愿行廣度。以是義故。如下頌云。離諸諂誑心清凈。常樂慈悲性歡喜。志欲廣大深信人。彼聞此法生欣悅。安住普賢諸愿地。修行菩薩清凈道。觀察法界虛空界。此乃能知佛行處。若不說眾生界法界佛界菩薩境界虛空無二無盡如影重重。依住者。所有發心者。設不入二乘道。修菩薩行。但得權教菩薩。心常染凈而有限礙。不入佛境界故。有自佛他佛及以國剎分劑。有往來所依處故。如三乘中所說凈土。在于他方。菩薩愿生其中是也。說此品者。意欲令初發菩提心者知眾生境界諸佛境界廣大之相重重無礙無盡之相佛及菩薩愿行含覆利益纖塵無遺故。此品須來。  
　　三隨文釋義者。此之一品有十一段經文。從初一段長行一段偈頌是。此品中敘分。后十段長行及十段偈頌。是正說。及至華藏世界海。總通此品為世界成就品。總為正說分。從初敘分中長科為六。  
　　一爾時已下四行半經。是普賢觀察十海分。  
　　二如是觀察已下可八行經。明普賢告眾嘆諸佛十種之智海十不可思議。  
　　三建立演說海已下可六行經。明普賢嘆佛十種身業教化不可思議。  
　　四從勇猛調伏諸眾生海無空過者已下七行經。是普賢嘆佛身智二業隨轉法輪成就之眾入佛之地十不可思議。  
　　五如是等一切法已下十八行半經。明普賢乘佛神力說佛智業身業教化饒益。成就眾生海之德。令多菩薩一切眾生入佛境界海故。  
　　六明普賢說頌。重明前法。于此二十行頌中兩行為一頌。于中意有二十。總答前三十七問。為頌含多義故。一明佛智慧甚深。二明佛身業隨根普應。三明佛語業普周。四明佛行多剎遍嚴。五明諸佛大悲成熟眾生。六明佛普現出興與益。七明眾生根劣隨迷。八明大心凈信堅固者堪為。九明諸佛與力方知。十明離諂慈悲志欲深廣能入。十一明觀察法界如虛空而獲善利。十二簡修余道者不堪普賢行人得入。十三明眾生界廣大法輪普至。十四明普賢自示身廣大。十五勸眾令觀毛孔。十六明普賢示法與眾之益。十七明普賢行愿無邊。十八明普賢自嘆行具。十九嘆法眼智眼法身智身廣大。二十嘆是佛所行應聽。此以上經文自具可知。略科眉目如是。第二段正說分中有十段經。一初段中長行有十八行半經。于中大意有六。一明普賢告眾欲說其法。二正說世界海有十事之法一切三世諸佛同敷。三正舉世界形狀體性有十廣大無盡。四正說世界已成現成當成具十種因緣。五正說由如來神力法如是等。如下十事因緣是也。六乘佛神力說頌。于此十八行頌中。重頌前長行之法。明眾生界廣多。佛菩薩悲愿含覆故。以行廣大故莊嚴國剎廣大。以眾生業無量故菩薩。行無量以菩薩信心廣大離垢。所住國剎光明寶成清凈無垢。此明凈穢同居業現各異。如文可知。是故經云。菩薩修行諸愿海。普隨眾生心所欲。眾生心行廣無邊。菩薩國土遍十方。第二段中。爾時已下九行半經。并四十四行頌。明世界依住。如文具明。第三段中。爾時已下有六行經。有二十行頌。明世界差別形由業。如文具明。第四爾時已下有十三行經十行頌。明世界體差別。第五爾時已下有十一行經二十行頌。明世界莊嚴差別。第六爾時已下有十行經。并有二十行頌。所修行方便愿力故。出生諸世界海莊嚴故。業清凈故。莊嚴清凈。業垢濁故。莊嚴垢濁。第七爾時已下有八行經。并二十行頌。明諸世界諸佛出現差別。依眾生業行壽命修短。佛出現不同。第八爾時已下有七行經。并二十行頌。明世界劫住不同由業。第九爾時。已下有十四行經。并十行頌。明劫隨業轉變凈穢。第十爾時已下有十五行經二十行頌。明一切世界海如來出現無差別。一一如文具明。此之一品答前三十七問。意令現在未來發菩提心者識佛所行。眾生業海無際。如來以普賢行普濟。以法性理智無礙。從初發心興大愿云。悲智普覆。以波羅蜜海剎海無不現其身無行不同其事。塵毫內剎影現重重。平等智身莫不隨入。以法界之體而無往來。法常如是。令學之者仿之。趣求不謬。此乃如大王路法爾常。然更有異求偏僻不當也。  
大方廣佛華嚴經論卷第十六 
華藏世界品第五  
　　將釋此品。略作十門分別。一釋品來意。二釋品名目。三釋華藏世界海因何報得。四釋華藏世界海形狀安立。五配華藏世界海安立屬因。六釋華藏世界海純雜無礙。七釋華藏世界海圓攝三世業境。八釋佛國本空何為華藏世界海出生所緣。九明華藏世界海因何得隱現自在。十隨文釋義。  
　　一釋品來意者。此品答前三十七問中佛世界海眾生海波羅蜜海等。此品舉如來五位中行業因果報得。答前三十七問故此品須來。  
　　二釋品名目者。為說此佛境報得之土蓮華所持。含藏一切凈穢境界。皆在其中故名華藏。  
　　三釋華藏世界海因何報得者。以從初信心至于八地已來。恒以大志愿力。持令其不退菩提。諸波羅蜜海。教化饒益一切眾生。至于八地任利無功。當知風輪是大愿波羅蜜所成報故。眾生世間妄想業風所持。如來世間以大愿力智風。能持諸境。為以智能隨愿愿能成智。還以大愿法身大智之所報。得風輪之體。若不以法身。一切諸行總有為故。若無志愿。法身無性不能自成。何況成他。以三事為緣。方堪利生。不滯空有。進修功熟。任利無功。且取初因大愿為首令持萬境。總以大愿智風以為持境。是故此品下云。普散摩尼妙寶華。以昔愿力空中住。如是華藏世界所有莊嚴。總是風輪上持諸境。由諸福行本從愿生。還將本因以持諸果。以此用愿波羅蜜。能成一切諸波羅蜜。以本因如此故因果相持。今以第八及初發心時愿波羅蜜中十波羅蜜。以成十種風輪。用持其上十種一切莊嚴以。愿波羅蜜互體相參能。持其上諸行報得一切莊嚴如最下風輪名平等住。是愿波羅蜜中檀波羅蜜報得故。能持其上一切寶焰熾然莊嚴。還是愿波羅蜜中檀度門法財惠施之所報生。還自相持。因果相徹。法不虛得。因不唐捐。以準此。用愿波羅蜜中十度法門。配之十種風輪。報得因果相持故。還如眾生世間妄想業風最居其下。上持水際金剛地山。令其安住孛像玄光以成天文。運游不墮。蓮華藏體是法身隨行無依住智體之所報得。及宮殿總大悲含育之所報得。樓閣即是智照觀根順悲濟物之所報得。其地金剛平等自性法身之所報得。但是諸莊嚴中所有金剛為莊嚴者。皆法身隨行之報得。但是摩尼莊嚴。皆法身成戒體隨行報得。金剛輪圍山即是大。悲戒防護業之所報得。眾華莊嚴。萬行利生。開敷眾善之所報得故。寶樹莊嚴者。建行利生覆蔭含識之所報得。如十行位中功德林等十個菩薩下名悉同名之曰林。為行覆蔭故。師子座莊嚴者。即是以法身隨智建法輪報得故。略而言之。且復如是廣說報業所因。不可具悉。夫報不虛得。皆有所因。若不知因云何修果。是此品之初。此華藏莊嚴世界海是。毗盧遮那如來。往昔于世界海微塵數佛一一佛所。凈修世界海微塵數大愿之所嚴凈。但云愿者。為行由愿成又下云。普賢智地行悉成一切莊嚴從此出。如香水海大慈悲。業之所報得。香水河是進修之行所報得。如下文殊師利常隨眾中。總以名表法即見名知行。如此華藏世界海見果知因。不可別引余經將來證此。此經見名即知法。見果即知因。方可識此經之意趣。余經法相門戶。多不與此經相應。余經云。苦諦。此經云圣諦。即義有余。余經說四諦。此經說十圣諦及十十二緣。若廣說無量差別。不可卒申。以是義故。此配因果。不可引余教配此經文。此經見名知行以果識因。如文殊師利常隨之眾云。明練十方儀式主方神。除滅無明黑闇主夜神。一心匪懈闡明佛日主晝神。即其例矣。此華藏世界報得之體。大要總言。大愿法身大智萬行大慈大悲。以此五事成滿。盡法界虛空界。乃至塵毫之內。重重剎海中。一切眾生行皆悉等利。至八地任用無功自常充遍。以此為體。非是滯寂自安及人天自求樂果者之所境界故。亦非樂生凈土菩薩者境界故。此凈土菩薩設修六波羅蜜得六神通。亦未能生信故。為本不以法界根本智差別智乘發心信修行故。  
　　四釋華藏世界海形狀安立者。以無盡大愿風輪。持大悲水。生無邊行華。以法性虛空。能容萬境。重疊無礙。于其水上生一大蓮華。華周虛空法界。名種種蕊香幢。明根本智起差別智行差別行。名蕊香幢。于蓮華內日珠王寶上有大輪圍山。經云。日珠王蓮華之上者。只是華內有寶。名日珠王。非別有華也。眾寶所成林樹香水妙華開敷。經自有文具陳其事。其華內地金剛所成。地具眾寶間錯嚴飾。經自具言。于其地上無數香水海。眾寶為底。如經具說。一一香水海各有四天下微塵數香水河右旋圍繞。從南向東。以次繞之。如六甲等為右其河嚴飾。經自具言。于不可說香水海中一一海內。各有一大世界種而住其中。其世界種者。同流所居名之曰種。種者種類也。如先德釋云三千大千世界數至恒沙為一世界海。海世界數至恒沙為一世界性。性至恒沙為一世界種。此中世界種有不可說佛剎微塵數。一一香水海中各有其一世界種。如經且略舉世界種。于最中心香水海名無邊妙華光明。中道智悲之妙用為作名也。即是風輪向上種種蕊香幢大蓮華之內處中香水海也。此中海內出大蓮華。名一切香摩尼王莊嚴。有世界種。于中而住。名普照十方熾然寶光明。此世界種上下有二十重世界。各各相去佛剎微塵數。此娑婆世界在第十三重中。最下重中有一佛剎微塵數世界周匝圍繞。次上重中有二佛剎微塵數世界周匝圍繞。次上重中有三佛剎微塵數世界周匝圍繞。一重增一。至最上二十重。中有二十佛剎微塵數世界圍繞。如是周旋。通中心有十一個世界種。各有二十重。上下相去遠近相似。此十一個世界種外周圍至輪圍山。復有一百個世界種。隨方各十。于中布列直往。隨方行列而住。近輪圍山周匝十個世界種各各上下四重。重數雖少。上下相去極遠。每第十三重與此娑婆世界齊等。最上重或言相去七佛剎塵。向下第二重與下相去。多言十佛剎微塵數。計四重世界還與中心十一個二十重世界種高下齊等。此近輪圍山十個世界種。即有四重。余九十個世界種不言重數。且略舉世界種中心有十一個世界種。周圍有一百個世界種。共有一百一十一個世界種。如天帝網分布而住。大都總數有不可說佛剎微塵數諸世界種。總于種種蕊香幢大蓮華之上諸香水海。各出蓮華。諸世界種各各而住。即于其大華之上別華而居。即是第二重各別蓮華之上布列而住。最下有須彌山微塵數風輪。而持其上種種莊嚴。及持其上重重世界。猶如日月眾星以風所持處空而住。余廣者。經自有文。若廣引文煩恐當不見。略陳綱紀。粗而言之。  
　　五配華藏世界海安立屬因者。夫果不自生從因而得。經云。廣大愿云周法界。于一切劫化群生。普賢智地行悉成。所有莊嚴從此出。如經總舉不可說佛剎微塵數世界種者。明普賢行攝化之境遍法界故。即是座內眾眉間眾所行覺行報得之。總是都舉果行圓周之境。于彼但言佛世界微塵數眾。對不可說佛剎微塵數。于彼是略舉數。此是廣數。如說普賢之行且但言萬行。此是略言。意在無盡。等法界行也。即此二重舉果中。普賢滿行即如座內眾眉間眾。即此華藏莊嚴世界海。不可說佛剎微塵數世界種。如天帝網。分布在種種蕊香幢大蓮華之中。是其彼果行所攝生報滿果所得之境。今在經中不舉大數。但舉中心十一個世界種。上下二十重。重別相去一佛剎微塵數。最下重世界各有一佛剎微塵數世界周匝圍繞。而住其中。次上第三重中。即言三佛剎塵數世界周匝圍繞。以次向上一重加一。直至最上重世界中。有二十佛剎微塵數世界周匝圍繞。此中心十一個世界種。總皆如是。此明十一地行門進修攝化境界報得。中心十一個即十一地報得。上下二十重漸漸增廣者。明十一地行門中一地有兩重因果。為地進修中。皆一正果一向果。其二十重所有佛號。皆是勝進中因果佛也。所有世界。是隨位中所化之境界也。即明十一地進修攝化增降佛果故。各隨位配之可見。除此十一個世界外。周圍別舉出一百個世界種者。即明此十一地攝化十波羅蜜行遍輪圍山法界內故。且隨方次第各有其十。都言一百。明遍不可說佛剎微塵數境界滿故。近金剛輪圍山周圍有十個世界種。上下有四重者。明十一地中四攝法遍故。余九十個世界種不云重數者。明但是十波羅蜜十中具百所攝化境故。此是一配因果竟。自余十個四重世界配四攝法。更作一配。總舉中心十一個世界種并周圍。直至金剛輪圍山一百個世界種。總共有一百一十個世界種。配十住十行十回向十地十一地。五位法各有佛因果。都有一百。本五位中本自有十重因果為本。五位中各有兩重因果即是十。此為本。五位佛因果與五位中作進修故。即如此初會五位佛因果。是都有一百一十。更有一個世界種。為明佛位。是一遍。一切中作一故。若無此一位。諸位不成故。又明緣生之法皆須有一故。緣生之法始成。如一三五七九與十作緣。但置二四六八十具滿數故。是圓數不可加減。是佛法世間法皆相似故。如一日三日五日七日。皆一三五七九為法者。成緣生無盡一多相徹故。明其一者非同時無前后中間故。為一不自。一與萬法作一故。為萬法不自多。與一作多故。為成緣起法合如是一多自在無作任法相成故。如俗法一為陽二為陰。陽動陰隨不可自用。陰若自用即天地兩乖。云不興雨不施。皆主伴陰陽動靜相順。互為主伴。方成緣生。兩剛即缺。兩柔即離。為不成濟故。是如來出世意在利生。真不隨俗故。行無所設也。德無所濟也。即佛自佛。眾生自眾生。若為利眾生施設法則。即佛為陽德。所設教為陰。是故此經名為圓教。佛處坎之一。而設教即十。以坎為師封故。普賢菩薩為明設教利生因果緣起法須自在。不滯緣生故。舉一百一十一世界種。配其五位因果。有一百一十之門。為攝生報得。有一個世界種。明其佛位與五位及一切諸行作一故。還如眉間之眾勝音菩薩。獨坐蓮華臺。諸菩薩眾坐其華須。明主伴萬行一多相即故。定慧觀之可見。十下作一。是其士字。明仁士之法。法合十一。令以十一個世界安立十一地法門。四重世界明十波羅蜜四攝法之方便。大意舉前座內眾及眉間眾。明其所行之行。此華藏世界明彼行中報得依果。于中雜類世界即明所攝之眾生同住一處而境各異者。約法界理智真俗不殊。  
　　六釋華藏世界海純雜無礙者。為佛所行遍法界眾生界故。既是行遍所得依果亦遍但業不相應者。同住居而不見。猶如靈神及諸鬼趣與人同處人不能見。如經云。譬如人身常有二天隨逐。天常見人。人不見天。此經為佛行圓遍依正亦遍。不同三乘推凈。土于余方而致去來自他之相。為彼小心根劣者。且如是權設教網故。畢竟求大菩提心者。還須歸此不二之門。興遍周法界之行愿也。  
　　七明華藏世界海圓攝三世業境者。此華藏世界海。明此教法一念三世故。一念者。為無念也。無念即無三世古今等法。以明法身無念。一切眾生妄念三世多劫之法。不離無念之中。以是義故。此華藏世界所有莊嚴境界。能互現諸佛業。眾生三世所行行業因果。總現其中。或過去業現未來中或未來業現過去中。或過去未來業現現在中。或現在業現過去未來中。如百千明鏡俱懸四面前后影像互相徹故。為法界之體性無時故。妄系三世之業。頓現無時法中。是故經言。智入三世而無來往。經云。佛子汝應觀。剎種威神力。未來諸國土。如夢悉令見。十方諸世界。過去國土海。咸于一剎中。現像猶如化。三世一切佛。及以其國土。于一剎種中。一切悉觀見。論主頌曰。  
　　三世無有時　　妄系三世法 
　　以真無妄想　　一念現三世 
　　三世無時者　　亦無有一念 
　　系著三世法　　總現無時中 
　　了達無時法　　一念成正覺  
　　八釋佛國本空何為華藏世界海出生所緣者。緣何事意有四緣一為明二乘雖得解脫三界粗業無有福智不利眾生滯于涅槃。二為三乘菩薩有樂生凈土想常存。障法性如理。染凈當情知見不普。情存凈土不得自在。不如此法隱現自在。為利眾生顯勝福德故。即具相萬差光明顯照。若令眾生情無取著。如幻云散一物便無。有所得存其系故。三為怖一切空眾生。為法空無相之理。謂言斷見空無福智。不樂觀空樂取相縛。隨境存業不能解脫者。所現福德依正果故。令觀空法空卻無明成福德業。四總為一切三乘及一切凡夫。現廣大愿行福智境界。量度樣式令其仿學。不偏執故。經云。諸佛國土如虛空。無等無生無有相。為利眾生普嚴凈。本愿力故住其。  
　　九明華藏世界海因何得隱現自在者。為從一切法空之。理隨智現故得隱現自在。世間龍鬼具有三毒。猶能隱現。何況法空空諸三毒。純清凈智不能隱現自在。如善財入彌勒樓閣。以三昧力具見眾妙莊嚴。從三昧起忽然不見。一相都無。善財白言。此莊嚴何處去。彌勒答言。從來處去。問曰。從何處來。答曰。從菩薩智慧處來。依菩薩智慧神力而住。無有去處故無住處。非集非常。遠離一切。又如幻師作諸幻事。無所從來。無所至去。雖無來去。以幻力故。分明可見。彼莊嚴事亦復如是。無所從來。亦無所去。雖無來去。然以慣習不可思議幻智力故。及往昔大愿力故。如是顯現華藏世界亦復如是。以如來大愿智力法性自體空無性力。隱現自在。若隨法性萬相都無。隨愿智力眾相隨現。隱現隨緣都無作者。但以理智法爾自具不思議功不思議變。無能作者。自在隱現。凡夫執著用作無明執障。既無智用自在。順法身萬像俱寂。隨智用萬像俱生。隨大悲常居生死。但隨理智生死恒真。以此三事隱顯萬端。不離一真之智。化儀百變。  
　　十隨文釋義者。此一品經。長科為十二段。  
　　一從初爾時普賢菩薩已下長行有二十四行經。并二十行頌。明嘆佛往因行菩薩行修大愿力。報得風輪以持華藏世界。及眾莊嚴。  
　　二爾時已下有八行半經。并二十行頌。明嘆蓮華之上。寶輪圍山具眾嚴飾。由如來神力所生。  
　　三爾時已下十行半經。并二十行頌。嘆輪圍山內平地金剛所成。具足眾寶間錯其地華網莊嚴。  
　　四爾時已下一十六行經。二十行頌。明金剛寶地有眾香水海。眾寶為底妙香嚴岸。具眾嚴飾。  
　　五爾時已下一十二行經。二十行頌。明各各香海具眾香河。其河底岸具諸嚴飾。右旋繞海。  
　　六爾時已下十五行半經。二十行頌。明香水河兩間平地。其地眾妙莊嚴。其樹華果眾妙莊嚴。芬陀利華。此云百葉白蓮華。  
　　七爾時已下五行經。二十行頌。都結總嘆此世界海。如來無量功德莊嚴。  
　　八爾時已下三十八行經。二十行頌。明世界種體性形狀依住。  
　　九爾時已下直至卷末。及初都結諸世界種于此大蓮華上分布而住。并別舉此中心華藏世界海。有世界種。名普照十方熾然寶光明。上下二十重世界。于中大意如前已釋。  
　　十此第九卷。一卷經都有十個二十重世界種。繞此中心世界種。總都有十一個二十重世界種。于中意況前已釋畢。  
　　十一此第十卷中。總舉一百個世界種。圍繞中心十一個二十重世界種。布列而住。近輪圍山十世界種上下四重。高下與此中心十一個世界種相似。中間相去極遠。自余九十個世界種不云重數。大數有一百一十個世界種。于中表意如前已釋。  
　　十二第十卷末一段頌。都已前諸世界海。安住虛空。或凈或穢。純雜同居。而不相障。皆由業力所起經文廣博。不可子細。科文文句亂煩障其義。趣于中義味大意前已略述。余之廣義經文自具。不同小經小經。即須多引外文莊飾其義。此大部一乘之典。余經義亦多不相應。意況與三乘全別。不可例此經典。此已上十卷經。明三度舉果。一前如來始成正覺及座內眾。舉佛果行果明佛自證。二眉間眾。是舉佛中道行果與一切未信者作成信之因。三華藏世界海。明是向前座內眾眉間眾所行之行報得之果。本意以佛報業之果答前三十七問。見果知因。使后學者如是仿之。行如是行愿。得如是果報。  
毗盧遮那品第六  
　　將釋此品。約作三門分別。一釋品來意。二釋品名目。三隨文釋義。  
　　一釋品來意者。前之五品。以舉現世毗盧遮那佛果。恐不成信。何以然者。為古無舊跡今何所來。以此引古證今。明道不謬故。又明古今諸佛三世法相似故。成其信者不狐疑故。  
　　二釋品名目者。毗盧遮那品者。此品依主得名。引古佛成今信。還以佛號。以為品名。毗云種種。遮那云光明。言以法身悲智。設種種教行之光。破眾生之業闇故。  
　　問曰。古佛今佛。為一為異。  
　　答曰。為一為異。何以然者。為法身智身九十七大人之相。大慈大悲智慧解脫。是一。各各眾生發心成佛。是異。又無量三世諸佛。皆同一念成佛。無前后際。是一。然亦不壞一念中見無量眾生三世劫量。是異。以十玄門六相義該通可解。經云。一切諸佛身。唯是一法身。一心一智慧。力無畏亦然。  
　　三隨文釋義者。于此一品經中。長科總有十五段經文。于此十五段文中。有四佛出世。總明毗盧遮那一號各隨世間應緣名異非是佛名號異。此經下文佛名號品。一一佛皆具等法界眾生界隨緣名號。世間一切名皆是諸佛名。為如來德遍一切法故。猶如虛空遍含眾法。無不凈故。一切眾生名入佛名號。無不凈故。又如有香。名為龍斗。因龍斗而生。燒之一丸凝停七日。降金色雨沾人身者。悉皆金色。一切名言入佛名號者悉皆清凈。亦復如是。如是佛名號遍一切世界名字故。始名毗盧遮那。以種種教行之光遍照一切。以一切法眼照之。其長科十五段者。  
　　一初爾時已下一段八行經。明普賢告眾欲說其法。于此段中復分為十。一舉古佛所過之劫數。二舉復倍是數有世界海及與世界名。三舉世界海中別有世界之號。四舉世界所依住處。五舉世界周圍眷屬之數。六舉世界形狀。七舉世界地上莊嚴。八舉世界寶樹及山輪圍重數。九舉世界城邑宮殿。十舉世界人飲食衣服隨念而至。及舉劫名。此已上但隨文自具。不煩更解。  
　　二諸佛子已下有八行經。于中大意義分為八。一初明勝音世界中香水海及舉其名。二明海中有華山出現形如須彌。三明山莊嚴有十。四明山上有一大樹林及舉林名。五舉山上五種無量眾事莊嚴。六明都舉莊嚴難記。七明山上諸城之數。八明雜類眾共居。云芬陀利華者。此云白蓮華也。此上一段文自顯著。不煩更解。  
　　三諸佛子已下十九行半經。明林東之城。于此段中義分為十。一舉城之名。二人王所居。三舉諸城圍繞。四明城體眾寶所成。五明城廣狹。六明城郭莊嚴悉皆崇麗。七明城上下眾事莊嚴。言櫓者。依音解云。城上守御曰檐。出頭前引曰敵。眾飾高勝曰崇。美而可觀曰麗。城下繞而長[浣-二]深廣者曰壕。狹者為塹。優缽羅華者。此云青色華。似藕。其葉狹長。近下小圓上漸尖。似佛眼故。其華莖無刺。準嘆佛中。目凈修廣如青蓮。即是青蓮華葉也。波頭摩華者。此云赤蓮華。其華莖有刺。拘物頭華者。其莖有刺。或云赤白華葉頭未開敷時狀如郁蹙然也。芬陀利華者。白蓮華也。寶多羅樹者。或云無憂樹。此之未定。檢文未得。七重圍繞法事中。或一三五七九契陽數也。尸羅云清凈。此云清凈。寶幢已上莊嚴總為寶也。八明城中居人。九明人得業報神通也。所念皆至。十明城四繞天龍乾闥婆等七種眾諸城所居。及都結無量莊嚴。  
　　問曰。此中一種是人。非天龍神。何得業報神通衣服飲食隨念而至。又所居高勝依報寶嚴。以何業故報得如是。  
　　答曰。為因廣大故。業報廣大。為因高勝故。業報所居高勝。  
　　問曰。何者是因廣大高勝。  
　　答曰。為于往因。于此毗盧遮那法界智體用無依住門性清凈法。而生信心。修信解力。常信自他凡圣一體同如來智。無所依住。無我無我所。心境平等無二相故。無我所故。一切凡圣本唯法界。無造作性。無生滅性。依真而住。住無所住。與一切諸佛眾生同一心智。住性真法界。所有分別是一切諸佛本不動智。凡圣一真共同此智。全信自心是佛。種智及一切智故。不于心外別有信佛之心。亦不于自心之中見自心有佛相故。信如斯法。自力未充。以此是人獲諸人中一切勝報。以是信力。還得毗盧遮那佛在國同居。而恒出現神足通力與天同處。一切諸城所居神天龍八部等。皆是同緣。于此法中而生信解故。以信因高勝廣大。獲得如斯勝妙依正果報故。  
　　四諸佛子已下有九行經。明寶華枝輪林中道場。并陳莊嚴廣大。此林眾華嚴飾。常有妓樂之音。  
　　五諸佛子已下有十二行半經。明初劫中佛出現之數。并陳初佛名號。及舉華枝大林先現之瑞。  
　　六爾時已下有九行半經。明初佛從蓮華中忽然出現。并陳佛身遍坐一切法界道場眾生皆見等事。  
　　問曰。何故此佛蓮華化現出興。釋迦佛母胎出現。  
　　答曰。隨根所現。母胎出現唯劣解眾生自根見爾。如離世間品云。為劣解眾生母胎出爾。應大根眾生皆見蓮華出現也。  
　　七爾時已下有八行經。明初佛出現放光集眾。并陳光德大眾來集。  
　　八諸佛子已下有十四行半經。明焰光明大城有人王名喜見善惠王與眷屬俱集。并陳大子威光。以自善根見佛光明。得十種法門。具如經說。最下三句明威光說頌嘆佛。于此十行。頌中嘆佛之德及。彼佛與眾生益如文可知。  
　　九諸佛子已下有兩行半經。明威光說頌以佛神力其聲遍聞。父王聞之歡喜說頌。于此十一行頌中。明其善惠王敕眾令集并令辦供具。  
　　十爾時已下有三十四行半經。明十王興供。見佛并陳所聞修多羅經。威光獲益。修多羅者。此為長行經也。最下兩句明威光說頌。此十行頌中。明威光聞法獲得宿命智力見佛所行往因之事。并自立愿如佛所行。  
　　十一諸佛子已下有十一行經。明威光菩薩。以見初佛承事供養故。得十種顯示如來所行法。令須彌山微塵數眾生發菩提心。功德山須彌勝云如來。為威光說頌。嘆威光之德。于此十一行頌中。明功德山如來嘆威光所得如佛所行廣大。如文可知。  
　　十二諸佛子已下有十五行經。明莊嚴劫中佛及人壽命長短。初佛去世第二佛出興。并明威光見第二佛得十種利。并為眷屬說頌。此二十行頌中。明威光嘆佛慈悲出世難遇。勸其眷屬。同往佛所。  
　　十三諸佛子已下有十六行經。明威光說頌其聲遍聞。威光與眷屬。同往佛所。得十種利。第二佛為威光說頌。此二十行頌中。明第二如來嘆威光入道得益。所得之益是八地法門。如經云。得灌頂智慧海。名無功用。修極妙見。  
　　十四諸佛子已下有十二行經。明第二佛去世。善惠王亦去世。大威光受輪王位。第三如來于舊道場出興。威光見佛聞法得益。第三如來說頌。嘆威光之德。此二十二行頌明。第三如來頌嘆威光所得之法。  
　　十五諸佛子已下有八行半經。明第四如來于舊道場中出現。大威光去世生須彌山頂為大天王。還來見佛獲益而去。此一品經來文未足。未有結終之處。此品但明引古印今毗盧遮那出世之法古今相習不異。又明所信樂道高法勝。人壽命長遠。福德所居。依正果勝見佛聞法所獲利益勝故。  
大方廣佛華嚴經論卷第十七 
第二會在普光明殿成十信佛果  
　　第二會六品經。明菩薩信心門。于此一會之中。自有序分正說分流通分。從第十二卷初爾時已下有四行半經。是序分。已下至賢首品。是正說分。賢首品末有三行半經。是流通分。  
如來名號品第七  
　　從此品至賢首品。是第三長科文中。以果成信。信自己心之是佛分。于此一段之中約有六法。以成自心佛果。以令信者入佛果故。  
　　一佛名號品令信心者信佛名號遍一切世間名知名性離故。  
　　二四圣諦品。令信心者自信一切世間苦諦即圣諦不別求故。  
　　三光明覺品。令信心者自以自心光明覺照一切無間無盡大千世界總佛境界自亦同等。以心隨光。一一照之。心境合一內外見亡。初三千大千世界已。次還以東方為首。光至東方十三千世界。照百三千大千世界。如是十方十重倍倍周回十方圓照。身心一性。無礙遍周。同佛境界。一一作意如是觀察。然后以無作方便定印之。入十住初心生如來智慧家。為如來智慧法王之真子。一如光明所照如經具明。不可作佛光明自無其分。須當自以心光如佛光明開覺其心圓照法界。  
　　四問明品。令信心者信所信之法門。  
　　五凈行品。令信心者信菩薩初發心時皆發大愿為首。又令信心者便回無始妄念以成智海無生滅性。  
　　六賢首品。令信心者信佛神力通化無邊得大自在及信心之福。信此六法名為賢首。以此六法觀行相應名為信心。皆以不動智佛等十智如來是自心之果。以不動智佛為體。余智為用。至下方明。文殊師利覺首目首等十首菩薩。是修行信心者之身。此品已下至賢首品已來六品經。是長科一部經。中第三以果成信門也。為明初會是舉佛果勸修信諸佛所得。此第二會以果成信。信自心是佛與果佛不異故。至文方明。前之以成佛果將用勸修。此舉佛名號果勸修。十方世界無有一名非佛名者。名體性自解脫故。但隨眾生所聞不同故。此明佛號遍周。即明于一切名無所著故。  
　　將釋此品略作三門。一釋品來意。二釋品名目。三隨文釋意。  
　　一釋品來意者。明前之初會。但明如來成等正覺之身及智攝生。未明如來名號攝生廣狹。今此第二會普光明殿。方明佛果名號攝生故。此品須來。又為舉佛果名令生信解故。此品須來。前會明身智遍周。此會明名身及智俱遍周故。初會世主雖問未有其答。此品答前所問。便令后信者之心。令使信佛名身及智普遍法界蔭機利物照俗破迷故。名普光明殿。約德成殿。約殿明德故。此品須來。  
　　二釋品名目者。于此佛號中。約有五緣。以成佛號。一以法界自體根本智緣以成佛號。二約如來示成正覺自德緣以成佛號。三明如來利生方便緣約位進修以成佛號。四明如來以一切眾生隨根所樂緣以成佛號。五明法界體用平等緣一切諸法總名佛號。  
　　一以法界自體根本智緣以成佛號者。如下不動智佛無礙智佛滅闇智佛如是十智佛號是也。以此法界根本智上。以施十種之名。以成十種信力。至位方明廣意。大意令眾生達自根本無明本唯如來根本大智。令諸眾生頓識本故。頓作佛故。  
　　二約如來示成正覺自德緣以成佛號者。即十方諸佛示成正覺。共同十號。所謂如來應供正遍知是。又毗盧遮那是總名。是大智光明照耀種種諸法及種種眾生故。故毗云種種。盧遮那云遍照。  
　　三明如來利生方便緣約位進修以成佛號者。即如下舉十個根本不動智佛以成十信。舉十個月佛。下名悉同。號之為月。以成十住。明創契法身本智心得清涼。為明此位菩薩契理惑亡得法性智清涼故。約自得益之法。以成佛號。十行位中以十個眼佛下名悉同號之為眼。為明十行以智智眼利生攝益故。佛號為眼。以善知根性故。皆是約得益立名為佛。十回向中以十個妙佛上名悉同號之為妙。為明十回向位中菩薩進修漸熟妙智現前故。佛號為妙。十地同妙已上。以明從十信中。自信自心分別之智與一切諸佛根本不動智佛本來是一。以成信心。心外見法不成信心也。從此信已下以三昧力契理會源。名為十住。佛號為月。皆是約修行之人所得之法。以成佛號。安立五位五十個佛名。五十個因。五十個果。為當位具因果故。成一百重因果。為根本五位中本。有五因五果。成一百一十重因果法門。不異法界體。不異十信中所信之法。根本不動智佛以為諸位進修。且約如是。廣意至下本位廣明。是名隨位進修以成佛號。  
　　四明如來以一切眾生隨根所樂緣以成佛號者。即以對現色身等眾生界。為佛。為天。為神。為主。為仁。為仙。遍眾生界令諸眾生不作惡者。總是不可以自凡情所測也。總是佛名號遍周。  
　　五明法界體用平等緣一切諸法總名佛號者。為一切諸法及以名言自體性離故。一切法自體性離即法界性。法界性即佛號故。一切法及名言皆是佛號故。為如來稱此一切法自性離之法以成佛故。欲廣引經文證義。為此教文弘廣言煩翳。本作業者難解。但依此經上下自相契會。作業者易解故。如三乘中。亦說根本智后得智。今欲令三乘人回心。指此金色世界不動智佛。令使直認是自心能分別智本無所動。文殊師利即是自心善簡擇無相妙慧。覺首目首等菩薩。即是自心隨信解中所見之理智。如是三乘之人未回心者。定當不信。何以故。為立三阿僧祇劫后當得佛故。為直自認身及心總是凡夫。但信佛有不動智等。不自信自心是根本不動智佛與佛無異。以是義故。不成此教法界乘中以根本智為信心。此經信心應當如是。直信自心分別之性。是法界性中根本不動智佛。金色世界是自心無染之理。文殊師利是自心善簡擇妙慧。覺首目首等菩薩是隨信心中理智現前。以信因中契諸佛果法分毫不謬。方成信心。從此信已以定慧進修。經歷十住十行十回向十地十一地。日月歲劫時分無遷。法界如本。不動智佛如舊。而成一切種智海。教化眾生。因果不遷。時劫不改。方成信也。若立僧祇定實身是凡夫。凡圣二途時劫移改。心外有佛不成信心。如是已上有此五種佛名號不同。  
　　問曰。名之與號何異。  
　　答曰。有二同別。何者為二。約父母所生幼稚無德。且作字呼之為名。有德即約德立名。其名可尊。稱之為號。名即下人不得呼稱。其號即下人得呼稱之。故雖有德無德之異。亦總屬名。收為名言所攝故。若約此經佛號。總是約法。約德立名。不同世俗也。  
　　三隨文釋義者。于此段中義分為二。一長科三十二品經意。第三禪中說十一地一品未來。二科當品經意。從此如來名號品。第二會世主起問。二十八問已下直至向后如來出現品。是世主所問。一終因果所答。總有三十二品經。是答二十八問。故以從普光明智法界佛果報居之殿。舉佛果名號。并舉佛果所行教化眾生。四圣諦法門。并舉法界根本智體佛號不動智佛。以成信修。直至彼如來出現品。三十二品經。是信進修行之一終因果之極也。明此普光明智殿佛果至如來出現品此信進修行因果不二故。又明此始成正覺果德之上起信心修行。至后如來出現品中。明法界無時可隔故。以明法界體中凡夫妄見無量劫。如起信進修行者。依真起行。以為進修。經歷五位行門。無時可移故。若未起信進修行時。常謂已前諸佛先已成佛經無量劫。及其以正信力便見十方無量劫已成佛者。而自身與彼先成佛者。一時成佛無先后故。以是義故。如來始成正覺時。如今凡夫始發菩提心。起行進修自行已滿。畢竟不離如來始成正覺初出現時。為無情量依本法界本無時故。是故經言。發心畢竟二不別者。為法界性無三世別故。以三世時無別以無時別故。以智無別故。無別為不異。不動智佛體故。妙慧用無別。不異文殊善簡擇妙慧故。行無別。為從初發心不異十波羅蜜行普賢行而為修行故。大悲無別。常教化故。大愿無別。不舍眾生故。四攝無別。四無量心無別。三十七助道品無別。以此十種無別。故云發心畢竟二不別。如是二心先心難。為明入此十種信解者難故。若心外信有他佛得道我是凡夫者。即世間人情量。是此乃不論信進修行。直是生死長流常隨見網。何大苦哉。以此如今第二會及初會。明始成正覺如來出現。后三十二品。又著如來出現。明始終信進修行者。與三世佛一時出現。明法界總一時故。如持寶鏡普臨眾像頓照顯現無前后時故。明于法界根本佛智境界中頓現眾法。不可將情量度量作前后解故。一依彌勒樓閣中境界。初會中始成正覺佛。是舉果勸修。佛出現品中佛。是明諸菩薩進修五位因果行終佛與信位中不動智佛相對故。  
　　問曰。何故諸品諸菩薩說。唯阿僧祇品隨好品是佛自說。  
　　答曰。如菩薩加行。如五位煩惱無明。以如來位中不思議菩薩眾。寄成五位菩薩當位。自彰次第法門。即如十慧十林十幢十藏等菩薩是。佛位之內迷法無明。如來自說。如此阿僧祇品隨好品。是佛位之內無明。至佛位內方決此二迷。是故無明住地佛位方終。如勝鬘經說。一分教網。二三乘相似。唯不許二乘及凈土菩薩斷得根本無明。為不了無明是根本智故。以此一乘教以不動智佛為信心。以此所有修行證照眾法不同此經故。此教明當念初心畢竟心總盡以法界中無三世故。三乘定滿僧祇。又三賢十圣進修路別。地上加行地前四資糧等佛果。定滿僧祇。如前以明。此經十住即見道加行資糧一時。何以然。以法界大智用資其行令行無染。以行資糧法界智體使慣習令熟。為明從凡創見如來理智性故。又此五位中修行位位各有佛果。隨位慣習處安立名。別三乘教中前位向后位。但有菩薩果非佛果故。后至位廣明。此法界法門說之經無量劫不延。說之一剎那不促。唯迷之者妄作長短延促之解。即不稱應真之心。自此如來名號品以去。直至如來出現品。總有三十二品經。是十住十行十回向十地十一地進修因果。以初即后以后即初不二之位故。如大王路其法常爾非故。新體也。如文殊師利頌云。一念普觀無量劫。無去無來亦無住。如是了知三世事。超諸方便成十力。  
　　二科當品者。于當品中長科為四。一從爾時世尊已下有八行半經。明嘆德集眾分。二時諸菩薩作是思惟已下。十四行經。是大眾請法分。三爾時世尊知諸菩薩心之所念已下。四十一行經。明如來神通現法分。四爾時文殊師利已下。至品末已來舉法演說分。  
　　一從初嘆德中二。一嘆如來德。二嘆菩薩大眾德。從初如來德中。爾時已下兩行經。是序分。敘前初得菩提處并普光明殿。意明二處不異。為不移本處道場而身遍坐一切處故。為菩提場體是法界體故。為普光明殿是法界報居所都故。法報二體性相一真本末因果本末無異故。由斯道理故重敘。古人釋云。由相近故。故須重敘者。經意不然。又云見佛露居龍造普光明殿。此意亦不然。設有此事。是三乘之說。又云菩提場在熙連河邊。與普光明殿相去三里。在菩提場東南。明菩提場是阿蘭若得道之處。普光明殿是報居之宅。一部之經前后通法界品五度重有爾時世尊在者。意明居處是法界如來身及宮殿莊嚴總是法界性相根本智不二故。五度敘意。前會已述。從妙悟已滿下至普見三世于中。有兩行半經。是正嘆佛德妙悟已滿。明十智遍周自在故。二行永絕者。為有為無為二行盡故。達無相法取舍盡故。住于佛住者。過去未來三世諸佛共住法界大智大悲故。又如來及十方三世諸佛住五種遍周。一示成正覺遍周。如初會菩提場是也。二依報正報莊嚴及名號遍周。即第二會普光明殿是也。三定體遍周。即十定品是也。四普賢行教遍周。即離世間品是也。五法界圓滿無礙不思議智用遍周。即法界品是也。以此五種諸佛遍周故。故名住佛所住也。以此義故于此一部之經安立五度。爾時世尊在摩竭提國。唯法界品少異。明重重遍周不離一處一菩提體一法界一根本智一時無前后故。經文恐失其意。五度重敘。令后學者不迷其事故。明此五遍周。總明一際無前后。于一剎那際無二念。說四十年中所轉法輪兜率天猶未下母胎猶未出已入涅槃。得佛平等者。理事無二故到無障處。不可轉法者。明佛常處生死不為業遷故。又能轉不遷之法也。所行無礙者。明佛于生死中皆能同事真俗不礙故。立不思議者。嘆佛道滿行終總無功用任運利生。以智自在非想思意議可度量故。普見三世者。眼圓明故。非三世中見三世中眾生事也。從與十佛剎微塵數諸菩薩俱已下至過現未來。于中可有四行經。嘆菩薩德與十佛剎微塵數諸菩薩俱者。明從眾圓滿遍法界海故。俱者同時而至無去來故。莫不皆是一生補處者。皆十地菩薩故為十地。經等覺位中。普賢位熟道滿功終方登佛果故名一生也。如瓔珞本業經說。又從初發心住亦名一生菩薩。以初見性根本智不見有生前后際故。名為一生。瓔珞經云。三賢菩薩法流水中任運至佛。悉從他方而共來集者。言他方共來集簡非舊眾。皆是不來而到。不去而遍。又明前會舉果勸修信他佛果。今此第二會明以他佛果行解成其自心信證之道。名從他方而共來集。為從前信佛果中來皆是一生補處者。明于初會信解生至于此會信滿入位便成佛故。如龍女善財等。由是義故。為他方來皆是一生之眾。此乃即是表入法之言從他方來也。迷名他方。悟名曰來。普善觀察諸眾生界法界世界涅槃界已下此三行經。嘆所來眾善觀此三種世界無二性故。亦知眾生隨煩惱業。亦知菩薩隨位煩惱行業等事故。余如經說。  
　　第二大眾請法分者。時諸菩薩作是思惟已下十四行半經。于中有三十二問。義分為二。一初有四問。問四種佛剎。二成就大菩提心引十方諸佛勸說已下有二十八問菩薩住地佛眼耳等。如是三十二問。直至如來出現品是答。如經具。  
　　問曰。初會中世主所問與此義多相似。但廣略不同。何故此第二會還復再問如上之問。  
　　答曰。前會是世主問舉佛果勸修信佛所得。此會是自信自身自心是佛。及入位修行故須再問。前位是普賢入定舉果。此會即明文殊生起入信之初。即明凡夫始信為彰信心粗故不入定說。十住已去始明當位菩薩入定始說。以是義故。前問雖義理少同應緣差別。故異前會信他佛得此會自入信修行也。古人說。前會是請。此會是問。其義不然。前后總是其請。當請是問故。但為勸修與自入法事少殊。如前會。如來修行道滿及過去諸佛已成道者。行滿之果。此第二會舉十方諸佛根本之智凡圣共有之果。即一切處金色世界一切處不動智佛十智佛等是也。明一切諸佛眾生共有此不動智。金色是理法性身也。為信心生滅故言色也。以十色世界表之。即是此會所問。四種佛剎中。佛住佛剎者。明一切諸佛及以一切眾生共所住故。為一切凡圣根本之智。舉令一切眾生信自心是佛所住智故。一切諸佛從此信生。一切凡夫亦從此起。莊嚴佛法性佛剎者。即如十住十行十回向十地十一地。隨位各有十個佛號是也。因此自心根本智起信進修行隨位隨行。諸波羅蜜莊嚴。以嚴法身智身。令成熟故。以法身智身用。嚴萬行令行無著。故名莊嚴佛法性佛剎。清凈佛所說法佛剎者。如來示成正覺轉法輪是。體性佛威德佛剎者。神通應現隨根出世者是。明后二佛剎從前二佛剎起信修行成熟故得。以此義故。應知十方諸佛。共此一道而得出生故。應如是知。應如是信解。即得信解成就一如諸佛所信故。得是信者如賢首品說。勝以手擎三千大千世界住于空中經過一劫。明其難信故。亦勝供養十方世界塵數諸佛經過一劫功德。不如如是信心。已下二十八問經自具答。義隱難明者釋之。義顯者如文可知。此三十二問中有問十通十頂。經中但有十通十忍。不見頂名。剩其十忍少其十頂。愿佛世尊為諸菩薩亦為我說此兩句結請。自此已下是如來以神力舉法顯答。  
　　第三如來神通現法分者。于此分中義分為二。一明隨類現法。二明約初信心。  
　　一隨類現法者。隨五位之中菩薩之類。各現十種佛住。十住十行十向十地十一地中。各有隨位佛果名號是。隨一切國剎一切眾生之類。各現名號不同。如下文殊師利所說佛號者是。  
　　二明約初信心者。即此當一品及通一部。總為信心。總信五位中因果。心無疑滯方可以行。如有教說。譬如有人過五百由旬崄道。先知通塞。然后行往。喻如十信。菩薩于信心之中先知五位進修通塞。預以愿行防之。以信自心分別之性本是一切諸佛不動智體。用防邪見。外取他境故。以隨位妄謂散動障真智故。以禪波羅蜜防之。以隨位第八住第八行第八回向第八地智增滯寂。障真無作大悲故。以一百四十大愿防之。以樂生死障真智故。以四念處觀等三十七助菩提分法防之。及十諦觀及十十二緣生觀防之。以十波羅蜜利益眾生恐不弘廣故。以四攝四無量法防之。以自求樂果教化眾生不周廣故。起十回向。加以大愿大慈大悲。不舍一切惡道地獄人天。遍生其處以防自樂。違菩提心有所得故。以是義故。十信之心總通五位迷皆成信。若自信徹趣求無法不達。若也疑心不除豈成信也。如此品舉佛果門。至賢首品舉佛神通及佛所行業行。使之初信心者信徹故。始名信心。今此一部之經。頓舉五位因果諸佛果門。總成信已入位修行。方始不迷理智。如人造食五味一時頓熟。方始食之。從初食時五味同食。乃至食竟其味不離五也。明五位因果。十信總明。時亦不移。本末為信。三世一際故。畢竟佛果不離初信之法。如依樣畫像等喻可知。于此神通示法門中總有四十一行經。長科為十一段。第一爾時世尊知諸菩薩已下一行半經。明如來知眾所念以神通現法。  
　　第一東方過十佛剎塵已下三十九行半經。總明十方菩薩來集十方。自有分劑。不煩更科。于此十方菩薩來眾之中。義分為十。一舉佛剎方面。二舉佛剎遠近。三舉世界名色。四舉佛名號。五舉上首菩薩之名。六明大眾之數。七明大眾來已致敬。八明隨方化座。九明座之名目。十明大眾升座而坐。  
　　一舉佛剎方面者。在東方。東方者為震卦。為春生。為初明長男。為頭首。為青龍。為吉慶。為震動。明法事作業動用之初故。道俗通以用之故。先舉東方為首故。方者法也。但取方法之義。動用之始。非如世所見執。東西南北可得之方。一切處東方。一切處南方。但取其法故。余準此。  
　　二舉佛剎遠近者。過東方十佛剎微塵數世界之外。此有四義。一明十為圓數為明遠近無盡。二明令信心者知佛境廣大令自心弘博。三明佛境界遍周如鏡中像互參無礙。四明未起信心者以十佛剎塵況喻處迷。十無明未達。自障佛境界。而不現前故。舉塵表迷故。如涅槃經云。釋迦凈土過西方三十二恒河沙世界之外。總是表法之數。如會釋已述。此云十佛剎微塵數世界之外來者。明隔十無明中。一一無明有無量正使業習主伴相熏煩惱。過于世界塵數。莫知涯際。能障智境故。言十佛剎微塵數世界外也。來者明從迷入信。故號為來。言彼世界中有佛號不動智者。為明不動智佛是十方凡圣共有根本之智。明于此智能起信心故。號之為來。此不動智佛。一切眾生常自有之。若取相隨迷即塵障無盡。若一念覺迷達相即凈若虛空。但為隨迷稱外悟處言來。而實佛剎本無遠近內外等障。亦無去來。無邊佛剎不出毛孔微塵之表。今致遠近意。令初信心者心廣大故。言其從彼世界中來又明從迷入悟故言為來故有佛號不動智者。明是信者自根本智故。由有此智故。一切眾生而能發菩提心故。以根本智體能了迷性起信解故。起彼迷境。稱之曰來。如起信論云。不思議業相者。以依智凈相能作一切勝妙境界。所謂無量功德之。相常無斷絕。隨眾生根自然相應。種種而現得利益故。又云依本覺故而有不覺故。又云依于智故生其苦樂。如起信論廣明。意明一切眾生迷根本智而有世間苦樂法故。為智無性故。隨緣不覺苦樂業生。為智無性故。為苦所纏。方能自覺根本無性。眾緣無性萬法自寂。若不覺苦時以無性故。總不自知有性無性。如人因地而倒因地而起。一切眾生因自心根本智而倒。因自心根本智而起以是義故。如來于此一乘之經。頓彰本法為金色世界。明法身白凈無染頓彰本智號不動智佛。頓彰文殊師利。是自心妙擇之慧。余九個世界九個智佛九個菩薩。是隨自信解修行位上進修增勝。法身隨行異名故。從斯自心本不動智佛自覺之上。見道入位。起十住十行十回向十地十一地加行。進修法身智身。大愿大慈大悲四攝四無量十波羅蜜三十七助道分法。從初發心根本法身本不動智體上。用資萬行悲愿參融。互為資熟。法身資行。使令無染。行資法身。使令純熟。五位中各各立十個佛果十個菩薩。明隨位進修中約自行得處佛果菩薩行果立名故。非他佛號。非他菩薩而立其名。隨智佛果。隨其行果。五位之上因果各有五十。共為一百。通本五位有五個因果。共為一百一十城之法門故。此答前菩薩問四種佛剎中佛住佛剎莊嚴法性清凈佛剎。從此二佛剎上。得示成正覺佛剎神通自在佛威德佛剎。是故前會世主所問是他毗盧遮那佛得自在之果。此第二會菩薩所問是自修行者佛剎菩薩行之因果。從之已后直至如來出現品。是五位勝進菩薩加行自力一終之位。明此品。是信心進趣之果。至出現品是修行位極之因果之相。于自心根本佛智上而生信進修行故。此不動智是一切諸佛一切眾生之地。以此智故而作眾生。以此智故隨迷作眾生時。于六道中。隨天上人間及惡道中。皆有隨眾生依正之果報也。隨業粗細不同。以此智故隨覺悟時。成就三乘及法果圓滿一乘佛果依正妙報。若無此智無是虛空。亦非眾生。亦非諸佛故。  
　　問曰。一切眾生本有不動智。何故不自應真常凈。何故隨染。  
　　答曰。一切眾生以此智故而生三界者。為智無性。不能自知。是智非智。善惡苦樂等法。為智體無性。但隨緣現。如空中響應物成音。無性之智。但應緣分別。以分別故癡愛隨起。因癡愛故即我所病生。有我所故自他執業便起。因執取故號曰末那。以末那執取故名之為識。因識種子生死相續。以生死故眾苦無量。以苦無量方求不苦之道。迷不知苦者不能發心。知苦求真者還是本智。會苦緣故方能知苦。不會苦緣故不能知苦。知苦緣故。方能發心求無上道。有種性菩薩。以宿世先已知苦發心。信解種強者。雖受人天樂果。亦能發心求無上道。是故因智隨迷因智隨悟。是故如人因地而倒因地而起。正隨迷時名之為識。正隨悟時名之為智。在纏名識。在覺名智。識之與智本無自名。但隨迷悟而立其名。故不可系常系斷名也。此智之與識但隨迷悟立名。若覓始終如空中求跡。如影中求人。如身中求我。依住所在故。新長短處所之相終不可得也。如此無明及智無有始終。若得菩提時無明不滅。何以故。為本無故更無有滅。若隨無明時不動智亦不滅。為本無故亦更無滅。但為隨色聲香所取緣。名為無明。但為知苦發心緣。名之為智。但隨緣名之有。故體無本也。如空中響。思之可見。  
大方廣佛華嚴經論卷第十八  
　　三舉世界名色者。世界名金色。為明金體白凈無染。舉之況喻法身無性體無垢染故。如世間西方金為白色也。體白色黃。明應真菩薩內契白法外現黃相。黃色者。是應真之氣。許父云。五色之中黃色為最。人面如黃瓜。內有賢行。經云。應真菩薩皆真金色。又明金色世界者。明信心之位。雖信自身心是法身智身白凈本來無染。為信是生滅有漏心故。是色心也。舉東方為首者。明東方是初。明為萬物發生震動之首故。故取之表法。況喻十信之初首也。在方無方。但舉其法以況其理。表其體用故。如牛王龍王等況佛德也。  
　　問曰。以東方表法況喻十信初首者。如金位在西方。何故東方為金色世界。以表法身為金色。顯根本智為不動智。  
　　答曰。此問甚彰道理如經所說。以信心為胎。至十住之位名初生佛家。今以東方為金色世界者。明金正月胞二月胎三月成形四月生于已五月養于午六月冠帶于未七月相八月王。明十信如胎故。以東方金胎表之。以次南西北四維上下。表十信心修進增勝故。以托事況之。令易解故。如此品文殊師利云。世尊昔為菩薩時。以種種談論方便及地位等而得成就。亦令眾生如是知見而為說法。后諸學者。以能觀察。皆是說此方隅以表法故。當知藉網求魚魚非網也。若無網者。亦不可得魚故。以義思之。至理方成信也。又經云。一切處金色世界一切處不動智佛。一切處文殊師利者。明法身遍一切眾生身心故。總不動智佛總文殊師利故。應如是知如是信解也。明金色世界是信心者。所信之理以為世界之名。亦是因此信故。還當報得所生無染。所居無著。即如西方蓮華色世界是其義。如金色世界此是舉十信初因。如南方妙色世界西方蓮華色世界等。是十信進修之勝用故。此中有十因十果故。十果者。十智佛是。十因者。文殊師利覺首等十菩薩是修行之因。因中得益。即因中之果。即不動智等十個智佛是。十個世界是所修之法門。  
　　四舉佛名號不動智佛者。此明一切諸佛一切眾生根本智體。今先舉之以成初信。此明答前佛住佛剎余九個智佛總是從此根本不動智上。進修之名非是他有。十方諸佛。皆同此名號之跡。而起信進修行。經歷五位得示成正覺佛剎及佛威德。佛剎者。如來神通是也。余意如前已述。  
　　五舉上首菩薩之名者。名文殊師利。即是十方諸佛無性之中擇法妙慧。一切諸佛皆從此慧簡擇正邪而成正覺故。號文殊為十方一切諸佛之師。亦云佛母。明一切諸佛從此妙慧生故。若無此慧設修解脫。但得二乘及凈土菩薩。非是乘如來乘而成正覺。是故乘此不動智體。文殊妙慧法身妙理大智。從信心上而經歷五位。不離不動智佛文殊妙慧。而成正覺故。號為乘如來乘不思議乘最勝乘無上乘而成正覺故。亦號文殊師利為小男為童子。明一切諸佛從此妙慧善知正法而初生佛家故。故號為童子菩薩。如來去世。文殊師利猶在世間。后當化緣以畢于香山頂上示入涅槃。此是三乘教說。此經云。一切處文殊師利。即明一切處眾生等共有之。今于此經信心之首舉其名號明信心者。信自心妙擇之慧一同于此不移古跡。此是一切諸佛及以眾生根本妙慧凡圣等有。更無異性。如大王路。法則常然。但是諸經但有文殊為問答之首者。皆明法身妙慧之門。以普賢為問答之首者。皆妙智之萬行體用。如二士。是一切諸佛理智妙用萬行之門。依其法門立其名號。現身成化以利眾生故。一切眾生發心之者。皆悉同修。皆悉自有自利利他之行。以為常范。今于教中推在東北方清涼山。文殊師利并一萬菩薩于中住者有三義。一令此界一切眾生忻心有趣善根不絕。二菩薩常住世間。三明隨方顯法示法易解故。前二門可知。第三隨方顯法者。明東北方者取此閻浮一境。東北方此清涼山是也。經推在震旦國。亦曰支提那國。此云思惟。以其國人多所思慮多所計度故。以立其名。即是漢國也。表法明東北是艮卦艮為小男為童蒙。丑寅之間是初明故。像文殊師利菩薩。常以發起凡夫入正信及初見道之童蒙令妙慧明生故。又如蹬山之頂至相盡處故。明如初入正信者創信諸法空故。能信法空妙慧生故。以丑如初信。以寅如初證見道故。卯辰已為進修。午為中道。未申酉戌亥以為同事利生。子為師位。以坎卦為君。為師處愚立范制。法利生故。是故為北方為君為師尊者所居。以明德而治故。  
　　六明大眾之數者。有十佛剎微塵數。為明身行遍故。一佛剎塵尚自周遍。何況十佛剎塵。明身無盡重重之遍故。  
　　七明大眾來已致敬者。明師弟法則敬順之儀。  
　　八明隨方化座者還在于東方故。  
　　九明座之名目者。名蓮華藏師子之座。于此分中義分為三。一蓮華是無染義。此依行之報得也。以法身之行性無染世間故。能開敷理智之果轉明凈故。明因果相資令純熟故。明開敷菡萏莊嚴事法有可觀故。以此法行之華感招此報。蓮華為座。二藏者含藏義。為明以法身理智處世隨行利生普含法界饒益一切多功德。名之為藏。三名師子者。依主得名也。為以法性大智無生滅身處世利人生死無畏。又以正智光明辯才無畏乃至無五怖畏等如師子。  
　　十明大眾升座而坐其座以法界為座體。明以從凡契法界體故。以為信進修行方成信故。此是一切十方諸佛果座也。明初信心頓信佛果以為自行所行法故。方成信也。于此段中復為二。一明座廣狹。二明菩薩云何安坐。一明座廣狹者。如法界品云。其師子座包含法界等。如文具明。大意以心性無依定亂體以為座體故。二明菩薩如何安坐者。云結跏趺坐。以會世間眾緣為一法界。名之為結。以一法而稱多緣。名之為跏。及跏趺坐者。是安靜不動威儀之相故。此位主檀波羅蜜中十波羅蜜。  
　　第二南方已下可四行經。于此段中義分為十。一舉佛剎方面。二舉佛剎遠近。三舉世界名色。四舉佛名號。五舉上首菩薩之名。六明大眾之數。七明大眾來已致敬。八明隨方化座。九明座之名目。十明大眾升座而坐。  
　　一舉佛剎方面者。如經云。南方表法。中南者為正。為日為明。為虛無。為離中虛故。即明為緣十信進修了諸法虛無漸增明也。是故文殊覺母啟蒙令信。即逐根。于覺城之東善財入道進修。即南巡諸友。表其南方為正為日為明為虛無之理。是故禮佛皆云南無。明南方虛無也。但虛無之理。是南方之義。是一切處南方。但創首生信。即是一切處東方義也。是故四諦。東西配苦集。南北配滅道。然法無方所。化蒙生解起信。不爾即法性難明。如此品下文云。世尊為菩薩時。以種種談論種種語言。乃至種種信解等而得成就。亦令眾生如是知見。而為說法。具如經說。又南無者。為明正順。正順虛無之理故號南無。某甲佛者。即是了虛無之智人。故稱南無某甲佛。  
　　二舉佛剎遠近者。云十佛剎微塵數義如前釋。迷云外入法云來。  
　　三舉世界名色者。名妙色。為第二信。漸增妙故。勝前信心故。為達法虛無即法自妙故。  
　　四舉佛號無礙智者。明以不動智體進修信心增。明智即無礙。總明自心信位之佛也。非他佛故。佛心眾生心自心。總為一心一性一法界一智慧始成信故。  
　　五舉上首菩薩之名者。為覺首。為明以文殊妙慧善簡正邪能自覺故。亦于自所覺法覺他故。此位菩薩所覺何法。于此位中其覺為三。一覺自身心本是法界白凈無染。如前金色世界是。二覺自身心分別之性本無能所本來是不動智佛。三覺自心善簡擇正邪妙慧是文殊師利。于信心之初覺此三法。名為覺首。即明是信心之中善覺之行名為覺首菩薩。總須自悟是自所行之法門方成信故。信他而有自無其分不名信故。  
　　六明大眾之數者。有十佛剎塵義如初釋。  
　　七明大眾來已致敬者。如前可知。  
　　八明隨方化座者如前可知。  
　　九明座之名目者。為明入信成就得于生死之中能無畏故。依主得故。余義如前。  
　　十明大眾升座而坐者。義如前釋。此位主戒波羅蜜為主。余九為伴。  
　　第三西方過十佛剎微塵數已下可四行經。于中十法如前。一舉佛剎方面者是西方。二舉佛剎遠近。義如初釋。三舉世界名色者。名蓮華色。為明十信位中進修漸勝心如蓮華色。為明十信位中進修漸勝心如蓮華無染故。言蓮華色者。蓮華有四色。明信心于此四色無染故。又明信心菩薩以色心觀空無性道理對治不染故。名蓮華色也。四舉佛名號者。佛號滅暗智。為明西方金為白虎為殺害為昏暗為不祥為苦諦故。佛號滅暗智。明信位進修智增勝故。能破自他暗故。五舉菩薩上首名者。名曰財首。為明信位增勝有法財利物故。即第三信中自行利眾生之名也。佛號即是自覺之智。菩薩即是自智之行。總明覺行俱進。余門如初已釋可知。此主忍波羅蜜中十波羅蜜。  
　　第四北方過十佛剎微塵數世界已下可四行經。十門如上。一舉佛剎方面者是北方。二遠近。其義如前。三舉世界名色者。名瞻卜華色。此華黃色也。為明第四信心增勝開敷感果德中和之色也。黃色是五色中最上之色。黃者中宮之色。為福慶之氣。明內心白凈外現黃相。經云。應真菩薩皆真金色。明此信心適悅恬和白凈無染福慶和氣開敷道果名為世界故。世界為瞻卜華色。四舉佛名號者。佛號威儀智。為明北方坎為師為君。像君有德處。黑位而接凡故為師也。佛號威儀智者。明第四信心增勝以為軌范接引凡愚。名威儀智。以智庠序為師之貌故。五舉上首菩薩名者。名為寶首。明為師范以法寶利生故。故為名也。余義如前。此位主精進門中十波羅蜜。  
　　第五東北方已下可四行經。于中分為十法如前。一舉其方面者。云東北方為艮卦。為小男為童蒙。為創明。為清朝。二舉佛剎遠近。義如初釋。三舉世界色者。名優缽羅華色。此是青蓮華。像此第五信心清潔色香無染開敷感果故。如艮位處清朝也。四舉佛名號者。佛號明相智。像此第五。信心增勝。如艮位處清朝明相現故以所信自心上而標佛號。非他佛也。五舉上首菩薩名者。名為功德首。前位明寶首即法寶利生。此位即自利利生之功德也。余義如前。此位主禪門中十波羅蜜。以艮為止故。  
　　第六東南方已下可四行經。于中十義如前。一舉佛剎方面者。是東南方也。是巽卦。巽為風為教。在事為方。在人為說。像君子說教利人。易有明著。君子設教。啟蒙順之。如草上加風。是順義也。如觀卦是。易曰。風行地上。可以觀像。君子有德。設正教眾人信順如草上加風。無不順故。坤為眾。為信順故。又四大之中風力為最。天地賴之而持。人賴之而生。日月賴之運行。又明風能簡穢擇凈義故。故為教也。為教能簡非擇是教愚蒙故。是故巽卦位在東南。爻辰持丑為艮位。艮為小男。為童蒙。為明。巽為風。教化童蒙令發明故。如來法之。辰巳之間為齋戒故。辰巳之間上值角宿。角為天門。主僧尼道士。是眾善門。明智慧言說是眾善之門故。此義無量難為具說。且約略而言之。后有智者以法審之。詳之思之。義準深細故。二舉遠近。義如前說。三舉世界色者。世界名金色。為明最初第一信心始信如胎故。以東方金胎之位表初信解。今以進修至第六信位。明信心轉轉增勝故。故以金生于已。以像之信心。更增明白凈生故。此東南方金色世界。像四月金生于已。表信心增明白凈轉勝善簡擇眾法能說教故。風化行故。以此表智慧門也。四舉佛名號者。佛號究竟智。明信心增進善能以教簡擇正邪至究竟智。又以巽為風。在事言成說。在化成教。在凡成思。在智成慧。成離之德。為赤為文章。成兌之德。為金初生。為白凈。兌為金為口。為口能說白凈究竟之理故。故佛號為究竟智佛。五舉上首菩薩名者。名為目首。明以第六信心增勝善簡正邪其道明著正見不惑。名為目首。像其巽卦。位在東南方。爻辰在丑。其位是風。上值箕宿。明箕為風。簡擇義也。又箕為寅位。主初明也。明此第六信心主般若波羅蜜。以決定智慧善簡正邪令自他勝慧明生故。名目首。目者善見簡擇分明義也。余義如上。此東南方。明吉兇定正邪之際至午萬事畢午為常明法門。善財童子南行詢友。為法虛無無作常明之道。是不為之妙用也。是故君臣師弟父子之儀。臣南君北。正治正明。無為無作常然之道。為南方離。離中虛為虛無。為日為明。在身為眼目為心也。是故周易云。離法心故。然法無住處。法無所得。法非眼耳鼻舌身心。亦不離也。今如來以方隅而顯法。令啟蒙者易解故。若不如是彰表令生信者。啟蒙何托。有言之法皆是托事以顯像故。得意者法像俱真也。言默皆契。此位主慧波羅蜜。余九為伴。  
　　第七西南方已下可四行經。于中十法如前。一舉佛剎方面者。在西南方。申未兩間為坤位。坤為土。為信順。為凈。為負載萬有。為生養為圓滿也。二舉佛剎遠近。義如前釋。三世界名寶色。為明此第七信心是方便波羅蜜成就慈悲門故。托此坤位為其母也。明常以慈心育生如母故。以法寶利人。世界名寶故。為明以法寶利生之業以成自世界。來生感果在中故。表業表法。總如寶故。四舉佛名號者。佛號最勝智。明此信位慈心增勝處眾治人令信順故。佛號最勝智。又大悲圓滿如土像故。荷負眾生資養萬物。如大地故。名為最勝智。五舉上首菩薩名者。名為精進首。為明大慈增勝如母處眾利生心無疲倦。名精進首也。余義如前。此位主方便門。余九為伴。  
　　第八西北方已下可四行經。于中十義如前。一舉佛剎方面者。在西北方。是乾卦。干為金。為堅剛。為父。二舉佛剎遠近。義如前釋。三舉世界名色者。金剛色。明此信位是第八愿波羅蜜大堅固力故。號金剛色故。寄托此乾位為金。為堅剛也。又以智增勝故。四舉佛名號者。佛號自在智。明此第八信心位同八住八地智增自在故。像其干。為天為父。明智自在義故。五舉上首菩薩名者。名法首。明此信位智增勝故。以法利生故名法首。余義如前。此位主愿波羅蜜。  
　　第九下方已下可四行經。于中十義如前。一舉佛剎方面者。在下方。下方最下是風輪際。甚堅密。假設有大力士。以金剛輪向下擊之。然金剛碎如微塵而風輪無損。以堅密故。能持世界。明此信位是第九力波羅蜜。信當九住九地法力成就教化眾生。荷負一切而心堅固。如風無損。二舉佛剎遠近。其義如前。三舉世界名色者。名頗梨色。此寶有青黃赤白。然舉此下方色者。是白如似水精明風能簡穢是白凈義故。又取法身妙智為最上故。四舉佛名號者。佛號梵智。明智風是凈義。梵者此云凈也。明此位進修增勝以白凈大智用利自他故。五舉上首菩薩名者。名智首。明第九力波羅蜜。九住九地信心善慧成就以智利生。故名為首。又下方者。是禪定義。安靜義。謙下義。是根本智。上方者。觀照義。如日月處空而照物故。余義如前。此位主力波羅蜜。是法師位。  
　　第十上方已下可四行經。于中十義如前。一舉佛剎方面者。在上方。明有日月眾星處虛空而照萬有像其智也。處法空而照諸根。以此表智波羅蜜二舉剎遠近者。義如前釋。三舉世界色者。平等色。為上方虛空界表法空無相平等也。為信心者。法空之心現前有念法空之情故。名之為色。四舉佛名號者。佛號觀察智。為明上方虛空有日月星辰下照萬有。明信心者。智照自他身心。皆無有體性。如虛空故。如光影無體質故。是故名為觀察智佛。五舉菩薩上首名號者。名為賢首。為明信。此十種世界及佛名號總是自心之智所見妙理。號之為世界。法空之智。號之為佛。故智所行行。號為菩薩。總是隨見隨行進修立名。有此十法故。得是十法。名為賢首。如上所有世界遠近云十佛剎塵者。即明佛剎重重相入如光影像。迷之即心障無邊故。舉剎塵為遠。悟之即無盡佛剎在自身毛孔中。如影重重。以迷處便言遠在他土。以悟之人法處。名之從他方遠剎而來。總明迷悟上作遠近之名非佛剎法界中有遠近之事。菩薩來眾其數亦云十佛剎塵者。即言心。能信普賢行智隨根欲菩薩行無盡重重遍諸剎土教化眾生以成其數。既信之已。決定身能如是行之故。以是義故。十方菩薩各舉十佛剎微塵者。是斯義也。明一一菩薩行無盡重重滿諸剎土教化眾生故。應如是知。如是信解。此已上答前莊嚴佛法性佛剎佛住佛剎等。  
　　第四長科中文殊師利舉法演說分者。于此分中。義分為七。一文殊師利已下兩行經。明文殊觀眾。二諸佛子已下可三行經。明嘆四種佛剎不可思議。三何以故已下可兩行半經。明諸佛隨根說法調伏。四諸佛子已下可三行半經。舉佛身業名色相壽命修短等。隨根之法化眾生故。五諸佛子已下舉佛名號。先舉此處四天下次及三千及周法界名號不同。初舉十千。次漸增廣。乃至無量。十千者。是初首數之一終。為明佛號普遍諸名字故。令諸眾生了知一切名字平等清凈無分別好惡故。已下直至品末。六諸佛子已下可四行經。是都結此土。他方例然。七如世尊已下舉世尊往因所行。今為眾說。此已上答前二十八問中。四種佛剎出現及名號遍周已下四圣諦品。即如來說法遍周十方世界所說法門。不離四諦義故。又此如來名號品。非但論名號遍周。但是如來身口意業總皆遍周。文殊師利菩薩略而都舉。如前文中云。諸佛子。如來于娑婆世界諸四天下種種身種種名種種色相等。如經廣明。即明此品總答如來身語意業一切遍周。從此品文殊師利舉佛果海身語等一切遍周。令大眾自信己身同佛三業。入如來性海等。如來智發跡進修經過十住十行十回向十地十一地。直至如來出現品。是其一終因果。此名號品是始初入信。名號遍周。即一切名。總是佛果。出現品是己身自修行行滿之果。是故如來放眉間光灌文殊頂。使令問佛出現果法。放口中光灌普賢口。使令說佛果德。始明行因果徹故。明文殊普賢理智妙行此齊體也。離世間品法界品。雖在其后。為文字相排似有前后。總是前后相通徹法故。總是一圓滿法故。如法界品。是此一部經之大體。為一切凡圣之本元也。前初會信佛果即以如來并普賢為首。即明以已成之佛果及已行之行果生信。今以自已入信修行門。即以文殊師利及如來名號。并四諦法門。為所信之因果。即明以妙慧法門及名言而修學故。  
　　問曰。何故如來不自說其教。何用放光令菩薩說。  
　　答曰。如來意令當位菩薩說當位法門。令修學者知分劑易解故。文殊常與一切諸佛及一切眾生。作信心之因。成妙慧之本母。普賢菩薩常與一切眾生。作修行之因。以此二仁成就菩提無作智果大悲之海。今二仁自相對問說。如來出現品。明是修行者因果始終圓滿前后因果性果智果行相徹一體故。明從此品至出現品文殊普賢二行因果。信心者。修行位滿體用徹故。令后學者易解故。如有兩品經。如來自說。前已述訖。明是佛果二愚。至佛方明。  
大方廣佛華嚴經論卷第十九 
四圣諦品第八  
　　將釋此品義分為三。一釋品名目。二釋品來意。三隨文釋義。  
　　一釋品名目者。諦者實義也。明如來說四種實義令諸眾生起信解故。  
　　問曰。何故不說多但云四。  
　　答曰。此四種諦義總攝多故。為明一切世間不離苦集。一切出世間不離滅道。滅盡諸苦名為滅諦。滅盡涅槃名為道諦。三乘涅槃無余可得。名為道諦。以二乘趣寂。菩薩多生凈土。又推凈土在余他方。又云。菩薩留惑潤生故。若不故留煩惱。還應必有涅槃可證。或有他方凈土可生。是故三乘涅槃皆有可得。又閻浮提成正覺佛。木樹草座。是化佛。上方摩醯首羅天紅蓮華上佛。是實報。智皆有忻厭故。是故曰三乘四諦厭苦集忻滅道。名四諦法輪。此一乘經言四圣諦者。是其實義。何以故。達苦性真無厭故。無有他方別佛剎別凈土故。無有染凈涅槃生死忻厭故修道者。住如法。修如法。不厭不著。不忻不取。一如法界無去來性。無住處性。身塵毛孔心之及境。皆稱法性。如是信解。如是修道。以是義故。一乘四圣諦。三乘四諦。各各差別。各有信解。如來依根方便設教。皆非凡夫能立。如今修道者。但隨自信解力便處即作。不可例然。如法華經。為聲聞人說四諦法。為緣覺乘說十二因緣。為諸菩薩說六波羅蜜。亦是如來隨時之說。如此經十地品。五地菩薩作十種諦觀。以四圣諦為體。六地菩薩作十種十二緣生觀。此是如來隨位進修之法。大要總言。此四圣諦十二緣生法門。但一切諸圣一切凡夫起信樂佛法心道未滿者。皆從初心觀自他苦故。發菩提心樂求道法。但依大小勝劣不同。四諦十二緣各別。但一切世間法。四諦義無不該通。此是如來語業說法遍周故。如瓔珞經立九乘法門者。意明三乘參用四諦十二緣各自得道差別。其九乘者。一聲聞聲聞乘。二聲聞菩薩乘。三聲聞緣覺乘。如是三乘同觀四諦十二緣法。各自得道不同。如是三乘中各有三通為九。通此法界不思議乘。于解脫中道總有十乘。皆得究竟。無三界苦余諸道門。皆是人天世間生滅之法。設得少樂終竟不離苦本。三乘雖得出三界。其道未真。未是佛果乘故。  
　　二釋品來意者。為明前名號品是說如來身業隨方名號不同各別。此品說如來隨方語業。隨方說法不離四圣諦故。此品須來。  
　　三隨文釋義者。于此一品經文。于中總有十二段經。從爾時文殊師利已下十一段。是通中心并十方。正說四圣諦義各別不同。末后一段。是總都說十方世界無盡名目。皆是四圣諦為體。從此四諦上分作種種法門。五蘊十二緣總在其內。八萬四千塵勞解脫。總在其內。如文具說。不煩更釋。已上佛名號品四圣諦品是自己信進修行中所信之法。已下光明覺品現佛境。及所行行遍周。如文具明。如是已上十信門。以根本普光明智為殿體。如是進修究竟不離此智也。  
光明覺品第九  
　　將釋此品約作三門分別。一釋品名目。二釋品來意。三隨文釋義。  
　　一釋品名目者。此品名光明覺品。為明因如來放十信中足輪下光照燭十方。初云。一三千大千。以次增廣。至不可說法界虛空界。為明無盡。令信心者了心境廣大無盡無礙與法界虛空界等。明其自己法身智身愿行亦等故。以光所照覺悟信心令修行故。以是因緣名光明覺品。修行者。一一隨光觀照十方。已能觀之心亦盡。即與法身同體。入十住初心入信心者。一一隨此寶色燈云光。觀內心及方所。總令心境無有內外中間。方可入方便三昧入十住法門。若作此寶色光明觀。不成一切普賢愿海。神通力諸佛大用皆悉不成。  
　　二釋品來意者。為此第二會中普光明殿說十信心。明成凡夫自心所契佛果信。其前之如來名號品。舉佛身眼耳鼻舌等及名號遍周。四圣諦品。明如來口業說法行遍周。總明佛果遍也。今此品放如來信位教行之光覺悟。令信心者自信自心智境界身行遍周。即一切處不動智佛。一切處文殊師利。一切處覺首目首財首等十首菩薩是也。即明信心者。自己身語意業名號遍周一如佛故。此品須來。明已上不動智佛等十個智佛是信心中所信之果。是自己之智與佛本同。文殊師利即是自心妙理之慧。余九是行。十色世界是所見之法。  
　　三隨文釋義者。從初爾時世尊已下有二十四行半經。于中大意義分為五。一舉光出處。二舉光所照境界遠近。三舉一切處百億眾會菩薩同集。四舉一切處佛剎根本智佛。五明一切處文殊同聲一時說頌。  
　　一舉光出處者。經云。爾時世尊兩足輪下放百億光明。此光是初會中如來放眉間光。名一切菩薩智光明普照曜十方藏。此是教化十方菩薩。安立十信及五位十地法門。次第令隨位進修開敷智眼成其無量福智之海。是故名之照曜十方藏。又藏者有二義。一眾生善根堪受此法。名之為藏。如文殊師利嘆善財童子善哉功德藏能來至我所。二大愿大悲大智法身。總名為藏。此光明常照曜十方法界善根眾生。而能成就大菩提心大愿大悲大智饒益眾生藏者故。此如來兩足輪所放光明。是彼現相品中眉間之光。照十方已。其光還來入佛足下。為欲以十地果光用成十信故。是故于此品中還放彼第一會中所入如來足下之光。以成十信如來兩足輪下放光。是現相品中所入之光故。明足下放光者。是以果成信初始故。如十住位中。于如來足指端放光。即明入圣之始發跡應真之初生諸佛大智家故。十行位中足趺上放光。十回向位中膝上放光。十地位中眉間放光。終而復始。還依舊果成因。因修果體至功終位熟本末不移至位。更明今此放兩足輪中之光明以果成信故。乃至修行常修果體使慣習成熟故。如此從眉間放光。足下輪中放光。足指端放光。足趺上放光膝。上放光眉間放光出。現品中又于眉間放光名。如來出現光明。如此六度放光總。明成就十信十住十行十回向十地十一地因果法門進修之行相一終故。法界品又眉間放光者。明此一部之經菩薩五位進修及如來出現所證本法總法界為體故。明法界一品是過現未來一切諸佛之本末故。是恒法故。是法常道不思議故。是一切眾生本末故。是一切法之本體故。  
　　二舉光照遠近者。初照三千大千之境。次照十百千乃至十億及不可說。  
　　問曰。何故不一時普照而有漸次耶。  
　　答曰。是一時中漸次。為法界中無前后故。漸次者。為十信修勝進增勝故。  
　　三舉一切處百億眾會菩薩同集者。明自己信行遍周故。  
　　四舉一切處佛世界及十智如來者。明信心者自己智德果遍周故。  
　　五一切處文殊師利同時說頌者。明信心者自己妙慧擇法遍周。總明自有非是他法從初自信如是。十色世界十智如來十首菩薩。總是自己果有法性大智萬行遍周。以成信故。從此修行經歷五位不離此也。是故發心畢竟二不別。如是二心先心難。自未得度先度他。是故我禮初發心。初發以為天人師超勝聲聞及緣覺。一如涅槃經說。此明從凡入信心者難故。為凡夫總自認是。凡夫不肯認自心是不動智佛故。是故入十信難。明十信心成就任運至十住初發心住故。乃至究竟佛果故。如三乘中修十信心經十千劫。此教中為以根本智法界為教體。但以才堪見實即得不論劫量。如覺城二千之眾善財為首者。是路上發心六千比丘之眾。亦是皆智慧猛利人類精奇。一聞多曉悟。謙恕仁慈。專求大道。以利含生。皆是一生信滿發心入位人也。若不信自心元是不動智佛者。即永劫飄淪。何能利人濟物。如經說。若自有縛能解彼縛。無有是處。是故發心有二種。一修信解發心。但修十信解故。即如前十智。如來十首菩薩是。二信滿發心。十住位初名初發心住故。即十慧菩薩十個月佛是。其因果也。又就此說頌門下義分為二。一明文殊師利說十偈頌嘆如來十種德令信心者信解增廣。二明信心者心地增廣其光漸增。其光漸增者。明信心漸勝。如文可知。一一隨光所照之境。以心觀之。隨方令心無盡。十方總然。十方觀遍唯有能觀心在。復觀能觀之心。亦無內外。即十方無礙方入十住初心。一從文殊說頌中云何嘆如來十種德。令信心者漸漸增廣。一從初十行頌。嘆如來法身無體性德。二有十行頌。嘆如來大慈悲德。為眾生求菩提心故。三有十行頌。嘆如來了法如幻德。應緣現身故。四有十行頌。嘆如來以甚深法德。為眾開示故。五有十行頌。嘆佛救護眾生德。勸信心者有十種業應作故。六有十五行頌。嘆如來無相之相。德隨應見者皆得見故。七有十行頌。嘆如來無依自在德。具一切功德令信心者修學故。八有二十行頌。嘆如來智慧方便德。令信心者樂學修行故。九有二十行頌。嘆如來廣大苦行精進德。令信心者修行故。十有二十行頌。嘆如來實性無三世德。無二相遍周一切令信心者修學故。已上文殊師利說此十頌嘆佛十德。令起信心者發信進修行故。此光明覺品。舉佛果法。令信心者正自入信。信同諸佛。果法不移。法身不動智菩薩行遍周一體。自古及今更無他法。凡圣一性同無性味。同大愿大慈大悲大智。文殊妙慧普賢萬行之味。總為動寂一體用故。如是信修從初發心一時并進。以此十信位內置一百四十大愿成大悲行。法身慧身智身一時俱進故。法身者。即十色世界是。智身者。即十智佛是。慧身者。即文殊師利是。大悲者。即一百四十大愿成之是。如是已上諸法。皆是此光明覺品悉皆信入。如問明品。即是已入信中。問答法則成其信力修行故。  
　　問曰。何故成十信門皆文殊師利說法。  
　　答曰。為明文殊是十方諸佛妙慧善簡擇正邪。正邪既定。方以行修行。即名普賢行也。次第合然故。明文殊師利。是童子菩薩。以因創發啟蒙入信之首故。自行成名也。  
　　又問曰。五位法中菩薩入定方說。何故信位不入定說。  
　　答曰。信是凡夫生滅心。信未入證。故無定也。以五位是入體應真無作之理智非無思而顯。不可以有情求。故須入定。  
菩薩問明品第十  
　　將釋此品約分三門。一釋品名目。二釋品來意。三隨文釋義。  
　　一釋品名目者。為成十種信根長十種信力。文殊師利覺首等互為主伴。問十種法明故。故為問明品。  
　　二釋品來意者。前品如來足下輪中放光。開覺所照佛境遠近。令信心者一一觀之無礙。令心行廣大稱法界故。又文殊師利菩薩以十偈頌嘆佛十德。勸令信心者修行故此問明品。即是明十信心者正修行之行及斷疑故。有此品來也。  
　　三隨文釋義者。于此品一段文中有十一段經明文殊師利覺首等十菩薩互為主伴。問十種法明。各以菩薩之名。即表十信所行之行。文殊還以名下之行以相咨問。十菩薩等各以自行法以頌答之。令信心者依而仿學。其十問十頌。其文如下。最下一段都結十方同此。  
　　第一爾時文殊師利菩薩已下六行經。是文殊菩薩起二十問。善惡因果。或一字問。或一句一問。總有二十問。向下十一行頌。是覺首菩薩答初一行頌。是嘆能問之人及勸聽。后十行頌。是答所問之法。文殊善問世間善惡因果不相知業。能成就善惡因果。覺首菩薩。便以法不相知。以真理答。但為迷真自作業爾。知真者。但以全業是真。末后一行頌。明真妄總亡舉喻及法說故。如文自具。思之可見。文煩理隱不煩更釋于此十一行頌中。義分為三。一科頌意。二釋菩薩名。三配隨位因果。  
　　一科頌意者。此十一行頌一行是一頌。初行嘆能問及勸聽。次下十行文各自具明。初一行頌。頌法無性。次一行舉喻水流不相知。準意知之。不煩更科。  
　　二釋菩薩名者。為明覺此隨流生死業體本性恒真而無流轉。眼耳鼻舌身意恒如法。知非流轉生死性故。亦無虛妄。亦無真實。但為無貪嗔癡愛。真智慧故名之為真。故說如斯法。利眾生故。名為自覺覺他大道心眾生者故。為以此當體無明諸業因果上自覺覺他令知法界自性真理真妄兩亡。名為覺首。以信此法初。名之為首。此明十信初心。全信自身眼耳鼻舌身意及以一切眾生全體真妄兩亡唯佛智海故。故以不動智佛等十智如來為十信位中自己果故。金色世界妙色世界蓮華色世界等十色世界。是十信之中所信之理。文殊師利覺首財首等十菩薩眾。是十信之行以行立名。得名知行。一一菩薩仿行解上而立名故。已下菩薩例然。世界名妙色。即是覺首菩薩所覺之理。無礙智佛即是覺首當位所修佛果。以此信心明諸業因果真妄兩亡。即智用無礙故。  
　　三配隨位因果者。常以自心本不動智佛。為本信心之因以進修得此無礙智佛。是隨位佛果。此乃但依問答及菩薩名號佛名號世界形色。取其意趣。理自分明。勿須疑也。  
　　第二爾時文殊師利菩薩已下五行經。是文殊師利問財首菩薩言。如來十種方便隨時之法。初舉非眾生。即約覺首所答。業體純真。后問如來十種隨時之化。何緣而有。財首為成信心。約實而答。隨時是假。如下十行頌中具明。于此十行頌中義分為三。一科其頌意。二釋菩薩名。三配隨位因果。  
　　一科頌意者。此十行頌中一行一頌。初一行頌中初當兩句。嘆所問法非小器所堪是多聞者之。境界次兩句今如問當說。及聽已下九行頌是財首以實。而答如文。具明。  
　　二釋菩薩名者為將如下頌中善達真假法財而惠施眾生故。名為財首。以十信心中法財初始益生之所行。名之為首。世界名蓮華色者。明此信中以法圣財饒益眾生令其自他性無染著故。號世界名為蓮華色。以法施人。破迷成智。名為滅暗智佛。明當位信中自具法門理行智之因果故。財首是當位之行。已下例然。  
　　三配隨位因果者。常以自心根本不動智佛文殊師利。為信心之因。進修得解脫智佛。財首菩薩是隨位之行果故。佛是智果。余者例然仿此。  
　　第三爾時已下四行半經。是文殊師利問寶首菩薩。先總舉眾生同有四大無我無我所。云何已下有十問。業因果法已下有十行頌。是寶首菩薩答前十問故。初明舉體無分別。二明受業之好丑。由行所生。具如經說。大意達體業亡迷真業起故。于此十行頌中。義分為三。一科頌意。二釋菩薩名。三配隨位因果。  
　　一科頌意者。初兩句是嘆果報由行生。次兩句嘆業體本真本無所有。是諸佛所說已下九行。一行一頌舉喻顯法。達法無業法業無二由行不同。如文可知。  
　　二釋菩薩名者。明此信位達業即法體不復有業。名之法寶。以法寶益生為信首故。故名寶首。明此是北方是師位以威儀軌則以利眾生故。佛號威儀智。世界名瞻卜華色者。此華黃色。明是利眾生之福德色也。黃者福慶之氣內應白凈。外現黃相故。如來為人天之師衣。緇衣像北方。坎故內應白凈無染之理。外現黃相即明。以利生白凈無染之福相以為世界之名。以利。眾生德行詳序佛號。威儀。智常以法寶利。生達業性真。名為寶首菩薩。總是第四信心自所。得法因果理智之號。  
　　問曰。何故北方。為師為君。  
　　答曰。像水利潤萬物又。水流慕下像。為君為師者說愚濟迷使令發明。又明北方坎為下位。像為君為師者。常以謙下之行。令眾生所歸益之。以道潤之故。君子常謙處下位而濟物發明故。故以北方坎為君為師。夫大方無隅。但取其意表德故。余位如名號品已釋。一佛號遍十方故。此以隨方表法。故如周易泰卦乾坤。初九拔茅連茹。為茅潔白柔弱。其根甘甜。像君子有德。如茅柔弱潔白。甘和可以引接之與仕也。然茅非君子。以物喻之。然此方隅非佛。以法喻之。令如法也。佛智無依。依物名智。其方無方。以法成方也。非東西南北如情所見方故。  
　　三配隨位因果者。常以自心本不動智佛。為始信心之因。進修得威儀智佛。為次第精進波羅蜜中之果也。  
　　第四爾時已下六行經。是文殊問德首菩薩。如來所悟是一法。云何已下有十問。如文具明。已下有十行頌。是德首菩薩答。于此說頌中。義分為三。一科頌之意。二釋菩薩名。三配隨位因果。  
　　一科頌意者。此十行頌中初一行。嘆所問之義。唯甚深智所知。次下九行頌。一行一頌如文具明。大意明不異一法界修行無量法門。無量法門秖是一法界性。不可滯一不作多。不可滯多不是一。如十玄義思之。以無依住智照之可見。  
　　二釋菩薩名者。名為德首。為明此位不離一法界性以消癡愛及一切煩惱而常修習一切諸功德故。名為德首。世界名青蓮華色者。明此第五信心是禪波羅蜜故心凈無染無貪恚癡故。此是東北方佛號明相智。明此位進修之果得法心凈。故如艮位丑寅兩。間明相現故。故佛號明相智。用此方隅以表禪定法故。以東北方是艮。艮為山。山表安靜不動義。是禪定義故。  
　　三配隨位因果者。常以自心根本不動智佛。為所信之因進。修得明相智佛為果也。  
　　第五爾時已下五行半經。是文殊問目首菩薩如來福田等一無異。所謂已下有十問。具如經說。已下有十行頌。是目首所答。三門如前。  
　　一科頌意者。此十行頌一行一頌。其頌意答前所問。佛福田是一云何布施果報不同。其義有二。一明佛自福田不同。二明眾生所施福田不同。一明佛自福田不同者。明如來身目發紺青身真金色丹唇素齒一身之上色各不同。華藏世界莊嚴萬異者。總明法性理智中具有。以法性理智中本具無量功德故。有隨行報得莊嚴者。如如來身有九十七種大人之相者。是法身智體自具故。如來有無量隨好功德莊嚴。是隨行報得故。如外邊依正報中金剛地。是法性身報得是正報。寶樹莊嚴世界是法性。隨行報得是依報。宮殿樓閣是法性大智隨大慈悲含育眾生。業上報得。師子座。是法性隨智轉法輪報得。蓮華藏世界。是法性隨行教化眾生無染性報得。香水海。是法性隨大悲心謙下饒益行報得。香河右旋。是隨順法性進修教化眾生報得。總不離法性大智隨行報殊。一一行中皆有無量行門。互為主伴。以此莊嚴。依報正報。一一境界中有無量同異。此是觀因知果。以此準知總是一性中隨用不同故。二眾生布施福田果報不同者。此乃由心輕重有智無智果報不同謙下高心。所求有異。總是一心中隨用不同故。  
　　二釋菩薩名者。名為目首。明此位是東南方辰巳之間。像此信心進修智日漸高。善知福田因果等報名為目首。是故如來常取辰巳以為齋戒之則。如前名號品已釋。準彼知之。  
　　三配因果者。還以自心本不動智佛為因。此位究竟智佛為進修之果。  
大方廣佛華嚴經論卷第二十  
　　第六爾時文殊師利已下五行半經。是文殊問勤首佛教是一。云何得見者。有斷煩惱不斷煩惱不同等然。其已下十問已下有十行頌。是勤首菩薩所答。于中三門如前。  
　　一科頌意者。此十行初一行頌勸聽。次一行頌勸聞法勤修。已下八行頌責其懈怠。如文具明。  
　　二釋菩薩名者。名為勤首。為前明目首善示福田因果佛號究竟智。此位當須勤而行之。故名勤首。佛號最勝智者。為明勤修勝進即得最勝智為果。  
　　三配隨位因果者。還以本不動智佛為因。最勝智佛為進修之果。  
　　第七爾時已下六行經。是文殊問法首。如佛所說。若有眾生受持正法。悉能除斷一切煩惱。何故有受持正法而不斷者。于中有十。一問如文具明。于中有十行頌。是法首所答。三門義如前。  
　　一科頌意者。此十行頌中初一句勸聽。次一句嘆能問。次兩句責多聞者不修行。已下九行頌。一行一頌責多聞而心不精專不能斷煩惱。如文具明。  
　　二釋菩薩名者。名為法首。為是西北方戌亥兩間。明愚迷長夜中能以正法自利利他專求無懈。名為法首。世界名金剛色者。以堅精無怠。是自世界。托西北方乾卦。干為堅剛。佛號自在智者。以自精勤觀照達理業亡。名為自在智佛。  
　　三配隨位因果者。還以自心本不動智佛為因。進修得自在智佛為果。  
　　第八爾時已下有五行經。是文殊問智首。如來唯以一法而得出離。又于佛法中智為上首。何故贊嘆布施等。總有十問。大意明十波羅蜜四無量心畢竟無體何須用為。已下有十行頌。智首菩薩答。如文具明。于中三門如前。  
　　一科頌意者。此十行頌中初一行頌。嘆能問及勸聽。已下九行。一行一頌如文具明。智首菩薩答意。諸助道法隨根遣病若不修學無性菩提不成。如頌中分明舉喻況說可知。但須依法有病即治之。如除堆阜道自無礙。自病已除還與人服藥之與方終無舍離。  
　　二釋菩薩名者。名為智首。以明智能知根權施法藥。四攝四無量十波羅蜜三十七助菩提分。隨病生起。增多之處。而令服之。顯發菩提無作之性。漸令依本。名為智首。此是下方世界。明以布施戒忍進定等十波羅蜜門如地。能生發一切白凈之法故。世界名頗梨色者。此是白色如水精寶色。佛號梵智者。明心如大地荷負萬有常安靜故。梵者凈也。  
　　三配隨位因果者。還以自心本不動智佛為因。進修得心智寂靜為果表地體安靜故。  
　　第九爾時已下是文殊問賢首。一切諸佛一道而得出離云。何今見種種不同所。謂已下有十行頌是。賢首答于。中三門如前。  
　　一科頌意者此十行頌中初兩行嘆法王唯一法一身一智。已下八行頌。于中大意有四。一嘆差別佛土因本回向心所成。為明回向心就根益物身土教儀悉皆就根。二明諸佛自報之境非是行因方見。三明眾生差別之事皆由眾生之心行異故隨自心見別非佛之異。四明佛神力能就根現法。  
　　二釋菩薩名者。名為賢首。為明得此十種信心。信佛果德與自心體一。善諳疑滯通塞入其賢位。故名賢首。此是上方位也。意明此信位心智及境。悉如虛空。無所不含。皆無妨礙。是賢人之德。故名賢首。世界名平等色者。為明既是上方明身心與空合故。世界名平等色。佛號觀察智者。明以其自心空智慧門善能觀察諸法皆空無所染著。是故名觀察智。  
　　三配隨位因果者。還以自心根本性空無分別不動智佛為因。以進修至法空觀察智佛是果。此明體用圓滿因果一性。以是義故。還說如來一身一心一智慧法門明契果會因始末無二。總以一為根本故。  
　　問曰。何故頌初云文殊法常爾。  
　　答曰。為文殊是諸佛之慧。不動智是體文殊是用。以將此一切諸佛一切眾生根本智之體用門與一切信心者。作因果體用故。使依本故。迄至究竟果滿與因不異無二性故。方名初發心畢竟心二種不別。明此十信心難發難信難入。聞之者皆云。我是凡夫何由可得是佛故。設少分信者。即責神通道力。是故當知且須如是正信。方始以正信正見法力加行如法進修。分分無明薄。解脫智慧明。依自得法淺深。漸當神通德用隨自己得。信猶未得。何索神通。說言漸漸者。不移一時。一法性一智慧。無依住。無所得中。漸漸故。以十玄六相義圓之法性理中無有漸頓。但為無始無明慣習熟卒令契理純熟難故。而有漸漸。其漸漸者。畢竟無始終延促長短等量故。名為漸漸。  
　　第十爾時已下。明諸菩薩共問文殊師利。十一種佛境界已下十行頌。是文殊師利答。于中三門如前。  
　　一科頌意。者此十行頌。一行一頌。其頌文答前所問。頌文自具足不繁更釋。  
　　二釋菩薩名者。文殊師利。此云妙德。以妙慧善簡正邪自在。故云妙德。此是東方卯位也。明卯主東方震卦震為雷動啟蟄生之始。明此妙慧是震動發生十信心之始。是故亦云妙生菩薩。為明一切諸佛從此慧生十信解故。乃至滿足菩提一切愿行海故。世界名金色者。明舉因果體白凈無染法故。又明金胎二月表十信為圣胎故。一切處金色世界。一切處文殊師利。明無性凈慧遍故。佛號不動智者。為無明本空無體可動名不動智故。但有應境知法應器知根。如響應聲無有處所形體可得。名之為智。無可取舍故。名為不動。  
　　三配當位因果者。妙慧為因。不動智為果。亦互為因果。若以妙慧善簡擇法顯智故。即以妙慧為因。不動智為果。若以慧由智起。即不動智為因。妙慧文殊以為果故。或智之與慧總因總果。明體用一真無二法故。亦智之與慧總非因果。為體無本末依住所得故。是性法界自在知見。非如世間因果比對可得故。此文殊師利不動智佛。初起信心。亦從此起。乃至信終亦不離之故。迄至自行圓滿示成正覺亦不離之故。此明以佛智慧示悟眾生故令眾生入佛知見。佛知見者。文殊師利妙慧不動智佛。是凡圣等共有之。佛示凡夫使令悟入。  
　　第十一爾時已下有八行經。是都舉娑婆九種差別。并都舉十方一切差別。悉皆以佛神力無不明現。如文可知。已上但隨文殊師利所問。隨位菩薩答。依所說頌取其意趣。理自分明。及以世界佛號菩薩名號。即知進修因果總是前莊嚴法性。清凈佛剎四種剎中。金色世界及不動智佛是佛住佛剎。余九世界及九個智佛是莊嚴。法性佛剎。及十地以來總是如來出現品。是示成正覺佛剎清凈佛所說佛剎。四諦品是此之一品大意有六。一以菩薩名表行。二以世界之色表所得之理。三以佛名號表所得之智。四以方隅表所得之法。五成其十信所行之行。六明十信進修同異。如上已述可知。  
凈行品第十一  
　　將釋此品約作四門分別。一釋品名目。二釋品來意。三釋品宗趣。四隨文釋義。  
　　一釋品名目者。何故名為凈行品。以無始諸見無明貪嗔癡愛。今已發菩提心。信樂正法頓翻諸見。成其大愿。長大悲門。若但以三空無相對治。不生大慈大悲。不能成就普賢行故。欲行長路非足不行。欲行大悲。入普賢門。充法界行者。于一切見聞覺知而無過失。便成萬行莊嚴。皆勤修習此一百四十大愿門。便于生死海中見聞覺知一切諸行。悉皆清凈入普賢行故。故名凈行。若無此愿。設斷煩惱即二乘行。故設是菩薩即生凈土。以此一百四十大愿門。頓凈其一切塵勞行門。便成普賢法界行故。故名凈行。以此大愿莊嚴一切世間諸行。總為法界一切道場。故名凈行。以此諸見成大善根。故名凈行。  
　　二釋品來意者。為明前問明品是成其十信中解故。此品成其十信之行故。此品須來乃至果行圓滿已來不離此大愿故。  
　　三釋品宗趣者。以智首是下方頗梨色世界。佛號梵智。明是一切諸佛法本自體白凈無染之智。以為能問之人。文殊師利菩薩即是一切諸佛善擇妙慧。以為說法之主。以一切諸佛根本智慧之門。善自為問答之主伴。說一百四十大愿之門。以成十信十住十行十回向十地十一地等。普賢法界無盡行海。以本凈智。問其妙慧。說其一百四十凈愿之門。用凈信等六位中染凈無明七地法執現行。十地以來法執。習氣佛地二愚一時。于此信心之中不令偏執。以愿防之。使令寂用無礙故。以此諸佛本凈智妙慧門說一百四十大愿。以防染凈二障。以為宗趣故。以六位上通信并十住十行十回向十地十一地。隨位修道。上煩惱六位中。一位上有二十故。六位共有一百二十根本無明。皆因身見邊見二見有二十。共隨位進修。染凈煩惱總有一百四十。為防此障一百四十愿。令此進修者從初信心理事圓融。使信心者達其愿體。無虧自心根本凈智妙擇之慧。動寂俱真不偏修故。是故華藏世界有如須彌山微塵數風輪所持。其上一切莊嚴因大愿風輪能持萬行。以行招果因持果故因以愿力堅持報得風輪持剎故。又云。如是華藏莊嚴皆從普賢愿力起。為無愿故行乃不成。即莊嚴不現。不感無盡依果報故。由是義故。信心之上法性悲智妙慧萬行。總依佛有。而為進修。不得別有。若離佛別有自法者。不成信心。不成十種勝解。不成修行。設苦行精勤是邪精進。勤苦累劫生人天中。一念貪嗔一切焚盡。是故此品下文云。住去來今諸佛之道。隨眾生住恒不舍離。如諸法相悉能通達。斷一切惡。具足眾善。當如普賢色像第一。一切行愿皆得具足。已上明宗趣竟。意明回凡所執心境差別業皆成愿海具普賢門。  
　　四隨文釋義者。于此中義分為二。一科其一品經意。二隨文解釋。一科其一品經意者。于此一品經文義分為十四段。一從爾時智首菩薩已下從云何得無過失身語意業。于十問中。總有一百一十門。問世間業等。如下可知。二從云何生處具足。問十具足中初種族具足中有二義。一世間。即是生族姓家為種族。二出世間。即是生在佛家具佛種性。色相念慧等并是佛家。非世間故。三云何已下問十種慧。并是出世勝慧。如文可知。四云何已下問十種力。初因力者。所謂生生之中任運能發大菩提力。欲力者。志樂大菩提心無退失故。方便力者。以大愿善自覺悟不費功力故。亦能覺他省功不迂回故。緣力者。能緣所緣不忘失常大愿故。根力者。大愿善根不失故。觀察力者。能觀力。奢摩他力。毗缽舍那力。觀共止雙行二皆自在。或先觀后止。或先止后觀。或即止即觀。或即觀即止。悉皆自在。思惟力者。不失正理智常現前故。五云何已下十問。問十善巧。初蘊善巧者。明同世間五蘊而生不著五蘊之果。界善巧者。同十八界及三界法生而不染三界法。處善巧者。三界六道為處。禪定解脫為非處。皆不離其中而無所染。緣起善巧者。不壞世十二緣生。處纏不污。色界欲界無色界善巧者。三界同事而無所著。過去未來現在善巧者。于過去劫在未來劫中。現在劫在過去劫中。三世互參皆自在故。六云何已下十問。問七覺三空。如文可知。七云何已下十問。問六度四無量心。如文可知。八云何已下問佛十力。如文可知。九云何已下十問。問十王守護。此明愿行所及而致招敬。十云何已下十問。問云何堪為眾生所依師導。如文可知。十一云何已下十問。問云何于眾生中最勝最妙。如文可知。十二爾時已下至勝妙功德以來有八行半經。明文殊領上一百一十問。及嘆智首善問。十三佛子菩薩在家已下有一百四十大愿。答前所問。令十信心菩薩常用其心凈其身口意行。如文具明。十四最下佛子若諸菩薩有三行經。明依教而行獲其勝益。已上以世間有此一百四十種事法。頓翻為一百四十種大愿。用成十信內修行之心。雖是有為之心能成十住。已后五位之內。理智大悲之海。已后入位萬行之海。皆由此一百四十大愿勝上緣力之所能成故。若初發心菩薩無此之愿。所修解脫皆成聲聞獨覺之行。設是菩薩但生凈土。無成佛緣。為此教中發心菩薩。畢竟達此有為成其理智如也。  
賢首品第十二  
　　將釋此品約作五門分別。一釋品名目。二釋品來意。三明品之宗趣。四明信心退住。五隨文釋義。  
　　一釋品名目者。何故名為賢首。為依行立菩薩之名依菩薩所說之法及行。立之品名為賢首者。以明信解如來因果普賢五位行門。心行調柔。順和正直深心正念。樂集善根常念利生。名之為賢。創從凡夫頓彰法界諸佛因果理智一時明現。名之為賢首。此依法主解行立名。此賢首者。乃是于佛果海。文殊普賢行之賢首。為信佛因果理智之首圓滿法界解行無始終之首故為賢首品。以佛文殊普賢之果行成信者之初首故。  
　　二釋品來意者。為第二會以來五品經。但明十信菩薩所修行法門及一百四十愿等法。此品明十信中所欣修佛果所行行愿功德廣大故有此品來也。  
　　三明品之宗趣者。明已生十信心已得福獲益為宗。  
　　四明信心退住者有二義。一三乘。二一乘。一三乘者。如起信論有三種發心。一信成就發心。二解行發心。三證發心。一信成就發心者。依何等人。修何等行。得信成就。堪能發心。所謂依不定聚眾生。有熏習善根力故。信業果報能起十善。厭生死苦。欲求無上菩提。得值諸佛。親承供養。修行信心。經一萬劫。信心成就故諸佛菩薩教令發心。或以大悲故能自發心。或因正法欲滅。以護法因緣故。能自發心。如是信心成就。得發心者入正定聚。畢竟不退。名住如來種中正因相應。二解行發心者。當知轉勝。以是菩薩從初正信已來。于第一阿僧祇劫。將欲滿故。于真如法中。深解現前。所修離相。三證發心者。從凈心地。乃至菩薩究竟地。證何境界。所謂真如。以依轉識。說為境界。而此證者。無有境界。唯真如智。名為法身。又如論云若有眾生善根微少。久遠已來煩惱深厚。雖值于佛亦得供養。然起人天種子或二乘種子。設求大乘者。根則不定。或進或退。大意自己善根微少依他發心者。或以二乘人教令發心者。為解行不實皆有得有證有舍有取。總住退位。又如論云。若人修行一切善法。自然歸順真如法故。略說方便。有四種。一者行根本方便。謂觀一切法自性無生。離于妄見不住生死。觀一切法因緣和合業果不失。起于大悲修諸福德。攝化眾生不住涅槃。以順法性無住故。二者能止方便。謂慚愧悔過能止一切惡法不令增長。隨順法性離諸過故。三者發起善根增長方便。謂勤供養禮拜三寶。贊嘆隨喜勸請諸佛。以愛敬三寶淳厚心故信得增長。乃能志求無上之道。又因佛法僧力所護故。能消業障善根不退以隨順法性離癡障故。四者大愿平等方便。所謂發愿盡于未來化度一切眾生使無有余。皆令究竟無余涅槃。以順法性廣大。遍一切眾生平等無二。不念彼此。究竟寂滅故。菩薩發如是心故。則得少分見于法身。以見法身故。隨其愿力能現八相成道利益眾生。然是菩薩未名法身。以其過去無量世來有漏之業未能決斷。隨其所生與微苦相應。廣如論說。計其少分得見法身。即是信滿入十住位已上是。三乘發十信滿心入十住初發心住以愿力故成佛。二一乘發心者。如此經十信發心。初發心時以初會中如來始成正覺之果。普賢菩薩法界微塵毛孔重重無盡。隨根本智行果而起信心。信他諸佛所得之果。以第二會中普光明殿如來報滿之果及行果而自信。入修行金色等。十色世界即明自覺之理。不動智佛等十智如來。即明是自心所信自心佛智。文殊師利。即明自心智上分別妙慧。與古今三世諸佛同一體用分毫不差。方名為信發心。從此信心已佛名號品。即明所信十方示成正覺佛果之號遍周。四圣諦品。即明三世諸佛所說法門遍眾生界隨界名別。光明覺品。即明如來智慧光明境界遍照法界無有盡極。令發信心者。以觀觀之。令心廣博如佛境故。菩薩問明品。明十信心菩薩十種所行之法是自己所修之行。凈行品一百四十大愿。十信心位所發大愿成大悲門。具普賢行。此賢首品。明十信心所欣佛果功德無有盡極。明初發十信心誦持此品功德勝過供養十佛剎微塵數佛經于一劫。何況隨其解行而已修治。如此經十住初心才發心時。法爾身遍十方示成正覺。在十住位發心功德品中至位方明。文繁不引。其事所因大意明此經發十信心。但以法界不思議乘一切智乘而發其心。不依佛。不依佛法。不依菩薩不依菩薩法。不依聲聞法獨覺法。不依世間法不依出世間法。而發其心。但無所依發菩提心。但以一切智發菩提心。不如三乘依猗物故發菩提心。不依三祇劫后有佛果故發菩提心。不依現在三世有佛果故發菩提心。以是義故。入此信者。皆無有退故。設習氣未淳熟者。暫時念退信及住位一往不退為正信。自己身心總是法界佛。無自他性故。以十方諸佛無依住智幻住莊嚴門等法界虛空界法性恒遍十方。如影對現色身同自身故。本不二故。體無差別故。十方諸佛智身如影所言如響。如是信解當得成佛。我今信者。亦如是知。如是信解。云何有退。全身全心一切境界。總是法界。一真法身體用理智。住在何所退至何處。若也身心有所依住。放卻依處即有退失。自了身心本無依住本無所得。一切語言分別。如空中響應無作緣。任物成聲本無依住。了如斯法而生信解。即無退轉。有所依法而發心者。放卻所得所依著處即有退轉。是故起信論中。證發心者。多住退位。為有所得可證故。是故乘此不思議乘。一切智無依住乘發菩提心。一往不退。若有退者。只為信心不成故。于佛教法及如來所乘有所得故。有取舍故。未成信故。不入信流。又此經云。設有菩薩經無量百千那由他劫行六波羅蜜具六神通。由未聞此大方廣佛華嚴經。猶名假名菩薩不真菩薩。設復聞時不信不入。具如經說。如此品頌云。一切世界諸群生。少有欲求聲聞乘。求獨覺者轉復少。趣大乘者甚難遇。趣大乘者猶為易。能信此法倍更難。又如下頌云。有以手擎十佛剎。盡于一劫空中住。彼之所作未為難。能信此法倍更難。以過此難信而能。真信決定不退難。又如此經普賢菩薩云。但聞如來名號及所說法門。聞而不信亦能成金剛智種。作如人食少金剛喻。若以遠因總不退。若以現成佛因。即是未信之人。  
　　五隨文解義者。于此一品經義分為二。一長科當品。二隨文解義。一長科當品者。于此一品中長科為十四段。一爾時文殊師利已下兩行頌。是文殊師利請說發菩提心功德分。二爾時賢首菩薩以偈答曰已下有七百一十四行頌。是賢首菩薩答。末后三行半經。明說頌感諸佛許可。三從初善哉仁者應諦聽已下八行頌。明發心功德廣大難量隨力。少說分。為明菩提心不可以邊際量故。功德還當如是。故四菩薩發意求菩提已下六行頌。明初發心所因分。五深心信解常清凈已下十八行頌。明信三寶增益分。六若常信奉于諸佛已下九十五行頌。明增進修行獲果分。七菩薩勤修大悲行已下一百五十一行頌。明菩薩得果行悲教化眾生及興供自在分。八從有勝三昧名安樂已下有一百六十行頌。明放光明因果分。九如是等比光明門已下二十行頌。明光出處及光差別分。十從有勝三昧能出現已下八十一行頌。明三昧自在分。如此同異無礙自在大方網三昧門入出隱現同時自在者。隨眾生業異所見差別。諸佛得道自在故。隨眾生業自在故。然如來心無作性。智隨影應。無去來性而可取舍。如響應聲。喻如水潛流隨諸卉木各滋生。喻如春陽生草木。喻如水養魚龍。喻如地所生草木。喻如火成食。喻如風發生所益眾生長短壽生。喻以喻思之。以智照之。執系情亡任真之智。本合如是。為執系故。設得一分出世道果。亦不能為大自在故。十一從一切如來咸共說已下有一百五十八行頌。明舉二十喻況說分。十二從第一智慧廣大慧已下有十四行頌。明信佛智慧自欲同智難信分。十三從十剎塵數眾生所已下有四行頌。明信樂誦持得福分。十四時賢首菩薩已下三行半經。明賢首菩薩所說法門威感十方諸佛摩頂許可分。二隨文解義者。文自具明。不煩更釋。幽隱難知者。方可解之。已前總明以果成信竟入真實證。如下升帝釋天宮說十住法門。是此一會升須彌山頂品是序分。余五品經正說分。至明法品末后動地雨華。是流通分。  
大方廣佛華嚴經論卷第二十一 
第三會須彌山頂說十住法門  
　　此十住位中有六品經。一升須彌山頂品。二頂上偈贊品。三十住品。四梵行品。五初發心功德品。六明法品。如是六品共成十住法門。  
升須彌山頂品第十三  
　　將釋此品。義分為三。一釋品來意。二以處表法。三隨文釋義。  
　　一釋品來意者。明前于普光明殿人間地上成十信之心已終。此妙峰之頂。明從十信入十住入位之升進故。此品須來。  
　　二以處表法者。明此山于七重金輪圍山。七重大海之內。出水高八萬四千由旬。縱廣亦爾。四寶所成。東面黃金。西面白銀。南面頗梨。北面瑪瑙。上有四埵。埵有八部天眾。四八三十二。中心名妙高頂。天帝釋在其上居寶宮殿。通為帝釋天。三十三天。總以帝釋為主。釋有四名。一名天帝釋。二名憍尸迦。三名釋提桓因。四名因陀羅。大意名能主。為能為諸天作主故。此妙峰山四寶合成。諸天寶宮殿在上莊嚴故。為妙峰山。此山之外七重金山。及七重大海。廣量金翅鳥兩翼相去三十三千六萬里。此經無文未知何教所說。峻疾能飛一鼓翼萬萬九千里。七日七夜方至其頂。其山在大海之中。形如腰鼓。崒然高聳。非以手足攀攬之所能蹬。為表此十住法門創生如來智慧之家為真佛子。不可以有為生滅尋思觀察及多聞心想攀攬所得故。以將妙峰山用況表之。令后人仿學。山者高勝義故。此像十住住佛所住法身妙智慧海故。是出世高勝義故。妙峰山者。不動義。諸天所居妙樂義莊嚴義。像此位菩薩以方便三昧寂然不動。無思無心不收不攝。任性而定。稱平等理與法身合。忽然妙慧從此定生。無始無明總無所得。住佛妙慧都無所依。得法妙樂智慧莊嚴。出過情見。諸佛所說解脫微妙經典無不解了。為生在如來智慧家故。三界無明一時頓盡。唯有習氣煩惱漸漸以法治之。如下十住品云。佛子。菩薩住處廣大與法界虛空等。佛子。菩薩住三世諸佛家故。又如初發心功德品云。應知此人即與三世諸佛同等。即與三世諸佛如來境界平等。即與三世諸佛如來功德平等。得如來一身無量身究竟平等真實智慧。才發心時即為十方一切諸佛所共稱嘆。乃至振動一切世界。及一切世界中示現成佛等。如文廣明。不可同于三乘方便教說地前三賢菩薩得折伏現行無明初地見道。為此經法教門依一切諸佛根本不動智而發心故。以乘如來一切智乘而發心故。于此十住位中能與如來同智慧故。不同三乘但將三空觀且折伏現行。于此經中發心之者。從佛不動智而發菩提心。設有余習還以無依住智治之。還是本智。不伏不斷為本寂用自在故。無體可斷故。無可伏故。設修三昧任性凈故。亦無取攝亦不伏捺故。任自凈故。設行分別任性智慧隨事用為。亦無取舍故。如是任法調治習氣使稱理智。令慣習增明。如佛愿行而隨事世間。成長大悲不出不沒故。以心境一真無出沒故。是故經中以阿修羅王等表之。處大海而不出不沒等喻。  
　　問曰。何故不升四天王宮。而超至帝釋。  
　　答曰。為四天在妙峰山半傍住。非是可表升法頂至相盡處現智慧莊嚴住不退故。善財童子。于妙峰山得憶念諸佛智慧光明門。同此位故。準例可知。以超情塵之跡。以山表之。非要蹬山也。以入如來智慧。于眾中堪為主導故。非要帝釋也。  
　　三隨文釋義中。義分為三。一長科一品。二明如來身行遍周等印。如下文經云。十方一切諸佛世界中悉亦如是。明十方一切妙峰山總見如來升妙峰山頂。三隨文釋義。一長科一品者。于此品中長科為十段。一從爾時已下三行經。明佛神力普現十方。二爾時已下一行半經。明佛不離菩提樹下而升帝釋天宮。三時天帝已下可七行經。明帝釋遙見佛來嚴殿敷座。四曲躬合掌已下兩行經。明帝釋請佛入殿。五爾時世尊已下三句經。是如來受請入殿。六十方一切世界已下三句經。是結十方普會同此。七爾時帝釋已下可一行半經。明佛神力樂音自息。八即自憶念已下四句。明帝釋自念過去善根說頌嘆佛來此。九如此世界中已下兩行半經。都結此處以偈嘆佛。十方同然。十爾時已下可兩行經。明如來處座而坐其殿廣博寬容。并結十方同此。三隨文釋義者。云不離菩提樹者。明菩提體無去來遠近處所可離可到故。又如來智身無表里體遍周故。又法界非大小毫剎相容故。又心境無二相無中邊方所故。又諸法無自性一多恒圓滿故。帝釋遙見佛來者有二義。一事。二表法。一事者。為如來于無去來性示去來之相故言遙見。二表法者。明帝釋示同未悟不見如來智身遍周與心一體故言遙見佛來。故又信解為遙見自心入位為佛來。帝釋即以神力莊嚴此殿者。亦有二義。一事。二表法。其事可知。二表法者。自加行也。安置普光明師子之座者。亦有二義。一約位置座。二約帝釋自德根堪。一約位置座者。約此十住位中法位也。為十住中得一切諸佛智慧光明之藏。于一切法自在無畏故。置此座故。如十行位中。于夜摩宮中化作寶蓮華師子之座。此約行位在一切生死具大悲行。萬行以理智體得無染故。以是義故。以蓮華為座體。在此十住位中。以得一切諸佛智慧光明普照萬法故。安置普光明藏師子之座。此十住中安置其座。十千層級十行中化作百萬層級師子之座。為十住位中初始入位。明須彌之上猶連地居。明心有所得從信創會見法之執。以此義故。師子座須有安置。又方便三昧是安置故。約十住位中理智妙慧功成。即十行位中以妙用而化其座。又約行從空而立。還約位在夜摩空居之天。云座十千層級。又百萬層級。及帝釋天宮夜摩天宮。總明隨位升進行相。若也正入法智慧流。不出毫塵。遍諸剎海其座。乃至十回向十地高下嚴飾各各隨位不同。準例知之。其座上莊嚴皆十千者。明萬行報得故。如十千金網者。約能以教行之網漉眾生之果報故。十千種帳者。明養育義。以于一切處為佛為天為大力士之神擁護養育眾生行之果報所得故。十千種蓋者。是大悲義。以大悲心覆養一切眾生之果報所得故。十千繒綺者。以一行中行無盡差別行一言音中具差別教。皆明白可觀之果也。十千珠瓔者。明萬行普周莊嚴智境化利眾生無休息之果所得故。一一塵中皆有無盡普賢身者是也。十千衣服者。是于一切生死海柔和善忍覆育含生之果故。十千天子者。明能行萬行之人。十千梵王者。明于行中智慧自在故。十千光明照曜者。明智慧照曜能破自他迷闇長夜令大明故。已上皆是舉此位之果德。用成莊嚴。令發心入位菩薩識果行因無疑惑故。從曲躬已下。明帝釋于如來致敬。請佛入宮。明行謙行也。如來受請。明從信入住。如文可知。最下明帝釋得宿念力于過去佛所種善根。說頌嘆佛者。明以三昧力自見身心體性同古今佛智慧善根故。已下十佛是當位之功用今古也。于說頌中有二十行頌。兩行一頌。初兩行頌嘆迦葉佛。具云迦葉波。此云飲光。此是其姓。亦以身光殊特能飲諸天子及日月等光皆悉不現故。次兩行嘆拘那牟尼佛。正云迦那牟尼。言拘那者。此云金也。牟尼者佛也。以金色為號。次兩行嘆迦羅鳩馱。具云迦羅鳩村馱佛。此云所應斷已斷。次兩行嘆毗舍浮佛。此云遍一切自在。次兩行嘆尸棄佛。正云式棄那。此云持髻。或曰有發。次兩行嘆毗婆尸佛。此云凈觀。或曰勝觀。或曰種種觀。次兩行嘆弗沙佛。正云勁沙。此云增盛。次兩行嘆提舍佛。正云底沙。此云說法度人。次兩行嘆波頭摩華佛。正云缽特忙。此云赤蓮華也。次兩行嘆然燈如來。前之三佛是此今賢劫中佛。后之七佛是前劫之中佛。以明創入十住之門古今法則相。會明古佛今佛法不異故。入此位者。會同不別故。言吉祥者。嘆此山頂是福善之處故。明升進者。以三昧力身心不動如山王。總會古今諸佛同智慧故。第九如此世界中忉利天已下有四行經。于中義分為四。一舉此世界嘆佛功德。二總舉十方同然。三爾時已下明如來入殿升座而坐。四明其殿忽然廣博普容諸天住處。此明約如來無自他之德合然令大眾得見。以明令大眾入位同。此已上釋升須彌頂品竟。大約以明以三昧力正入定時身心蕩然稱法界性無表里光明朗徹是忽然廣博義。亦是普光明藏師子之座義。智慧現前是佛來義。一一如是會理修行。不可但逐名也。  
須彌頂上偈贊品第十四  
　　將釋此品約作四門分別。一釋品名目。二釋品來意。三都會此十住六品經意。四隨文釋義。  
　　一釋品名目者。以法慧等十個菩薩。各以自當位隨位進修之法。還自以偈贊之。令信終菩薩仿之悟入故。此品名為偈贊品。明古今諸佛同會此智殿悲宮。俱會古今之佛。自身是未來之佛。與古佛道合故。  
　　二釋品來意者。明前已創升須彌帝釋以偈嘆佛。此品明十住位當位菩薩將當位法門以偈贊之。令信心者得入位故。故有此品須來。初嘆過去佛。次嘆今現在佛。未來佛者。即入此位者是也。是故經中不云未來。十佛是過去佛。盧舍那是現在佛。修行始入位者。是未來佛。  
　　三都會此十住六品經意者。一升須彌頂品。明信終升進。二須彌頂上偈贊品。明偈贊當位之法勸修升進之理。三十住品。明當位所行之行。四梵行品。明總十住之中所持無相之性戒。五發心功德品。明于十住之中發心所得功德之量。六明法品。即明當位之法升進向十行之因。此六品明當位之修行因果及向十行之因。  
　　四隨文釋義中復分為二。一長科一品經意。二隨文釋義。一長科一品經意者。義分為十一段。一從爾時佛神力故已下有十九行半經。明佛以神力令眾來集分。二從法慧菩薩承威說頌已下。有十行頌。是明法慧菩薩嘆佛放光集眾分。三爾時已下。明一切慧承威說。十行頌。明嘆無相法為真實。四爾時已下。明勝慧菩薩說十行頌。嘆凡夫迷五蘊之真性。由人說之方了。五爾時功德慧說十行頌。明妄取諸法真實之相。六爾時精進慧說十行頌。嘆諸法自體無見妄見迷真。七爾時善慧菩薩說十行頌。嘆無眾生可盡法非有無二見。八爾時智慧菩薩說十行頌。嘆言說不能及真。九爾時真實慧菩薩說十行頌。嘆諸法無合散性。十爾時無上慧說十行頌。嘆佛所得法體無分別不屬名數。十一爾時堅慧說十行頌。嘆佛大悲出興利益。已上十菩薩各說十行頌。和會入位法令身心諸計皆無所依。離于偏執住佛所住。又從初菩薩來集分中。十九行半經復分為七段。一從爾時佛神力故五行半經明菩薩來集。二所從來土已下三行半經。明菩薩世界之名。三各于佛所凈修梵行已下三行經。明本所事佛。四是諸菩薩至佛所已下兩行經。明菩薩來已化座而坐。五如此世界中已下兩行經。明結十方世界菩薩同然。六爾時世尊已下兩行半經。佛足指端放光普照一切處帝釋宮殿。十信足輪下放光。此十住中足指端放光。明位勝進。十行足趺。十回向膝上。十地眉間毫中放光。此表法位升進故。還是第一會中現相品所放眉間之光。以果成信。入位之光。足指光者。明入此住位身心智慧宮殿。表入圣之初故是指端放光也。七爾時已下一行經。明法慧菩薩說頌嘆佛。余義隨文可知。約科文之意即悉其意。如初菩薩來集共世界名并本所事佛。總都會配當行及法門因果。始可得見其意況。從法慧菩薩。是此位中所修行之人。約所得如來智慧立名。世界名因陀羅華。是所修之法。殊特月佛是初發心住位中約法所修之果。云因陀羅者。此云能主也。華者是開敷感果義為。此十住中初發心菩薩。即能十方一切世界中示現成佛故。世界名能主。以能示現主導一切眾生故。以其行華能開敷自他智慧果故。經云一一各與佛剎微塵數同名法慧菩薩俱者。明智慧解行了悟遍知是境界故。以達自心一切總爾故。一迷一切迷。一悟一切悟。此明唯應度者。自迷解故。智慧遍故。云從百佛剎微塵數國土外諸世界中來者。明迷云國土之外解云來。但以迷無明闇障廣多。以比之世界塵數。悟之解行廣多故亦比之。如世界之塵智慧與無明相似。但只隔迷悟故。是故此經下文云有三千大千世界量等經卷內小眾生身中。是其義也。佛號殊特月者。殊者勝也。特者奇也。月者清涼也。明入此位菩薩此生住如來智慧家時無始無明煩惱炎熱惡道熾然一時頓滅。唯有如來智慧朗然清涼如月故。明此位菩薩創始入真以能破煩惱惑熱處立自己佛果之名。以次十行十回向隨位進升。菩薩名。佛世界名。各各隨位差別。十行中佛果名號下名悉同名之為眼為知。根利眾生處立名。十回向中佛果名號上名悉同名之為妙。為于生死中利眾生之妙用自在故。至位方明。又云十方諸來法慧等十菩薩眾各于佛所凈修梵行者。明各于自心法身智慧能凈煩惱清涼如月處。名為各于佛所凈修梵行。梵者凈也。以明此位菩薩妙慧現前諸行體自凈故。為法性智慧任法運為體無生滅故。明以體無生滅處以標自心佛果故。是故有發心之士。應當如是以方便無作無思任性之定而自顯發自心無性佛智慧門。即能于煩惱無所染污。便即名之殊特月佛。隨所來方各化作毗盧遮那藏師子之座者。此法慧菩薩是東方之位。明入位之首破闇之初。如日初出東方能破闇故。以智慧明能破自他無始長夜之迷闇故。是故佛果名之殊特月佛。以初發心已為天人師。以是世界名能主華。其化所作之座名毗盧遮那藏師子之座者。是佛果座也。明毗盧者光也。遮那者遍也。明遍坐無始一切無明煩惱以化作一切大智慧光明藏。遍照一切心境。化成法界自在解脫之門。師子者。得無畏也。已上總依主釋。結跏趺坐者。會妄想而為真智慧故。故為結跏趺坐。此十住位中。十個菩薩。同于善財童子。于妙峰山頂上。初入信之后。入十住之初。德云比丘下至慈行童女法門。相似文殊師利菩薩。以明初發信心。以此經中圓會教行使令后學者令易解故。但說其教不著能行之人難解了故。以是義故。初會舉佛果神天。示入法而勸修。以明一一皆同佛知見。第二會勸生信解以不動智佛。以成信門。次說入位進修之教。則十住十行十回向十地十一地法門。法界品末舉善財童子。是能行五位行者。以教行具彰令易解故。若不如是。雖見教法在行由迷。是故于此一部之經因果理智教行人士一一具彰也。令修道者仿學不謬故。此十住入真見道之初心。與后十行十向十地十一地為正覺之果故。如人百歲。以初生為長故。人生十子以初生為長。  
　　第二菩薩名一切慧世界名波頭摩華。佛號無盡月。于此義中義分為五。一釋菩薩名。二釋世界名。三釋隨位進修佛果之號。四釋其座體。五定其所來方面。一釋菩薩名者所以名一切慧。以隨位進修中達一切法無體無性非迷執故。此當第二治地住。修戒波羅蜜中十波羅蜜。以一切法無體無性非染非凈。以為戒體故。如此十住位凈行品是。其戒體。二釋世界名者。所以世界名波頭摩華。此云赤蓮華也。為表戒相無染處世赫奕開敷莊嚴萬行感果可觀義也。三釋隨位進修佛果之號者。佛號無盡月。為菩薩名一切慧。佛果還號無盡月。明因果相似故。即明一切慧是修行得一切佛智慧之人世界是所修之法佛果是治地住中所得之果。明能清涼一切煩惱故。四座體如前已釋。五定其所來方面者。是南方之眾也。為表南方是離位。是虛無義。是文章義。是赤色赫奕義。如日正南照萬像面圓明義。是故菩薩名一切慧。世界名赤蓮華。佛號無盡月。此是善財童子見海云比丘。見佛說普眼經。以義思之。自當明矣。  
　　第三勝慧菩薩義分為四。一明菩薩名。二明所居國土。三明隨位佛果之號。四明從所來方。一明菩薩名者。所以名勝慧。為明隨位進修更明凈故。不移一法。勝前位故。二明世界名者。所以名寶華世界。此明忍波羅蜜以得一切諸佛之智慧以道體而能行忍行。華者行也。明以忍行莊嚴智慧法身。三明佛果之號。所以佛號不動月者。以得理成行達心境而無可動故。明能堪忍也。月者清涼義。四明從所來方者。是西方之眾。以西方為秋為殺。為苦諦。以慈悲位在中。如十回向中善財見觀音在金剛山之西。為明金為殺位以表眾苦之處以修其慈忍。以是義故。菩薩名勝慧。世界名寶華。佛號不動月總明得法成忍之力用勝故。此是寶華義。此是修行住對治法也。此是善財見善住比丘得無礙法門。以能忍故。  
　　第四菩薩名功德慧。于此義中分之為四。一明菩薩名。二明世界名。三明佛果之號。四明從所來方。一明菩薩名者。云何名功德慧。此位修精進波羅蜜。勤行利物廣。益眾生故。招多功德。以立其名。二明世界名者。所以名優缽羅華。此云青蓮華。諸色蓮華此華最勝。為明諸行之中精進最勝故。以此華為所居法體故。一切萬行以此為功。三明佛果之號。所以名為風月者。為明精進波羅蜜離慢無懈一念成佛速疾如風。又明精勤觀照定慧如風。能消染凈無明塵垢。香臭悉吹如風。能清凈故。四明所從來方者。是北方之眾。北方者是坎位。是黑是愚。是世間崄盜之義。又為師為君之位。以是義故。以精進波羅蜜勤修利益之行。破迷離闇速令成佛。是故菩薩號功德慧。世界名青蓮華。佛果號之為風月也。以風能凈諸垢故。此已上生貴住中對治法門故。此當善財第四善知識彌伽長者說輪字法門。了俗諦法而令愚黑者得出世樂故。  
　　第五菩薩名精進慧。于此義中四義如前。一所以名精進慧者。明此位是具足方便住精進勤修習方便定門。以彰深智慧故。以立其名。有一行之中具無量行故。于定位起精進之名。精進之上起功德之名。以明諸行參用一行具無量行故。二世界名金剛華者。以法性為禪體起妙慧簡擇正邪。無不壞是金剛義故。華者行也。以明定慧能簡擇之妙用故。三佛果名水月者。為定體能凈能清涼能現萬像如水故。四明所從來方者。是東北方之眾。東北方者是艮位也。為山為石。為門闕。為童蒙。為初明。為高顯。為寂靜。為止。以明定體遍與諸位諸行修進啟蒙發明清涼惑熱進修始終之本末故為艮。為歲始年終之本末故。為初明。為止。菩薩名精進慧。世界名金剛華。佛號為水月。此是善財第五善知識解脫長者主禪門。于其身中現十佛剎微塵數佛國土。總在身中。十方各十佛剎微塵數佛國土。總在身中。明禪體用遍故。  
　　第六善慧菩薩。四義如前。一明菩薩名者。明此正心住修般若波羅蜜智慧門故。菩薩名善慧。二妙香華世界者。以明妙用智慧之香華開敷自他佛果。明智慧說教是香華義故。三佛號解脫月者。明妙慧分別心境解脫故。四明所從來方者。此是東南方之眾。東南方是巽位。巽為風教。為言說。以像此位以智慧善說妙法教化眾生令解脫故。是故菩薩名善慧。世界名妙香華。佛號解脫月。此當善財第六海幢比丘。身心寂然離出入息。身出化身遍法界故。明寂用自在得寂滅神通。  
　　第七菩薩名智慧。四義如前。一明菩薩名智慧者。此第七不退住是成大慈悲門。以智慧成滿方能隨俗善入生死。以此為名。二世界名悅意華者。以有智慧在于生死隨順六道同事利生知根悅俗皆令得入法悅無憂故。名悅意華。三佛號無上月者。明諸行之中慈悲為首。為濟利眾生為最勝故。故號之名無上月。四所從來方者。西南方也。是坤位。為信順。為母為地為眾。明方便波羅蜜以大悲為母。入于一切眾生生死之地。同一切眾生之利而教化之令信順入正法故。是故菩薩名智慧。世界名悅意華。佛號為無上月。此當善財第七善知識休舍優婆夷。此云滿愿。以大慈悲行滿眾生愿故。像此方西南為母義。表悲位故。  
　　第八真實慧菩薩。四義如前。一明菩薩名者。以此第八童真住中行愿波羅蜜以真實智慧不謬誤眾生故。二明世界名者。世界名阿盧那華。此云紅蓮華。此華赤白分明。是其紅色為此位。是第八住智增位。明以大智隨愿行悲令智悲圓滿如紅蓮華赤白分明。白表智赤表悲故。世界名紅蓮華。表隨真智處生死而無染。如蓮華處水赤白開敷而可觀故。三明佛號星宿月者。為此位真智朗明知根器而了差別故。佛號為星宿月。表了眾生差別根性分明也。四明所從來方者。是西北方為干為父。為堅剛。為天為圓。白凈能現眾色。咸處其中。以是義故。菩薩名真實慧。世界名紅蓮華。佛號星宿月。總明大智圓明能現眾生根器差別如天現像品物分明。此當善財第八善知識仙人毗目瞿沙。此云出聲可畏。明真智圓明出語眾邪可畏。仙人者。為表此位智增無染故。又表得智同邪見故。  
　　第九無上慧菩薩。四義如前。一明菩薩名者。以此位是力波羅蜜法王子住處善說法故。名無上慧。二明世界名者。所以世界名那羅陀華。那羅者此云人也。陀云為持。為此華香潔殊妙人持帶佩。表此位菩薩以善說妙法殊妙聞之者得戒定慧解脫解脫知見五分法身之香人皆持頌帶佩故。世界名那羅陀華。三明佛號清凈月者。為此位菩薩善說法故。為大法師能凈自他煩惱故。佛號清凈月。四所從來方者。是下方之眾。明下方是金剛是水是風輪能持世間故。表此位菩薩善說妙法能持世間軌度法則令人仿學。是故菩薩名無上慧。世界名那羅陀華。佛號清凈月。此位同善財見勝熱婆羅門。升刀山入火聚。隨諸天人所來見者。皆得道而去。此明菩薩智滿同邪攝諸異道令入正見。  
　　第十堅固慧菩薩。四義如前。一明所以菩薩名堅固慧者。以此位是灌頂住行智波羅蜜。能堅固利益一切眾生。以為其名。二世界名虛空華者。以智慧日照明世間及出世間總無依住。以此為名。三明所以佛號明了月者。以此位大智圓明普照世間無不明了。以此為名。四所從來方者。是上方之眾。上方者為虛空。為日月星辰。表大智無依不依空有明鑒萬像如日月星辰。此位是善財童子見師子幢王女名慈行童女。師子幢王女者。明智悲圓滿。以此十住一終已生在佛家會融十法悲智一終圓滿也。以從初住創生佛家。修智行悲。即王女慈行。十地修悲已滿。于十一地初以悲行智。即佛母摩耶。幻生諸佛。是大智。母是大悲。廣意至文方悉明。如下十段頌文。隨文可知。一依如前科文釋過。已上菩薩名。世界名。十個佛果。總是此十住之中隨位進修因果之號。約隨方而表法。約入法而成名。如上配之可知。  
大方廣佛華嚴經論卷第二十二 
十住品第十五  
　　將釋此品約作五門分別。一釋品名目。二釋品來意。三明品之宗趣。四都會斷惑次第。五隨文釋義。  
　　一釋品名目者。此品說十種住門名為十住品。  
　　二釋品來意者。為前品是偈贊勸修之門。此品明正舉修行十住之行。是故此品須來。十住者。生諸佛大智慧中住。入此住永不退還故。名之為住。  
　　三明品之宗趣者。明此品說十種住二十種進修因果為正宗。又住佛所住以為正宗。明此十住位中各有兩種因果。各各當住之中。初舉十法。是欣趣增上之緣。后舉十法。是當住之內修學之果。如文具明。  
　　四都會斷惑次第者。如初發心住治地住修行住。此三種住中。明總修出世間心破諸世間煩惱纏縛。其世間煩惱如善財所頌。根本煩惱有十。隨煩惱總有六。其十種根本煩惱者。一欲。二色。三無色。此是三界根本所縛處。四憍慢。五諸趣。六愛。七愚癡。八貪。九恚。十心魔王。為十。又隨煩惱總有六者。一諂。二誑。三疑惑。四慳。五嫉。六憍盈。善財頌曰。三有為城郭。憍慢為垣墻。諸趣為門戶。愛水為池塹。愚癡為闇覆。貪恚火熾然。魔王作君主童蒙依止住。貪愛為徽纏。諂誑為轡勒。疑惑蔽其眼。趣入諸邪道。慳嫉憍盈故。入于三惡道。此約內心所趣。不約身見邊見見取戒取邪見。內心成智。諸見自是解脫。以一乘教體但約悟無明而成大智用諸見而作自在。以此不論五見。如十信位。文殊師利問法首菩薩有十一種煩惱。云何為十一。一貪。二嗔。三愚癡。四慢。五覆。六忿。七恨。八嫉。九慳。十誑。十一諂。如般若經中五蘊十二緣等。如上煩惱以十住中初發心住治地住修行住此三住。一時頓成根本智慧。即如善財于妙峰山上見德云比丘。得諸佛智慧光明門。即除已上世間諸煩惱障。以成佛智慧光明故。如善財妙峰山上信眼明凈智光照耀普觀境界離一切障。此是初發心住。第二海門國見海云比丘。除心境迷真作十二緣生。障令無障。故即見海中有佛出現說普眼經。明見自他十二緣生成大智海。是佛義故心境。總是經故。明前得佛智慧觀十二緣生成大智海心境普周自在遍故。此是治地住。以十二緣生治令成如來智地故。第三海岸國見善住比丘。除心境不明凈障。得菩薩無礙解脫門。能見一切眾生根器業行死此生彼。悉皆明見。此是修行住。于此三種住中。明得出纏心自在故。總以十信心。自信一切三界分別無明是根本不動智佛。于初發心住中。以自在決定解力信眼清凈智光。照耀普觀境界。離一切障契會悟入十住初心。以隨位進修中安立五十個佛果次第法門方便。皆不動智以為根本。已上初發心住治地住修行住。明得十住中出纏心勝。是故善財三善知識。皆是比丘。明離纏解脫。表此三住位中行相故。第四生貴住。明對治世間法則及生死煩阓不自在障令自在故。即如善財于市肆之上見彌伽長者說輪字經。即表生死市廛鬧而常寂。于一一字猶如車輪。一多圓滿互體相成。又如帝釋寶網互為緣起。映徹重重。一字之中有無盡字句。為世間名句文身。引諸未學以成教軌。即俗士彌伽以成其行。為令得出世心。后須明世間靜亂緣起生死之性萬法無生無滅。及世間名字義理一切眾生語言互相成就。如古者伏義之類是也。第五具足方便住。對治真俗身邊二見。令大智境界不自在障故。如善財見解脫長者入三昧。名普攝一切佛剎無邊陀羅尼。十方各現十佛剎微塵數佛國土海。清凈莊嚴總在身中。即明一切眾生身總含無邊佛剎體相無礙。為明真俗色相皆如光影互相容故。無中邊故。欲令六十二見無邊諸見性解脫故。第六正心住。對治智慧寂用不自在障。即如善財見海幢比丘。于經行地側結跏趺坐。離出入息無別思覺。于其身上各隨身分。皆出化身如云廣覆。周遍十方隨應所見。此明寂用無礙故。已上總明世間出世間和會皆解脫故。如是已后四波羅蜜。入俗行悲令自在故。第七不退住。治大慈大悲同行攝生不圓滿自在障。令圓滿故。即如善財于普莊嚴園見休舍優婆夷。謂善財言。我有八萬四千那由他同行眷屬。常居此園。明大悲位中行方便波羅蜜。同于八萬四千。不可說一切眾生煩惱。總共同事教化利益。經云。其余眾生住此園者。亦皆普得不退轉位。明能行悲智行者悉同此也。第八童真住。對治處纏同事世間余習智不清凈障。令清凈故。即如善財見毗目瞿沙仙人。表大智清潔無所染故。休舍優婆夷與仙人住處名同。俱是海潮處者。明此悲智一體染而不污。若隨悲修智。猶有習氣染境之心。即此第七第八兩位和會一終是也。若也隨智行慈無有染習。即師子幢王女慈行童女是。可以思之得見其意。第九法王子住。對治說法不自在障。令自在故。即如善財見勝熱婆羅門。以蹬刀山。入于火聚。行苦行時。隨天龍神人及非人來者無不獲益而已。十灌頂住。對治悲智不自在清凈障。令得清凈故。即如善財見師子幢王女慈行童女。王者智自在故。女者表隨悲同事無染習故。明智滿從悲處世間故。即同事而無習氣故。已上十種對治。皆一念心上初發心時一行之中一時之內無前后際。對治十種障法成一法心一智慧。一行之中十十無盡法門。皆以自心不動智佛為體。以法事之中。具此十種無盡法門同別一多自在故。以此十種對治一時令慣習自在故。不同三乘權教約劣解眾生存世間三世之性說佛果在三僧祇之外。以自心根本無明分別之種。便成不動智佛。以法界體用。以為信進悟入之門。從信及入位進修。乃至經十住十行十回向十地十一地。總不離本不動智佛。不離一時一念一法一行上。而有無邊無量不可說不可說法界虛空界微塵數法門。何以故。為從法界及根本不動智上為信進悟入故。法合如然故。如龍女剎那成佛。善財一生以取佛果。法界無性。生為一生。非延促生故。為法界體無情量延促長短去來今故。請有信者。應如是知。如今成佛與過去未來一切諸佛一時成佛。以法界智體無別時故。如一渧之水入大海中便同大海無新舊水故。故去情方見。非識心知。如三乘中。十住菩薩。猶受三界分段生死分。學生空觀對治闡提不信障。十行菩薩。分作法空觀修自利利他行。對治聲聞自利障。十回向菩薩。作法空觀。成起大悲愿力垂形六道教化眾生。對治獨覺自度障。此明三乘中三十心菩薩對治地前三種障。但除正使未除習氣。十地菩薩斷其余習。如初地菩薩。見自身真如佛性故。名見道位。從二地至七地。是修道位。猶有功用而修其行。從八地至十地。名究竟位。不假功用任運至佛果故。又如三乘中。十二住地。一種性住。十解行是。二解行住。十回向是。三歡喜住。初地是。四增上戒住。二地是。五增上意住。三地是。六道品相應增上慧住。四地是。七諦相應增上慧住。五地是。八緣起相應增上慧住。六地是。九有行有開發無相住。七地是。十無行無開發無相住。八地是。十一無礙慧住。九地是。十二最上菩薩住。十地是。又如三乘中地前三賢菩薩。得伏忍。十地與佛地得寂滅忍。又望勝鬘經。羅漢辟支佛凈土菩薩總是伏忍。以空觀現行十使不起。為不識無明住地煩惱。故名不識。云何名斷煩惱。但伏現行不起。得三種意生身。受三界外變易生死。如是菩薩為行六波羅蜜得六神通。福德神通并服人天唯非修佛果法界門故。是門外三車仍在草庵聲聞辟支佛三乘菩薩。不同其德出三界行六神通。名相似。六波羅蜜功德果報不同故。如是三乘六通菩薩等。于大方廣佛華嚴經不聞不信。如此經云。設有菩薩經無量億那由他劫修六波羅蜜得六神通。猶不聞此華嚴經典。猶名假名菩薩。不真菩薩。設復聞時不入。如法華亦然。如三乘中三種意生身者。一初二三地名三摩跋提樂法意生身。二四五六地名覺法自性意生身。三七八九十地名種類俱生無行作意生身。欲廣引云云自有三乘教自明。約會對治如是。如此一乘教。都無如上三乘之趣。以為根本無明住地煩惱。便為一切諸佛不動智一切眾生皆自有之。只為智體無性無依。不能自了會緣方了。云何為會緣。有三種緣。一會苦緣。遇苦方能發心。二會樂緣。久處人天內心明慧達世樂果生死無常方始求真。三見佛及一乘菩薩而求能發心。求佛種智。以會三緣。近正善知友。而能自覺無明本是佛智。三乘同然。為意樂淺深各別。以因本智上而生信心。約本智而為悟入。以不離本智故。于初發心住即五位齊周。雖列十住十行十回向十地十一地行位法門進修軌度。如王寶印一印無差。以一心大智之印。印無始三世。總在一時。無邊諸法智印咸遍。以智等諸佛故。以智等眾生心故。以智等諸法故。以智無中邊表里三世長短近遠故。為智過虛空量故。如世虛空無所了知。如無分別智虛空。一念而能分別過虛空法門。是故經言。一切虛空猶可量。諸佛境界不可說。以是義故。以自心根本無明體用。而見不動智與一切諸佛。及以一切眾生同一體性同一境界同一智海。以是發心之初住佛種智家故。才發心時即于十方現身成佛。如初發心功德品自明。以是義故。于此十住位中入初發心住者。住一切諸佛智慧大悲海境界中。住即五位通修。以初住及十地不離一佛智慧境界故。但明生熟慣習勝劣。安立住地之名。為智體之中非三世情攝故。一如龍女一剎那之際已具三生普賢行滿佛果亦就。如文殊師利菩薩頌云。一念普觀無量劫。無去無來亦無住。如是了知三世事。超諸方便成十力。明知三乘三祇出世成佛是權方便教。此教約實法。不說以愿力成佛等事。設以愿力成行。還以約實成佛。不說以愿力暫成故。是故當知從十住中初入位菩薩即五位通修。為十住行相通有十行十回向十地等法門故如十住中七八兩住。還修悲智。九住中是法師位。中悲智圓滿。如是五位行相相似故。如善財十住中善知識。一一智慧境界皆悉無極。但為約法身大智大悲之上法具無盡。須當安立五位行門。總是一心一智一時智等遍滿所行之道。是故起信進修行者。于大智境界。莫作三世遠近延促之見。違智境界故。失本大智之境。逐情識故。隨相轉故。此會第四斷惑次第竟。如此五位斷惑次第。如空無時。如圓鏡頓照。如摩尼寶能同眾色。如一渧之水入大海中等同無二。以大智慧之圓鏡普印諸作。莫不皆成無作用之大用故。無三世之一時故。  
　　五隨文釋義者。長科為六段。第一從爾時法慧菩薩已下至彼菩薩住我今當說。此一段經有十九行半經。明法慧菩薩入定諸佛加持分。第二從出定后。明正說十種住名目分。第三有十法。明正說發心之因分。第四有十法。明初發心所緣如來十種勝智分。第五明說教威感大地震動分。第六明以偈嘆法分。第一從法慧菩薩入定諸佛加持分中于中大意有十。一釋菩薩名。二明入三昧之意。三明三昧之力。四明十方佛來現其前與法慧同號。五明十方佛與力共加。六明毗盧遮那如來往昔愿力使然。七明法慧菩薩自善根力能入三昧。八明入定因緣。九明十方諸佛與智。十明法慧出定演說十種住門。一釋菩薩名者。如十信位中菩薩名者下名悉同。名之為首。為明信心以信為首。此十住位中。已生諸佛智慧家故。下名悉同。名之為慧。明入圣法流中得佛智慧同佛知見善簡正邪契會正法。名之法慧也。自己不能同諸佛智慧知見者。自邪未明焉能簡他邪見也。是故此位能同一切諸佛知見故。得一切同名法慧佛而現其前。以為印信定其詮表也。以與十方諸佛智慧同故。二明入三昧之意者。如十信位中。且以生滅心。信自心所有無始無明能分別心。便即信為自心根本不動智佛。未有方便三昧合其體用故。是故十信位中十個世界。皆名為色。為十信未入法性之流以生滅心而信解故。故十個世界名之為色。如此十住位中。以方便三昧無沉掉心能現自體無生滅智慧故。是故一切修道者。初以聞解信入。次以無思契同。依本無作用之本智慧故。須入三昧。以凈攀緣染習力故無作真智方明現故。以是義故須入三昧。三者云正。昧云定也。總云正定。正定者無沉掉也。無思所覺境也。亦無攝持伏滅心也。無欣無厭。任性無思。任理不作。智自明矣。是名方便。是名無量。以凈無量妄想故。不可以情量思度所知故。故名無量方便三昧。三者正也。昧之云定。明情識昧正智自明。如色無色界三昧。皆以息想慮而得之。聲聞緣覺三昧。修厭患觀而對治。樂觀空而滅悲智。以寂滅為樂。權教菩薩樂觀空而行六度。離苦本而生凈國。設有住此界者。言留惑而化眾生。皆非法爾合然無出沒故。以此義故。此方便三昧者。為一切眾生迷法界體用。五欲情生。以不造作心現本智故。便將根本定體凈所妄情。名為方便。非是別于真外別有假安立之定名為方便。譬如以水精寶能清濁水。為珠凈緣現本凈水。非是珠能作得凈水。方便三昧亦復如是。為以萬法無作本自凈緣現得本自無作智慧力故。故名方便。但人天外道三乘所有因果。皆有所作。以此所生皆有處所。皆有果報廣狹凈穢差別等事。于此華嚴一乘法門。以無住無作任性法門。所有其生無依智無依止心。約智生身稱真法界。于一切眾生前對現色身。然其體相無有去來。然亦不作神通變化之事。雖然普現三世一切業果。在剎那之中。然亦不住三世遠近及剎那之見。于此經所作三昧智慧一切愿行。總是任理智之運。為非有修欣厭之法也。三明三昧之力者。其力有五。一定體能凈欲遍周力。二定能顯智慧同佛力。三定能同佛身相名號現前力。四定能契佛所知見得諸佛共所加持力。五定能生在如來家為真佛子住佛智慧家力。一定體能凈欲遍周力者。為以此無作定體而能凈諸欲。忘心身同于虛空無表里。遍周虛空法界故。二定能顯智慧同佛力者。為無作用定能現無作用自然慧故。為一切眾生皆具足如來自然智慧。為迷境情起緣五欲心障故。以修無作定為方便。佛智自然智便現故。三定能同佛身相名號現前力者。為以無作定顯得自法身智身無作白凈無垢與一切諸佛法身智慧合故。是故十方各千佛剎微塵數諸佛。同名法慧。而現其前。以智慧契會同佛知見故。是故皆佛號與自己同名為法慧。云十方各千佛剎微塵為數量者。為明隨位進修智慧遍周升降之數。十行之中云萬佛剎塵。十回向位中云百萬佛剎微塵。以彰智慧升進。為對迷時即不可說剎塵煩惱。為對悟時即不可說剎塵佛國及佛智慧也。四定能契佛所知見得諸佛共所加持力者。諸佛加持有七。一同名號加持。令不疑故。二言贊加持。令入位者心安隱故。三毗盧遮那師弟加持。彰本愿故。四神力加持。與本師會同本神智慧故。五自善根力加持。以自修方便定顯本智慧故。六得十方同號佛皆與十種智力加持。以說法同諸如來辯無礙故。七得十方同號諸佛手摩其頂加持。明至佛知見之頂許可不謬故。有是七種加持也。五定能生在如來家為真佛子住佛智慧家力者。為以無作定體顯本智慧同諸如來解脫智慧故。第二從出定后。明正說十種住名目分者。于此分中義分。為三段。第一有十法明正說發心因。即是見佛身色端嚴。或聞教誡等是。第二有十法。明初發心住所緣如來十種勝智。并取此位十法。至下十住之終。總有二百個法門。共成十住之位。一一住內皆有二十個法門。十法以成當位之門。十法以為升進之行。經文自具不煩更釋。第三約知分劑以行行之。第五明說教威感大地震動。從此段中科為七段。一明大地六種十八相動。二明天雨十種供養。三明總結十方同說。四明十方威感遠近。五明十方同號菩薩咸來作證。六明十方佛果名妙法。此明從妙慧而說此法。七明法慧承威說頌。第七明承威說頌者。于此段中總有二百行頌。以嘆十住位中二百個法門。文自具足。不煩更釋也。如灌頂住者。如將凈水從頂而灌遍身而下如此位菩薩。以法界智無中邊體等虛空界。以對現一切眾生宜應現前身一時等雨法雨無不灌注故。故名灌頂住。亦為登此位時。十方諸佛手灌其頂。亦名灌頂住。  
大方廣佛華嚴經論卷第二十三 
梵行品第十六  
　　將釋此品約作三門分別。一釋品名目。二釋品來意。三隨文釋義。  
　　一釋品名目者。何故云梵行品。梵者此云凈也。以其凈行利眾生故。常居世間行一切行。化利眾生。無行可得。則無行不凈。是故名為梵行也。又約能問之主。名曰正念。無念之念。名為正念。隨行無念。名為正念。行念總無。以斯益物名第一義天。以天有慈名為天子。又約能說之人。名為法慧。隨行無念名之為法。以法簡情名之為慧。起情乖理名無法慧。達理情亡名為法慧。今約能問之主所說法人及所說法。總名凈行品者。均分理教義。  
　　二釋品來意者。前品明住佛無所住之門故。還行無行之行。是故此品須來。無住之住名為佛住。無行之行利益無眾生之眾生。名為凈行。是故此品須來。  
　　三隨文釋義者。科此一品經。約作七門分別。第一爾時已下三行。是正念天子所請分。第二法慧菩薩已下。至佛法僧戒可兩行半經正舉十法。以為所觀之緣。第三應如是觀已下。至如是觀已。有二十六行半經。是正行觀法。第四從于身無所取已下。至名為清凈梵行。于中可有十行經。通觀三世及身受想行識佛法悉平等具足一切佛法分。第五復應修習十種法已下。至永斷習氣智。于中可三行半經。正舉如來十種智力令修習分。第六于如來十力已下。至不求果報。于中可三行經。勸修十力有迷咨問并起大悲分。第七了知境界已下。可四行半經。明了法如幻觀終獲益成佛分。如是依如上觀行令身口意業佛法僧戒色受想行識身邊二見三世遠近總無。又令能觀所觀心。總無不沈不掉。不生不滅。任理無思。如來十種智力因斯而現。夫佛智非沈。只為迷心逐相情虧也。智現一體非遙也。智現報障。都亡十方廓然自在。處塵不為小周空不為廣窮其跡也。十方無纖毫之蹤興其用也。不出剎那之際。法身遍周等虛空而無盡。若存其有即一切剎海現色像重重。若致其無萬境不可窺。其體以不思不為而知。眾法。將不造不作而辦。大功。非生死變其志。非苦樂移其性。若非神之稱理者。不可以情想。知不可以滅心得。以此如來設凈行之教。觀法盡也。正法當興。諸見亡也。佛智方起。是知見亡智應名初發心時便成正覺。成就慧身不由他悟。是故后學之士應法修行。不可以逐境沉淪迷流永劫。更欲解其上義慮將言豐障理以亂后學之心。但如上所說之經多小自然恰中。如一百四十愿名凈行者十信位愿中以成世間。知見萬法以為凈行。此十住位中。以行體無為。名為凈行。以此凈行用成智用。自在。此凈行品成十住中初發心之佛果然。亦為已后十行十回向十地等。作佛果故。從此無性之行行清凈故。一切諸行皆清凈故。諸行凈即智慧凈。智慧凈故其心凈。心凈即諸法凈。諸法凈故名法界凈。法界凈即其眾生凈。眾生凈即佛國土凈。行此法平等者。名為凈行也。  
初發心功德品第十七  
　　夫以初發心之士功德難量。舉等虛空無以比其類。磨盡剎塵無以酬其匹。虛空但明無相之大。一切剎塵但明形礙之廣焉。能對其菩提心之福智之境。其智也。于剎那之際滿十方。現身如云狀。因陀羅網妙像相入光影重重。各各以一言音普周法界。說等眾生。教門如雨。灑眾生心得清凈樂。爾其福也。妙相莊嚴與華藏而同其體。為初發心之際與十方諸佛等住無盡劫海。在剎那之中延促相似。如一小流入大海中與大海等。以水體不別故。如初發心菩薩才入諸佛大智慧流中等佛功德故。為初入與究竟時無延促。又智慧一故為誓度眾生悉令成佛。志愿等故。又如十方世界盡末為塵。一一塵中。有無量佛剎無量眾生。如菩提心大智慧身。于一剎那際等一切剎塵。供養諸佛教化眾生。一時等遍。但以智慧力故。法如是故。智遍周故。亦不作神通變化之想。初發心菩薩志樂廣大。與佛界眾生界等無限量故。故今此品所嘆初發菩提心。以十種功德廣大難量無比不可喻。于此佛果根本不動大智不思議法界乘而發心者。如輪王大子初生之時具足王相。如師子王之子威勢與父相似體不異故。如初發菩提心菩薩。初生如來智慧種性家時。智慧所知不異佛故。三世時劫無延促見不異佛故。志樂廣大教化眾生不異佛故。從初發心乘如來一切智乘。不出剎那際成等正覺。教化眾生不異佛故。設于三乘順世情教說三祇劫而成佛者。畢竟回心入此一切智境界乘。方得成佛。如法華經。即是所回三乘入一切智境界之教。如龍女一剎那際三生成佛者是也。一切眾生總須悟此法方得成佛。不可取如來三乘中順世方便之言。以法如是故。如此品下文云。初發心菩薩才發心時。即為十方一切諸佛所共稱嘆。即能說法教化調伏一切世界所有眾生。乃至示現成佛等。廣如此品下文所說。此品之內長行總有四十段經意也。頌有二百四十二行。以嘆初發心菩薩之功德。其文如下。將釋此品。約作三門分別。一釋品名目。二釋品來意。三隨文釋義。  
　　一釋品名目者。此品初發心功德品者。創始發心見無古今。名之為初。無心智應。名之為發。身邊見盡。名之為心。不為而成大果。名之為功。但化利一切不欣來報。自獲無邊妙相莊嚴故。名之為德。又福智遍周。名之為功。事無不達。名之為德。品者均分義。二釋品來意者。前品說有凈行之功。此品所明凈行之中無邊功德。是故此品須來。三隨文釋義者。復分二門。第一長科經意。第二隨文解說。第一長科經意者。從初爾時已下至品末已來。長科為四十段。一爾時已下。至其量幾何有一行半經。是天帝請說發心功德分。二法慧菩薩言已下。至而為汝說可三行半經。明初發心功德甚深十種難知許說分。三佛子已下。至無能量者可有五行經。明一人所供十方各一阿僧祇世界眾生。并令凈持五戒且舉功德廣大難量分。四法慧菩薩已下。至亦不及一有五行經。明將前所有廣多供養功德不可比對初發心功德無比喻分。五佛子已下。至唯佛能知有十行經。且舉如上功德廣大分。六法慧菩薩言已下。至亦不及一。可兩行半經。明前功德不可比對。初發心功德喻分。七何以故已下。至無上菩提之心。于中有十五行經。明初心菩薩為起無限心教化一切眾生不斷佛種性分。八佛子復置此喻已下。至可知邊際。可有七行經。且舉速行邊際可知分。九菩薩初發心已下。至三藐三菩提心。可有十五行經。明初心菩薩所知世界境界無限難知分。十佛子復置此喻已下。至可知邊際。可有六行半經。且舉速知劫數成壞廣多可知分。十一菩薩初發心已下。至了知一切劫神通智。可有十六行經。明初發心菩薩了劫成壞難知分。十二復置此喻已下。至可知邊際。可有六行經。且舉所解廣大猶可能知分。十三菩薩初發心至三藐三菩提心。可有二十二行經。明初發心菩薩知解廣大難知分。十四佛子復置此喻已下。至可知邊際。可有六行經。且舉知眾生根廣多猶能可知分。十五菩薩初發心已下。至三藐三菩提心。可有五行半經。明初發心菩薩善知眾生根性廣大難量分。十六佛子復置此喻已下。至可知邊際。可有四行經。且舉所欲樂廣大猶能可知分。十七菩薩初發心已下。至三藐三菩提心。可有六行經。明初心菩薩所知一切眾生欲樂廣大難知分。十八佛子復置此喻已下。至可知邊際。可有四行經。明且舉所知眾生方便廣大猶可知分。十九菩薩初發心已下。至菩提心。可有六行經。明初心菩薩善知一切眾生種種方便廣大難知分。二十佛子復置此喻已下。至可知邊際。可有三行經。且舉所有一切眾生心廣大猶可知分。二十一菩薩初發心已下。有五行半經。明初發心菩薩知一切眾生差別心廣大難知分。二十二佛子復置此喻已下。至不可得知。有四行經。且舉所有眾生業廣大猶可知分。二十三何以故已下。至三藐三菩提心。可有三行經。明初心菩薩知眾生差別業廣大難知分。二十四佛子復置此喻已下。至可知邊際。有七行經。且舉知眾生煩惱廣大猶可能知分。二十五菩薩初發心已下。至三藐三菩提心。有十六行經。明初心菩薩所行一切眾生煩惱廣大難知分。二十六佛子復置此喻已下。至亦復如是。可有九行半經。且明供養廣大難知猶知分。二十七佛子于汝意云何已下。至亦不及一。可有三行經。明初發心功德廣大難知分。二十八佛子復置是喻。至亦復如是。有十行半經。明且舉供養及起塔高廣猶知分。二十九佛子此前功德已下。至發是心已。有六行半經。明初心菩薩供養廣大難量分。次直就法說分。三十能知前際一切諸佛已下。至能與諸佛平等一性。可有四行經。是明初發心已能知三世諸佛。成佛及涅槃智慧平等分。攝功德分。三十一何以故已下。至知一切眾生三世智故發心。可有九行經。明菩薩初發心志意所求甚深深廣分。三十二以發心故已下。至得法界一切諸佛說法智慧。可有六行經。明菩薩發心已得三世一切諸佛憶念與法及自力升進分。得果佛因佛。三十三何以故已下。至即得一切佛智慧光明。有十行半經。明才初發心菩薩成佛利生同三世諸佛分。化用分。三十四此初發心菩薩已下。至于諸法界心無所著。有四行半經。明初發心菩薩志樂所知世間出世間法無著分。三十五爾時佛神力故已下。有三行半經。明大地動分。三十六天雨眾華已下。有兩行經。明諸天興供分。三十七是時已下。有四行半經。明十方同號佛來現其前嘆譽許可法同分。三十八汝說此法時已下。有五行經。明說此法時十方各過萬佛剎微塵數菩薩發心受記分。三十九如此世界已下。有九行半經。明十方所說法人及法一時同說分。四十爾時法慧菩薩已下。有六行半經。明法慧菩薩觀欲所緣之法說頌稱嘆分。已下頌文有二百四十二行。四行一頌。其頌有六十段頌都計有二百四十行。末后兩行頌。總結頌意。嘆勸發心。有一百六十八行。是總都嘆佛果以來。五位及信等諸法。明初發心者志樂智德總含一切諸佛智德。體用始成。一念初發心菩薩位也。方明初發心境與心不二。若志樂毫牦不似如來所修法身悲智愿行者。不名初發心菩薩故。以此初頌有一百六十八行。且總嘆信等六位因果及如來智德。總嘆令初發心者法之相似。然后七十四行。頌始重頌前四十段中。校量發心功德廣大之量。  
　　第二隨文解釋者。如前挍量初發心功德四十段文中。最初一段帝釋請。如文可知。第二文中。舉初發心有十種廣大難知法。如文可知。第三段中。正舉供養廣大。第四段中。正明將人所供不可挍量如歌羅分者。是將多比少。不如喻如析人身上毛作百分。將前人所作功德。不如初發心菩薩百分毛中一分毛許功德。又云。優波尼沙陀分者。謂少許相近類之。無限善根不可將有限比對。余如文自明。第五段中云教修十善道者。身三口四意三。是欲界生天善上者云四禪色界業也。初禪滅憂。二禪滅苦。三禪滅喜。四禪唯寂靜。云教住四無量心。此是有為中慈悲喜舍。云教住四無色定。此是無色界定。已上是三界中善業。云教住須陀洹果謂。初斷見惑舍異生性。初獲圣性入圣行流故。故名入流。云教住斯陀含果。此云一來。謂此圣者雖斷欲界六品惑。然為有余。三品未斷。令此圣者一度來欲界生故名一來果。云教住阿那含果。此云不還。謂斷欲界九品惑盡。從此生色界。更不來欲界受生。故名不還。此十使中。見道疑未能明了不入羅漢果。如十使煩惱。一身見。二邊見。三見取。四戒取。五邪見。已前五為利使。已后五為鈍使。見諦斷。六貪七嗔。八癡。九慢。十疑此五鈍使。能迷隨行之事。此之十使。前五利使。須陀洹見諦之后。伏之不起。后五鈍使薄。斯陀含斷欲界六種惑。非無色界貪。于嗔癡慢三種。微而且薄。現行不生。非種無故為上二界報且無嗔為修定伏而現行不起。須斯二果有厭患。而不令增長。常求出世之心。以此不成三界沉淪種子。阿那含厭令永息。唯有見道疑。以見道不分明。不能頓超三界業果。阿羅漢為見道無疑。三界業果一時盡故。望前三果。設斷九種煩惱。唯有疑在。不得名為斷煩惱。為見諦。無明未明。總名厭伏。不得名斷。又羅漢辟支佛。但欣出世。凈土菩薩及空觀菩薩。為但欣出世行六波羅蜜。總是折伏現行無明。不得名為永斷煩惱。為且以空觀折伏無明。不了無明從本已來是不動智佛為不了根本。以空折伏使令不起。乃至十地但得意生身等。不名以如來一切種智生身。以作十真如等觀斷十種粗重。不了無明本是如來根本智故。大用恒寂故。一乘佛果教中依佛果發心。初發心時達根本無明。是根本無分別智。成差別智大用法門。初心之上圓滿一切諸佛共所乘門。名乘一切智乘。若智悲愿行毫厘不似佛。信心亦不成。何況住佛所住生在如來一切種智家。生為佛真子具諸佛事。以智不異愿行平等大悲不異。無限境界不異。過去未來劫差別與一念不異。應如是定慧照之可見。此是名依佛菩薩正善知識依根本智發心。如下文才發心菩薩能于十方示身成佛者。為初發心時。乘如來不思議一切智乘。得佛種智。生如來法界之家。乘佛一分之智慧大慈悲勢分。即能如是示身成佛。如下頌云。菩薩于佛十力中雖未證得亦無疑。菩薩于一毛孔中普現十方無量剎如是總明初發心菩薩之德。為得如來一分智慧勢分如是。如輪王大子權統王政亦得自在。一分與父王相似。如動地興供明法威力亦明。大眾法悅心悅。地動明心境體無二故。境由心現故。如十方各過萬佛剎微塵數佛。同名法慧來現其前者。為明與十方諸佛智慧合故。萬佛剎塵者明升進修行啟迷悟法之量。十信十十住百。十行千。總是明升進見諦解迷悟法之名。如下萬佛剎微塵數菩薩發心。受過千不可說劫成佛之記。皆同號之為清凈心者。亦明達如是千不可說劫量法門總清凈故。故佛號清凈心。非是實有如情所見長遠之劫也。總明當位隨迷悟法之名。不是存其劫量之說如妄情所見也。自此已下直至品末如文。自具如文。稱嘆如是已下二百四十二行頌一百六十八行。總嘆佛果及信等六位。法門已下。七十四行所嘆此品之內挍量發心功德廣大難比。如文具明。隨文稱嘆。四行一頌準例知之。如是挍量初發心功德。設使以等虛空無限境界。以一切樂具總供養無限眾生。皆令得人天勝樂。又教令得四沙門果及辟支佛及三乘出世菩提。如是虛空境界及所度眾生雖等。然未令所化眾生得成佛。亦不可比。于此教中初發心乘如來大智等佛所行。普化眾生皆成佛故發菩提心。以是義故。所舉境界廣狹不等。所化眾生成佛不成佛不等故。不可為比故。是故此品下文云。初發心菩薩不于三世少有所得。所謂若諸佛若諸佛法。若菩薩若菩薩法。若獨覺若獨覺法。若聲聞若聲聞法。乃至廣說如經。但為唯求一切智于諸法界心無所著發菩提心。略說菩提。其法有四。一聲聞菩提。二緣覺菩提。三權教菩提。四一乘菩薩佛果菩提。前三并是出世菩提。佛果菩提是法身大智大悲真俗萬行法界圓滿菩提。無出入故。三乘菩提雖觀四諦十二緣。而亦未知四諦十二緣之實體。非獨二乘未知。三種意生身菩薩位登十地。猶未能悉知。唯一乘菩薩以智方知。至十地品具明。但且略而總言。三乘中觀苦集滅道及十二緣生。及行六波羅蜜菩薩。厭苦欣真但求出世。大悲菩薩方云留惑潤生。一乘菩薩以智觀四諦十二緣生。無明即智苦諦即圣諦。于生死涅槃無解縛性。是故此經名苦圣諦集圣諦。如是十圣諦十二因緣總是法界自性無縛無解自在之緣。不名無明。不名苦諦如是總觀萬法。如是名為一乘法界緣起智悲自在任性緣生。一切眼耳鼻舌身。莫不皆是法界緣起自在法門。一切諸佛知見神通力。以此而有。但以禪定觀照諸波羅蜜而顯發之。是故學者應如是修如是悟入。已下頌文四行一頌。如文自具。不煩更解。有智之士隨文稱嘆令眾發心。  
明法品第十八  
　　將釋此品。約作三門分別。一釋品名目。二釋品來意。三隨文釋義。  
　　一釋品名目者。此品為明前之升須彌頂品偈贊品十住品梵行品初發心功德品五品法門已。發菩提之心得廣大功德。此精進慧所問之法有二義。第一令前五品之法其心更明。第二令后所行之法轉勝明白。故云明法品。為明升進前后法故。是精進慧菩薩啟請法慧菩薩言。所有大愿悉使滿足。獲諸菩薩廣大之藏。此明前所得法使令更明后之升進使令明白。是修十行之向。長養本位十住之法。  
　　二釋品來意及名目如前。  
　　三隨文釋義。分之為二。一長科經意。二隨文解義。第一長科經意者。約科為三段。第一初爾時已下。長行有三十三行半經。通偈頌有五十五行。明精進慧菩薩請法分。第二爾時法慧菩薩已下。有六行經。明法慧菩薩許說分。第三佛子菩薩摩訶薩已下。直至品末通偈頌。總明正說法分。從初第一請法分中。義分為二。一科此一段經之文意。二隨文解義。第一科此一段經文意者。約科為三段。第一爾時已下。至復次有十二行經。明精進慧菩薩初起請法門分。第二如諸菩薩已下。至菩薩所行次第愿皆演說有二十一行經。明精進慧菩薩并舉當位應所修行之行及獲益。重勸說守護法分。第三爾時已下。可有一行經。明精進慧以偈說重請分。第二隨文解釋者。從初爾時者。爾猶此。云說此法時也。精進慧菩薩者。約位加行成名。此通十個慧之通稱。為今欲成此位之升進。必籍精進之功。慧者照燭義。精進者無思義。以無思之慧照燭有作之功。有作本自無功。萬法本來自凈。萬法自凈。名之為精。無功智應知根利生。名之為進。此約成位進修之稱也。菩薩者。如常說也。白法慧菩薩者。白者明也。明著名言申其明也。云升一切智乘者。明入此位也。以此位菩薩乘一切智乘生如來家入佛種智為佛之子恒蒙諸佛之所攝受故。明智相應其與益故。故云攝受。云獲諸菩薩廣大之藏者。如十回向中智藏悲藏等十藏是也。以何方便已下。正說中十十法門是。云六通者身通。天耳通。天眼通。宿命通。他心通。漏盡通。身通者。于一剎那際身隨智用。周遍十方對現色身。隨根普應。天耳通者耳根常聞十方一切諸聲。天眼通者。眼根常視十方一切粗細等色。宿命通者。智隨三世一切眾生死此生彼。所作業行因果悉能知之他心通者。一念能知三世一切眾生心念所欲。漏盡通者。隨智遍知一切諸法而無情欲順癡愛心。此經又有十種通。如十通品說。三明者。一宿命。二天眼。三漏盡。是名三明。四無畏者。一一切智無畏。二漏盡無畏。三說障道無畏。四說盡苦道無畏。相好者。此經十身相海也。力無所畏者。十力也。一是處非處力。二業力。三定力。四根力。五欲力。六性力。七一切至處道力。八宿命力。九天眼力。十漏盡力。是為十。三世業果名為處。了達非有名非處。論主頌曰。  
　　善知眾生業因果　　心定不動如山王 
　　眾生根品上中下　　欲樂種種各差別 
　　種種世間諸性分　　一切道法各不同 
　　宿命遍知三世業　　天眼十方無礙了 
　　隨諸分別滿十方　　心無雜染常無垢 
　　如是十種德自在　　是名如來無畏力  
　　十八不共者。一佛身無過失。二口無過失。三念無過失。四想無過失。五心無不定常在三昧。六無不知已舍。七欲無減。八精進無減。九念無減。十慧無減。十一解脫無減。十二解脫知見無減。十三身業隨智慧行。十四口業隨智慧行。十五意業隨智慧行。十六智慧知過去無礙事。十七智慧知未來無礙事。十八智慧知現在無礙事。所言無過失者。妙善相應。所言無減者。所作善法常無忘失。云一切智智者。云種種無盡智。此明差別智無盡故。如守護分中有二義。一明初發心菩薩守護一切諸佛法藏而能為人演說。二得天王夜叉王如來法王等守護。以偈重請分中有二十二行頌。初二行頌嘆能說法主。已下二十行頌。兩行一頌。初兩行嘆初發心菩薩智慧福德超世獲益。次兩行頌。勸說升進之行。次兩行頌。明大智度眾生無著。次兩行頌。明眾行無缺利生令佛種不絕。次兩行頌。明堅固功成出離法勝法重勸請說。次兩行頌。明破闇降魔之道。亦愿請說。次兩行頌。明如來所得之法。亦勸請說。次兩行頌。明云何演說如來法。末后兩行頌。明云何令初發心無畏如師子無著如蓮華。第二許說分中法慧菩薩所嘆能問之人如文可知。第三正說分中復分為二。第一長科經意。第二隨文釋義。一長科經意者。從佛子菩薩已發一切智心已下。至品末。長科為二十段。第一從初佛子已下。至住不放逸。有十行經。明十住十種不放逸法分。第二佛子已下。至十種清凈。有十行半經。明住不放逸得十種清凈法分。第三佛子已下。至能令一切如來歡喜。有十一行半經。明行十種法諸佛歡喜分。第四佛子已下。至諸佛歡喜。有六行經。明安住十法分。第五佛子已下。至令諸菩薩速入諸地。有八行經。明行此十法速入諸地分。第六復次佛子已下。至而自莊嚴入菩薩地。有十行經。明入地升進分。第七佛子有十種法已下。至所行清凈。有八行經。明凈行分。第八菩薩既得行清凈已下。至十增勝法。有八行經。明升進轉增分。第九佛子已下。至是為菩薩十種清凈愿。有七行經。明大愿成行利生分。第十佛子已下。至守護無上法門。有七行經。明行十法令大愿圓滿分。第十一佛子菩薩滿足如是愿已下。至如應說法。有八行經。明十種無盡藏分。第十二所謂知其所作已下。至具足莊嚴波羅蜜道。有十六行經。明菩薩知根利益分。第十三是時已下。至令三寶種永不斷絕。有五十二行半經。明行十波羅蜜利益眾生諸對治分。第十四所以者何已下。至念念具十種莊嚴。可有十八行經。明令三寶種不斷絕分。第十五何者為十已下。至度脫無量無邊眾生。有三十行經。明以十種莊嚴令見者發心無空過分。第十六佛子已下。至如是自在力已下。有二十三行經。明菩薩初發心得與佛平等法堪為大法師分。第十七假使有不可說世界廣大道場已下。至及護持法故。有十三行半經。明處眾無畏說法自在身無映蔽分。第十八爾時已下。可一行經。明法慧以頌嘆法分。第十九如此以頌嘆法中有二十行頌。兩行一頌。如文其義自具。隨文稱嘆即得第二十最下一行經。明諸聞法歡喜大眾奉行分。  
　　第二隨文解釋者。從正說分中佛子菩薩已下二十段文中。但隨經文義隱言幽方可解之。經文自顯處。如文自具不煩更釋。如文中住于深定不沈不舉者。不沈離聲聞滅盡定。亦離上二界息慮禪。如色界初禪。滅下欲界愁憂不生。得一分輕安寂靜。無欲界愛有寂靜愛。水災便至。楞伽經云。津潤妄想能生內外水界。以愛為津潤故。水災至。如色界第二禪。能滅欲界憂苦不生。得一分輕安寂靜。為有覺有觀能緣靜境猶有。火災便至。如第三禪。無覺無觀有禪悅樂心有喜動。風災便至。如第四禪。身心寂滅離出入息。喜動亦無三災不至。唯妙色身如白銀清凈光潔。衣如金色。四禪身長二十里。衣長四十里。以下三禪倍倍減半。如初會中以釋。如是四禪皆是息心令靜。以為勢分。乃至空處。識處。無所有處。非想非非想定。皆是破除升進令念不生住寂定故。如是破色界凈色。令成無色界空識。又破見空之識亦空。名識處定。又破識空之見亦無。名無所有定。又破無所有心。此無想之想亦無。名非想非非想定。如是上界修禪。皆是作意存情伏心不起。不是任情無為無沈無掉稱真理智寂用自在不作而為之定也。如欲界名攀緣五欲名掉。色無色界定名沈。又聲聞緣覺定名沈。空觀菩薩行六波羅蜜。生于凈土名掉舉。如是三乘之定皆有沉掉。為垢凈未亡見道不真有欣厭故。二乘之定雖無三界現行之惑。皆是厭患對治伏滅無為無能起惑。我生不起悲智亦亡。住滅定者。頭上擊鼓亦不聞知。化火燒父母分段身入變易生死。如是二乘斷惑不分別法。意勢相似。或有聲聞。以十二緣生得道。如是三乘觀行緣覺聲聞。凈土菩薩所得道者。皆是出世三乘互用通為九乘。大體以約勝鬘經。得伏三界煩惱不起。得意生身。無分段生死得變易生死。非是應真任智自在無出入體任智應眾生利樂不息。廣如勝鬘之意。以是義故。色界無色界及三乘禪。有沈有掉。如大乘中留惑潤生菩薩。道前安立三十心習種性性種性道種性方入圣種性。四攝四無量心三十七助道品觀十波羅蜜名目相似。若以攝化境界及見佛數量意生身智生身成佛因果。總皆不同。以是義故。如是留惑潤生菩薩所修定亦沈亦掉。為但得三種意生身未得如來智生身故。乃至七八九十地得種類俱生無行作意生身菩薩。但得三界煩惱中空觀。折伏現行不起。于意生身中自在故。非是生如來一切種智家故。非是于如來一切種智中起慣習故。所云成佛定滿三祇。所見佛境初地菩薩。但云供養百佛及攝化百佛世界。但得百法明門。如此華嚴經者。初發心菩薩初發如來一切種智之心。名為菩提心。如初發心住。創生一切諸佛一切種智慧大智慧家。生初發心時便成正覺。為會諸佛一切種智與自智一故。成佛不出剎那之際以智境界非延促故。攝化境界遍百佛剎微塵數。又多百佛明智境德用無盡無限重重故。此猶約隨位進修之言計體一即一切無限也。如十地中初地菩薩供養多百佛多百千佛雖數不離百數。然多百即無限。與單百無比。是故四念四攝四無量心十波羅蜜。一一法悉皆無限。是故此十住菩薩所修定業。不屬世間出世間沉掉之定也。已釋住于深定不沈不舉竟。如文入深禪定。得佛神通者。如上色界無色界天及三乘神通。色無色界神通息心想。凈報得神通。二乘神通依定。前所念凈土菩薩神通得清凈意樂。神通如三種意生身。是如此經中入深禪定得佛神通者。以心稱理。源無出入。體無靜亂。體無造作。性任理自真。不生不伏。理真智應。性自遍周。三世十方一時普應。對現色身。隨智應而化群品。而無來往。亦不變化。名佛神通。智無所依止。無形色體無來去性。性自遍周。非三世攝。而能普應三世之法。名曰神通。是故經云。智入三世而無來往為三世。是眾生情所妄安。非實有故。為智體無形無色不造作而應群品。名之為神。圓滿十方無法不知無根不識。名之為通。經云。依無作門修諸凈行者。以此無作門修法界虛空界行海。周遍清凈故。智無所為名之為修。知根同事名之為行。行無不利非作非生。名為無作門也。常處十方一切三界受生利俗而無染凈。名之為凈行故。經云。與三世佛同一體性者。為法身智慧同也。三世廣大劫一念同。三世諸佛普賢共行大智大悲圓滿同。經云。有十種法令諸菩薩速入諸地者。明于初發心住位而遍知諸住諸行諸回向諸地法門。為一即一切故。一切即一故。即因即果故。即如善財童子。見彌勒菩薩已。彌勒還令卻見文殊師利。明因果不異亦不離故。此亦如是。從初發心住佛果地位一念齊進。而亦不出一念中。修成正覺。佛因果及菩薩行悉圓滿故。如善財。一生龍女不出一剎那際。三生成佛總相似故。云一生成佛者。明今生是父母分段身。是信心及見道修行生。舍分段身。入變易生名為一生。亦不出剎那際。無古今性。無分段性。無變易性。萬相如幻故。如化故。非滅故。無三世故。以此初住遍修諸住諸地故。貫通諸法總一時一法。多少延促自在無礙。不出一剎那際故。法如是故。去情以智觀之可見。經云。知一切眾生與諸如來同一體性者。三乘菩薩知一切眾生同有如來佛性。理性此經知一切眾生同有如來一切種智之性。如經下文有經卷如三千大千世界。內在小眾生身中。有人成佛。破此微塵出此經卷。言微塵許大。眾生皆有佛一切種智故。菩薩成佛化之。總得如來一切種智故。達理之智名一切智。差別智名一切種智。經云。聞諸佛土悉愿往生者。不出塵中智遍現應供養十方一切諸佛而無來去。經云諸次第定者。色界四禪菩薩次第能入。于無色界四禪菩薩悉能順入。或超間入出。如涅槃經阇維分說。從初禪入三禪定出。空處入無所有處出。非想處入空處出。如是超間。如是次第。如此經方網三昧。一方入定十方起。十方入定一方起等。具如十信位中說。三摩缽底智印者。明寂用同起印諸萬法無不明了。如大海水而現萬像。凈智普印一切萬法。皆能了知。而無能所。亦無作者。經云。善觀諸法得實相印者。以無作無依無想大智印印諸萬法。起唯法起。無有無明三世系著。名實相印。經云。入真三昧者。無三界及三乘染凈沉掉是也。離諸僻見者。有無二見是。內見外見身見邊見戒取見取等總是。乃至六十二見是。六十二見者。于一切法上系有四見。一常。二無常。三亦常亦無常。四非常非無常。于五陰上各有四見。四五二十。三世五陰上合為六十。本二見共為六十二見。一切僻見不離此也。普門慧者。遍知眾生諸根及法智一切智智種種差別智也。色界眾生為住定故。教令起觀。無色界眾生為修無相觀故。教微妙智。慧為相不當情智慧利故。六和敬法者。一身。二口。三意。四戒。五施。六見。名為六和敬法。于眾生田中下佛種子者。示一切眾生菩提理智故。及微少善根為勝緣故。六通前已釋訖。如十通品說。十神通如經具明。已下頌中兩行一頌文自具足。隨文稱嘆。最下長行一行。明大眾聞法歡喜奉行分。此之一會升忉利天宮品是序分。從偈贊品以下是正說分。動地興供是流通分。  
大方廣佛華嚴經論卷第二十四 
第四會夜摩天宮說十行法門  
升夜摩天宮品第十九  
　　將釋此品約作三門分別。一釋品名目。二釋品來意。三隨文釋義。  
　　一釋品名目者。何故名夜摩天宮。明以處表法。此天名為時分天。為此天無日月晦明以蓮華開為晝合為夜故。名時分天故。為表十行法門知時而應總化不可不知時故。故以時分天。以表知根而對行不可一向為也。知是人天種二乘三乘一乘種。可以何善根而接引之故。以時分天以表所行之行須以知時故。須彌山以表十住之法門。明從信升進離凡夫地故。又表十住之位初登法頂至相盡處故。又表須彌處大海中。高八萬四千由旬。非手足所攀緣而升上故。明初十住之位非以有心思求觀行攀緣所及。以無思不為。蕩然智應萬法無依。方可升也。此十行之位處夜摩之中。明依空而住不與人連。十行亦然。依法空而行。行知時而益俗也。故處此天而表之也。于兜率天說十回向。為明其處居欲界天之中。又明此天樂知足也。以表十回向以回正智處俗利生處大悲門饒益一切于諸境界無所貪求故。處此天以為所表。升他化天說十地法門者。超過化樂明至欲界際。表十地自在超升化樂至欲界之頂化心魔王至欲盡際故。升第三禪說佛華法門。明普賢行滿。表以行法悅無盡眾生故。又彰第四禪是佛位故。此約進修升降表法。且如是安立。然其理智一一遍周無去來也。以此皆云不離菩提道場普光明殿而升忉利夜摩兜率等。如第三禪超初禪二禪者。明位位倍勝故。此一會未有來文。是瓔珞本業經。如來領聲聞菩薩眾。向菩提樹下。脫往昔于菩提樹下初成正覺時說法界經。一一排次至第三禪故。是故于此夜摩天以表十行。  
　　二釋品來意者。前明十住升進以升須彌之頂。此明十行之升進以至夜摩。以次此品須來。  
　　三隨文釋義者。于中大義義分為二。一長科經意。二隨文解釋。第一長科。經意者。此一品四十九行經中。約作十段長科。一爾時如來威神力故已下至恒對于佛有三行半經。明十方同見如來不離其處分。二爾時已下至寶莊嚴殿可有兩行經。明不離十方一切菩提場普光明殿而升夜摩天分。三時夜摩天王已下至時彼天王敷置座已已下有十四行經。明時分天王遙見佛來化座莊嚴及恭敬分。四向佛世尊已下至入此宮殿可兩行半經。明時分天王請佛入殿升座分。五時佛受請已下至悉亦如是可有一行經。明如來受請都結十方同然分。六爾時天王已下有一行半經。明天王憶昔往因說頌嘆佛分。七說頌之中有二十行頌嘆十如來曾來入此天宮分。八如此世界已下至嘆佛功德有兩行半經。明十方同此一時嘆佛分。九爾時世尊已下至諸所住處可兩行經。明如來受請入殿殿博寬容分。十十方世界悉亦如是。此總結十方同此分。第二隨文解釋者。初爾時已下至恒對于佛。明十方一切處恒遍滿無增減故。言不離菩提樹須彌頂而升夜摩天者。明智遍一切處而示其身非去來故。云遙見佛來者。明從十住向十行位故。即以神力化座者。明行立依空智而成無能所定建立故。以座表行。號曰蓮華。明無作行成無所染著故。藏者含容義。明無行之行含藏眾善故。師子者明無畏也。以無為之理智處生死而無畏故。此依主為座名。百萬層級者。明十住十千十行百萬。明隨位升進階級故。百萬金網以為絞絡者。明此位中以行網化眾生故。此為報得依果故。十住十千十行百萬明升進也。華鬘香寶及四種帳者。明以四攝法方便行含攝眾生故。四種蓋者。明以四無量心慈悲喜舍覆蔭眾生故。百萬光明而為照曜者。明以智眼觀根而攝化故。天王者。行自在也。恭敬頂禮者。行行無慢也。梵王踴躍者。凈行利生見求乞者歡喜無厭也。百萬菩薩稱揚者。明以行濟物眾圣歡喜稱嘆也。天樂奏音者。明善能說法所招果也。四種云者以行慈覆俗。前云蓋。后云四種云。明約器大小覆育故。摩尼云亦然。隨根大小照燭與益故。百萬善根所生者。明已上莊嚴皆明約行中善根所生故。為行能利物積善即得諸覆護眾福所嚴。已下如文可解。云善來善逝者。善滅眾惡苦災。逝者度眾生而離縛。時佛受請升殿者。明升進正入十行位故。已上望佛自德十方恒自遍周。今作升降者。總約眾生進修升降故。二十行頌中嘆十佛昔曾入此殿者。明今所入十行理智與古無殊。此十如來還是約行升進所成之號。前十住位升須彌頂十如來名號。亦是隨位會古之號。明所入之法不異古今諸佛故。如十住位中。須彌頂上帝釋宮中。遙見佛來。即于殿中安置普光明藏師子之座。為明初入如來智慧中生。即以方便三昧之門。名安置普光明藏。即明智慧照曜法界藏故。今此十行位時分天王遙見佛來化作寶蓮華師子之座者。明以行華設其教網漉諸眾生令入如來智慧之境界藏故。蓮華表行無著義故。化座者。明行體以依十住智慧虛無法身無安立也。所作如化也。以茲所表。末后五行經都結十方同時嘆佛如來入殿其殿包容如天所住者。明入位升進自智寬容方知佛境故。  
夜摩天中偈贊品第二十  
　　將釋此品約作三門分別。一釋品名目。二釋品來意。三隨文釋義。  
　　一釋品名目者。明升夜摩天宮以說十行之法。此品以功德林等十菩薩眾各各以當位之行以偈都贊當位之法故。名偈贊品。  
　　二釋品來意者。明欲說十行之法先須說偈都贊十行之中因果法門故。此品須來。若不先舉所行之因果。十行依何有成。  
　　三隨文釋義者。于此一品之中約作二門分別。一長科經意。二隨文解釋。第一長科經意者。約作五段長科。第一爾時佛神力故已下至結跏趺坐有十三行半經。明隨位菩薩功德林等十個菩薩并陳自行佛因果來集分。第二如此世界已下。至悉等無別。可兩行經。都舉十方世界菩薩來集同此分。第三爾時世尊已下。至靡不皆現。可兩行經。明放光所在分。第四爾時功德林菩薩。可一行經。明觀法說頌分。第五從初頌已下。有十段頌。明十行之中各申自行法門因果分。第二隨文解義者。從品初第一段中十三行半經之內義分為三。一釋菩薩名及配隨位進修之因果。二釋剎土遠近之意。三釋菩薩各各同號遍周。  
　　第一釋菩薩名及配隨位進修之因果。約有十種因果。  
　　第一功德林菩薩者。如十住位中。初生佛智慧家故菩薩名法慧及財慧等。此位明從慧行福智二報廣多故。以林為名也。又林者。廣多義。覆蔭義。莊嚴義。身干枝條華葉果實相資義。明十行位菩薩。以無性智慧。莊嚴萬行枝條。大悲為葉。覆蔭攝化一切眾生。皆令自他菩提華果悉開發故。如川澤有林眾鳥歸。若仁有行多人依。是故十行菩薩目之名林。此當歡喜行檀波羅蜜門。如善財十行之初善知識名為善。見在林中經行。亦如此也。國名三眼者。如此位佛果號為眼也。世界名親慧者。明此十行親從佛慧所生為因。亦常與一切眾生。以為親近故。佛果號常住眼者。為親從佛智慧生故所有知根利俗直令得其常住之智眼故。明自得如來智慧之眼所有利生亦令他得智眼故。明以如來智慧觀根利生之智即是當位佛果也。功德林。是表所行行之人。親慧世界。是當位所修行智慧之因。常住眼佛。是當位知根見解之果也。與根本智相應名常住眼佛。  
　　第二慧林菩薩者。明智慧如林廣多義故。此是饒益行。以智慧饒益一切眾生令不迷故。行戒波羅蜜。此位以智慧為戒體故。如善財童子十行中善知識釋天主童子行戒波羅蜜以算法相法印法即安置村營城邑吉兇之地。是智慧故。十住之中以法身為戒體。此十行之中以智慧為戒體故。慧林菩薩是修行之人。幢慧世界。是所修行之因。以慧為戒體。于生死中不傾動故。無勝眼佛。是所行之果。以慧眼知根余無勝故。  
　　第三勝林菩薩者。此是無違逆之行。主忍波羅蜜。諸行之中忍行為最在行。無忍不成行也。故號勝林菩薩。如善財童子。于此位中善知識是優婆夷。名為具足。為忍波羅蜜總攝眾行。慈悲喜舍總在其中。明優婆夷者是表慈悲行也。素服被發。是戒忍之相。處其一室。室開四門者。表慈育眾生四攝法也。十千侍女者。萬行具也。以一小器濟惠無窮者。表離慢自高四攝無限故。明一一波羅蜜互含容故。勝林菩薩。是行行之人。寶慧世界。是所修行之法。明以忍為眾行之寶。可貴重故。無住眼佛。即是忍中之佛果也。明雖行忍行而不念所行也。  
　　第四無畏林菩薩者。明常行精進即于生死利人天之無畏也。主無屈撓行。為以智慧知時知法知根利物。不撓其事不滯其功故。如善財善知識明智居士。是此位中善知識也。為以明智利眾生。即行無屈撓故。住大興城。是精進義故。于市四衢道者。明饒益廣多無限利益故。須臾系念作意方便故。仰視虛空隨所須物惠利眾生。皆從空下者。明智如空應智念故。空為智本。智不異空故。是故觀空總隨智現也。是故空者眾法之本。以此觀之。明一切功德總從空智而有。無畏林菩薩。是此位行行之人。勝慧世界。是修行之法。不動眼佛。是此位中之佛。果故明精進之位。不隨物變故。佛號不動眼故。于境不動名為精進。  
　　第五慚愧林菩薩者。是無癡亂行。主禪波羅蜜。為具慚愧而行禪。為禪定發慧。即行無癡亂故。如善財善知識寶髻長者。是此位中善知識也。在于市中。明行中禪體鬧而恒寂。執善財手將詣所居之宅。明引接也。明于生死市中引接將詣所居智果故。明觀果知因。其宅寶嚴十層八門。院有八門。閣有十層。八門明八正道。十層之閣約十波羅蜜之報。一如十度之行從下向上排之。自具法則。至文方明。此約禪體總收萬行。慚愧林菩薩。是此位所修行之人。燈慧世界。是所行之法。為定能起慧明照物故。世界名燈也。天眼佛者。是此位佛果也。為定能凈諸根故號天眼佛。  
　　第六精進林菩薩者。此是善現行。主般若波羅蜜門。為以般若善現眾行以益含生故。號精進林。如善財。此位中善知識號普眼長者。明初救身命。次施飲食。后與說法。一一隨根明智慧成就故。精進林是修行之人。金剛慧世界。是修行之法。明智慧能破煩惱名金剛故。解脫眼佛。是此位之佛果。  
　　第七力林菩薩者。是無著行。主方便波羅蜜。明以方便處俗利生。同其行流。處世無著。成大悲行。是為力林也。以真入俗處纏不污。是故名為力林。如善財。此位善知識號無厭足王。為行大悲自化現身作諸不善。還自化其身追捉治罰。或斷命根苦當治之。令實眾生懼而斷惡。救護眾生愛而不舍。名無厭足。力林菩薩。是能修行之人。安樂慧世界。是所行之法。審諦眼佛。是此位果也。為此位是成大慈悲門故。名安樂世界。約安樂眾生得名。佛號審諦眼者。審知眾生應以何法化故。方始調伏。  
　　第八行林菩薩者。是難得行。主愿波羅蜜。難得能得名為行林。此智位難可升故名難得行。如善財童子。此位善知識王名大光是。第八智隨大愿滿眾生意行大饒益。普施眾生世間樂具。一切智寶悉皆施之。行林菩薩。是能行之人。日慧世界是所修之法。此位智體增明。世界名日慧。明相眼佛。是此位之果。為此位智體增明。佛果號明相眼。  
　　第九覺林菩薩者。是善法行。主力波羅蜜。如善財此位善知識號不動優婆夷。是第九法師位。何故為女身。為明處法師位時貞潔慈悲柔軟。以女表之。此女發心已經閻浮提微塵劫。自發心來。心無一念五欲之想。明貞潔堅固慈悲柔軟。是法師之德也。是故此菩薩號曰覺林。主力波羅蜜。覺林菩薩是行行之人。凈慧世界是修行之法。最上眼佛是所修行之果。為智慧凈故佛號最上眼。  
　　第十智林菩薩者。是真實慧行故。主智波羅蜜。在此名位相似可知。如善財。此位善知識號出家外道。名為遍行。明得智自在能同邪見攝諸邪見。云三千之境九十六種外道我皆為之。智林菩薩。是所修行之人。梵慧世界。是所修之法。紺青眼佛。是此位之果。紺青是十行之智。一終之滿明凈照燭之極故。  
　　第二釋剎土遠近之意。經云。十方各有一大菩薩。一一各與佛剎微塵數菩薩俱。從十萬佛剎微塵數國土之外諸世界中而來集會者。十住云百剎微塵。此位云十萬者。明升進智慧之增廣。迷心及諸境為塵之量。迷執所居名之為國。心隨境轉名之為諸國土之外。執亡智契名之為來。明智遍周境無不達同號菩薩。一一菩薩例然。總明達迷智遍。  
　　第三釋菩薩各各同號遍周者。明心迷諸境塵表無明廣多故。心悟智通遐周剎海。一切種智無不同其見。故即各各名號遍周。明迷時無境不惑。悟已無境不智。是諸菩薩已下頂禮佛足明致敬。升座化座摩尼藏。表十行處生死而化眾生行常無垢故。摩尼藏者。離垢寶也。藏者含藏義。師子者。無畏也。此明凡夫行有染圣行無垢也。師子依主立名故。總明修行者智德所行之法。爾時世尊從兩足上放百千億光明者。十信足下輪中放光。十住足指端放光。此十行之中足趺上放光者明次第隨位升進。表法光從十千百千百千億妙色光明總明隨位升進也。凡足下足指端足趺上。總不離所行之行也。自此長行已下有十段頌文。是十林菩薩各各自頌當位所修行之法。以此十法共成一行。如是一一行中皆具十行。各各隨自行位中名目下義。即是所贊之法。如文具明。已下如名之義。各嘆當位所行之法。達名知法可知。  
十行品第二十一  
　　將釋此品約作三門分別。一釋品名目。二釋品來意。三隨文釋義。  
　　一釋品名目者。此品正說十種行門。名為十行品。  
　　二釋品來意者。此夜摩天宮本意。說十行品為表。此天蓮華開為晝合為夜。為此天天光自相照。及無有日月。但看蓮華開合而辨晝夜。名為時分天。夜摩者梵語也。如此位菩薩知眾生心欲開發時。應時接引。未應度者與作得度因緣。以此處而表之。故于此處說十種行門。前之兩品且明至此天處而稱嘆之。此一品正說十行之門故。是故此品須來。明前之十住猶依須彌之頂。此之十行依空。所行表行無著也。  
　　三隨文解釋者。于中約分為二。一長科經意。二隨文解說。第一長科經意者。此之一品經約作十四段長科。第一爾時已下至是為十有二十五行經。明同號功德林佛共加持功德林菩薩正說十行分。第二佛子已下至第一歡喜行有四十三行經。明正說初歡喜行之法門。第三佛子已下至第二饒益行有四十二行經。明饒益行。如是上下總一品通偈頌有十四段經。末后兩段長行。初一段動地興供分。次一段功德林觀眾說頌分。次二百二行經。說頌嘆法分。一品上下總通為十四段。如經自有分劑。不煩科文。如從初同號佛加持分中約有四門分別。一明三昧名。二明同號佛數。三明同號諸佛所加。四明諸佛所以共入定菩薩同號。第一明三昧名者。何以名善思惟三昧。三昧者。云離沉掉。定之異名。且約禪定中有四種禪。一愚夫所行禪。二觀察義禪。三念真如禪。四如來禪。今云善思惟三昧者。是觀察義禪。為審定其法善須觀察。正念思惟安立法門。為后學者而作法則故。第二同號佛數者。舉萬佛剎微塵數佛皆號功德林。與入定者而同其號。明若迷其心境無明與無限剎塵不殊。若了達心原智慧功德等十方而無盡。以自一心洞曉與法界福智無差。今此菩薩入此定門。以與一切諸佛契同福慧。遂得同號佛來加持。明與十方諸佛智慧解行同故。福德功德同故。第三明同號佛來加者。有六種加。一以言加。以言嘆譽故二毗盧遮那愿力加。乘往愿故。三毗盧遮那神力加。契佛神力故。四諸菩薩眾善根加。同善根故。五諸佛與智加。得十種無礙智故。六諸佛以手摩頂加。安慰許說法故。已下明功德林菩薩即從定起正說十種行門。如下十種行中以十波羅蜜為體。  
　　第一歡喜行以檀波羅蜜為體。有四十三行經。分為五段。第一佛子何等為歡喜行已下至令一切眾生歡喜愛樂有九行半經。明行檀波羅蜜學佛所有修行分。第二隨諸方土有貧乏處已下至不違一切眾生之心有十行半經。明此位菩薩見貧乏之處誓愿生彼富貴家悉舍資財及以身命饒益分。第三又作是念已下至三藐三菩提有八行半經。明菩薩于饑餓劫中作廣大身舍之濟乏分。第四從菩薩如是已下至不見大果不見小果有六行半經。明知真無想分。補特伽羅想。此曰數數取趣。摩納婆想者。此曰少年。亦曰儒童。意云不分別善惡老少悉皆施與。第五從爾時菩薩觀去來今已下至第一歡喜行有七行半經。明觀眾生不堅固身求堅固身令永安隱分。  
　　第二饒益行以戒波羅蜜為體。有四十二行經。分為五段。一佛子何等為菩薩饒益行已下至得佛所贊平等正法有六行經。明于五塵境界不著分。二菩薩如是持凈戒時已下至一切智心有八行經。明魔將天女不能惑亂分。三佛子已下至無余涅槃有八行經。明菩薩不以五欲惱眾生分。四何以故已下至令他快樂有十三行經。明善自調伏方能說法令他得樂分。五佛子已下至饒益行有六行經。明得離世間行入甚深智慧分。  
　　第三無違逆行以忍波羅蜜為體。有三十行經。分為三段。一佛子已下至忍辱柔和有五行半經。明不害自他忍辱柔和分。二佛子已下至令他心得清凈有十三行半經。明菩薩身語加害堪忍分。三菩薩爾時已下至無違逆行有十行半經。明菩薩觀空成忍分。  
　　第四無屈撓行以精進波羅蜜為體。有三十七行半經。分為三段。一佛子已下至一切佛法句義故而行精進有二十二行半經。明菩薩不求世利為求佛一切智故行精進分。二佛子菩薩摩訶薩已下至答言我能有六行經。明菩薩為眾生入地獄受苦無辭勞分。三設復有人已下至無屈撓行有八行半經。明菩薩為饒益眾生故多劫受苦不辭勞分。  
　　第五離癡亂行以禪波羅蜜為體。有四十九行經。分為六段。一佛子已下至修菩薩行心無癡亂有十行經明以正念于隨生死中利生無亂分。二此菩薩已下至心常憶念無有間斷有九行半經。明菩薩聞持正念不亂分。三何以故已下至未曾一念心有散亂有七行半經。明以正念于好惡音聲無散亂分。四所謂正念不亂已下至而不能壞此菩薩心有八行半經。明聞法及利生無余障分。五菩薩入三昧中已下至無差別有五行經。明觀聲無體堪忍分。六菩薩如是成就寂靜身語意行已下至離癡亂行有九行半經。明身口意凈堪入諸法不離一性分。  
　　第六善現行以般若波羅蜜為體。有四十行半經。分為四段。一佛子已下至方便示現生相有十行半經。明智性之無性示現方便現生分。二佛子已下至與一切眾生作所依處有十行經。明菩薩達心境一切法無性無依而教化眾生與作依處分。三菩薩爾時已下至不行正道有十一行經。明念度眾生分。四菩薩如是觀諸眾生已下至善現行有九行經。明度眾生未盡不取自證涅槃分。  
　　第七無著行以方便波羅蜜為體。有五十五行經。分為六段。一佛子已下至于諸佛法亦無所著有十二行半經。明菩薩嚴凈佛剎供養諸佛心無所著分。二此菩薩已下至能如是無著故有十五行經。明菩薩供佛無厭處事法而常行中無所著分。三于佛法中心無障礙已下至生諸善根而無所著有十一行經。明觀眾生苦增長大悲分。四菩薩爾時已下至何以故有九行半經。明菩薩常住生死教化眾生無著分。五菩薩作是念已下至心無疲厭有九行經。明教化眾生觀法如幻分。六無疲厭故已下至無著行有七行半經。明菩薩見未調伏眾生而往彼生分。  
　　第八難得行以愿波羅蜜為體。有七十行經。分為六段。一佛子已下至一性善根有四行經。明此位中十善根分。二此菩薩已下至得不退轉有八行半經。明處苦無疲厭分。三此菩薩雖了眾生非有已下至何以故有十行經。明不舍不著眾生界分。四菩薩深入眾生界已下至非得果有十四行經。明菩薩入眾生界不著而亦不廢常在世間現身度眾生分。五菩薩成就如是已下至不著世間有十九行半經。明不說而說法自在分。六菩薩如是已下至第八難得行有十四行半經。明行菩薩行不求果報分。  
　　第九善法行以力波羅蜜為體。于此段中。分為五段。一佛子已下至旋陀羅尼辯無盡有十二行經。明十無盡辯分。二此菩薩已下至悉亦如是有九行半經。明大千界現身成佛辯才無礙分。三復次已下至而作佛事有十六行半經。明于一毛端處道場無盡一切毛處及不可說三千界示身成佛分。四佛子此菩薩已下至善能觀察法相故有六行半經。明十種自在身分。五菩薩成就如是十種身已下至一切佛法源故有九行經。明與一切眾生所為依處分。  
　　第十真實行以智波羅蜜為體。于此段中。分為三段。一佛子已下至悉令清凈故有十行經。明此位菩薩學三世諸佛誠實身語智得佛十種智分。二此菩薩復生如是增上心已下至法界虛空界有十六行半經。明以愿力教化眾生不取菩提分。三此菩薩已下至第十真實行可有十六行經。明身含眾剎知根利生自在分。已下動地興供分中有十五行經。義分為三段。第一爾時已下至天微妙音聲有五行半經。明動地興供分。二如此世界已下至悉亦如是有一行半經。明都結十方同然分。三復以佛神力故已下至十方世界悉亦如是有八行經。明十方功德林菩薩。來集作證分。如十方各過十萬佛剎微塵數世界外有十萬佛剎微塵數菩薩皆名功德林者。為明十行遍周故。佛號普功德者。為明此十行遍周即功德遍周。即是此位之中所得之果。以行遍周所招功德故。佛號普功德舉十方各過十佛剎微塵數者。亦明智所達法。亦明行門之量廣大即佛果功德廣大。如是已上十行約十波羅蜜為升進于法自具分明。不煩更釋。如是十行總是一時一念無前后之行門。莫作前后延促之見。皆須約法界智體用成進修之門。如說頌嘆法中有七行經明十種種性不斷故。以頌重申。如暨于法界者。暨者及也。云及于法界也。如下頌分中有二百二行頌。兩行一頌。如文具明。  
十無盡藏品第二十二  
　　將釋此品。三門如前。  
　　一釋品名目者。為說此十種藏。依法立名可知。  
　　二釋品來意者。此位已說十種行。以此十無盡藏成前十行之法。使令無盡。成后十回向之法。使令進向。令使行門不滯。是故此品須來。  
　　三長科經意者。分為二門。一長科經意。二隨文釋義。  
　　一長科經意者。于此一品經中大段隨十藏名目。總有十一段經。其文如下。  
　　第一從初爾時功德林菩薩已下至為眾生說皆令開悟有二十八行半經。明正舉十無盡藏名并陳十種信法分。于此分中復分為六。第一爾時功德林已下至是為十有四行經。明正說十藏之名分。第二佛子已下至生凈信已有五行半經。明初舉十種信法分。第三聞諸佛法不可思議已下至何以故有七行半經。明聞法生信已于法不怯分。第四此菩薩已下至無知無舍有五行半經。明知一切諸佛出世入涅槃無近遠取舍分。第五此菩薩入佛智慧已下至一切諸佛方便有五行經。明入此信生在佛家順諸佛善根方便分。第六是名菩薩已下一行半經。總明結信成能演法分。此信是十行之中位內之信。文殊師利覺首等是十信位中信心故。  
　　第二佛子何等為菩薩戒藏已下至是名菩薩第二戒藏。于中有二十八行半經。于此段中復分為三。第一佛子已下至無毀犯戒有三行半經。明正舉十種戒名號分。第二云何已下至具足受持十種善業有二十一行經。明正說十種戒之持犯分。第三菩薩已下至第二戒藏有正說四行半經明。此十行菩薩持戒無毀犯分。  
　　第三佛子已下至第三慚藏有十三行半經。于此段中復分為二段。第一佛子已下至應專心斷除有十二行經。明斷無慚行具于慚行分。第二一行半經。明具足于慚善為眾生說法分。  
　　第四佛子已下至是名菩薩愧藏。于中有十二行經。于中大意復分為三。第一佛子已下至又作是念有三行半經。明自念于五欲境無始長貪求分。第二眾生無智已下至我今行于愧有七行半經。明念眾生愚癡為于五欲互為怨仇菩薩知之應自斷分。第三速成菩提已下一行半經。善為眾生說真實法分。  
　　第五佛子已下至多聞藏有三十四行半經。明聞藏。于此段中復分為三。第一佛子已下至無記法有四行經。明舉十事有無分。第二何等為是事有已下至是名無記法有二十六行半經。明正說十種事有無分。初從十二緣說。無明有故行有。識無故名色無。愛起故苦起。有滅故生滅。此上四事識之與愛。皆從無明妄系諸有生。今達有本無。即十二緣滅。十二緣滅。非智有生。非智有滅。但除其病。其致無依無形無為而虛通萬有。無思而現。無作而成。學之者以止觀兩門功終。方會此之一辯。后之十法總終圣教。具陳識相對治異解。已下如文具明。第三菩薩已下四行經。明菩薩念諸眾生無多聞慧我求多聞藏廣為說法分。  
　　第六佛子已下至施藏有九十三行經。于比段中復分為二。第一佛子已下至究竟施有三行經。明都舉十種施藏分。第二佛子已下直至是名菩薩第六施藏。總說前十種施藏分。已上十種施理事盡含。如文自具。  
　　第七佛子已下至開悟一切眾生有三十行經。于此段中復分為五。第一佛子已下至涅槃如實知有十一行經。明且舉如實知世間法出世法根本所集體分。第二云何知已下至廣為宣說有三行經。明都舉前法從緣所生本無所有分。第三為說何等已下至不由他悟有六行經。明正說前受想行等無體成壞分。第四此慧藏已下至是為十有八行經。明十不可盡分。第五已下一行半經。明得法善說分。  
　　第八佛子已下至念藏有二十七行經。于中大意復分為二段。第一佛子已下至不可說三昧種種性有十八行經。明得無限正念法分。第二此念有十種已下至第八念藏有九行經。明得十正念時于一切法無過失分。  
　　第九佛子已下有十四行經。于中大意復分為二。第一佛子已下至不可說三昧種性有十一行半經。明聞持一切諸法無限分。第二佛子已下有兩行半經。明此位菩薩所說法無限唯佛能了知分。  
　　第十佛子已下一段有二十四行經。于中其意復分為三。第一佛子已下至何以故有十二行經。明此位菩薩辯藏無盡分。第二此菩薩成就十種無盡藏已下至第十辯藏有十行經。明正說十種辯藏分。第三有兩行經。明辯藏無限分。  
　　第十一段中有八行經明總舉前十藏成就回向法門分。如前十二部經名中。祇夜此云應誦。伽陀此云諷誦。尼陀那此云因緣經。優陀那此云無問自說。此十種藏為成當位自分十行令成滿故。亦成后十回向法門故。每位皆然。已上釋十行法門竟。十回向如下此會中序分正說流通者。從此初升兜率天宮。是序分。已下兩品。是正說分。兩品中至下動地興供。是流通分。兜率天宮說十回向法門。于此位中有三品經。共成此位。  
大方廣佛華嚴經論卷第二十五 
第五會兜率天宮說十迴向法門  
升兜率天宮品第二十三  
　　第一從初升兜率天宮品。三義如前。  
　　一釋品名目者。以升天所至立名也。兜率天者此云樂知足天也。  
　　二釋品來意者。明前十住十行二位以彰出世已成如來智慧之業。今于此天以明隨見道者。成如來大悲處世利生之業。會融世間出世間。不一不二法門。是故此品須來。凡大悲門從初發心時。以真智慧進修中悲有勝劣不同。十住十行智悲兼修。仍出世心多。經望此位大悲是理智位。出世心終回入生死。致慈之悲。十地之中長養大悲更令深厚。是故善財十地表法中。從初地已去有九個女天。一個瞿波是。佛昔為大子之時妻表悲。十地位以終法悅。是妻義故。  
　　問曰。云何于此天處說回向法。  
　　答曰。如須彌頂上說十住。明初生佛家住佛智慧之頂而無退轉。夜摩天上說十行法。表行依空法一切無著。至此兜率天宮。表雖不離欲界處大悲門而于欲境常行知足無所染著但為饒益眾生處于世間。又此天處于欲界。自須彌已上五天之處中。以會智悲令不偏故。如四天王還依帝釋為主故。是故而于此天說十回向。明和會真俗成大慈悲長處生死而不廢涅槃名為回向。從初發心住已來如是和會。位終偏得其名故名回向。此為以處表法升進。亦即不曾身有上下去來智悲恒遍故。無中邊故。但明寄處表一生菩薩處此天中果行滿故。以明發心初始始生如來智慧之家。以佛智慧行大悲門。即是圓滿如來果故。果復常滿。行復常行。果行常嚴故號佛華嚴也。十地十一地依此十住十行十回向法。三法成其功用。更亦無別安立。以是他化天中說十地時更不別作法事興供故。但長養此位大智大慈大悲令深固圓滿故名十地。  
　　三隨文解釋者。于此義中復分為二。此會中都會五位眾。總在其中。如下諸王菩薩等總是。一長科經意。二隨文解釋。  
　　第一長科經意者。從初爾時至經末約分為十一段。  
　　第一爾時佛神力故已下至悉皆同等。于中有九紙經。明兜率天王遙見佛來與諸天眾敷座莊嚴分。  
　　第二爾時兜率天王已下。至音樂一時同奏。此一段經。明兜率天王為佛敷座已與諸天眾以凈心興供養云及諸菩薩奉迎如來分。  
　　第三爾時如來威神力故已下。至贊嘆如來無厭足一段經。明諸天迎佛各各遙見佛來如對目前敬佛興供分。  
　　第四爾時一切諸天及諸菩薩已下。至阿僧祇眾生恭敬尊重。此之一段經文。明諸天菩薩見佛神變饒益眾生充滿十方遍周無限分。  
　　第五爾時大眾咸見佛身已下。至不可思議佛法門故。此之一段。明如來身光遍照無限分。  
　　第六爾時如來大悲已下。至稱揚贊說不可窮盡。此之一段。明如來示一切智所有莊嚴隨利生無限令增長分。  
　　第七爾時兜率陀天王已下。至一切世界悉亦如是。此之一段。明兜率天王辦供已畢請佛入宮殿如來受請分。  
　　第八爾時一切寶莊嚴殿已下。至而說頌言。此之一段。明如來入殿以佛殊勝德勛令殿莊嚴勝天所供分。  
　　第九有二十行頌。嘆往昔十佛皆入此殿分。  
　　第十兩行經都結十方同此稱嘆往昔如來入此殿分。  
　　第十一爾時世尊已下。至悉亦如是。此之一段。明如來入殿升座而坐以佛之德殿內殊好出勝過天及十方菩薩皆來集分。  
　　第二隨文解釋者。從第一段長科中爾時已下。至如是渴仰悉皆同等。復科為七段。第一爾時已下。至恒對于佛。有三行經。明智身恒圓滿分。第二爾時世尊已下。至妙寶莊嚴殿。可兩行經。明如來大智身遍周應感所見彼此無來去分。第三時兜率天王遙見佛來已下。至無能得究其妙好。有七行經。明天王殿上敷座分。從此已下至第一段終。有一百九十三行半經。有一百七十七百萬億種諸莊嚴寶座及寶地虛空悉皆遍滿。又有一百八個百萬億種諸菩薩并諸天八部王眾入法及合掌思惟贊頌。持幡等眾莊嚴寶地及虛空周遍圓滿。又有十個百萬億善根之所嚴潔。第四有百萬億層級已下。至克諧眾樂。有一百一十一行半經。有一百七十個一百萬億色類莊嚴寶座及虛空分。第五有百萬億初發心菩薩已下。至百萬億菩薩善能教化一切眾生。有七十六行經。明菩薩入法諸天八部眾都有一百個一百萬億大眾海莊嚴寶地及虛空中分。第六百萬億善根所生已下。至百萬億贊嘆法而以贊嘆。有六行經。明十種善根莊嚴宮殿及寶座分。第七如此世界已下。至悉皆同等。有五行經。明都結十方同然分。  
　　問曰。十住但有諸天眾來迎世尊。十行徒眾即有諸天及菩薩眾。此會何故八部王眾大眾廣博莊嚴色類甚多。十地中不敘致天王及眾來迎入殿莊嚴高座等事。何意其位高升不陳廣供。  
　　答曰。十住有天無菩薩來迎如來。所施供養者為十住位。但明且初生佛智慧家。未有先見道者。但列諸天。未有菩薩。為初始從信位。凡夫未得入圣位。故以此初升須彌頂品。不列菩薩之眾。但有諸天奉迎如來。故明從此位方入圣流。如升夜摩天宮品。即有諸天及菩薩眾。稱揚贊嘆者。即明十住位已有見道入位故。故十行位升進中。即有諸菩薩眾而迎佛會。入十行法門以十住十行。設行眾行。出世心多。處世大悲。由未自在故。所以眾不圓滿故。是此兜率天宮諸天菩薩。及莊嚴色類多者。明此回向之門會融悲智。出世與世間一體。成就大悲。普育含識。遍周利物不棄微生。是故天王龍王八部諸王。菩薩法王。其眾無量。莊嚴境界色相無邊。表明悲位。含弘濟生無限。利物廣大獲益無窮。是故此天莊嚴廣大。如十地之位。但約此十回向大悲之際智育遐周之門。長養大悲使令堅厚。更無余法別有進求。設復智有奇途。只是此位之中微細。是故佛升他化。更亦不別作。徒眾承迎座體。進修不論別加。層級可知隨文釋義者。此升兜率天宮品中。云十方一切世界皆常對于佛者。明圓智遍周。不離菩提樹夜摩而升兜率天者。為菩提之智體本性無有依住。遍往十方無去來。今性不可得。無有住處。無有遷變。不動不寂。無所造作。而隨根應十方世界。于一切眾生前對現色身如應化度時兜率天王遙見佛來者。明從前十行位向十回向。為遙見佛來殿敷寶座者。契會也。如十住為以方便三昧顯現如來智慧法流。即座有安置。十行之中為以法身無相而為行體座。云化作寶蓮華藏者。為表處行無染如蓮華故。今此十回向位中。為成大悲赴俗座。云敷座。敷者。開發義。為表大悲赴俗開敷眾善之華至菩提之妙果故。又敷者設義。為表大悲赴俗設法。以利生故。不自求出世法故。座體摩尼者。明以大慈悲常在生死而無染污。以表摩尼名離垢寶座。云師子者。依主義也。為如來是無畏之主故。諸天妙寶之所集成者。明妙理智悲萬行報得。是故經云。過去修行善根所得一切如來神力所現者。明一切諸佛福智萬行不異自佛神力故。但自心理智中與一切諸佛同福故。為智同行同故。云無量百千億那由他阿僧祇善根所生者。明回向中福智大悲行周故報也。總云此座嚴飾是不可數無限善根所生。一切如來凈法所起者明以智起行無法不凈。余如文自具。有百萬億層級周匝圍繞者。十住云百千。十行云百萬。十回向云百萬億。明升位階級也。百萬億金網者。為善施教網明凈故。百萬億華帳者。以萬行含攝義故。百萬億寶帳者。觀一切眾生智可貴故。可含攝故。百萬億鬘帳者。大悲垂俗益眾生故。百萬億香帳張施其上者。明張施戒定慧解脫知見香之業報。華鬘垂下香氣普熏者。明忍嚴垂飾。百萬億華蓋者。萬行覆育含識義也。百萬億鬘蓋者。慈蔭義也。百萬億寶蓋者。以法寶蔭俗義也。諸天侍立者。明能行行人也。四面行列者。總云四攝四無量也。百萬億寶衣以敷其上者。明以大慈大悲之理智常處生死衣覆眾生無有休息之業報故。百萬億樓閣綺煥莊嚴者。明觀樓智閣差別觀智分明名綺煥莊嚴也。百萬億摩尼網者。明施教網漉諸垢故。百萬億寶網者。明教能護育眾生故。百萬億寶瓔珞網四面垂下者。明以萬行為瓔珞四攝眾生報名四面垂下飾故。大要言之凡隨智隨行。隨慈隨悲。隨波羅蜜。隨觀照。隨助道法。隨大愿。所有報境因果相似。今將此業果將法表之。網表理智行教。樓閣表觀智。殿表正智利生。宮表含育無限。座表普印法空悲智萬行。帳表隨根含攝眾生。鈴表法音和悅。華表道眼開敷。亦表行華資果。十百千萬億都該大數無限。但隨法準而知之可見。不煩更釋。如梵云。頻婆帳者。此云身影也。謂此帳光明能現一切影像于中現故。頻婆羅香。明此香光潔能現一切影像故。亦以赤色光凈如頻婆果。阿樓那香其色如日。赫奕光明。拘蘇摩華。此有總別義。總云一切草木花也。又有別者。其華白色大小如錢。似此白菊也。樓閣延袤言寶閣相連長遠也。寶悉底伽此云佛胸前臆德之相。具云佉阿悉底伽。佉者樂也。阿悉底迦者。此云有也。明有此相者有大樂故。以座上莊嚴有此相。樂寶天牟陀羅。天鼓中之別名也。因此撫擊方能出聲阿迦尼吒天此云色究竟天。言其色界此天最極上際已下四十眾菩薩。明見座莊嚴觀法倍倍入法升進以為莊嚴之境。四十眾者。明十住十行十回向十地位也。明此天蘊修此四位法成普賢行自具故。已下從百萬億天王已下至百萬億摩醯首羅天王有十六王。總該已上欲色二界主。且總明此十回向法門遍于三界以智隨悲遍于六道利生自在如王故。都舉十六種王名者。明彰此位總遍攝人天六道以智如王教化眾生自在無礙故。初總舉百萬億天王者明天王最自在故。然別舉龍王諦觀者明知根雨法自在。夜叉王頂上合掌者明守護自在。乾闥婆王起信凈心者。明以法樂樂悅眾生自在。百萬億阿修羅王斷憍慢者。明以大悲入生死海謙下同事自在。百萬億迦樓羅王口銜繒帶者明大悲垂俗引接。自在義故。百萬億緊那羅王歡喜踴躍者。明能以法歌樂悅眾生令歡喜自在故。百萬億摩睺羅伽王歡喜瞻仰者。明是腹行表恭敬義自在故。百萬億世主稽首作禮者。明四天王主導眾生軌則義故。此是主人及神龍鬼等。乃至地獄總攝在位。百萬億忉利天王瞻仰不瞬者。十住之位修方便進求之定義。百萬億夜摩天王歡喜贊嘆者。如世間樂以歌誦之法樂以贊嘆之。明此天以十行法樂故。百萬億兜率天王布身作禮者。明此天大慈悲心布身如地荷有無倦義故。百萬億化樂天王頭頂禮敬者。明下心徹到大悲屈智至悲之極義故。百萬億他化自在天王恭敬合掌者。明會智悲生死涅槃無一異故。百萬億梵天王一心觀察者。明除細習義故。百萬億摩醯首羅天王恭敬供養者。明智慧法身大悲圓滿可恭敬供養故。此已上十六天王龍王等。明智悲圓滿三界六道自在如王義故。皆百萬億者。表大愿智悲行具足也。百萬億菩薩發聲贊嘆者。明已上十六王總攝菩薩行遍皆可贊嘆故。百萬億天女專心供養者。明前十六王等行無染大悲大慈遍三界故。百萬億同愿天踴躍歡喜者。明此欲界中天往昔同愿。亦明此位之中總同佛愿行。百萬億往昔同住天妙聲稱贊者。明此十回向位菩薩。皆同一切諸佛大悲愿行。住百萬億梵身天布身敬禮已下至阿迦尼吒天恭敬頂禮。明色界初禪已下行遍總有二十眾天。總收色界諸眾。初十六王等一時包含。今次第別列。無色界天。定沈未堪現世發心。化儀不及其境。如此一段可十六行經。自梵身天已下至阿迦尼吒天。有二十眾天。阿迦尼吒天是色究竟天。此天是色界頂。此已上二十眾天。表此十回向中大悲之行。天者凈也。明以大悲大智常處生死。教化眾生如天自在。而無垢染如梵身天。布身敬禮者有二義。一恭敬如來。二表法。大悲謙下如地。百萬億梵輔天合掌于頂。亦有二義。一敬佛。二表法忻進。百萬億梵眾天圍繞侍衛亦有二義。一敬順于佛。二表順正念度眾生故。百萬億大梵天贊嘆稱揚無量功德亦有二義。一敬嘆于佛。二表法。嘆眾生有佛功德。百萬億光天五體投地亦有二義。一敬佛。二表法。望此位以大悲為地。明以戒定慧解脫解脫知見投于生死慈悲之地。百萬億少光天宣揚贊嘆佛世難值亦有二義。一敬世尊難值。二表法。嘆眾生菩提心難發。百萬億無量光天遙向佛作禮亦有二義。一敬佛。二表法。教化一切眾生使令信解故稱為遙見。百萬億光音天贊嘆如來甚難得見亦有二義。一難遇難見。二表法嘆自心難知正法。百萬億凈居天與宮殿俱而來詣佛所此亦二義如前。一敬佛。二表法。明悲智宮殿圓滿含攝眾生。百萬億少凈天以清凈心稽首作禮二義如前。一敬佛。二表法明理事恭敬。百萬億無量凈天愿欲見佛投身而下二義如前。一敬佛。二表法。明垂慈救俗。已下準義知之。而以行行之。如百萬億種種天皆歡喜者。此天眾是色界欲界中雜類天故。故云種種也。是都稱表眾行具足。言種種行饒益眾生故。百萬億諸天各善思惟者。總言色界欲界天內天也。都稱百萬億菩薩天護持佛座莊嚴不絕者。此但兜率天故。亦是表法。以法界為座。體萬行為莊嚴。此已上三眾通前有二十三眾。從百萬億華手菩薩已下至百萬億諸天子以凈信心并宮殿俱有十眾菩薩四眾諸天子。通為十四眾。初百萬億華手菩薩雨一切華有三義。一處空雨華供佛。二以空起行。三明往世造華為因。百萬億香手菩薩雨一切香亦有三義。一雨香供佛。二明五分法身香。三明往因之行以香供養。百萬億鬘手菩薩亦有三義。一雨鬘供佛。二以忍為鬘體。三明往因造鬘供佛。已下準義知之。如百萬億諸天子。從天宮出。至于座所。此有二義。一出宮供佛。二明以智會悲。百萬億諸天子以凈信心。并宮殿俱。亦有二義。一并宮殿供佛。二表悲智圓融。百萬億生貴天子以身持座亦有二義。一持座供佛。二表法。此生貴住主第四波羅蜜以精進。是持座義。百萬億灌頂天子舉身持座亦有二義。一舉身持座供佛。二表十住中灌頂智悲力用增強。此四種天子者。即是欲界兜率天中說諸天子。以經言略計。次第十住合是。亦明子者慈名。為表修慈故。彌勒號慈也。以次百萬億思惟菩薩已下至善能教化一切眾生者。此一段有十個菩薩以凈三業。或入住地莊嚴法會。皆名義可解自百萬億善根所生。已下至而以贊嘆有十百萬億眾。善行所嚴。如經具明如此世界已下至悉皆同等有四行半經都結十方同此已上徒眾有一百種百萬億眾。已上莊嚴有一百八十七種百萬億。為已上此段都數。已上莊嚴及菩薩。神天女色類間雜。或次或不次者。意表此十回向位。是以智從悲成大悲海。于人天六道中。以無限遍周法界行門。一時等化逐根與法。或次或超。或但成信。或位階十地。或人天善根。無有一向次第安立。以此莊嚴及菩薩神天。表法間雜不依次第或菩薩眾中有諸天或諸天眾中有龍神如是準義思之可見經意。  
　　第二興供迎佛分中與十萬億阿僧祇兜率天子奉迎如來有二義。一請佛入宮殿。二表法。以解脫無依住之大智處一切生死。饒益眾生即迎佛義。又一釋如創入圣位以方便三昧而入真門。如此十回向以取十住十行中無垢正智。入大悲方便。為迎佛入宮殿。如三乘中地前三十心為方便。十地見道。如此經十信心為方便資糧。十住初心為見道成佛。十行十回向。十地十一地為資糧十住初心見道成佛令慣習自在故。為三乘教于三僧祇劫方成佛故。設十地菩薩得三種意生身。非是得佛智生身故。以是十地向前三賢菩薩。是資糧位。十地見道為加行位。十一地等覺位中。普賢行方終。十二地是妙覺佛果。此佛華嚴其義。先佛而后行。以先覺佛果。方以悲愿之行。用資覺體。使悲智齊均。以此義故號佛華嚴也。是故今此兜率天王。以將大悲之方便。用資十住十行之中大智佛果。為迎佛義故。今此位教表法大體。將以大悲之海。用資十住十行之中佛智慧正覺故。故號之為迎佛故。夫法無始終一念齊等。萬行悲智當體圓終。設教名言不可并立。名詮序致似有前后義。生體名者名無始末。達教者境智不移。此教意明混今古之為一際。破情塵于當即也。終不可作延促解始終見。總不出無時之理。和會一多差別之門也。凡以前位向后位為遙見正契。為佛來入宮。以清凈心雨阿僧祇色華云有二義。一供佛。二表法門。大悲萬行遍周其云具十種。明法行圓滿皆從天身出者。明智身興萬行也。大眾天子天女歡喜頂禮者。明以軌度法則利生令得樂故。明菩薩大悲令眾生得樂是菩薩樂故。如世人母。其子樂者其母亦樂也。兜率宮中不可說諸菩薩住虛空中精勤一心供養出過天者。明以法空成行出勝世間有為行也。此一段有十三種眾。  
　　第三諸天迎佛各各遙見如來敬佛興供分中分為五段。云遙見佛來者明從前十行發起回向大悲大愿故。如對目前者。明不離根本智常相應故。下文云見如來具一切智是也。于法無礙正等覺者。明與佛智正覺合故。如是思惟已下四句。是正入位故。各以天衣盛供已下十種供養者。明前由以身化供明起愿也。此段明以衣盛供表身行周也。于此興供一段六十五行經約作五門分別。一爾時如來威神力故已下至同時奉迎如來有五行半經。明諸天以佛神力自善根力遙見佛來自契智奉迎分。二各以天衣已下至供養于佛有四行經。明諸天以衣盛香華散佛供養分。此有十種供養眾。三百千億那由他已下至雨一切瓔珞云無有斷絕有十六行經。明諸天各各以心所興供云供養分。此一段十種供養眾。四百千億那由他已下至天樂出妙音聲供養如來寶幡供養如來有十二行經。明并陳所興十種持散供養供佛分。五百千億那由他已下至無厭足有二十五行經。舊住兜率天宮中菩薩以諸波羅蜜行興其依果以為供養。此一段十七種供養云者。舊住本位位新來者。加行入位。此十七種供中先舉蓋為先者。為此位回入大悲菩薩行故。以大悲為首。以諸波羅蜜一時資助。華是智慧開敷義。帳是含容義。衣為忍義。鈴網是說教義。如幻心是堅固義。為無體可成壞故。余準例約名義知之。此第三段有三十種百萬億供養眾。末后有先住天宮菩薩眾。有十七種供。從波羅蜜諸行生。從法身智慧解脫知見生。如文具明。所以勝天之供為非有為所報得故。是法身無作門所起超情作故。  
　　第四爾時一切諸天及諸菩薩已下至阿僧祇眾恭敬尊重。此之一段有一百五行經。總大眾見佛饒益眾生無限自在分。于中文義如經自具。  
　　第五身光照曜無限分中有十二行經。約分七分。一爾時大眾咸見佛身已下至無邊法界有兩行半經。明見佛光明境界分。二以佛神力已下至出世善根之所成就可兩行經。明如來神力出妙音聲說頌分。三復現百千億那由他已下至自在之所出生有兩行經。明如來現自報相莊嚴分。四又現不可說已下至甚深義可一行半經。明現無盡諸佛出興分。五又現不可說已下至平等清凈一行半經。明如來神力通變遍周分。六如是已下至不思議勝德生有一行經。明前所現是如來勝智德所生分。七復現百千億那由他已下至佛法門故有八行經。明如來現不思議妙寶焰現自善根集大眾分。此七段經中文義自具。此段意如來自現境界。令回向者加行契入。  

 上一部：乾隆大藏經·此土著述·永嘉集一卷  下一部：乾隆大藏經·此土著述·大方廣佛華嚴經論四十九卷（第二十六卷～第四十九卷） 



  
乾隆大藏經·此土著述·大方廣佛華嚴經論 
  