  第1465-02部～經律異相五十卷（第二十六卷～第五十卷）         
   
  
   此土著述·第1465部   
經律異相五十卷（第二十六卷～第五十卷）   
梁沙門僧旻寶唱等集      
 
 
　　 
 
經律異相卷第二十六(行菩薩道諸國王部第十九之二)  
　　和黑王因母疾悟道大行惠施一 二王以袈裟上佛得立不退之地二 薩和達王布施讓國后還為王三 日難王棄國學道濟三種命四 仙豫王護法殺婆羅門五 普明王誦般若偈得免班足王害六 阿阇貰王從文殊解疑得于信忍七 大光明王始發道心八 多福王事梵志增福太子奉佛兩師角術九  
和黑王因母疾悟道大行惠施第一  
　　昔有國王。名曰和黑。處在邊境未睹圣化。奉事外道舉國邪信。殺生祭祠王母寢病。求諸醫神經歷年歲。未得除差。更召國內諸婆羅門二百人。而告之曰。吾大夫人病困經久不知何故。諸婆羅門言。星宿倒錯陰陽不調故使爾耳。王曰。作何方宜使得除愈。婆羅門言。當于城外平治凈處。郊祀四山日月星宿。當得百頭畜生種種異類及一小兒殺以祠天。王自躬將母跪拜請命然后乃差。王即奉命。驅人及象馬牛羊百蟲之類。隨道悲鳴震動天地。從東門出當就祭壇殺以祠天。佛懷大慈愍王頑愚。即將徒眾往向其國。王遙見佛。如日初出如月盛滿光相炳然。人民見者莫不愛敬。祭餟之具皆愿求脫。王為佛作禮叉手長跪問訊說。母病經久良醫神祇無不周遍。今始欲行解謝星宿四山五岳。為母請命冀蒙得差。佛言。欲得谷食當行耕種。欲得大富當行布施。欲得長壽當行大慈。欲得智慧當行學問。行此四事隨其所種得其果實。祠祀淫亂以邪為正。殺生求生去生道遠。即說偈言。  
　　若人壽百歲　　勤事天下神 
　　象馬用祭祀　　不如行一慈  
　　佛放光明烈照天地。三涂八難莫不歡喜。王聞法睹光即得道跡。母聞情中悅豫所患消除。二百梵志慚愧悔過皆為沙門(出慈仁法句譬喻經第二卷又出大乘方便經上卷)王于是后愛民若子。五谷豐熟一國無災毒。人壽八萬歲慈護眾生如天帝釋。信敬三寶常行十善率化四鎮一切人民。時有貧者盜他財物。財主得之。王問何以盜。答曰。貧無自活仰違圣法。王悵然曰。民之饑者即我餓之。寒者即我裸之。吾勢能令國無貧者。民之苦樂在我而已。即大赦國內。出藏珍寶布施饑寒。車馬湯藥恣意而取。飛鳥走獸下及蟲魚王施之。后國豐民富相率以道。無十惡之名。鬼神助喜擁護其國。五谷豐登家有余財。即得五福。一者長壽。二者顏色更好。三者德動八方。四者無病增力。五者境內安隱心常悅樂(出度無極集經第三卷)  
二王以袈裟上佛得立不退之地第二  
　　昔有國王。以袈裟上佛。因發無上平等度意。佛般泥洹自燒其身。袈裟不然。取佛舍利起塔。滅盡袈裟故在。后轉無塔供事。袈裟積有年歲。不復聞佛法。每到齋日。國王大臣無數人民。以香華幡蓋供養袈裟。轉相承續更相法效未曾有廢。后有國王。念言。先王及我敬事此衣。當得何福。為何等衣。莫有知者。佛國人來商販治生。以白王言。我國有王。名悅頭檀。生一圣子字為悉達。出家學道號名曰佛。身有三十二相。正著此衣。王聞歡喜。遣使請佛。商人言。若請佛者但燒香遙禮請之。即燒香熏請佛。愿佛明日。勞屈精神。香煙趣佛繞佛七匝。即于虛空化成華蓋。時佛乃笑。口氣光炎照無數剎。上升虛空與香共合。合成花蓋俱還入頂。阿難白佛。而此香煙從何方來。佛具告阿難。應時三千大千國土為大震動。彼國城門皆悉為金。箜篌樂器不鼓自鳴。婦女珠環皆悉作聲。百歲枯木更生。王大恐怖呼問人言。此何災怪。使我國動。商人白王。世尊所至之處先現善相。皆王功德之所致。王即踴躍。宣語臣民。燒香迎佛。王心愿言。令我得如世尊侍者羅漢。王以袈裟奉上世尊。佛不能勝。下沒地中乃至下方無數佛剎。懸止空中。下剎菩薩白彼佛言。是袈裟從何所來。亦不墮地。佛言。須臾自當有應。釋迦文佛。教目連舍利弗等五百弟子行取袈裟。各盡神足都不能致。佛告文殊往取復不能勝。佛言。此袈裟。前世人持上先佛。發大道意。更無數世。復還屬王。今復上我。中欲取證。愿為聲聞。是以袈裟故不可勝。所以者何。前意尊重則袈裟輕。后志于小故袈裟重。王聞佛教即自懺悔。我為國王。不欲令國內人愿處我位。若有此意。我謂之逆。佛為世尊。是故不敢愿求佛果。王及臣民皆發無上平等度意。袈裟自然于地踴出。王舉袈裟。擎以上佛。愿為十方一切蠕動。受此袈裟。便為說經。王及群臣皆立不退轉地(出折伏羅漢經)  
薩和達王布施讓國后還為王第三  
　　過去劫時有大國王號薩和達(梁言一切施)施諸沙門及一切人不逆其意。異國婆羅門子少喪其父。獨與母姊弟居家甚貧苦。其母曰。今窮無自供。可往詣薩和達王乞丐。兒報母言。我今未有所知。先當學問然后乃行。母不許。兒先假貸索一兩金。可備一歲之糧。乃出家行學一歲來歸。母見逆問。汝詣薩和達王。兒復報母言。所學未通當復更學。母言。前金已盡。即復往至前所貸家。貸一兩金。金主語兒。汝前取金既未還我。若復欲索。卿母及姊皆將上券爾乃可得。若至時不畢以為奴婢。便作券取歸以付其母。復舍家學。復經一年。所知粗備欲歸。詣薩和達王。道中為債主所牽。及母姊弟將歸鎖系。婆羅門子語債主言。卿今系我終年無益。不如放我往詣薩和達王。乞丐得物相償。其主令去。時異國興兵。取薩和達王。王聞自念。人命短促會歸無常。我少好布施。慈忍無傷不欲復與彼國共相拒逆。所以者何。但不須為備。亦勿恐怖。但且嚴出迎逆作禮恭敬承事。受其敕令使踰于我。諸臣白王。他國入界云何不備。王默然不應。如是至三。王言。不須拒逆。如我前言。諸臣奉旨。王言大善。各自安家慎莫勞擾。其王夜半即脫印綬默亡而去。彼王入國即領王位。便募索薩和達。其賞甚重。王出國行五百余里遙見一婆羅門子。二人相逢。王問。卿今欲何所至。答曰。欲詣薩和達。我少小失父。居家甚貧窮。以母及姊弟。持行質債。欲乞丐贖之。并得自濟。王言。我是薩和達。有他國王欲得我國。不欲傷害是以避之。婆羅門子躄地大泣。不能自勝。王便諫曉使起不須復啼。所求索者今當相與。婆羅門子言。王今失國。當持何等以相濟乞。王便報言。彼國王來見募甚重。卿今可截我頭持往與之。在所求索皆可得也。于是婆羅門子即說偈言。  
　　世間殺父母　　命盡墮泥犁 
　　今若加害王　　其罪等無異 
　　我今實不忍　　加惡于大王 
　　寧今身命盡　　終不造逆意  
　　薩和達王。復語婆羅門子言。卿若不欲取我頭者。便可截我鼻耳送之。不復中王故也。婆羅門子言。亦所不忍。王曰。縛送亦可。婆羅門子曰。能知彼王無所危害。于是王與婆羅門子相將共還。臨至國二十余里。王言。卿可縛我。婆羅門子乃縛王。一國人民男女大小莫不啼哭崩絕。劇喪父母前詣宮門。諸臣即入。白彼王曰。前募薩和達者已為婆羅門子所縛送。今在宮門。彼王即言。便促現之。一切臣民見薩和達王。無不僻地而啼泣者。彼劫人王亦復淚出。而問諸臣。汝輩何以皆啼。諸臣白言。我等見薩和達王。棄國與王。復持身施與婆羅門子。所作不悔是故啼耳。彼劫人王聞諸臣民各各說是。即便躄地而大啼泣不能自勝。即問婆羅門子。汝本那得是王。婆羅門子答王言。我實貧窮。以母姊弟行用質債。聞此薩和達王大好布施故。從遠來欲乞丐還贖母姊弟得自濟活。于道中逢之共相問勞。薩和達王而語我言。我今棄國以與他王。無以相乞。我時愁憂酷毒無賴。時薩和達王。便教我截取其頭送來與王。我時不敢。復令我截取鼻耳送之。我復不肯。遂相將還令縛送之。所問本末其實如此。于彼劫人王。聞婆羅門子所說。即復躄地涕淚。如言。告敕諸臣。促解王縛洗浴衣被著其印綬還立為王。即上坐領國如故。于是彼王即長跪叉手贊嘆。而說偈言。  
　　自在本國時　　遙聞大王德 
　　今來至于此　　見尊踰所聞 
　　巍巍積功德　　譬若純金山 
　　其力堅如是　　無能動搖者 
　　今見王所行　　于世甚無雙 
　　愿以國相還　　并奉所居界 
　　愿歸得本土　　修敬為臣禮 
　　不復敢憍慢　　事王如尊天  
　　佛言。時王薩和達者我身是也。彼國王者舍利弗是也。婆羅門子調達是也。成我六波羅蜜。三十二相十種力滿諸功德。皆是調達恩。調達是我善知識。亦為善師(出佛說一切施主所行六度檀波羅蜜經)  
日難王棄國學道濟三種命第四  
　　昔摩天羅國。有王名日難。學通神明靡幽不睹。覺世非常曰。吾身當朽為世糞壞。何國之可保。捐榮棄樂服上法服。一缽食為足。稟沙門戒山林為居積三十年。樹邊有坑深三十丈。時有獵者馳騁尋鹿墮于坑中時有一烏一蛇。俱時驚殞體皆毀傷。仰天悲號有孤窮之音。道士愴然火照見之。涕泗交頸。臨坑告曰。汝等無憂吾將拔汝。即下長繩或銜或持。遂獲全命。俱時謝曰。吾等蒙道士仁惠無量。得睹天日。愿終斯身給眾所乏。道士曰。吾為國王。國大民多宮寶婇女諸國為上。愿即響應何求不得。吾以國為怨六塵為六劍。常截吾身。六箭射吾體。因此六邪。轉受三涂。酷烈難忍吾甚厭之。故捐國為沙門。愿獲佛道開化群生令還本元。豈但汝等三命而已乎。各還舊居見汝所親。令受三自歸無違佛教。獵者曰。我處世有年嘗睹善人。無有若佛弟子者。恕己濟眾隱不揚名。若道士有乏愿至吾家乞微供養。烏曰。吾名缽。道士有難愿呼吾名。吾當馳詣。蛇曰。吾名長。若道士有患。愿呼吾名必來報恩。辭畢各退。他日道士之獵者舍。獵者遙見其來。告妻曰。彼不祥之人來。吾敕汝。為饌徐設之。彼過日中不食。妻睹道士。覲而作色詭留設食虛談過中。道士退而還山。睹烏呼名曰缽。烏問曰。自何來耶。答曰獵者所來。烏曰已食乎。曰彼設未辦日已過中不待而退。烏曰。兇咎之物難以慈濟。違仁背恩兇逆之人。吾無食飲以相供養。且留心坐。吾須臾飛往般遮國。睹王夫人臥首飾之中有明月珠。烏銜而還以奉道士。夫人寐寤求之不獲。即以上聞。王敕臣民。有得之者。賞金銀各千斤牛馬各千首。得不貢上罪及滅宗。道士以惠獵者。獵者縛考白王。曰。汝何從得。道士深惟。若言其主必一國烏死。此非佛弟子。默然受考杖楚千數。初不怨王亦不仇彼。如慈誓曰。令吾得佛度眾苦矣。王埋道士唯出其頭明日戮之。道士乃呼蛇曰長。蛇曰天下無知我名者。唯有道士耳。揚聲相呼必有以也。疾邁見道士。問曰。何由致此。道士乃說厥所由然。蛇流淚曰。道士仁慈天地之間尚與禍會。豈況無道誰將祐之乎。我將入宮咋殺太子。蛇以神藥與道士傅之即瘳。蛇夜入宮咋太子即絕。停尸三日令曰。有能活太子者。分國而治。載之山間歷道士邊過。道士曰。吾能活之。王聞心喜。道士以藥傅太子身。忽然語曰。吾那在斯。從者具陳所以。太子還宮巨細喜舞分國惠之。道士一無所受。王悟曰。分國不受豈當盜哉。問何從獲珠。行高乃爾忽離斯患。道士具陳本末。王涕淚流面。告獵者曰。汝有勛于國。悉呼九親來。吾欲重賜之。親無巨細皆詣宮門。王曰。不仁背恩惡之元首盡殺之矣。道士入山學道精進不倦。終生天上。時道士者我身是也。烏者秋露子是。蛇者阿難是。獵者調達是。妻者懷柈女子。是也(出摩國王經)  
仙豫王護法殺婆羅門第五  
　　昔閻浮提有大國王。名曰仙豫。愛重大乘其心純善。無有粗惡嫉妒慳吝。口常宣說愛語善語。身常攝護貧窮孤獨。布施精進無有休廢。時世無佛聲聞緣覺。時王愛樂大乘方等經典。十二年中事婆羅門。供給所須過十二年。施安已訖。即作是言。師等今應發三菩提心。婆羅門言。大王。菩提之性是無所有。大乘經典亦復如是。大王。云何乃欲令人同于虛空。王聞婆羅門誹謗方等。即斷其命。以是因緣不墮地獄。擁護攝持大乘經典。有如是力(出大涅槃經第十一卷)  
普明王誦般若偈得免班足王害第六  
　　昔天羅國王有一太子。欲登王位。一名班足。受外道羅陀師教。應取千王頭以祭冡神然后登王位。已得九百九十九王。所少一王。即北行萬里得普明王。普明白班足言。愿聽我一日飯食沙門頂禮三寶。班足許之。普明即依過去七佛法。一日二時講般若波羅蜜八千偈竟。第一法師為王說偈。  
　　劫燒終訖　　乾坤洞然　　須彌巨海 
　　都為灰煬　　天龍福盡　　于中凋喪 
　　二儀尚殞　　國有何常　　生老病死 
　　輪轉無際　　事與愿違　　憂悲為害 
　　欲深禍重　　瘡疣無外　　三界皆苦 
　　國有何賴　　有本自無　　因緣成諸 
　　盛者必衰　　實者必虛　　眾生蠢蠢 
　　都如幻居　　聲響俱空　　國土亦如 
　　識神無形　　假乘四蛇　　無眼保養 
　　以為樂車　　形無常主　　神無常家 
　　形神尚離　　豈有國耶  
　　時普明王。與其眷屬得法眼空。王自證虛空等定聞法悟解。還至天羅國班足王所。告九百九十九王言。就命時到人人皆應誦過去七佛仁王般若波羅蜜偈。班足問。誦何法。普明王即以上偈答王。王聞是法得空三昧。九百九十九王亦聞法已。皆證三空門定。時班足王極大歡喜。告諸王言。我為外道邪師所誤。非君等過。皆還本國。各各請法師。講般若波羅蜜名味句眾。時班足王以國付弟。出家為道證無生法忍。如十王地中說(出仁王般若經)  
阿阇世王從文殊解疑得于信忍第七  
　　阿阇世王白文殊師利言(普首童真經出白普首童真)唯愿加恩明且屈德就我宮食。答言以足可為供養。又佛法非以衣食故。王曰。當何以施之。答言。若深入微妙其事審諦。無所染污亦無所著。亦無所疑。亦無所畏難。又念諸法亦不念有無不念去來現在竟。又不當念一切可見者皆得加哀。王曰。如所言悉法之所載無有異也。唯以身故當加哀受請。文殊言。且止。其道者非以是之故。若飲若食。若王不念有吾我壽命人。以念是者以得加哀(如此往反甚長文多不載)王大歡喜問。有幾人。舍利弗言。五百人。可悉令于宮食。還城敕辦百味之食治其殿上。施諸幢幡帷帳華蓋。以華布地悉以香薰。設五百高床。宮城市里皆悉掃除。布以華香人民奉迎。文殊如申臂頃便到東方。過八萬二千佛土。佛號常名聞。其佛字惟凈首。今現在世。有眾菩薩更無異道。其剎常轉阿惟越致法輪。其土常出三寶之聲。文殊白佛。愿盡令諸。菩薩到沙呵剎土。至阿阇世所食。佛言。欲行者行(出阿阇世王經上卷)王聞。文殊師利且到從菩薩二萬二千五百人。其比丘者五百人(普首童真經云二萬二千菩薩及諸聲聞)王自念。吾正作五百人具云何供當。應時天王名曰休息心。與尊閱叉名曰金毗。俱來與王相見曰。勿恐勿懅勿以為難。曰云何不難。報言。文殊者作漚和拘舍羅無極智慧。以功德光明具足而來。能以一飯與文殊等。若有三千大千一切人。索飯食者悉能飽之其食不盡。是二萬三千人何足為憂。文殊者其功德甚尊。而不可盡。王歡喜踴躍。將其伎樂自出奉迎俱時入宮。有一菩薩。名曰普視悉見。文殊敕三摩陀阿樓陀者。令嚴治其處可容來者。菩薩受教。四面視占則時悉辦。復有菩薩。名曰法來則得。敕令具床。于彈指頃有二萬三千床座種種莊嚴。菩薩聲聞皆悉就坐。王白文殊。所作供具甚少。愿忍須臾今更辦具。答言。所作已足勿復勞意。天王毗沙門。與家室仆從悉來而謁。皆恭事左右。釋提桓因。自與大夫人。名曰首耶。及與天女。皆持名香供養。散文殊及諸菩薩比丘僧上。諸菩薩等不以華香之所轉動。梵天。自化作年少婆羅門。姝美端正。住文殊之右侍而扇之。諸梵天子。悉扇諸菩薩比丘。阿耨達龍王。在虛空中而無見者。把持貫珠垂下若幡。八味香水從貫流降。人人之前皆有垂珠。水從中出悉給所須。王念會者而不持缽當何器食。時文殊言。菩薩者不赍缽行。而所食處缽自來手中。諸菩薩念缽。缽自飛來行伍而到。阿耨達王。皆自凈洗盛滿其水。諸龍婇女。皆擎持二萬三千缽。授諸菩薩人人手中。文殊謂王。可分布飯食遍而不減故。文殊言。今為盡不。答言不盡。所以未盡者以有疑故。諸菩薩飯竟。擲缽虛空行列而住。亦不墮地亦不轉搖。王復問。缽云何住依何等。文殊言。是缽所住如王疑所住王復言。是缽亦無所住處。亦不在地。亦無所。依亦無處所。文殊言。如王狐疑亦無所住。諸法如缽無所住亦無所墮。飯事既訖。王取一床座。白文殊言。愿解我疑。答曰。若恒沙等佛不能為王說是狐疑。王時驚怖。從床而墮若大樹躄。摩訶迦葉謂王言。勿恐勿懼。所以者何。文殊入甚深漚和拘舍羅。徐徐而問。王言。恒邊沙等佛不能說我之所疑。文殊言。仁者謂從心因緣而可見。王曰。不用心生故可見佛。不生死與脫持是二事作佛。吾之狐疑恒邊沙等佛所不能說。所以者何。若人言。能以塵污虛空乃能為不。若有人言。能卻虛空之垢定能卻不。王言不能。文殊言。佛知諸法皆若虛空。所以者何。脫于本故。亦不見諸法有本。若有說者王之狐疑非恒邊沙等佛之所能說。時王即得信忍。歡喜踴躍言。善哉善哉。解我狐疑。文殊曰。是為大疑屬所說法諸無有本何從得疑。王言。蒙此大恩而得小差。今我命盡不憂不至泥洹。文殊言。而王之所希望者是無有本。所以者何。諸法本泥洹故無所生。王則從坐起。取名氎價直億百千撓繞文殊身。文殊身不現。氎處于虛空中。但聞言說不見其形聞說如見。王自見疑以見諸法如所見。空中有聲謂王所見。便以氎而與之。次坐菩薩名得上愿。王復持是氎欲奉上之。得上愿言。求脫泥洹者。我不從是有所受。亦不受凡人所有。何以故。凡人者。謂有俗間事故而不受。亦不從求羅漢辟支佛者。有所受與者。無二心受者。亦無二心。故曰所受過于脫。王即以衣欲著菩薩上。忽然不現不復知處。但聞其音不見其形。說言。其所現身以衣與之。如是次第一一以衣與之皆悉不現。乃至床機坐處悉亦不現。但聞其音。言其所現者以衣與之。乃至五百聲聞皆亦不受。王熟思念。諸菩薩比丘僧悉亡。當以我衣與誰。自與中宮極大夫人。夫人時亦不現。王便以得三昧。不見諸色。亦不見女人。亦不見男子。乃至垣墻樹木室宅城郭。尚有余念謂。有我身諸色識。悉止。復聞其音。如一切有所見當自見疑。如所見疑見一切諸法亦復如是。便取其衣還欲自著。不見其身心(說此忘相文多不載)文殊言。曾聞佛說作逆罪者當入大泥犁不。王言聞。汝自知當入泥犁不。王曰。得佛有法上生天入泥犁者不。有法安隱當至泥洹者不。文殊言無王曰。我知諸法空。所以者何。泥犁上天安隱亦復皆空。諸法無可壞敗。是故入法身。法身者亦無天上人間泥犁禽獸薜荔等。世王諸逆以凈已得是忍。王言。一切諸法悉凈無所沾污。說是語時疾得信忍(出阿阇世王經下卷又出普超三昧第二第三卷)  
大光明王始發道心第八  
　　阿難知眾所念。前白佛言世尊。從何因緣初發道心。佛言。過去遠劫。此閻浮提有一大王。名大光明。福德聰明。時邊國王與為親厚。更相贈遺國之所珍。時彼國王獵得二象。白如頗梨七支拄地。莊以雜寶極世之珍。遣人往送。時光明王見象心悅。付象師散阇。散阇奉敕。不久調從。往白王言。象今已調。愿王觀試。王會臣下令觀試象。大眾既集。王初升象出城游戲。象氣猛壯。見有群象在蓮華池。奔逐牸象遂至深林。時王身破出血。自惟必死。手搏樹枝象去王住。下樹坐地生大苦惱。象師叩頭白言。愿王莫憂苦。象淫心息厭穢。草思美飲食如是自還。王即告曰。吾不復用。象后果還。象師白王。象今還來。王言。我不須汝亦不須象。散阇啟王。王若不須。唯愿觀我調象之方。王即可之。尋使師作七鐵丸燒令極赤。作已念言。象吞此丸決定當死。王后或悔白言。大王。此白象寶唯轉輪王乃得之耳。今有小過不應喪失。王怒隆盛告言。遠去。象師告象。吞此鐵丸。若不吞者當以鐵鉤斷裂汝腦。象知其心。我寧吞此熱丸而死。屈膝向王垂淚望救。王怒徐視散阇告象何不吞丸。時象取丸置口吞之。入腹燋爛直過而死。丸墮地猶赤。王見乃悔。即告散阇。汝調象乃爾。何故在林不能制之。時凈居天知光明王應發菩提心。即令象師跪答王言。我唯能調身不能調心。唯有佛能調心耳。王言。佛者何種。姓生。答二種姓生。一者智慧。二者大悲。勤行六事。所謂六波羅蜜。功德智慧悉具足已。號之為佛。王聞踴躍。即起洗浴更著新衣四向作禮。于一切眾生起大悲心燒香立誓。愿我所有功德回向佛道。自調其心亦當調伏一切眾生。若于地獄有所益者當入是獄。終不舍于菩提之心。作是誓已。六種震動。諸山大海虛空之中自然樂聲。佛告諸比丘。爾時白象吞鐵丸者難陀是也。時象師者舍利弗是也。光明王者我身是也。我于爾時見象調從始發道心(出賢愚經第三卷)  
多福王事梵志增福太子奉佛兩師角術第九  
　　昔有國王。名曰多福。太子名曰增福。王奉六師。其子事佛。世無沙門。唯一白衣以為師首。外道五百人嫉其名德。即白王言。國事兩法令心不一。愿與佛師各現奇德。約不如者役屬為奴。王即可之。外道與師克日結約。王前各試功藝。梵志善射即行入山。五百人各射大鹿。皆貫左目負來角伎。賢者入山精思念佛。求威佐助以彰大道。有五色鹿踴從地出。歡喜持歸。外道知之。伺賢者行。往語其婦曰。卿夫舍家作沙門。但坐此鹿。破汝家法。婦聞恚怒以鹿乞之。賢者來歸不見其鹿。即問所在。婦曰。此不祥之物今已失去。夫甚愁憂。復還山中至誠悔過。即有明月神珠忽從地出。便持此珠察梵志出行。往詣其門炫賣奇物。梵志婦曰。吾家亦有異物可以相比。即出五色鹿。賢者便言。王使吾赍此鹿。汝今盜之其罪不測。婦遽還之。至其試日。梵志各送鹿皆傷左眼既穢且臭。王甚惋之。賢者來奉奏神鹿赍明月神珠入王殿上。二物飛騰俱戲星流電耀。舉宮贊奇。婆羅門五百人。知術藝不如。即役為奴。其婦為婢。賢者導示經教以為弟子(出雜譬喻經第三卷)  
經律異相卷第二十七(行聲聞道諸國王部第十九之三)  
　　波羅奈王得辟支佛一 月氏王造三十二塔成羅漢道二 摩訶劫賓寧王伐舍衛遇佛得道三 有德王擁護弘法法師失命為佛弟子四 功德莊嚴王請佛得道五 藍達王因目連悟道六 普安王化四王聞法得道七 婆羅門王舍于國俸布施得道八 摩達王從羅漢聞法得道九 乾陀王舍外習內得須陀洹道十 普達王遇佛得道十一  
波羅奈王得辟支佛第一  
　　波羅奈王。夏暑熱時處高樓上。坐七寶床令青衣摩。牛頭栴檀香涂身。青衣臂多著釧摩王身。時釧聲滿耳王甚患之。教次第令脫釧。唯獨一釧寂然無聲。王時悟曰。國家臣民婇女多事多惱亦復如是。即時離欲獨處思惟得辟支佛。須發自落著自然衣。從樓閣去以己神足力出家入山。如是因緣中品辟支佛也。有人愿作辟支佛。種此善根。時世無佛。善熟。厭世出家得道。名辟支佛(出坐禪三昧經中卷)  
月氏王造三十二塔成羅漢道第二  
　　月氏國王。欲求佛道故作三十二塔。為供養相一一作之至三十一。時有惡人觸王。王心退轉。如此惡人云何可度。即時回心舍生死向涅槃。作第三十二浮圖以求解脫。由是因緣成羅漢道。是故此寺名波羅提木叉(梁言解脫)自爾以來未滿二百年。此寺猶在。吾亦見之(出雜寶藏經)  
摩訶劫賓寧王伐舍衛遇佛得道第三  
　　舍衛國王名波斯匿。于時南方有國。名曰金地。其王字劫賓寧。太子名摩訶劫賓寧。父崩太子即位。體性聰勇。領三萬六千小國。威風遠振莫不摧伏。然與中土不相交通。后有商客往到金地。以四端細氎奉上彼王。王問商客言。此物甚好為出何處。啟曰。出于中國。王復問言。其中國者號字云何。答曰。名羅悅只。又名舍衛。王復問言。中國王以何等故不來獻我。又答曰。各自霸土威名相齊。故不來耳。王自思惟。今當加威令彼率伏。復問商客。中國諸王何者最大。白言。舍衛國王為第一大。即便遣使詣舍衛國。持書示教其理委備告語其王。波斯匿言。我之威風遍閻浮提。卿何所恃斷絕使命。今故遣使共卿相聞。卻后七日與我相見。設不如是吾當興兵破汝國界。波斯匿聞深用驚惶。即往詣佛具白斯事。佛告王言。還語使云。我不大更有大王。王奉佛教。告彼使言。世有圣王。近在此間。卿可到邊傳汝王命。使即詣祇洹。于時世尊。自變其身作轉輪王。七寶侍從皆悉備有。使前入化城。既睹大王情甚驚悚以書與之。化王得書蹋著腳下。告彼使言。吾為大王臨領四域。汝王頑迷敢見違拒。汝速還國致宣吾教。信至之日馳奔來覲。臥聞當起。坐聞應立。克期七日不得稽遲。敢違斯制罪在不請。使還本國具以聞見白金地王。王承斯問深自咎責。合率所領諸小王輩欲朝大王未便即路。先遣一使白大王言。臣所統御三萬六千王。為當都去。將半去耶。大王還報。聽半留住但將半來。時金地王將萬八千小王同時來到。既見化王謁拜畢已。心作是念。大王形貌雖復勝我。力必不如。化王于時敕典兵臣以弓與之。金地國王手不能勝。化王還取以指張弓。復持與之敕令挽。金地國王殊不能挽。化王復取而彈扣之。三千世界皆為震動。復次取箭彎弓而射。離手之后化為五發。其諸箭頭皆出光明。其光明頭皆有蓮華大如車輪。一一華上各各皆有一轉輪王。七寶具足奮出光明。普照三千大千世界。五道眾生莫不蒙賴。諸天境界見其光明及聞說法。身心清凈有發無上正真道意。復有得住不退地者。人道眾生有得一道二道三道之者。出家入要得應真者。有發無上正真道意。得不退地不可稱計。三涂眾生離苦解脫生人天中。時摩訶劫賓寧王。及金地諸小王。見斯神變其心信伏。遠塵離垢得法眼凈。萬八千小王一時皆然。須臾之頃佛攝神力還復本形。諸比丘僧前后圍繞。金地王眾求索出家。須發自墮袈裟在體。思惟妙法盡得羅漢(出賢愚經第七卷)  
有德王擁護弘法法師失命為佛弟子第四  
　　過去遠劫。此拘尸城有佛出世。號歡喜增益。住世無量化眾生已。然后乃于娑羅雙樹入般涅槃。佛涅槃后遺法住世無量億歲。余四十年佛法未滅。有一持戒比丘。名曰覺德。多有徒眾眷屬圍繞能師子吼廣說經典。制諸比丘不得畜養奴婢牛羊非法之物。時多破戒比丘。聞作是說皆生惡心。執持刀杖逼是法師。是時國王。名曰有德。聞是事已。為護法故即便往至說法者所。與是破戒諸惡比丘。極共戰斗。令說法者得免危害。王時被瘡舉身周遍。覺德尋贊王言。善哉善哉。王今真是護正法者。當來之世此身當為無量法器。王于是時得聞法已。心大歡喜尋即命終。生阿閦佛國作第一弟子。其王將從人民眷屬。有戰斗者。有隨喜者。一切不退菩提之心。命終悉生阿閦佛國。覺德比丘卻后壽終。亦復往生阿閦佛國。作聲聞眾中第二弟子。若有正法滅時。應當如是受持擁護。時王者則我身是。說法比丘迦葉佛是(出大涅槃經第三卷)  
功德莊嚴王請佛得道第五  
　　爾時功德莊嚴王。從佛聞說偈及睹神變。增益堅固菩提之心。頂禮佛足而白佛言。唯愿世尊。及菩薩弟子大眾。受我八萬四千歲請。普明王如來。愿以衣被飲食臥具醫藥給侍所須。彼佛及大眾即便受請。王知佛受其請已。歡喜便去。王子師子進及二萬王子舍世榮位。于佛法中剃除須發出家修道。勤行精進樂求善法。時師子進得五神通堅固不退。彼佛加其威神常為眾生顯說妙法。遍三千大千界施作佛事。無量眾生堅固不退無上大乘。功德莊嚴王于八萬四千歲中。以諸樂具供養世尊及諸大眾。與一切群臣前后導從為聽法眾。而作是念。我諸子剃除須發出家修道。常受供養自不可行施。亦未見得過人之法。寧可還家舍財布施修諸功德。如我所種諸善根耶。爾時普光明王如來。即知功德莊嚴王心所念。告師子進菩薩言。善男子。現汝自在功德神力。大菩薩變現使此大眾普得見聞。回彼邪心使得正見。師子進菩薩即時入定現如是等相。大千震動。于上虛空雨華香繒蓋幢幡妓樂美膳飲食瓔珞。衣服種種珍寶。紛紛而下滿足大千。眾生得未曾有皆大歡喜。爾時從地神諸天上至阿迦膩吒。皆唱是言。此大菩薩可名虛空藏。所以然者。從虛空中能雨珠寶充足一切。佛即印可。王見踴悅得未曾有舍憍慢心。合掌向佛。作如是言。希有世尊。菩薩功德智慧乃能如是。世尊。在家施者所益無幾。夫出家者以神通力施無崖際。在家者施不稱彼意。雖施猶吝以為苦惱。出家不吝不生苦惱。  
　　王舍位。與子吉意。以真信心剃除須發。于佛法中出家修道。增長善法常勤精進得四禪四無量心及五神通。時吉意王。以法治化國無怨者。精進不疲供養世尊。功德莊嚴王者。拘留孫如來是。師子進菩薩者。即虛空藏菩薩是。吉意王者。即彌勒是也(出功德莊嚴王請佛供養出家得道經)  
藍達王因目連悟道第六  
　　舍衛有王。號曰藍達。土地豐沃人民淳信。君臣父子相率以道。后王即位。法俗轉薄治行不平。阿抂百姓橫誅無辜。正亂禍應雨澤不時。五谷不豐互生妖怪。遂致荒殘懼于危亡。奉事邪道五百余人。又祀妖神上下相學。如風靡草。黎民樂亂競為奸宄。強者陵弱更相傷殺。劫奪人財不從道理。淫他婦女君臣荒醉。迷惑日滋旱踰三年。前后請禱初不得雨。諸師白王。今當大祠。應用童男七人白牛白馬各十頭燒以祭天。然可獲雨。王即辦具。國中兇兇大小搔擾。佛告目連。藍達國荒人民勤苦。有三億人應從汝得解。可往開化。目連往為說法開解其意。國中人民初無受者。目連。化作大鬼神身。長數十丈。當城門坐。洪聲呼王及諸近臣使出。君臣惶惑自懼不全。王即率將近臣叩頭自陳。唯愿生活。神謂王言。急求臣不忠子不孝者來。吾欲食之。王即推問。答言無有。神復謂王言。急求偷盜者。淫泆者。兩舌惡口者。吾欲食之。王即推問。又答言無。神復謂王言。急求飲酒者。吾欲食之。王即推問。又答言無。于是目連復現真身。往與鬼神共語。王見目連。叩頭守請令為解釋大神。日連謂王言。是神欲何所求。王言。欲食惡人。目連問言。國中信有此輩人不。王答言無。重請發遣。我當終身歸命道人。目連語大神言。此國中人民無有卿所覓者。卿可原赦其罪。若復有犯者。可更來食之。神即聽其言。忽然而去。王及臣民。即俱叩頭陳謝乞得歸命。目連告言。王若欲歸命者。宜先自歸佛。王問佛功德。目連說佛三界獨尊所說之法聲聞三千。王言。吾今有幸乃獲異聞。即啟目連。愿欲請佛受尊法言終身奉行。目連告王。信能爾者。其福難量。但當凈心存佛。王即承教沐浴齋戒。遙向佛國稽首為禮。曰吾以闇昧誤處民上。不能洗心率導。使國空荒咎在吾身。唯愿天尊垂光降下。普令黎民獲無盡之福。佛與諸比丘。未至百里豫行空中。五色蓮華捧其足下。諸天翼從寶帳華蓋奉迎道路。作眾名樂側塞空中。睹佛威神光耀天地。王及群臣稽首足下。于四衢道廣施帳幔掃灑凈潔。佛坐自然師子之座。悉布以天繒綩綖。王手斟飲食躬行澡水。咒愿畢。佛便說苦空非常四諦之要。王即歡喜乞受五戒。結解垢。除得須陀洹。時王所事五百外道乞為比丘。佛即聽之。以手摩其頭發墮袈裟著身。卻后七日同得羅漢。眾會人民得須陀洹。或受五戒勤行十善。歸命三尊。月六齋。歲三齋。轉相率導以為常法。阿難白佛。此王人民。宿與目連有何等緣。佛言。昔惟衛佛時。目連為優婆塞。居宿貧窶奉行戒行守意不毀。采華山中見須文樹。適欲上樹取華。不知前有蜂房。群蜂數千驚散逐之。即心念言。若我得道當度汝等。今日得道者皆爾時蜂也(出藍達王經)  
普安王化四王聞法得道第七  
　　昔有五國王。國界比近共作善友更相往來。其最大者名曰普安。習菩薩行。余四小王常習邪行。大王愍之。呼來上殿共相娛樂。乃至七日。終日竟夜七日已滿。小王白大王言。國事甚多請退還家。大王送之。出至道中語諸小王。各說所樂。一王答曰。陽春三月樹木榮華游戲原野。一王復答。愿我常作國王。鞍馬服飾官屬人民圍繞左右。晃晃昱昱椎鐘鳴鼓出入行來路人傾目。一王又言。愿我婦兒端正無雙。共相娛樂極情快意。一王復言。愿我父母常在。朋友兄弟妻子羅列。好衣美食以恣身口。素琴青衣共相娛樂。俱白大王所樂何事。大王答言。我樂不生不死不苦不惱不饑不渴不寒不暑存亡自在。四王俱言。如此之樂當有明師。大王答言。吾師號佛。近在祇洹精舍。諸王歡喜同詣世尊。大王白佛言。今得為人闇鈍無智但深著世。樂不知罪福。愿佛為弟子等說其苦諦。佛言。卿等善聽。當為說之。人生在世眾苦切身。略說八苦。一生苦。人死時不知精神趣向何道。未得生處普受中陰之形。至三七日中。父母和合便來受胎。一七日如薄酪。二七日如稠酪。三七日如凝酥。四七日如肉臠。五胞成就巧風入腹。吹其身體六情開張。在母腹中生藏之下熟藏之上。母啖一粒熱食。灌其身體如入濩湯。母飲一杯冷水。亦如寒冰切體。母飽之時。迫迮身體痛不可言。母饑之時。腹中了鳥亦如倒懸受苦無量。至其滿月欲生。頭向產門。劇如兩石挾山生墮草上。身體細軟草觸其身如履刀劍忽然失聲大呼。此是苦不。咸言是苦。二者老苦。父母養育至年長大。饑時極饑飽時極飽。無有節度。漸至年老頭白齒落。目視茫茫耳聽不聰。盛去衰至皮緩面皺。百節痛疼行步苦極。坐起呻吟憂悲苦惱。識神轉滅便旋即亡。命日促盡言之流涕坐起須人。此是苦不。答曰實苦。三病苦。地水火風和合成身。一大不調百一病生。四大不調四百四病同時俱作。地大不調舉身皆痛。水大不調舉身洪腫。火大不調舉身苦熱。風大不調舉身掘強百節苦痛猶被杖楚。四大進退手足不任。氣力虛竭坐起須人。口燥唇焦筋斷鼻圻。目不見色耳不聞聲。不凈流出身臥其上。心懷苦惱言輒悲哀。六親在側晝夜看視初無休息。甘美飲食入口皆苦。此是苦不。答曰實苦。四死苦。人死之時四百四病同時俱作。四大欲散魂神不安。欲死之時刀風解形無處不痛。白汗流出兩手摸空。室家內外在其左右。憂悲啼哭痛徹骨髓不能自勝。風去氣散火滅軀冷魂靈去矣。身體挺直無復所知。旬日之間肉壞血流膖脹爛臭甚不可近。棄之曠野眾鳥啖食肉盡骨枯髑髏異處。此是苦不。答言實苦。五恩愛別苦。室家內外兄弟妻子共。相戀慕一朝破亡。為人抄劫各自分張父東子西母南女北非唯一處。為人奴婢各自悲心。呼內斷絕窈窈冥冥無有相見之期。此是苦不。答曰實苦。六求不得苦。家有財物散用求官。望得富貴求之不止。會遇得之得作邊職。未經幾時貪取民物。為人所言一朝有事。檻車載來憂苦無量不知死活何日。此是苦不。答曰實苦。七怨憎會苦。世人薄俗居愛欲之中諍不急之事。更相殺害遂成大怨。各自相避隱藏無地。各磨刀箭挾弓持杖。會遇狹道張弓樹箭。兩刃相向不知勝負是誰。當爾之時怖畏無量。此是苦不。答曰實苦。八憂悲惱苦。人生在世。長者百歲短命胞胎者傷。墮縱得百歲夜消其半余。五十年。醉酒疾病不知作人。小時愚癡十五年中未知禮儀。年過八十老鈍無智。耳聾目冥無復法則。天下欲亂旱火大霜田種不熟。室家內外多諸疾痛。治生喜失官家百調閉系牢獄未知出期。兄弟兒子遠行未歸。居家窮寒無有衣食。比舍村落社稷不辦。家人死亡無可殯殮。春時種作無有犁牛。節日共聚應當歡喜共悲相向。此是苦不。答曰實苦。于時五王及諸群臣會中數千萬人。聞說苦諦心開意悟。即得須陀洹道。今觀宮殿如視穢廁無可樂者。即舍王位付弟出家為道。修諸功德日日不倦(出五王經)  
婆羅門王舍于國俸布施得道第八  
　　多昧國。有婆羅門王。舍其王俸多事異道。王欻一日自發善心欲大布施。如婆羅門法。積寶如山有來乞者令其自取。手重一撮如是數日其積不減。佛知是王宿福應度。化作梵志。往到其國。王出相見。禮問起居曰。何所求索莫自疑難梵志答言。吾從遠來欲乞珍寶持作舍宅。王言大善。自取重一撮。梵志取一撮行。七步還著故處。王問。何故不取。梵志答曰。此裁足作舍廬耳。復當取婦俱不足用是以不取。王言。更取三撮。梵志即取。行七步復還著故處。王問梵志。何以復爾。答言。此足取婦。復無田地奴婢牛馬。計復不足。是以息意也。王言。更取七撮。梵志即取。行七步復還著故處。王言。復何意故。梵志答言。若有男女。當復嫁娶吉兇用費。計不足用是以不取。王言。盡以[卄/積]寶持用相上。梵志受而舍去。王甚怪之。重問意故。梵志答曰。本來乞丐欲用生活。諦念人命處世無幾。萬物無常旦夕難保。因緣遂重憂苦日深積寶如山無益于己。貪欲規圖唐自勤苦。不如息意求無為道。是以不取。王意開解。愿奉明教。于是梵志。現佛光相踴住空中。為說偈言。  
　　雖得積珍寶　　嵩高至于天 
　　如是滿世間　　不如見道要 
　　不善像如善　　愛而似無愛 
　　以苦為樂像　　狂夫不為厭  
　　王見。佛光遠照天地。又聞此偈踴躍歡喜。王及群臣即受五戒。得須陀洹道(出出曜經第十六卷)  
摩達王從羅漢聞法得道第九  
　　有國王。名曰摩達。出軍征討選民數百萬。時有比丘得羅漢道。入國分衛。并被執錄將詣王宮。王使養官馬。勤苦七日。王自臨視。比丘見王。輕舉飛翔上住空中現其威神。王便恐怖叩頭悔過。我實愚癡不別真偽。推問內外誰令神人為是事者。今當有所治殺。比丘告王。非王及國人過也。自我宿命行道常供養師。我時為師設飲。師謂我言。且先澡手然后當飲。我愚癡心念言。師亦不養官馬。何故不豫澡手。師即謂我言。汝今念此輕耳后重如何。我聞是語便自愁憂。師知其意。便念言。我會當泥洹。何故令人惱耶。即以其夜三更。師般泥洹。從來久遠各更生死。今用是故受其宿殃。養馬七日。夫善惡行輒有殃福如影隨形。王聞比丘說罪福。意解歡喜乞得歸命于神人。比丘告言。卿當自歸于佛。佛為三界師。王及國人。皆隨比丘出到佛所。稽首作禮奉受五戒。作優婆塞。佛便為王及國人民。現相好威神光耀天地。復為說非常苦空。王于是時得須陀洹道。國中人民皆受五戒十善。歸命三尊月月齋戒。以為常法(出摩達國王經)  
乾陀王舍外習內得須陀洹道第十  
　　時有國王。名曰犍陀。奉事婆羅門居在山中。多種果樹樵人毀樹。時婆羅門。將詣王所言其無狀。殘敗果樹請王治殺王敬事婆羅門。即為殺戮。自后未久。有牛食人稻。其主遂捶牛折一角。血流被面痛不可忍。牛徑到王所白言。我實無狀食人少稻。今捶折我角。王曉鳥獸語。告牛言。當為汝治殺之。牛言。雖殺此人不止我痛。但當約敕后莫苦人。王便感念。我事婆羅門。但坐果樹令我殺人。不如此牛也。便呼婆羅門問言。今事此道有何福乎。婆羅門報言。可得攘災致福富貴長壽。王復問言。可得脫于生死不。報言。不得免于生死也。王到佛所。五體投地為佛作禮白言。我聞佛道至尊。教化天下所度無數。愿受法言以自改革。佛即授王五戒十善。為說一切天地人物無生不死者。布施持戒現世得福。忍辱精進心行智慧者其德無量。后生天上亦可得作遮迦越王。可得無為度世之道。佛現相好威神光耀。王歡喜意解。得須陀洹道。牛后七日壽終。上生天上(出揵陀國王經)  
普達王遇佛得道第十一  
　　有夫延國王。名曰普達。身奉佛法未常偏抂。常有慈愍。國內愚民不知三尊。每當齋戒登高觀視。還必頭面稽首為禮。國中臣民怪王如此。自共議言。王處萬民之尊。遠近敬服登謂人從。有何請欲毀辱威儀頭面著地。群臣欲諫不敢。與吏民數千出宮未遠見一道人。王下輦卻蓋住。其群從為之作禮。尋從而還。施設飯食遂不成行。群臣諫言。大王至尊。何宜于道路為此乞丐道人頭面著地。天下尊貴唯有頭面。加為國王不與他同。王敕臣下。求死人首及六畜頭。臣下遍索歷日乃得。王言。于市賣之。臣下賣之。牛馬豬羊頭皆售。但人頭未售。王言。貴賤賣去如其不售。使以丐人如是歷日賣既不售。丐無取者頭皆膖臭。王便大怒。語臣下言。卿言。人頭最貴不可毀辱。今人頭何故丐無取者。即敕嚴駕出曠澤中當有所問。群臣振聳出到城外。告群臣言。卿寧識吾先君時。有小兒常執持蓋者不。臣下對曰實識。王言。今此兒何所在。對曰。亡已十七年。王言。此兒為人善惡何如。對言。臣等常睹其承事先王。齋戒恭肅誠信自守非法不言。王告諸臣。今若見此兒在時所著衣服。寧識之不。諸臣對曰。雖自久遠臣故識之。王使取前亡小兒衣。曰。此寧是不。臣下對曰是。王曰。今儻見兒身為識之不。臣下良久。對曰。臣自懼蔽闇卒睹不別。前所見道人來。王大歡喜。又為道人賣頭丐人不取。今欲示其本末。有幸相遇。愿為開導。道人即為臣下說。王本是先王時執蓋小兒。常隨先王。齋戒奉行正法清凈守意不犯諸惡。其后過世生為王子。今得尊貴皆由宿行齋戒所致。臣下大小莫不僉曰。吾等幸遇得睹道人。愿哀愚朦乞為弟子。道人告諸臣民。吾有大師。當從受問。諸臣報言。愿盡年命一受法言。道人曰。我師字佛。身能飛行頂有光明。分身散體變化萬端。獨步三界莫與齊倫。門徒清潔皆為沙門。其所教授度脫不唐。臣下即啟道人。佛寧可得見不。去此幾何。道人報言。甚善。當啟世尊。六千余里。道人即飛到舍衛。具以啟佛。佛言。明日當到夫延國臨至皆現威神。王及群臣持華香出城迎佛。睹佛威靈喜懼交并五體投地稽首為禮。白佛言。勞屈世尊。并及眾僧遠到此土。王盡心供設。手自斟酌行澡水。咒愿畢。佛笑口光五色。阿難言。佛不妄笑。答言。昔摩呵文佛時。王為大姓家子。其父供養三尊。父命子傳香。時有一侍使。意中輕之不與其香。罪福響應暫招役報。奉法無替今得為王。若我得道當度此人。本末意解即得須陀洹。國中人民。皆受五戒行十善(出普達王經)  
經律異相卷第二十八(行聲聞道諸國王部第二十之一)  
　　橫興費調為奸臣所害鬼復為王一 感佛聞法得須陀洹道二 波斯匿王后園生自然甘蔗粳米三 波斯匿王請佛解夢四 波斯匿王求贖女命五 波斯匿王游獵得末利夫人六 好信王發愿灌佛七 耆域藥王請佛僧八 瓶沙王有四種畏九 瓶沙王樂食而死生四天王天十 瓶沙王與弗迦沙王親厚更獻珍異十一 赤馬天子問佛無生死處十二 多智王佯狂免禍十三  
橫興費調為奸臣所殺鬼復為王第一  
　　昔瓶沙王。有一大臣。犯事徙南山中去國千里。由來無人不熟五谷。大臣到中。泉水通流五谷大熟。四方諸國有饑寒者來至此中。數年之中便有三四千家。來者給與田地令得生活。其中三老諸長者宿年。共議國之無君。由身之無首相將至大臣所。舉大臣為王。大臣答長老曰。若以我為王者。當如諸國王之法。左右大臣文武將士。上下朝貢發女開宮租稅谷帛當如民法。諸國老曰。唯然奉命。一隨王法。即立為王。處置群臣。文武上下發調人民。筑城作舍宮殿樓觀。民被苦毒不復能堪。皆發想念欲謀圖于王。諸奸臣輩將王出獵。去城三四十里。于曠野澤中索王欲殺。王問左右。何緣殺我。并曰。民慕豐樂奉王以禮。民困思亂破家圖國。王告之言。卿等自為非我本造。抂殺我者神祇知之。聽我發一愿死不有恨。即時愿曰。我本開荒出土養民。來者皆活富樂無極。自舉我為王。依案諸國自共作此今反殺我。我實無惡于此人民。若我死者愿作羅剎。還入故身中當報此怨。于是絞殺棄尸而去。三日之后王神還身中。自名阿羅波。即起入宮。殺新王并后宮婇女左右奸臣。欲盡殺人。國中三老草索自縛來。向羅剎自首。此是奸臣所為。非是細民所可能知。乞丐原恕愿還治國。曰我是羅剎。與人從事食飲當得人肉。羅剎急性忿不思難。三老曰。國是王許故當如前。食飲所須當相差次。國老共出宣令人民。從此為次。家出一小兒。生用作食。食羅剎王三四千家。正有一戶為佛弟子。居門精進持佛五戒。賢者大小懊惱啼哭。遙向崛山為佛作禮。悔過自責。佛以道眼見其辛苦。便自說言。因是小兒當度無數人。便獨飛往至羅剎門。現變光相照其宮內。羅剎見光疑是異人。即出見佛便起毒心。欲前唅佛光刺其目。擔山吐火皆化為塵。至久疲頓然后降化。請佛入坐頭面作禮。佛為說法一心聽法。即受五戒為優婆塞。里吏催食奪兒將還。室家[口*睪]哭隨道而來。觀者無數為之悲哀。吏抱兒擎食著羅剎前。羅剎以手擎兒。長跪白佛。國人相次以兒食。我今受佛五戒不復得食人。請以小兒持布施佛。為佛給使。佛為受之。說法咒愿。羅剎歡喜得須陀洹道。佛以小兒著缽中。擎出宮門還其父母。而告之曰。快養小兒勿復愁憂。眾人見佛莫不驚怪。是何神此兒何福。而獨救之。羅剎所食奪還父母。佛即說偈言。  
　　戒德可恃怙　　福報常隨己 
　　見法為人長　　終遠三惡道 
　　戒慎除苦畏　　福報三界尊 
　　鬼龍邪毒害　　不犯有戒人  
　　見佛光像皆為佛弟子。聞偈歡喜皆得道跡(出法句譬喻經第五卷)  
感佛聞法得須陀洹道第二  
　　舍衛國有二商人。一人念曰。佛身丈六華色紫金。頂有肉髻項背日光巍巍難言。佛猶帝王沙門猶忠臣。佛陳明法沙門誦宣斯王明矣。知佛可尊。佛知其意而熟視之。其人心意喜如獲寶。其一念曰。佛者如牛弟子猶車。彼牛索車東西南北。佛亦猶然。佛知其有惡念必獲其殃愴然愍之。其人心惡二人俱去。至三十里有亭住宿沽酒飲之。共平屬事訟之紛紜。其善念者。四天王遣善神護焉。其毒念者。太山鬼神令酒入腹。猶火燒身。出亭露臥宛轉落車轍中。晨有商人車五百乘經轢之焉。伴見之曰。吾今衰矣。還國見疑取物而去名為不義。遂輕身委財而逝。展轉遠邁去舍衛數萬里。有一國。國王崩無太子。讖書云。中國有微人當王斯土。群僚議曰。國之無君猶體之無首。難以久立。故王有馬常為王作禮。若任王者馬必屈膝。僉曰大善。即具嚴駕以王印綬著車上。人馬填路觀者莫不揮涕。時彼商人亦出觀看。國太史曰。彼有黃云之蓋斯王者之氣也。神馬直進屈膝舐足。群臣欣豫香湯澡浴。拜為國主。僉然稱臣。王曰。余本商人。無德于民不任天位。群僚曰。天授有德神馬屈膝。于是遂處王宮。聽省國政。深自惟曰。我無微善何緣獲此。必是佛恩使之然也。晨在御座嘆佛無上之圣。率土群僚向舍衛國。稽首言曰。賤人蒙世尊潤獲為人君。斯土傳世不知有佛。流俗之書亦無記焉。愿以大明開斯國人之聾盲也。明日愿與應真圣眾。垂意顧斯一時三月。佛告阿難。敕諸比丘。明日彼王請。皆當隨變化現神尊德。令其國民咸共睹焉。諸天聞佛之彼教化。相率導從作樂歌德。寶帳幢幡華下紛紛光色耀目。佛及應真皆坐正殿。王自斟酌畢。以小床于佛前坐。佛廣說法。王曰。吾本微人。業無快德何緣獲斯。佛告王曰。昔彼國王飯佛。王心念言。佛心如國王。沙門如臣。王種斯栽今獲其果。彼人云。佛若牛弟子若車。彼人自種車轢之栽。今在太山為火車所轢。自獲其果也。非王勇猛所能致矣。為善福隨履惡禍追。響之應聲善惡如音。非天龍鬼神所授。非先禰所為也。造之者心。成者身口矣。佛頌偈曰。  
　　心為法本　　心尊心使　　中心念惡 
　　即言即行　　罪苦自追　　車轢于轍 
　　心為法本　　心尊心使　　中心念善 
　　即言即行　　福樂自追　　如影隨形  
　　世尊又告王曰。眾惡之罪最重有五。不孝不忠殺親殺君家滅國亂。重罪一也。羅漢之行得空不愿無想之定。與佛齊意拯濟眾生。而愚害之。重罪二也。佛者眾罪已畢景福會成。相好十力法導眾生。慈悲喜護心過慈母。而愚惡謗重罪三也。清潔沙門志靖行高。情抱經法助佛化愚。諸佛相紹眾生得度皆由眾僧。佞讒挍遘以致不調。以不調故正法毀。正法毀則民狂走。民狂走者三惡道興。惱比丘僧。重罪四也。佛尊廟寶物水土。眾生赤心以貢三尊。愚人或毀盜。重罪五也。犯斯五者罪無有請。謂之自殺身自滅族自投太山火矣。五罪之重重于須彌慎無犯焉。佛說經竟。王及群臣皆得須陀洹。受五戒為清信士。國民有作沙門者。守戒為清信士者。遂以五戒十善為國政。諸天祐護國遂興矣(出百愛經)  
波斯匿王后園生自然甘蔗粳米第三  
　　波斯匿王。宿殖德本福響自應。于后園中自然生甘蔗之樹。流出甘漿晝夜不絕。又生一株粳米。垂穗數百取之無盡。王受其福食之無厭。身體肥重喘息苦極不能轉側。往到佛所低身揖讓。在一面坐。佛便說偈。  
　　若人能專意　　于食知止足 
　　趣欲支形命　　養壽守道德  
　　王歡喜踴躍。即從坐起辭佛還宮。敕擎食人在吾前者。先說斯偈以為常法。王轉減食。身減體輕。行來無患(出出曜經第十七卷)  
波斯匿王請佛解夢第四  
　　波斯匿王。夜臥有十種夢。一小樹生華。二見小樹生果。三見牸牛從犢求乳。四見人切索羊隨后食。五見十釜重上釜踴灌入最下釜。六見馬一身兩頭食麥。七見血流成渠。八見澄水四邊清中央濁。九見犬在金器中小便。十見四方有四牛來相抵突各散還去。王見恐怖衣毛皆豎。即從臥覺便作是念。我應命終失此王位耶。即往問佛。佛曰。大王勿懷恐怖。不由此夢乃失王位。夢小樹生華者。當來眾生非法欲行。常懷貪嫉與邪法相應。是時人民不孝父母。不承事沙門婆羅門。便得供養。猶如今孝從父母供養沙門者也。小樹生果者。當來眾生非法欲行。常懷貪嫉與邪法相應。是時人民嫁未久。而抱子歸不知慚愧也。牸牛隨犢求乳者。當來眾生非法欲行。常懷貪嫉與邪法相應。母守門女傍通以自存活也。人切索羊隨后食者。當來眾生非法欲行。常懷貪嫉與邪法相應。以己財寶與外人通也。夢十釜列上頭釜溢涌灌最下釜中者。當來眾生非法欲行。與邪法相應。兒語父母言。速出此家詣山野澤。我欲住此村落也。馬一身兩頭食麥者。當來眾生非法欲行。常懷貪嫉與邪法相應。彼依國王劫奪婆羅門長者。或依婆羅門長者劫奪王藏也。夢血流成渠者。當來有國王不樂己境界。便集四種兵侵奪他界。亦不可制不隨法教。是時人民死者眾多也。夢澄水四邊清中央濁者。當來眾生非法欲行。常懷貪嫉與邪法相應。中國眾生好喜斗亂。邊國人民無有諍訟也。夢犬在金器中小便者。當來眾生非法欲行。常懷貪嫉與邪法相應。我三阿僧祇劫勤苦所集法寶者。皆當誹謗。刀杖瓦石打我聲聞。此沙門種所說非法。好造歌頌也。夢四面有四牛來共相抵突各散還去者。當來眾生非法欲行。常懷貪嫉與邪法相應。是時四面有大云起。雷電霹靂不雨散去也。是謂十夢應如是。大王十夢者。有是十應。以是因緣王勿懷恐怖亦不命終不失王位。皆是當來末世法應如是。大王當作是學。王大歡喜(出增一阿含經第四十一卷)  
波斯匿王求贖女命第五  
　　波斯匿王。女婆陀命過。極愛念之。未曾離目。殯葬已畢。親覲如來頭面禮足在一面坐。佛言。今王何故衣裳塵垢愁憂如是。王言。有一女適命終甚愛念。始殯葬竟欲以象贖女命。乃至車馬伏藏。愁憂苦惱皆由恩愛生。所以然者。古者大王。于此舍衛城。有人女命終。愛念女故未曾遠目。便自迷惑不有所識。處處游行問人民言。誰見我女。大王當以此方便知。愁憂苦惱皆由恩愛生。大王勿懷愁憂。一切恩愛皆當分離。所生之物必當壞敗。如是廣為說法。王受教而去(出波斯匿王女命過請佛經)  
波斯匿王游獵遇得末利夫人第六  
　　時舍衛城中。有一大姓婆羅門。名耶若達。多饒財寶。一婢名黃頭。常守末羅園。時彼婢常愁憂言。我何時當免出于婢。時彼婢晨朝已。食分干飯持詣園中。爾時世尊入城乞食。時黃頭婢遙見如來。心自念言。我今寧可持此飯施彼沙門。或可脫此婢使。即授飯施佛。世尊慈愍受還精舍。時黃頭婢。即前進入末羅園中。波斯匿王。嚴四種兵出外游獵。從人分張馳逐群鹿。天時大熱遙見末利園。即回車往步入園中。黃頭遙見波斯匿來。行步舉動非是常人。即前奉迎言。善來大人可就此坐。即脫一衣敷令王坐。黃頭問言。不審須水洗腳不。王言可爾。即取水與王。為王揩腳。復問王言。欲洗面不。即更以水與王洗面。復問王言。欲飲不。即詣池更洗手。取好藕葉盛水與王。復問王言。不審欲臥息不。即復更脫一衣與王敷之。見王臥已在前長跪。按腳及余支節。解王疲勞。黃頭身如天身細濡妙好。王著細滑。心念言。未曾有如此女聰明。我所不教而悉為之。王即問言。汝是誰家女。報言。我是耶若達家婢。使差我守此園。如是語頃。王諸大臣。尋王車跡來詣園中。跪拜王足在一面立。王敕一人。汝喚耶若達婆羅門來。婆羅門來詣王所。王問言。此女是汝婢耶。答曰是。王言。吾今欲取為婦。汝意云何。報言。此是婢使云何為婦。王言。無苦。但論價直。婆羅門言。欲論價直。百千兩金。我豈取王價。今持奉王。王言。不爾。我取為婦。云何不與價。即出百千兩金。與婆羅門。即迎載入宮。眾臣衛從。末利園中將來故即莂之末利夫人。王甚愛敬。復于異時。王于五百女人中。立為第一夫人。在高殿便自念言。我以何業報因緣得免于婢今受如是快樂。復作是念。將是我先以和蜜干飯分施與沙門。以此因緣今得免婢。受如是快樂耳(出四分律初分第十三卷)  
好信王發愿灌佛第七  
　　古昔有佛。號曰始無。時有國王。名曰好信。好樂佛法視佛無厭。種尼俱類樹。樹下為佛敷栴檀床座。佛坐其上。好信王聽經。佛泥洹后。王不見佛。便名尼俱類樹則為佛樹。見之如見佛。日日往樹下坐。常所坐處想聞教戒。王有青衣。名曰拘錄。常侍王邊。夫人嫉妒雇婆羅門令咒殺佛樹。于常婆羅門。四月七日夜取南山中大毒蛇腦涂樹。樹即枯死。王即便悲涕不能自勝。四月八日夜半明星出時取五色香水集華用灌此樹。即還更生。王便愿言。當令十方諸佛生時用今日。得道時用今日。般泥洹亦用今日。從此以來諸佛興世。皆是此日。故用四月八日灌佛也(山宿愿果報經)  
耆域藥王請僧佛第八  
　　耆域藥王。請佛及僧。唯除槃特。槃特四月誦帚彗名。終不能得。如來及僧往坐耆域舍。行清凈水如來不受。耆域白佛。不審如來以何因緣而不受水。佛告耆域。今此眾中無有槃特比丘。是故不受。耆域白佛。此槃特愚鈍。放牛羊人皆勝于此。佛告耆域。汝不請槃特者吾不受清凈水。時耆域承佛教戒即遣人往喚槃特。佛告阿難。汝授缽與槃特。令莫起于坐遙授與我。耆域見此神力便自悔責。咄哉大誤毀辱賢圣。今日乃知大犯口過。即生敬心向槃特比丘。逾于五百僧。世尊廣說。過去世時耆域為將販賣轉易。嘗驅千疋馬往詣他國。中路有一馬產駒。以駒乞人進至他國。與國主相見。王語馬將。君此千疋皆是凡馬。一馬悲鳴其聲有異必生[馬*父]駒。其駒長大者價當千馬。若得此駒諸馬盡買不爾不須。馬將追乞駒處。其駒未經旬日便作人語。語其主曰。若使馬將來求我者。得五百謂馬可與。馬將求以一疋始馬贖之。其人答曰。吾本不強從君索。勤苦養活。君今欲須。以五百疋馬贖當相還也。遂從之。先薄賤馬駒。今留槃特。后皆貴重。槃特因緣久矣。非適今日(出請磐特比丘經)  
瓶沙王有四種畏第九  
　　昔瓶沙王先祖。治罪人法。若作賊者以手拍頭。賊大慚愧與死無異。后更不作。至父王時治。若作賊者驅令出城以為嚴教。賊悉慚愧與死無殊。后更不作。洴沙嗣立。若作賊者驅令出國。時有一賊七反驅出。猶故復還劫殺村城。最后縛送。王言。將去截其小指。時有司急截恐王有悔。王自試嚙指痛殊難忍即追莫截。臣答王言。已截。王甚愁悔。即自念言。我為法王之末。而為非法之始。夫為王者憂念民下。而截人指。即自命駕。詣佛白言。我曾祖先王迄至父王。皆以法治民。及到我身。為惡日滋正化漸薄。謬得為王傷截人體。自惟無道愧懼實深。佛告大王。治國之法。盜至幾錢罪應至死至幾出國。齊幾用刑。王曰。世尊。以十九古錢為一罽利沙槃分。一罽利沙槃為四分。若盜一分罪應至死。佛為說法。王禮佛而退。時諸比丘言。云何瓶沙王畏罪乃爾。佛言。其不但今世畏罪。過去有國名曰迦尸。王號名稱。時國人民。工巧伎術無不悉備以自生活。若無工伎者謂之愚癡。若作賊者亦名愚癡。時有一人作賊縛送王所。王言。止止。彼人失財此人作賊。我復何用共作惡為。思惟。昔來始一癡人。是愚癡人不能滿千我應命終。即持愚人付于大臣云。我須千愚癡人用作大會。收覓數滿白我令知。臣執持愚人系在一處。王尋念言。是愚癡者將無自苦。便告大臣。好看此人莫令羸瘦。著我無憂園中。五欲娛樂伎樂供給。大臣奉教。欲取王意加情看視。如是不久其數滿千。臣啟滿千。更須何等當速辦之。王聞此言。甚大愁憂。昔來久遠始有其一人。如何今者倏已千數。將是末世惡法增長。王敕群臣。灑掃園內燒香懸繒。備辦種種肴膳飲食。王與群臣十八部眾詣無憂園。敕現愚人見其衣破垢膩爪長發亂。即敕沐浴剪發截甲。給以新衣。然后將來各與種種飲食財寶。恣其所須。語令還家供養父母。勤修產業莫復作賊。愚人聞敕歡喜奉行。時王以位授其太子。出家入山學仙人法。時國王者洴沙是也。常畏罪報。佛言。洴沙王。不但今世教令斬指追即還悔。過去世時有婆羅門。無有錢財以乞自活。是婆羅門妻不生兒子。家本有那俱羅蟲。便生一子。婆羅門念如兒想。那俱羅子于婆羅門亦如父想。少時婦生一子。行乞食時便敕婦言。汝若出行當將兒去。婦與兒食往比舍寄舂。兒有酥酪香氣。毒蛇張口吐毒欲殺小兒。那俱羅蟲便作是念。我父母不在。云何毒蛇欲殺我弟。即殺毒蛇斷為七分。以血涂口當門而立。欲令父母見之歡喜。時婆羅門。始從外來遙見其婦于舍外。便嗔恚言。我教行時當將兒去。何以獨行。父當入門見那俱羅口唇有血。即作是念。我夫婦不在。那俱羅于后將無殺啖我兒。以杖打殺那俱羅。入門見其兒。坐于庭中[口*數]指而戲。又見毒蛇七分甚大憂悔。是那俱羅救我子命。我不善觀卒便殺之可痛可憐。即便迷悶僻地。時空中有天。即說偈言。  
　　宜審諦觀察　　勿行卒威怒 
　　善友恩愛離　　抂害信傷苦  
　　時婆羅門者。今洴沙王也(出僧祇律第二卷)  
瓶沙王樂食而死生四天王天第十  
　　瓶沙王問目連。何處天有好食。目連嘆曰。四天王天。瓶沙應生兜率。即念先生此天。后生兜率。命終為毗沙門王太子。名曰最勝子。如目連施設所說。始人者以胸臆行名為摩睺勒。生三手眾生名為象。問曰。何故說人。或是摩睺勒。或是象。答曰。證彼眾生從光音天終來生于此。當時生畜生中。但形如人。飲食惡意惡巧詐滋多。故人相轉滅遂成畜生。形如蝦蟆(出鞞婆沙第十四卷)  
瓶沙王與弗迦沙王親厚更獻珍異第十一  
　　時王舍國王。名曰洴沙。少作太子常求五愿。一者曼我年少為王。二者令我國中有佛。三者使我常往來。四者常聽說經。五者聞疾開解得須陀洹。王皆得之。時王舍國北游異國。國名德差伊羅。王名弗迦沙。甚自高絕。宿曾見佛受佛經道。學身中六分經。謂地水火風空心。而洴沙王。與弗沙王生未相見。遙相愛敬有如兄弟。常通書記更相問遺。弗迦沙王國中生一蓮華。而有千葉皆作金色。遣遺洴沙王。洴沙王。見華大歡喜言。弗迦沙王。遺我物甚奇有異。洴沙王。作書與弗迦沙王言。我國中有金銀珍寶甚多。我不用為寶。今我國中生一人華。字佛。紫磨金色身有三十二相。弗迦沙王。聞佛聲歡喜踴躍。作書與洴沙王。佛教戒所行愿具告意。弗迦沙王。卻后數日自念言。人命不可知在呼吸間。我不能復待洴沙報書。敕諸小國王及群臣。嚴駕發行欲詣佛所。道逢洴沙王書。書上言。佛教人棄家捐妻子斷愛欲。當除須發著法衣作沙門。又疏十二因緣。送與弗迦沙王。弗迦沙王。讀書竟自思念。夜人定后群臣百官眾皆臥出。寂然無聲竊起亡去。入丘墓間便自剃頭。被法衣作沙門。佛以天眼見弗迦沙。到王舍城止于窯家。佛念。弗迦沙王命盡明日。即飛到窯家愿寄一宿。窯家報言。可得相容。佛于一處端坐。便自念言。是弗迦沙安諦寂寞。起到弗迦沙前。問言。卿師受誰道作沙門耶。報言。我聞有佛今師事之。佛念。是賢者為用我故作沙門。當為說宿命時所知經。爾乃解耳。佛言。我為卿說經事。善聽之。弗迦沙言善。佛為說法。得第三阿那含道。能知是佛耳。即起為佛作禮。明日入城未遠。有少齒牛觸抵弗迦沙。諸比丘白佛言。佛昨于窯家為說經。沙門為犇牛所抵殺。當趣何道。佛言。我為說經即得阿那含。生十六天上得阿羅漢。令諸比丘共取弗迦沙身。好收葬之。于其上起塔(出洴沙王五愿經又出弗迦沙王因緣經)  
赤馬天子問佛無生死處第十二  
　　時有赤馬天子。容色絕妙。于后夜時來詣佛所。白佛言。世尊。頗有能行過世界邊。至不生不老不死處不。佛告赤馬。無有能至者。赤馬天子又白佛言。奇哉世尊。善說斯義。如世尊說。所以者何。自憶宿命。名曰赤馬。作外道仙人。得神通離諸愛欲。我時作念。我有如是捷疾神足。如健士夫以利箭橫射。過多羅樹影頃。能登須彌。至一須彌。足躡東海超至西海。我念神力捷疾今求世界邊。便發足去。唯除食息便利。減節睡眠常行百歲。于路命終竟不得至。即沒不現(出雜阿含第二十九卷)  
多智王佯狂免禍第十三  
　　外國有惡雨。若墮江湖河井陂池。人食之者狂醉七日。有國王。多智善知惡雨見云以知。使蓋一井令雨不入。時百官群臣食惡雨水。舉朝皆狂。脫衣赤裸泥土涂頭坐王殿上。唯王一人獨不狂耳。一切群臣不自知狂。反謂王狂。何故著衣獨異眾人。皆相謂言。此非小事思共宜之。王恐諸臣欲反便自怖懅。語諸臣言。我有良藥能自愈病。諸人小停待我服藥。王便入內脫衣同其而出。一切群臣見皆大喜。七日之后群臣醒悟大自慚愧。各著衣冠而來朝會。王故如前赤裸而坐。諸臣皆驚怪而問言。王常多智。何故若是。王答臣言。我心常定無變易也。以汝狂故反謂我狂。非實心也(出雜譬喻經第四卷)  
經律異相卷第二十九(行聲聞道諸國王部第二十之二)  
　　鏡面王欲起新殿一 不梨先泥王請佛解夢二 惡少王繞塔散寇三 難國王因兒婦得解四 阿質王從佛生信五 優填王請求治化方法六 優填王惑于女人射其正后矢不能傷七 檀那王國遭暴水蛇繞其城為二比丘所救八 國王酒獵聞之修福九 國王臨死藏珠髻中十 有王遇伐不拒十一 國王試一智臣十二 驢首王食雪山藥草得作人頭十三 不眠王殺睡左右十四  
鏡面王欲起新殿第一  
　　過去迦尸國王。以正法治。人民安樂無諸患難。時王無子。夫人忽然懷妊。十月生兒無有眼鼻。生得七日施設大會集諸群臣。相師道士為子立字。時彼國法。或因福相或因星宿或因父母而立字。婆羅門問言。王子身體有何異相。傍人答言。今此王子其面正平都無眼鼻。婆羅門言。應名鏡面。以四乳母供給抱養。一人摩拭洗浴。一人除棄不凈。一人懷抱。一人乳哺。此四乳母晝夜給侍。譬如蓮華日日增長。至年長大父王命終。即拜鏡面以尊王位。然此太子宿殖德本。雖生無目而有天眼。堪為國王。福德力大。國中人民聞鏡面太子為王無不奇怪。時有大臣便欲試之。不能得便。遇王出敕。敕諸群臣。更立新殿。雕文克鏤種種彩畫。大臣試王。將一獼猴與著衣服作革囊盛之。串其肩上將到王前。巧匠已至愿王指授。王知相試。便說偈言。  
　　觀此眾生類　　睒睒面皺[皮*留] 
　　[跍-十+土]厥性輕躁　　成事彼能壞 
　　受分法如是　　何能起宮殿 
　　殘折華果樹　　不中親近人 
　　況能造宮殿　　催送歸野林  
　　時鏡面王。今即我也(出僧祇律第七卷)  
不梨先泥王請佛解夢第二  
　　不梨先泥王。夜臥夢見十事。一者夢見三瓶并兩邊瓶滿氣出相交往來。不入中央空瓶中。二者夢見馬口食尻亦食。三者夢見小樹生華。四者夢見小樹生果。五者夢見一人索繩。人后有羊。羊主食繩。六者夢見狐于金床上金器中食。七者夢見大牛還從犢子飲乳。八者夢見四牛從四面鳴來相趣欲斗。當合未合不知牛處。九者夢見大池水中央濁四邊清。十者夢見大溪水流正赤。王寤大恐。亡國及身。即召公臣及諸道人曉解夢者問之。有一婆羅門。皆非吉事。當取所重愛夫人太子。及邊親近侍人奴婢。皆殺以祠天王。有臥具及著身珍寶好物。皆當燒以祠天。能如是者王身得無他。王聞不樂。夫人問王。何故愁憂。王言說。昨夜夢見十事。恐亡國及身。有婆羅門。解夢皆非吉事。夫人言。王莫愁憂。今佛近在精舍。去國不遠。何以不往問夢意。如佛所解。王當隨之。王即到佛所。頭面禮佛足具以白佛。恐亡國土身及妻子。愿聞教戒。佛言。莫恐。王夢者。后世人當不畏法禁。貪淫嫉妒不知厭足。少義無慈不知慚愧。第一夢者豪貴自相追隨。不顧貧賤。第二夢者見馬兩食。后世帝王及諸大臣。稟食俸祿復探萬民不知厭足。第三夢者小樹生華者。后世人年未滿三十。而頭生白發。貪淫多欲年少強老。第四夢者小樹生果者。后世人年未滿十五。便行嫁抱兒而歸。不知慚愧。第五夢者一人索繩后人有羊。羊主食繩者。后世人夫婿出行。婦與他通食其財物。第六夢者狐于金床金器中食。后世人下賤更尊貴。有財產眾人敬畏之。公侯子孫更貧賤。處于下坐飲食在后。第七夢者大牛還從小犢。子乳者。后世人無有禮義。母為女媒誘他男子。與女交通授女求財。以自饒給不知慚愧。第八夢者四牛從四面鳴來相趨欲斗當合未合不知牛處者。后世帝王長吏人民。皆無至誠之心。更相欺詐愚癡嗔恚。不敬天地以用是故雨澤不時。長吏人民請禱求雨。天當四面起云雷電有聲。長吏人民咸言。當雨須臾之間云散雨去遂為不墮。所以者何。帝王長吏人民無有忠正仁慈。第九夢者大池水中央濁四邊清者。后世中國當擾亂治行不平。人民不孝父母不敬長老。邊國面當平清。人民和睦孝從二親。第十夢者大溪水流正赤者。后世諸國當忿諍興軍聚眾更相攻伐。當作車兵步兵騎兵。共斗相殺傷不可稱數。死者于路血流正赤。王長跪白言。得佛教戒心即歡喜。為佛作禮還歸宮中。重貴正夫人。皆奪諸大臣俸祿。不復信異道婆羅門(出國王不梨先泥十夢經)  
惡少王繞塔散寇第三  
　　月支國有王。名惡少王。此天下莫不靡伏。母教敕王曰。設有臨死之難慎莫左旋佛寺。當念右旋慎莫違吾此教。時惡少王。大出兵眾攻純血城。手自執劍殺三億人。后戰不如。乘象奔走顧視佛圖。憶母教誡便回象右旋。敵國見之因各散伏。王見賊退尋從進。得其本城擒獲王身。便憶佛語。自歸佛者為尊為上無有及者。設我不右旋者豈能壞此賊乎(出出曜經第十六卷舊雜譬喻略同)  
難國王因兒婦得解第四  
　　佛在舍衛國。有難國王。名分和檀。大好道德。日飯道士千余人。王自謂。智慧無雙以鐵縛腹。常恐智慧橫出。而欲為子婚。問群臣曰。天下有智如我者不。若其有者。我欲為子取其女也。國內無有。王遣使者求索他方。到舍衛國問彼人民有佛。使者言。佛寧有女不。答曰。道人無有女也。使者言。次復有誰。答曰。阿難邠坻賢善好道有女第一。使者言。何用為第一。答曰。曾與太子只共諍園田持以上佛。象負黃金數千萬億不貪重寶但志為善。使者即往到阿難邠坻居所。還以白王。王即馳往見。難國王身了無衣服。裸形黑丑狀類如鬼。阿難邠坻問言。欲何求也。王言。聞君賢善好道有女第一。故來為子請求君女。阿難邠坻呼前坐之云。當啟佛。具以白佛。佛言與之。阿難邠坻言。怖殺我女。佛言不也。遂即與之。女名三摩竭。當于難國度脫八萬人。阿難邠坻敢復問佛。心實懷恨。即歸謂難國王。女當相與。王即禮娉迎還其國。太子夜往到三摩竭所。三摩竭以腳蹋太子卻于地。如是四五日。太子不敢復行。王夫人問之。何故不行。太子默聲。夫人即往到三摩竭所。我為子娶妻今當承事。我子何故折辱。三摩竭言。夫人大子及國中人。形皆如狗與畜生無異。夫人白王。王智慧無雙遠求子婦。無所畏難折辱我子。復面罵我。王聞之。即往到三摩竭所。三摩竭不出禮拜。王言。我遠娶新婦。面罵夫人復折辱我子可乎。三摩竭言然。王國中人民皆如狗畜。王即大驚曰。我常恐智從腹橫出故。以鐵縛之。日飯道士千余人。誰能及我者。而反見罵。三摩竭曰。男女長少裸形相向。雖復修福猶可棄賤。王詣師門具陳上事。師曰。更往復問之。慎勿怒也。王即還問。汝國人民何用為勝。三摩竭曰。我國男女皆有衣裳。尊卑異位身不相見。有大人名曰佛。教化數千億萬人皆令得道。入火不燒入水不溺。能典攬三千日月萬二千天地。知三世事。身三十二相八十種好。道德通達諸天敬謁。王言。佛寧可見不。三摩竭言。遙請可致耳。王言。大善。請當云何。三摩竭言。但自燒香王隨我后。夫人太子皆隨我。三摩竭即上高臺請言。難國王始聞如來名。愿佛明日受王飯食。佛告目連。敕諸比丘。明日悉往難國。三摩竭。令王及夫人太子齋戒燒香布席施設食具。供待千二百五十人。三摩竭。即與王夫人太子共住中庭。令諸羅漢來當先到佛在后著。慎莫驚怖隨我所為。佛諸比丘各自變化。舍利弗現作一雙白象。目連化作師子。諸大比丘各變其身。種種示現。或雁皆悉不同從上來下。難國人民大驚。三摩竭言。勿怖也。佛最在后身出水火。三摩竭前為佛作禮。王夫人太子皆亦作禮。諸阿羅漢就坐大小相次。三摩竭王夫人太子。次前行澡水下飯食具。國中人民怪王閉門。大怒各持斧欲斫宮門。佛言。我皆欲使人作善。即令宮壁化作水精。內外相見人民即止不敢復斫。時賓頭盧坐山。忽去往難國。以針刺地。縷與衣相連。即神足行至難國。山便隨后。國一女懷妊見山來恐墜。怖即墮身。佛令目連問賓頭盧。汝后是何等。賓頭盧顧視。山擲還前處八千里外。佛言。我教度脫汝。今失期復殺一人。人命之重我所不喜。從今已后不得隨我飯食頃。彌勒佛出乃得般泥洹。賓頭盧默然愁苦。王白佛言。寧可共捔道力。不如者當投井中。佛言大善。三問不如者當投井中。王言可。佛問言。若誦經時云何。王言。我誦經時。匍匐而行極即伏地。佛言。我誦經時坐坐極經行。若匍匐誦經是為狗行。王為不如。王欲投井兩手據地而不肯入。佛言置之。即還歸國奉行佛道。三摩竭。乃承事王夫人太子。于難國教化八萬人。皆得四聲聞果(出分和檀王經)  
阿質王從佛生信第五  
　　時有國王。名曰阿質。其所治處周十萬里。人民熾盛。王大勇猛不解于法。侵伐鄰國抂苦良善。鄰國皆苦之。佛與大眾往到其國。阿質聞之。與三十二子身皆勇健惡心興兵。合聚人眾數百萬人。當于大道迎欲拒佛。佛語阿難。阿質國王父子。明日惡意向我及大眾。汝等何以降之。諸大士天人笑動天地。佛問何笑。阿難曰。笑阿質王耳。佛言。阿質愚癡起是惡意。使民獲罪。已發大兵恃怙人馬之力。正使滿四天下不能動我一毛。況但數百萬人。佛告阿難。敕諸明士皆持缽行。明日當于阿質國王軍中取飯。王父子兵馬大盛鬼神驚動。當此之時佛身在前放大光明。從軍中渡阿質國。王鼓不復鳴。弓弩不施刀兵不拔。象馬顛倒步兵轉筋。天地陰冥日月無光。王及諸子。皆迷惑失息頓伏而走。佛大眾住皆取飯滿缽。前到王國。城門自開。佛前進王宮入殿而坐。寂寞無聲。八十一萬七千天人悉各就坐。宮更廣大自然高座交露寶帳五音自奏。王及諸子自相謂言。王者之力不如道德之力也。士眾驚怖。諸王子言。今聞佛入已在宮內。宜還與佛相見。王言。復何面目與佛相見。上慚愧神下負人民。諸子曰。佛既仁慈不傷人意。王便收斂士眾安徐還宮。與佛相見。頭面著地為佛作禮前謝。佛言卑鄙闇陋少不學問不知禮義狼獸為比。愚癡迷惑違犯天人。大圣不顧邊陲小國。今抂世尊遠來鄙土君臣勃逆。唯愿天尊哀此無智。既已厚恩教化人民。王復以頭面著地叉手卻住。王三十二子公卿百官吏民。皆悔過自責一心向佛。王見八十一萬眾神人皆列坐師子之座。交露帳中自然伎樂。知佛神妙。王敕后宮夫人婇女。皆出禮佛。王設百味之飯。悉與夫人三十二子。膝行澡水手自斟酌。飯悉周遍上下恭肅一心歡喜食竟。王前稽首白佛言。蒙天中天恩。宿福之厚先君之助得在黎民之上。天尊大圣。當哀我國人民乞戒終身奉行。治民正平當以何法。當與鄰國為盟去惡就善。愿佛留意。佛言。王侵伐非義非求。長生安社稷者也。王當恩信仁義慈孝貞潔寬柔忍辱布施育民覆蓋恕己。凡行此事。可長保社稷。若無此九社稷難保。王曰為之如何。愿垂哀教。佛言。眾生可哀人命可惜。國土珍寶不足恃怙。王當愛惜人命當如父母哀其子也。人民親王過于父母。天下萬國皆可得保。非但一國也。王雖有數百萬眾車兵馬兵。適可以拒小敵耳。我為菩薩道時于樹下坐禪。魔王與鬼神兵一億八千人。皆變形作雜獸畜生身欲壞我心。我以神力右手指案地。而天地大動皆悉顛蹶。不能復本形。魔王降伏。以王數百萬人民之力。何如鬼神億數之力。王曰。實以愚癡無所知故。王即叩頭懺謝乞更改厲。佛言。我以大慈念度十方一切人民皆使解脫。早得佛道未度者度。非但為王父子。王復悔責。愿佛哀我更受教戒終身奉行。使國民安隱。佛言。王當寬刑罰除賦斂廣恩信給孤獨數赦囚窮者救之貧者饒之饑者飽之。王若是者可保其終始。王發道心謂左右傍臣。取藏珍寶以上世尊。佛咒愿畢。悉以施王左右皆得饒富。王三十二子自相謂言。生為無義之人。死為無義之鬼。不如兄弟求作沙門。皆言大善。即俱詣佛具陳所懷。佛知其意深入道慧。天帝釋剃其頭須皆成沙門。后宮夫人婇女三千人。公卿百官一切人民。皆受五戒月月六齋。國致豐熟。鄰國聞之遙敬仰焉。王自從是來。治國寬仁盜賊無有。男女相敬無相貪欲普悉和善。王以七寶作大精舍。國中人民俱行十善。壽盡生天無入惡道者。佛言。我為人求道但令度脫。非天龍鬼神所能傾動也。汝曹行道。當應如我(出阿質國王經)  
優填王請求治化方法第六  
　　時優填王。白佛言。國王成就幾法。世尊。不久在世外敵競興。未得修行而死入惡道。佛曰十法。云何為十。一者意不專一于諸事業。二貪著揣食猶彼餓虎。三貪著酒肉不理國事。四喜懷嗔恚多諸愁憂。五常習愚癡不受人諫。六自任其力所為能辦。七常喜殺生凌易弱者。八數遣兵革侵他國界。九多有所說言無真要。十不慈于人。若成就此不久存世外敵競興。若命終后趣三惡道惡聲遠布。王言。成就幾法久存于世外敵不興。若命終后生天善處。佛言十法。久存于世外敵不興。命終后生天上善處。云何為十。一者意不錯亂于諸行業。皆悉平等除去非行親近善業。二者王不貪著揣食。以等命存分別戒品。三不貪味嗜酒。見諸咎過知出要為樂。四不慳貪喜行惠施觀諸行業。五有智慧解其義常修善。除不善。六不自恃力不自用意。諸有沙門婆羅門群臣人民聰明黠慧者。隨問其義皆為顯說便隨教導。七不暴虐殺害人民。觀其事業便加刑罰。八不數遣兵侵他國界。常與諸王共相和合。九所說真要語不煩重。察前人語然后說事。十常懷慈悲于諸臣民常察國事。成就十法久存于世外敵不興。若身壞命終生善處天上。設命終后名稱遠布天人所傳。以等法化勿以非理。時王答曰。等法化民。身壞命終生善天上。非法行者。身壞命終趣三惡道惡聲遠布(出增一阿含第三十九卷)  
優填王惑于女人射其正后矢不能傷第七  
　　國人送美女上優填王。王大欣悅。拜女父為太傅。為女興宮。伎樂千人以給侍之。王正后師事如來得須陀洹道。王后受譖前后。以百箭射后。后見不懼都不恚怒。一心念佛慈意向王。箭皆繞后三匝還住王前。百箭同爾。王惕然驚懼。即駕白象金車馳詣佛所。稽首佛足自陳曰。吾有重咎在三尊所。淫妖縱欲興邪。于佛圣眾生毒惡心。白衣弟子慈力乃爾。豈況如來乎。我今首過歸命三寶。唯愿弘慈原赦我咎(出優田王經)  
檀那王國遭暴水蛇繞其城為二比丘所救第八  
　　昔陂桓提國。其王號曰檀那。國中當有暴水。水除之后。忽有大蛇繞城一匝頭荷城門。城中居民三億余人。歷日不得出。或多饑饉者。蛇亦無所嗔恚。若有出者便當啖之。舉國人民莫不恐怖。時王國界山中有二道人清凈行道。一名摩訶調。一名沙訶調。坐思念言。蛇是含毒物。今反繞城將危人命。即時俱往。既入其國與王相見。王睹二道人言。由我正化不平故致此患。舉國愁荒無復人心。二道人即告王言。今當方便為王除之。王及臣下皆叩頭守請言。若蒙二道人恩。此國人民便為更生。沙訶調即化為大身蝦蟆。行過蛇前蛇饑難忍。便走逐蝦蟆。摩訶調復化為裘奈。從后追之。蛇見裘奈便驚走入深山。蛇去之后人民獲安。王及臣下即尋二道人到其所在。叩頭辭謝言。二道人近在于此。我實愚癡不早承奉。至有災患道人相救。唯愿道人還住于宮。我等人民得展供養。道人告言。吾之為道清凈無欲。不樂供養。王當撿身自率以道。人民奉行正法可得終始獲安。王即乞受五戒十善。歸命三尊。月月齋戒以為常法。自是之后。國豐民寧四方襁負。遂致太平。沙訶調者佛身是。摩訶調者即彌勒是。王者即鳩摩迦葉是。大蛇者即調達是(出菩薩宿命經)  
國王酒獵聞之修福第九  
　　昔有國王。喜飲酒射獵。還便然燈燒香投槃作禮。邊侍人言。王飲酒射獵。還都投槃當有何福。王聞之。便使人然大濩。湯便沸。內一瓶金。湯沸踴躍。便呼邊人使探取金來。人言湯熱不可近。王言汝當作方便取之。何故不得。侍人言。不知作何方便當可得之。王言。汝去下火以水添湯。侍人即如王令。便探得金。王言。我飲酒射獵時自如湯沸。我投槃作禮時自如去火以水添湯。何以故。不得福也(出雜譬喻經)  
國王臨死藏珠髻中第十  
　　昔者國王有如意明珠。藏于髻中。夙夜珍愛。王后薨亡。國法先置田野令肉消盡。乃收葬之。其王形壞頭髻解散明珠出露。時有征卒之妻。名遮陀利。行見珠持歸。王家收葬忘失此珠。太子傳位。方悟求覓募得神珠封邑萬戶賜金千斤。征卒之妻乃赍應命。即便封邑。王戴珠首上(出譬喻經第七卷)  
有王遇伐不拒第十一  
　　有鄰國王。興兵伐其敵國。敵國諸臣啟其王曰。某國興兵今已逼近。愿王自備共相攻擊。王語諸臣曰。此是閑事何必須吾。賊攻城門。諸臣啟王。賊今在外。王告諸臣。賊雖在外不足遠慮。但自營私何慮公務。時賊暴虐轉前入城。左右啟曰。賊已入城。王告諸臣。此事微細何足上聞。鄰國大王轉進至殿。諸臣啟曰。鄰國之王今已上殿。不審圣尊有何思慮。其王告曰。我今處世變易不停。興者必衰。會合有離。難可常保。更改形容如乞士法。摩何自退往適深山。思惟道德可以自娛。設此暴王欲害我身不辭其愆。所以然者。亡國失土皆由一人。我今受死萬民無患。豈不于我大有幸乎。彼敵國之王嘆未曾有。舉聲唱曰。善哉大王。自古迄今未有斯比。我雖得勝未如王也。開懷大道不顧世榮。自今以往還大王國。興王訖化。共相接待共為親厚(出菩薩藏經下卷)  
國王試一智臣第十二  
　　昔有國王。選擇一國明智之人。以為輔臣。爾時國王。設權方便無量之慧。選得一人。聰明博達其志弘雅。威而不暴名德具足。王欲試之。故加重罪盛滿缽油使擎二十里行。墮一渧者誅不須啟。群臣行之。觀者填道。譬如水定而風吹之其水波揚。心不安隱。其人心念吾今定死。設能擎缽使油不墮到彼國者乃得活耳。唯念油缽安行徐步。時諸臣兵父母宗親國人悉集。隨而觀之。又逢大醉象犇走入道暴鳴哮吼。譬如雷聲。蹈殺道中象馬牛羊豬犢之屬。碎諸車乘星散狼藉。人見恐怖東西馳走。如風吹云。又人射之。而擎缽人。初不知有象來。亦不覺象去。城中失火燒諸宮殿。又諸蛂蜂放毒嚙人官兵滅火。又五色云起天大雷震。亂風吹地塵沙瓦礫填塞王路。拔樹折枝落諸華實。掣電霹靂孔雀皆鳴天諸災雹。雖有此變其人都不覺聞。擎滿缽油得至彼國。不墮一渧。王乃歡喜立為大臣(出修行歡喜經)  
驢首王食雪山藥草得作人頭第十三  
　　昔有國王。人身驢首。佛語國王。雪山有藥。名曰上味。王往食之可復人頭。王往雪山擇藥啖之。遂頭不改。王還白佛。何乃妄語。佛白王言。莫簡藥草自復人頭。王復到山。山中生者皆自除病。不復簡擇。啖一口草即復人頭(出雜譬喻經)  
不眠王殺睡左右第十四  
　　昔有國王。晝夜不寐。其邊直者若睡便殺。前后殺四百九十九人。有一長者子當應入直。其家啼哭送之。有一年少問。何故啼哭。以實答之。卿能雇我。我能代卿。長者大喜。與金千兩遣令入直。王曰。汝何以入。曰我代長者子直。王曰。汝慎勿眠我當殺汝。時年少睡。王欲殺之。曰何以睡。曰不睡我思事耳。王曰。何所思。曰作一升器受二升物。盛一升沙復受一升水。王試實爾。復睡翻地。王復欲殺。曰思事耳。曰何所思。曰作一尺坑還持土填不滿八寸。王復使人作之審爾。復睡伏地。王復欲殺。問汝何以復睡。曰我思事耳。王赦我罪我當說之。王言便說。年少言。王正似鬼。語竟便去。王思。此人何以呼我作鬼。便啟問母。母言。汝實是鬼也。我懷汝時夜夢見鬼。與我共會便有汝耳。王便遂寤。改不殺人悔過為善。遂便學道。爾時王者我身是也。四百九十九人者今五百上首弟子是。年少覺寤我者。文殊師利是(出譬喻經第五卷)  
經律異相卷第三十(諸國王夫人部第二十一)  
　　阿育王夫人受八歲沙彌化一 王后生肉棄水遂生二子為毗舍離人種二 拘藍尼國王后悟法三 末利夫人持齋四 優達那王妻學道生天五 國王大夫人與一賢者共王造寺六  
阿育王夫人受八歲沙彌化第一  
　　昔阿育王。未解佛法。造諸地獄。入者必治。酷以眾毒。后得信心。因棄諸非奉事正覺。人民疾疫。王斷內外不得相通。畏病及宮中。遣信白圣眾。乞遙咒愿。可遣一比丘入宮。達嚫使天下安病疾消除。眾僧荷之。愿以見告。時圣眾遣一沙彌其年八歲。名曰妙顏。已得羅漢神通具足。飛到王宮見夫人婇女宣語。所乏并顯道德知佛至尊況弟子乎。妙顏受教。飛入王宮住王后前。王后作禮舉手欲抱。言妙顏子何能自屈顯其神足。妙顏謂夫人曰。且卻且卻。不宜身近沙門。夫人答曰。卿年幼小方始八歲。心相戀念猶如吾子。雖身近之當何所苦。沙彌答曰。近情喻之如夫人教。情從微起。猶粟之火能燒萬里之野。譬指渧之水陷穿玉石亦能盈器。事皆以漸。以少致多。以小成大。是以智者遠嫌避疑。以防未然。沙彌夫人相難往來言聲遂高。聲徹正殿。王問傍人。是誰語聲如有所諍。傍臣答曰。沙彌妙顏這至宮中。與正后語。音聲高亮乃聞于此。王即起往與之相見。作禮問訊以何所諍。沙彌答曰。貴后見顏垂意見愍。欲往相見道法不應。故難卻之耳。阿育王曰。卿年尚幼猶如吾子。愛念抱之當有何嫌。乃以壯言相折耶。沙彌答曰。不如王語。古圣制儀豫其未萌亦戒終始。女子年七不戲父機。男兒八歲不倨母床。果下不捫首。苽田無摸足。所以然者。遠嫌避疑杜漸消萌也。勸示將來便防未然。吾心以凈無復微翳。譬如蓮華泥水不洿。猶水精琉璃之器也。實如來談。等于母子所以無異。雖知無瑕當為不能者施。王與夫人聞其所言驚然琦之。如妙顏言。年幼八歲尚顧眾難。況年長大三毒未滅者。于是沙彌為說經法。夫人婇女五百余人悉得道跡。及正后傍臣太子皆發道意。尋時得立不退轉地(出八歲沙彌開解國王經)  
王后生肉棄水遂生二兒為毗舍離人種第二  
　　往昔波羅奈國王夫人懷妊。此夫人自知懷妊。而白王言。王即供給養視皆使調適。月滿生肉一段。赤如槿花。諸余夫人生兒端正。我生段肉無有手足。心生羞恥。若王見者必生惡賤。盛貯器中打金作薄以朱沙題上。是波羅奈國王夫人所生。蓋覆器頭以王印印之。以金薄書置器外。送放江中。使人棄已。諸鬼神營護使無風浪。時一道士。依牧牛人住于江邊。清朝澡洗遙見此器。拾取見金薄書字。復見有王印印之。便開器看唯見肉段。而作是念。若是死肉久應爛臭。必有異相。將還住所善舉一處。過半月已而成二片。自爾之后復經半月。二片各生五胞。卻后半月一片成男。一片成女。男色如黃金。女色如白銀。道士見之。心生愛重如自有子。兩手母指自然出乳。一指飲男。一指飲女。乳入子腹譬如清水摩尼之珠內外明徹。道士號兒。名為離車子(梁言皮薄亦言同皮)道士養此二子極為辛苦。旦入聚落乞食。兼為二子日晏方還。是時牧牛人。見道士為此二子辛苦如是。謂言。大德。出家人正應行道。何為二子妨廢道業。可收乞我我等為養活。道士言善哉。是牧牛人各還到家。明日與諸同伴平治道路。豎立幢幡散雜色花。鳴鼓來迎二子到道士處。白道士言。今此二子時可去矣。道士付囑。此二子者有大福德。不可度量。汝等善好料理。當以乳酪生熟酥五種而供養之。若此二子長大還自共匹對。覓好平博處所安立住止。可拜男為王女為夫人。牧牛人等受教而去。二子年至十六。以平博處縱廣一百由旬。中央起宅。以女嫁男。立為夫婦。后一產二兒一男一女。如是十六過生。諸牧牛人見王子漸多。更開舍宅造諸園地。合三十二人宅舍。如是遂乃三過開廣。故名為毗舍離(出善見律毗婆沙第十卷)  
拘藍尼國王后悟法第三  
　　佛與千二百五十比丘。游拘藍尼國美音精舍。足蹈門閫天地震動。珠璣樂器不鼓自鳴。蠱毒隱伏吉瑞和清。境界人民靡不渴仰。王名優填。強[(一/正)*虎]侵克開納佞言耽荒女樂。置左右二后。容姿妙絕。左名照堂。憍傲讒嫉。右字詃容。常行仁愛。王珍其操每事私焉。詃容有老宿青衣。名曰度勝。恒行布香。減省而合集。飯佛及僧。佛為說法。盡心不忘。施訖還宮。持所布香。因此功德。本行所追香氣遠聞。斤兩倍香。詃容誥問。首減香錢。飯佛及僧。法深義妙非世所聞。詃容聞佛。心生歡喜。自念無因得聞正法。即報度勝。汝為我說。度勝啟曰。身賤口穢不敢便宣如來尊言。乞行詣佛受敕而還。便遣出宮。重告之曰。具受儀式。度勝末還。夫人與侍女側塞中庭。佛告度勝。汝還說法多有度者。說法之儀先施高座。度勝具宣圣旨。詃容欣悅。開笥出衣積為高座。承佛威神如應說法。夫人詃容及諸侍女疑解得道。度勝得總持。照堂妒責數譖非一。王不肯從。后又說之。王心乃惑。伺其齋時勸王奏樂。請召夫人。王便普召被命皆會。詃容持齋獨不應命。反覆三召執節不移。王怒隆盛縛曳殿前。將欲射殺。詃容寸心歸佛。王自射兩箭皆還自向。王怖而解之。問曰。汝有何術乃致是耶。對曰。唯事如來歸命三尊。朝奉佛齋過中不食。加行八事莊嚴不近。必是世尊哀愍若茲。王曰。善哉。豈可言也。當詣精舍奉覲世尊。會有敵國興兵入界。王自出征顧命梵志。名曰吉星。權領國政。照堂喜曰。吾父領正殺子必矣。女與父謀遂燒殺詃容及諸侍女。詐言失火謂可掩塞。事后發露。王大恚之。遠徙吉星捐于界外。照堂等輩幽之地窟。摧逐邪道。廣闡佛化(出中本起經)  
末利夫人持齋第四  
　　佛在舍衛國。國王群臣莫不歸仰。時有賈客。名曰波利。與五百賈人入海求寶。時海神出揈水。問波利言。海水為多。揈水為多。波利答言。揈水為多。海水雖多不能救饑渴之人。揈水雖少能濟渴乏之命。世世受福不可訾計。海神歡喜。即脫身上八種香瓔。挍以七寶以上波利。波利還國。持此香瓔上波斯匿王。王甚珍奇。即列諸夫人。若最好者以香瓔與之。六萬夫人盡嚴束而出。王問。末利夫人何以不出。侍人答言。今十五日持佛法齋素服不嚴。王曰。如今持齋應違王命乎。如是三反。末利夫人素服而出。在眾人中明如日月倍好于常。王意竦然加敬問曰。有何道德炳然有異。夫人白王。自念少福稟斯女形。情態垢穢日夜山積。人命促短懼墜三涂。是以月日奉佛法齋。割愛從道世世蒙福。王聞歡喜。便以香瓔與之。夫人辭曰。我今持齋不應著此。可與余人。王曰。我本發意欲與勝者。卿今最勝。又奉法齋道志殊高。是以相與。若卿不受吾將安置。夫人答言。大王勿憂。愿王屈意共到佛所。以此香瓔奉上世尊。并采圣訓累劫之福矣。王即許焉。即敕嚴駕往至佛所。白佛言。海神香瓔波利所上。六萬夫人莫不貪得。末利夫人與而不取。持佛法齋心無貪欲。謹以上佛。愿垂納受。世尊弟子執心難齊。直信如此豈有福乎。于是世尊為受香瓔。即說偈言。  
　　多作寶華　　結步搖綺　　廣積德香 
　　所生轉好　　琦草芳華　　不逆風熏 
　　近道敷開　　德人遍香　　栴檀多香 
　　青蓮芳花　　雖曰是真　　不如戒香 
　　華香氣微　　不可謂真　　持戒之香 
　　到天殊勝　　戒具成就　　行無放逸 
　　定意度脫　　長離魔道(出法句經第二卷)  
優達那王妻學道生天第五  
　　槃提國王名優達。迦葉佛時出家修道。仰值釋迦皆得道跡。其國殷富人民熾盛。王有二萬夫人。第一夫人。字曰月明。容儀端正王甚愛敬。不過半歲夫人將終相現。王甚憂戚。月明問之。王言。汝壽將終。情愛別離是故愁耳。月明答言。夫生有死。自世之常。何獨憂耶。若隆顧念但放出家。王聽入道。汝若出家設未成道必生天上。若生天上還至我所。聽汝出家。月明即許其誓。喚比丘尼。即舍五欲。多來問訊恭敬供養妨其道業。是故游行諸國。從出家日數滿六月。持戒清凈厭患世間。得阿那含道。終一聚落即生色天。觀昔因緣于王有約。欲赴本誓。觀王沒于五欲[怡-臺+龍]戾難化。直爾而往無以感發。宜以恐逼爾乃降伏。便自變身作大羅剎。衣毛振豎執五尺刀。因王夜臥去之不遠懸在空中。王甚大怖。即語王言。汝雖士眾千萬。今唯屬我不得自在。死時已至何緣自濟。王即報言。我無因緣惟持本所作善。修心清凈死生善處。天言。此最可恃更無余理。王便問言。汝是何神使我怖畏。天答。我是月明夫人。王放出家思惟離欲生色天上。今來赴約。王言。汝雖說此我猶不信。復汝本形爾乃可信。天即變為昔形。衣裳服飾如本而立。王欲心發即趣欲捉。月明即升虛空為王說法曰。此身無常彈指叵保。譬如朝露日出則滅。不惟無常貪著我身。王不見。盛年華色老所吞滅。諸根朽邁。目視不明。耳聽不聰。形敗腐朽無所復堪。譬如釀酒戾取淳味糟無所直。是身既老無所貪樂。唯有死在。身既生死無常與俱。王不見。胎夭幼壯皆死。是身危脆死賊常隨。身心火然但是眾苦。心有三毒身有寒熱饑渴。而不生厭貪著我身。宮人伎女華色五欲。國財妻子悉非我有。死去之時無一隨者。身尚自棄何況余物。迷沒五欲回流生死莫知出路。王是智人何不厭離出家求道。王善心生許其出家。月明重化之曰。吾當出家求于妙法受而修行日夕精進翹勤勿懈。說此語已忽然不現。王即禪位太子。舍離五欲。投迦旃延出家為道。時人以其舍重榮利。求正真道。臣吏人民多來供養恭敬問訊方修道業。于是游行至摩竭國。佛為說法得阿羅漢道。執持瓦缽入王舍城。乞得宿飯還林坐食。洴沙王出游詣林。問訊曰。汝本為王出入榮從。今作乞兒獨行丐食。豈可樂耶。汝還罷道分半國治。道人答言。我大國王聚落甚多。今復何緣舍大就小非我所宜。洴沙王曰。汝本食以上味盛以寶器。今執瓦缽乞殘宿食不亦難乎。汝本為王勇士侍衛。今日單獨豈不恐耶。本在深宮妃妓妙色盈悅耳目。坐以寶床敷以細縟。今日獨宿林野臥坐唯草豈不苦哉。答曰。我今知足無所貪樂。洴沙王曰。卿今可憐。答言。卿是可憐非是我也。所以者何。卿五欲所纏恩愛所驅不得自在。我今快樂心無掛礙。瓶沙聞已即便還去(出雜藏經)  
國王大夫人與一賢者共王造寺第六  
　　昔有一人。見浮圖寺。意欲作之。而錢帛不足。發愿入海益得金寶。我當作寺國中第一。得金銀還復熟思惟。誰能同意共作寺者。國王常言。我欲作寺塔。今初未作。當珠寶瑛貢上于王。王得歡喜問。何處得此。賢者言。我愿作寺不辦獨作。入海得寶當作寺。今安隱還是我一利。至得金寶是我二利。意不貪著興立寺舍是我三利。我猗三利功德今欲作寺。唯無人力功夫。故以聞王。王言。我亦有三利。欲作寺塔身得作王為人中上是我一利。豐饒財寶人兵是我二利。四方皆伏是我三利。當與卿共作寺。王呼五百夫人以珠與之。五百夫人皆自莊飾各欲得珠。唯大夫人獨不裝梳。王問何故。答亦有三利。故得作王夫人。一宮所敬是我一利。生男為太子是我二利。常樂經道欲作佛圖寺是我三利。王言善哉。以珠與之。大夫人以百千兩金助王立寺。王與國中賢者作寺廣千步。皆以金銀刻鏤。王言。唯我三人有此福。我國中人不蒙此耶。遣使街里宣令。誰能多有善意得福無量。有貧窮女唯一小屋乞丐衣食。聞之自責。宿不布施今致困窮。解身布裙向中擲與使者以裙助王。我形裸露無衣可出。王聞驚怪乃有是善心。即敕將來。使者曰。此女人無衣可著。王敕五百夫人。各取一領衣與之。速往迎取。王即見之拜為第二夫人。令教授宮中(出十卷譬喻經第四卷)  
經律異相卷第三十一(行菩薩道諸國王子部第二十二之一)  
　　乾陀尸利國王太子投身餓虎遺骨起塔一 曇摩紺為法燒身火坑變為花池二 忍辱為父殺身三 智止以血肉施病比丘四 月光破身出血髓以救病人五 須闡提割肉供父母命六 須大拏好施為與人白象詰擯山中七 只域為奈女所生舍國為醫八。  
乾陀尸利國王太子投身餓虎遺骨起塔第一  
　　乾陀尸利國王太子。不好榮華棲遁山澤。時深谷底有一餓虎。新產七子遇天降雪。虎母抱子已經三日不得求食。懼子凍死守餓護子雪落不息。母子饑困喪命不久。母既饑逼還欲啖子。時諸仙曰。誰能舍身救濟此者。太子曰。善哉吾愿果矣。往到崖頭下向望視。見虎母抱子為雪所覆生大悲心。立住山頭寂然入定。即逮清凈無生法忍。觀見過去無數劫事未來亦爾。即還白師及五百同學。吾今舍身愿各隨喜。師曰學道日淺知見未廣。何忽自發舍所愛身。太子答曰。吾昔有愿應舍千身。前已曾舍九百九十九身。今日所舍足滿千身是故舍耳。愿師隨喜。師曰。卿志愿高妙必先得道勿復見遺。太子辭師而去。師與五百神仙啼泣滿目送太子到山崖頭。時日有富蘭長者。將從男女五百人赍供上山。見太子舍身悲感涕哭。亦隨太子至山崖頭。太子在眾人前發大誓愿。我今舍身救眾生命。所有功德速成菩提。得金剛身常樂我凈無為法身。未度者度未解者解未安者安。我今此身無常苦惱眾毒所集。此身不凈九孔盈流四大毒蛇之所咥螫。五拔刀賊追逐傷割。如此身者為無反復甘膳美味及五欲樂供養。此身命終之后無善報恩。及墮地獄受無量苦。夫人身者唯應令苦不得與樂。又發誓言。今我以肉血救彼餓虎。余舍利骨。我父母后時必為起塔。令一切眾生身諸病苦宿罪因緣湯藥針炙不得差者。來我塔處至心供養。隨病輕重不過百日必得除愈。若實不虛者諸天降雨香華。應聲雨蔓陀羅華地皆振動。太子即解鹿皮衣以纏頭。自投身虎前。虎母得食菩薩肉。母子俱活。時崖頭諸人望見太子。為虎所啖骨肉狼籍。悲號大叫聲動山中。或有椎胸自撲宛轉臥地。或有禪思。或有叩頭懺悔。首陀會諸天及天帝釋四天王等。日月諸天數千萬眾。皆發無上菩提之心。作倡伎樂燒香散華供養太子。而唱是言。善哉摩訶薩埵。從是不久當坐道場。五百仙人皆發無上正真道意。神仙大師得無生忍。夫人遣餉。唯見衣裳傘蓋缽錫瓶罐在石室中。遍問仙人。十十五五相向啼泣。到大師所。唯見仙師以手支頰涕泣滿目呻吟而坐。周匝推問無肯應對。使者怖懼。即以飲食施諸仙士走還向夫人具說上事。夫人曰。禍哉吾子死矣。推胸大叫奔走詣王。王聞迷悶。群臣諫王。太子在山。愿王小息。  
　　王及夫人妃后婇女臣佐吏民奔走上山。長者富蘭逆來告王。太子昨日投身巖下以肉飯虎。今唯余骨狼籍在地共到尸處。王及夫人后妃婇女群臣吏民舉聲悲叫振動山谷。王與夫人伏子尸上心肝斷絕悶不識人。妃前扶頭理太子發曰。寧令我身碎如塵粉不令我夫奄忽如今。時群臣白王。太子布施誓度群生。非無常殺鬼所侵奪也。及未臭爛宜設供養。即收骸骨出山谷口。于平坦地積栴檀香薪。及香蘇油用阇維之。收取舍利起七寶塔。時太子者我身是。父王者即今我父輸頭檀是。夫人者母摩耶是。后妃者今瞿夷是。阇維者阿難是。山上神仙大師者彌勒是(出菩薩投身飯餓虎經)  
曇摩紺為法燒身火坑變為花池第二  
　　昔閻浮提有王名梵天。王有太子字曇摩紺。深樂正法。帝釋化作婆羅門言。我能說法。太子接足禮敬請欲聞之。婆羅門言。我學積久。云何直欲便聞。若能不惜身命及于妻子。入大火坑以見供養者。吾乃與法。太子具如其言。作大火坑。王及夫人婇女。詣宮曉喻婆羅門。乞以國城妻子一為給使。莫令太子投此火中。婆羅門言。吾不相逼隨其意耳。但如此者我不為說。王宣令國內卻后七日太子燒身。若欲見者至日早來。合國貴賤一時皆集。求哀固請具說如前。太子語眾人言。我于久遠生死之中喪身無數。人中為貪更相斬害。天上壽盡失欲憂苦。地獄燒煮刀剝解割灰河劍樹痛徹心髓。餓鬼之中百毒鉆軀。畜生之報身供眾口食草負重。持此眾苦空生身命。未曾善心為法。今舍臭穢之形以求清勝。汝等云何欲見前卻。吾得佛道施汝五分法身。太子便立火坑上。婆羅門曰。  
　　常行于慈心　　除去恚害想 
　　大悲愍眾生　　矜傷為雨淚 
　　修行大喜心　　同己所得法 
　　擁護以道意　　乃應菩薩行  
　　太子聞之便欲投火。時帝釋梵王為捉一手。而難之云。閻浮提內一切生類。賴太子恩莫不得所。今若投火天下喪父何為自沒孤棄一切。太子謝曰。莫遮我無上道心。身投火坑。天地大動。虛空諸天同時號哭淚如盛雨。時烈火坑變成花池。太子坐蓮花臺。諸天雨花乃至于膝。梵天王者今凈飯是。母者今摩耶夫人是。太子者今世尊是(出賢愚經第一卷)  
忍辱為父殺身第三  
　　毗婆尸佛時。波羅奈國王聰慧仁賢無有子息。事一山神經十二年祈求不懈。后第一夫人生育一男。性善不嗔人相具足。召諸群臣占其吉兇。即為立字名曰忍辱。及年長大好行布施。于諸眾生等以慈悲。國有六臣。奸偽諂佞枉橫無道人所厭患嫉姤太子。時王重病命在旦夕。忍辱太子告父諸臣曰。父王危篤今當何為。諸臣曰。妙藥難得命去不遠太子悲悶躄地。惡臣立計欲除太子。啟太子曰。王病須藥藥不可得。太子問曰。為是何物。答曰。是不嗔人。眼睛及髓。若得此藥王命必全。太子曰。我身似是。其人即辭其母。并集諸小國王。自宣令言。我今此身與大眾別。即喚旃陀羅碎骨出髓剜取兩目。臣即搗合奉上大王。王即服之病得除愈。問諸大臣。此藥殊妙除我苦患。諸臣答曰。今此藥者太子所辦。王曰。今何所在。答曰。在外身體傷壞命不去遠。王大悲哭。往到子所其命已終。其母懊惱投身尸上。我有宿罪應末體如塵。乃令我子喪失身命。以牛頭栴檀而阇維之。以其身骨起七寶塔(出大方便佛報恩經第三卷)  
智止以血肉施病比丘第四  
　　昔閻浮利王名智力。常護佛法深有至誠。比丘與王有親。王所尊敬國人愛重。王欲見之無有厭足。比丘髀上生大惡瘡。國中醫藥所不能愈。王及二萬夫人皆悉悲念。時王臥夢。有天人來語王言。若欲愈此比丘者。當須生人肉血飲食之即愈。王寤不樂。念是比丘病重乃須此藥。敕問臣下。何從而得生人血肉。時王太子名曰智止。白王。王莫愁憂。人之血肉最為賤物。世人所重道無所違。王曰善哉。太子默然。還齋持刀割髀取肉。及血送與比丘。比丘服之瘡即除愈身得安隱。王聞比丘已得除愈。歡喜悅懌不能自勝。太子自然平復。舉國財寶賜與太子。時至誠意者提和竭羅佛是。智力王者彌勒是也。智止太子我身是也(出月明菩薩三昧經)  
月光破身出血髓救病人第五  
　　有月光太子。出行游觀。癩人見之要車白言。我身重病辛苦懊惱。太子嬉游獨自歡耶。大慈愍念愿見救療。太子聞之以問諸醫。言當須從生及長無嗔之人血髓涂而飲之如是可愈。太子念言。設有此人貪生惜壽何可得耶。自除我身無可得處。即命旃陀羅。令除身肉破骨出髓以涂病人以血飲之。如是等施及施妻子施而無吝。如棄草木觀所施物知從緣有。推求其實都無所得。一切清凈如涅槃相。乃至得無生法忍。是為結業生身行檀波羅蜜(出大智論第十二卷)  
須闡提太子割肉供父母命第六  
　　毗婆尸佛像法時。波羅奈國王。名羅阇。唯有三子。各任小國。時王聰睿正法為治不抂人民。王有德力風雨以時五谷豐熟。王所重臣名羅睺羅。心生惡逆忽起四兵伐波羅柰國。斷大王命。續伐第一第二王子。次討第三。第三王子形體姝大端正殊美任性調善語。常含笑發言利益不傷人意。正法治民土地豐樂。國計充盈四方嘆美。虛空諸天一切神鬼亦皆敬愛。有一太子名須闡提。聰明慈仁好喜布施。身黃金色七處平滿人相具足。年始七歲其父愛念心不暫舍。時守宮神語王言。羅睺惡逆謀奪國位欲殺父王。尋起師眾伺捕二兄亦已斷命。軍馬不久當復至此。王聞是語。憂愁懊惱不能自持。心肝崩裂婉轉躄地。良久乃蘇。微聲報虛空中言。卿是何人。但聞其聲。不見其形。向者所宣審實爾不。即報王言。吾是守宮神以王聰明正直不抂人民以是相告。王宜速出其至不久。王思投鄰國而有兩道。一道七日行一道十四日行。即盛一人七日糧食。入宮呼須闡提抱著膝上。夫人前問。大王今者似有恐狀。王言。非卿所知。夫人白言。我身與王如鳥兩翅。云何而言不相關預。王報如上。即抱太子便出進路。夫人隨后迷荒失心誤入十四日道。其路險難無有水草。前行數日三人共資糧粒已盡。道路猶遠。王及夫人舉聲大哭。怪哉苦哉從生迄今未曾聞有如是之苦。如何今日身自更之。深自悔責。饑渴所迫命在呼吸。思設方便。不欲三人并死殺婦活我及兒。須闡提見王異相。前捉父手啟言。欲作何等。父悲淚滿目微聲語子。欲殺汝母取其肉血以續汝命。須闡提銜泣啟父。何處有子啖于母肉。既不啖肉子母俱死。愿但殺子濟父母命。王聞子言。即便悶絕微聲語子。子如吾目何處有人自挑目而還自食。吾寧喪命終不殺子啖子肉也。須闡提又言。若便斷命血肉臭爛。未經幾日欲求一愿。若逆違者非慈父母。時父王語太子言。不逆汝意。須闡提言。唯愿日日就兒身上割三斤肉。二分奉供父母。一分自食以續身命。父母泣而從之。得至前路故余二日身肉轉盡肢節筋骨故相連續余命未斷。父母抱持舉聲大哭我等無狀。橫啖汝肉使汝苦痛。前路猶遠未達所在。而汝肉盡今者并命聚尸一處。時須闡提微聲諫言。已啖子肉進路至此。父母今者莫如凡人。并命一處為憐愍故莫見拒逆。可于身諸節間凈割余肉。用濟父母可達所在。父母隨言食竟號叫分別。須闡提起立視父母。父母大哭隨路而去。父母去遠不見須闡提。太子戀慕父母目不暫舍。良久躄地身體新血肉香于十方。面有蚊虻。聞血肉香來封身上。遍體唼食楚毒苦痛不可復言。余命未斷發聲立誓。愿宿世殃惡從是除盡。自今已往更不敢作。今我此身以供養父母。愿我父母常得十一余福。所殘血肉施諸蚊虻皆得飽滿。發是愿時。天地六種震動。日無精光禽獸散走。大海波動須彌涌沒。六欲諸天皆悉怯怖下閻浮提。化作師子虎狼之屬。張目摑髭咆地大吼振跳[跳-兆+(騰-月)]躑來欲搏嚙。時須闡提見諸禽獸作大威勢。微聲語言。汝欲見啖隨意取食何為見恐。時天王帝釋即復天身。太子見之歡喜無量。時帝釋問太子言。汝難舍能舍。如是功德為愿生天作魔王梵王耶。太子報言。我愿成無上菩提。天帝釋言。空有此言誰當信汝。太子誓言。我若欺誑令我身瘡始終莫合。若不爾者令我平復。血反為乳身體平復端正倍常。時天王帝釋頭面禮足嘆言善哉。吾不及汝。汝精進勇猛會得菩提愿先度我。時天王帝釋。于虛空中即沒不現。時王及夫人得到鄰國。鄰國聞之。遠出奉迎相見具說上事。供給所須甚稱意望。鄰王感念。太子慈孝。即上四兵還與彼王。伐羅睺隨路而歸。欲至先別太子。處收其骸柩前望悲哭。轉近遙見太子身體平復。即前抱持悲喜交集。時須闡提具以上事啟其父母。父母歡喜。共載大象還歸本國。太子福深克旋本國。即立太子以為大王。時父王者今輸頭檀王是也。時母者今摩耶夫人是。須闡提者今佛身是。時天帝釋者阿若憍陳如是也(出大方便佛報恩經第一卷)  
須大挐好施為與人白象詰擯山中第七  
　　昔者葉波國王號濕隨。太子名須大挐。四等普護言不傷人。常愿布施拯濟群生。令吾后世受福無窮。愚者不睹非常之變謂之可保。智者照有五家。欲得衣食金銀眾珍車馬田宅無求不與。光聲遠被四海咨嗟。父王有一白象。威猛武勢敵六十惡國來戰象輒能勝。諸王共議。遣梵志八人從乞白象。太子欣然問欲何求對曰。欲乞行蓮花上白象。象名羅阇和檀。太子曰善。金銀雜寶恣心所求。即敕侍者。疾被白象金銀鞍勒。左持象勒。右持金瓶。澡梵志手。慈歡授象。梵志大喜。即咒愿竟騎象而去。相國百揆靡不悵然。僉曰。斯象力猛交戰輒勝。今以惠仇國。何所恃。具以白王。王聞慘然久而曰。太子好喜佛道。以周窮濟乏慈育為行無從禁止。假使拘罰。斯無道矣。百揆僉曰。切磋之教議無失矣。拘罰為虐。臣敢聞之。逐令出國置于田野。十年之間令自慚悔。臣等之愿也。王即遣使者。語之曰。象是國寶以惠怨乎。不忍加罰疾出國去。使者奉命宣述如斯。太子對曰。不敢違天命。愿以私財更七日布施不敢侵國。使者以聞。王即聽許。太子欣然大施窮乏。宣語疾來恣意所欲。七日既竟貧者皆富。妻名曼坻。本諸王女。顏華綽約一國無雙。自首至足七寶瓔珞。謂其妻曰。起聽吾言。大王徙吾著檀特山十二年為限汝知之乎。妻驚視太子泣淚而云。何罪見逐捐國尊榮方處深山乎。答曰。吾用國名象以施怨家王。逮群臣恚逐我耳。妻即發愿。愿國豐熟王臣兆民富壽無極。唯當建志山澤誓成道矣。太子曰。惟彼山澤恐怖之處。虎狼害獸難為止矣。又有毒蟲魍魅斃鬼。雷電霹靂風雨云霧甚可怖畏。寒暑過度樹木難依蒺[卄/梨]礫石非蹠所堪。爾王者之子。生于榮樂長于宮中。衣即細軟飲食甘美。臥則帷帳眾樂聒耳。愿即恣心。今處山澤。臥即草蓐食即果菜非人所忍。何以堪之乎。妻曰。細靡眾寶帷帳甘美。何益于己而與太子生離乎。夫王者以幡為識。火以煙為識。婦人以夫為識。吾恃太子猶恃二親。太子在國布施四遠吾輒同愿。今當歷崄而留守榮豈仁道哉。儻有來乞不現我夫心之感結必死無疑。太子曰。遠國之人來乞妻子吾無逆心。爾為情戀儻違惠道者擿絕洪潤壞吾重任也。妻曰。太子布施睹世希有當卒弘誓慎無倦矣。百千萬世無人如卿建佛重任吾不敢違也。太子曰善。即將妻子詣母辭別。稽首于地愍然辭曰。愿捐重思保寧玉體。國事鞅掌數以慈諫。無以自由抂彼天民。當忍不可忍。母曰。未有子時結愿求嗣。懷妊之日如樹含華日須其成。天不奪愿令吾有子。養育成就而當生離。夫人嬪妾不復相敬。太子妻兒稽首拜退。宮內巨細靡不哽咽。出與百揆哀訣俱出城去。靡不竊云。太子國之圣靈眾寶之尊。二親何心而逐之乎。太子坐城外謝諸送者遣之還居。兆民拜伏僉然舉哀傷。或有躃踴呼天音向震國。去國已遠坐一樹下。有梵志遠來乞身寶服及妻子。珠璣盡以惠之。令妻子升車執轡而去。始欲就道。又逢梵志丐馬。以馬惠之。自于轅中挽車進道。又逢梵志來丐其車。即以車惠。太子車馬衣裳身寶雜物都盡無余。令妻嬰女己自抱男。經二十一日乃到山中。太子睹山樹木茂盛流泉美水甘果備焉。鳧雁鴛鴦游戲其間。太子謂妻曰。樹木參天鮮有折傷。群鳥悲鳴泉果甚多。足為飲食唯道是務耳。山中道士皆守節好學。有一道士名阿珠陀。久處山間甚有妙德。即與妻子詣之。稽首曰。吾將妻子來斯學道。愿垂洪慈誨成吾志也。道士誨之。太子則與柴草為屋結發莞衣食果飲泉。男名耶利。衣小草服從父出入。女名罽拏延。著鹿皮衣從母出入。處山一宿天為增泉更生藥木。后有鳩留孫貧老梵志。其妻年豐顏華端正。提瓶行汲。道逢年少遮而調之曰。爾居貧乎貪彼老財庶以歸居。彼翁學道希成一人。專愚[怡-臺+龍]悷爾將所貪乎。顏狀丑黑鼻正[扁*司]鵗。身體了戾面皺唇侈。言語蹇[扁*司]兩目又青狀類如鬼。舉身無好孰不惡憎。爾為室家將無愧厭乎。婦流淚而去。翁須鬢正白由霜著樹。朝夕未死無如之何。歸向其婿具陳是事。若無奴使吾去子矣。婿曰。吾貧何緣卒獲給使乎。妻曰。吾聞須大拏洪慈濟眾徙著山中。其有兩兒乞則惠卿。妻數有言婦愛難違即用其言。尋覓道路逢獵士。獵士素知太子送逐所由。勃然罵曰。吾斬爾首。問太子為梵志遷而懼曰。王逮群臣令呼太子還國為王。答曰。大善喜示其處。逮見小屋。太子亦睹其來。兩兒睹之中心怛懼。兄弟俱白。吾父尚施而斯人遠來。財盡無副必以吾兄弟惠之。攜手俱逃。母故掘蔭塪容人。二兒入中以柴覆上。自相誡曰。父呼莫應也。太子慰勞之曰。歷遠疲惓矣。對曰。吾自彼來舉身惱痛。又大饑渴。太子設果漿。今故歸窮庶延微命。太子惻然曰。財盡無惜矣。梵志曰。可以二兒給養吾老矣。答曰。吾心無違。太子呼兒。兄弟懼矣。又相謂曰。吾父呼求。必以惠此鬼。違命不應。太子知其隱在塪中。發柴睹之。兒出抱父戰栗涕號言。此是鬼耳非梵志也。兒數睹梵志顏類未有若茲。無以我等為鬼作食。我母采果來歸何遲。今日定死為鬼所啖。母歸索吾。如牛索犢。狂走哀慟。父必悔矣。太子曰。我生布施未嘗微悔。吾以許焉爾無違矣。梵志曰。吾老氣微兒舍遁邁之其母所大子弘惠縛以見付。太子持兒令梵志縛自牽繩端。兩兒躄身婉轉父前哀號呼母曰。天神地祇山樹諸神一哀告母云。兩兒以惠人可一相見。哀感二儀山神作響有若雷震。母時采果中心[怡-臺+重][怡-臺+重]。仰看蒼天不睹云雨。右目瞤左蹠癢兩乳流出。母惟之曰。斯怪甚大歸視我兒。委果旋歸惶惶如狂。帝釋念曰。菩薩志隆欲成重任。若及妻到壞其高志。化為師子當道而蹲。婦曰。卿是狩中之王。吾人中王之女俱處斯山。吾有兩兒皆尚微細。朝來未食須望我耳。師子避之婦得進路。回復于前化作白狼。婦辭如前狼又避焉。又化為虎計梵志遠乃遂退矣。婦睹太子獨出慘然怖曰。吾兒所之而今獨坐。兒常見歸犇走趣吾。跳踉喜笑曰母歸矣。今兒戲具泥象泥牛泥馬泥豬雜巧諸物縱橫于地。睹之心感吾便發狂。將不為虎狼鬼魅盜賊所吞乎。疾釋斯結吾必死矣。太子久而言曰。有一梵志來索兩兒。云。年盡命微欲以自濟吾以惠之。婦聞斯言感躍躄地婉轉哀慟流淚而云。審如一夜所夢。夢睹老貧梵志。割吾兩乳執之疾馳。正為今也。哀慟呼天動一山間。太子睹妻哀慟。尤甚。謂之曰。吾本憚爾隆孝奉尊無求不惠盟誓甚明。而今哀慟以亂我心。妻曰。太子求道厥勞何甚。帝釋諸天僉然議曰。太子道弘普施無盡試求其妻。釋化梵志曰。子懷乾巛之仁。普濟群生布施無逆故來歸心。子妻賢貞德馨遠聞故來乞丐。答曰大善。天地卒然大動天人鬼神靡不嘆善。梵志曰。吾是天帝非世庸人也。故來試子。子尚佛慧影范難雙矣。今欲何愿恣求必從。太子曰。愿獲大富常好布施無貪踰。今吾父王及國臣民思得相見。天帝曰。善應時不現。梵志喜獲其息。行不覺疲連牽兩兒如得亡役。兒王者之孫榮樂自由。去取二親為繩所縛。結處皆傷哀號呼母。鞭之而走血流丹地。天神愍念解縛愈傷。為生甘果令地柔軟。兄弟摘果更相授啖曰。甘如苑中果。地柔軟如王邊氈[止*毛]矣。兄弟相扶仰天呼母。涕泣流身歸到其家喜笑且云。吾為爾得奴婢二人自從所使。妻睹兒曰。奴婢不爾。斯兒端正手足悅懌不任作勞。孚行炫賣更買所使。又欲往異國。天惑其路乃之本土。兆民識焉僉曰。斯大王孫矣。便以聞王。王呼入宮。宮人巨細靡不噓唏。王欲抱兩兒不就。王曰何故。兒曰。昔為王孫今為奴婢之賤。何緣坐王膝乎。王問梵志曰。緣得斯兒。對之如實。曰賣兒幾錢。梵志未答。男孫剿曰。男直銀錢一千特。牛牸牛各百頭。女直金錢一千特牛牸牛各二百頭。王曰。男長而賤女幼而貴何也。對曰。太子既圣且仁眾所依附。而見遠逐故知男賤也。黎庶之女茍以華色處在深宮。故知女貴也。王曰。八歲孩童而有高士之論。豈況其父乎。宮人巨細聞其諷諫莫不舉哀。王顧皆如數梵志退矣。王抱兩孫坐之于膝曰。向不就抱今來何疾乎。對曰。向是奴婢今為王孫。曰汝父處山何食自供。兩兒俱曰。食菜樹果以自給耳。日與禽獸百鳥相娛亦無愁心。王遣使者迎焉。使者就道。山中樹木俯仰屈伸似有跪起之禮。百鳥悲鳴哀感人情。太子曰。斯者何瑞。妻臥地曰。王意解釋使者來迎神祇助善故興斯瑞。妻自亡兒臥地。使者到乃起拜王命矣。使者曰。王逮皇后損食銜泣身命日衰思睹太子。太子左右顧望戀慕山中樹木流泉收淚升車。自使者發舉國歡喜。治道掃除預施帳幔。燒香散華伎樂幢蓋。舉國趨蹌稱壽無量。太子入城頓首謝過退勞起居。王復以國藏珍寶都付太子勸令布施。鄰國困民似川歸海。宿怨睹之拜來稱臣。貢獻相銜賊寇尚仁偷盜競施干戈厭藏囹圄毀矣。群生永樂十方慶善積德不休。始雖嬰苦今為無盡尊矣。太子后終生兜術天。自天來下生白凈王宮。今吾身是。父王者阿難是。妻瞿夷是。子男羅云是。女者羅漢珠遲母是。天帝釋者彌勒是。射獵者優陀耶是。珠陀者大迦葉是。賣兒梵志者調達是。菩薩慈惠布施如是(出須大拏經)  
只域為奈女所生舍國為醫第八  
　　昔維耶離國。王苑中生一奈樹。枝葉繁茂加有光色香美非凡。王極寶愛。自非宮中尊貴不得啖之。時有梵志。居家饒富一國無雙聰明博達才智出群。王用為大臣。請食設奈畢以一奈實與之。梵志見奈香美非凡乃問曰。此奈樹下寧有小栽可得乞不。王曰。卿若欲得一栽相與。梵志種之。朝夕灌溉枝條茂好三年生實。光彩大小如王家許。梵志大喜自念。我資財無數不減于王。唯無此奈今既得之即無所減。便取食之而大苦澀。乃退思惟。當是土無肥耳。仍捉取乳以飲一牛次第至百煎為醍醐。日日灌之卻至明年。實乃甘美。而樹邊生一瘤節。大如手卷。日月增長恐妨其實。適欲斫去。復恐傷樹。遲回未決。節生一枝。洪直調好高出樹顛。去地七丈。抄生諸枝形如偃蓋。華葉茂好勝于樹本。即作棧閣登而視之。見偃蓋之中乃有池水。既清且香眾華鮮明。披視華下。有一女兒在池水中。梵志抱取歸家長養。名曰奈女。至年十五顏色端正天下無雙聲聞遠國。有七國王。同時俱來詣梵志所求娉奈女以為夫人。梵志不知與誰。于其園中架一高樓以奈女置上。謂諸王曰。此女非我所生。自出于奈樹之上。今七王俱求。我設與一六當見怒。不敢愛惜。女今在園中樓上。諸王但自評議。應得者取非我所制。七王共爭紛紜未決。其夜洴沙王從伏瀆入登樓就宿。明晨當去。奈女曰。大王幸抂威尊接逮。若其有子則是王種當何所付。王曰。是男還我是女還汝。王即脫手金镮之印以付奈女曰。以是為信。出語群臣。我已得奈女與共一宿。洴沙軍人皆稱萬歲曰。我王已得奈女。六王聞之便各還去。奈女生男兒。初生時手中把持針藥囊。梵志曰。此國王之子而執持醫器必醫王也。名曰只域(涅槃等諸經皆云耆婆請磐特比丘經云耆域)至年八歲。聰明學問書疏越倫。與鄰比小兒游戲心常輕諸小兒。諸兒罵曰。無父之子淫女所生何敢輕我。只域愕然默而不答。便歸問母曰。我視諸子皆不如我。而反罵我言無父之子。我父今者為在何許。母曰。汝父者是洴沙王。只域曰。洴沙王乃在羅悅只國。去此五百里。何緣生我。即持此環往羅悅只國。徑入宮門即到王前。為王作禮長跪白曰。我是王子奈女所生。今年八歲始知是大王種。故奉指镮印信遠來歸家。王見印文。憶昔有誓知是其子。愴然憐之以為太子。涉歷二年會阿阇世王生。只域因白王曰。我初生時手把針藥囊。應當為醫王。雖以我為太子非我所樂。王適子生矣。應襲尊嗣。我愿得行學醫術。王即聽之。敕國上醫術盡教之。而只域嬉戲未嘗受學。諸師責謂之曰。醫術鄙陋誠非太子至尊所學。然大王之命不可違廢。受敕以來積有日月。而太子初不受半言。若王問我。我何以對。只域曰。我生而有醫證在手。故白大王捐棄榮豪求學醫術豈復懈怠。直以諸師之道無足學者故耳。便取本草藥方針脈諸經具難問師。師無能答。反為作禮曰太子神圣非我所及。歷世疑義請太子說。便說其義。諸醫歡喜作禮奉行。只域便就救療。所治輒愈遠國知名。還于宮門逢擔[蓷/木]小兒望見五藏縷悉分明。只域心念。本草經說。有藥王樹從外照內。此兒[蓷/木]中有藥王樹。即問曰。賣堪幾錢。兒曰十錢。依雇十錢。兒下[蓷/木]置地。則闇不復見其腹中。只域思惟。不知束中何者是藥王木。便解兩束一一聚之以著兒腹上。無所照見如是盡兩束[蓷/木]。最后小枝照見腹內。只域大喜。知此小枝定是藥王。悉還兒[蓷/木]。兒歡喜去。時國中迦羅越家女年十五。臨當嫁日忽頭痛而死。只域聞之往至其家問。女常有何病乃致夭死。父曰。女小有頭痛疾日日增甚朝發致命。只域以藥王照女頭。見有剡蟲。大小相生乃數百枚鉆食頭腦腦盡故死。便以金刀披破其頭。悉出諸蟲封著罌中。以三種神膏涂瘡。一種補蟲所食骨間之傷。一種生腦。一種治外刀瘡。告女父曰。好令安靜慎莫使驚。七日當愈。到日我當復來只域適去。女母便更啼哭曰。我子為再死也。豈有破頭鑿腦當復活者。父止之曰。只域生而把持針藥。捐棄尊位行作醫師。但為一切護治人命。此天醫王豈當妄耶。囑語汝言慎莫使驚。而卿今反啼哭以驚動之。欲令此兒不復生耶。母聞便止哭供養護之。寂靜七日。女便吐氣而寤如從臥覺。曰。我今者了不頭痛。身體皆安誰護我者使得如是。父曰。汝前已死。醫王只域故來護汝。破頭出蟲以得更生。便開罌出蟲示之。女見大更驚悕。深自僥幸曰。只域乃神。如是何報其恩。須臾只域來至。女大歡喜。出門奉迎作禮跪曰。愿為君婢終身以報更生之恩。只域曰。我為醫師周行治病居無常處何用婢為。必欲報恩者與我五百兩金。我不自用當謝師恩。師雖無以教我。我見嘗為弟子。今得汝金當以與之。女便奉五百兩金。只域受以與師。因白王暫歸省母。到維耶離國。有迦羅越家兒。好學作一木馬高七尺余。學習蹁上初學得上馬。后遂失據躄地而死。只域聞之。便往以藥王照。復見肝反戾向后氣結不通故死。復以金刀破腹手探料理。還肝向前畢。以三種神膏涂之。其一種者補手所護持之處。一種通利氣息。一種主合刀瘡。囑語其父曰。慎莫令驚三日當愈。父承教敕寂靜養視至于三日。兒便吐氣而寤亦如臥覺。即便起坐。俄而域來。兒出迎禮曰。愿為作奴終身供養以報生活之恩。只域曰。我為醫師周行治病。病者之家爭為我使當用奴為。我母養我勤苦。我未有供養。卿若欲謝我。與我五百兩金。以報母恩。取金以上奈女。還歸羅悅只國。只域活此兩人便馳名天下莫不聞知。又南有大國去羅悅只八千里。洴沙及諸小國皆臣屬之。其王疾病積年不差。恒苦嗔恚睨眥殺人。人舉目視之亦殺。低頭不仰亦殺。使人行遲亦殺。疾走亦殺。左右侍人不知當何措手足。醫師合藥輒嫌有毒亦復殺之。前后所殺傍臣宮女及醫師輩不可稱數。病乃日增其毒氣攻心。煩滿短氣如火燒身。聞只域名即為下書。敕洴沙王征召只域。只域聞此王多殺醫師大小恐怖。洴沙又憐其年小恐為所殺。適欲不遣畏見誅伐。父子相守晝夜憂愁。乃將只域俱往問佛。佛告只域。汝宿命時與我約誓俱當救護天下人病。我治內病汝治外病。今我得佛故如本愿會生我前。此王病篤遠來迎汝如何不往。急往護之。趣作方便令病必愈。不殺汝也。只域便承佛威神。往到王所。診省脈理。及以藥王照之。見王五藏百脈之中。血氣擾擾悉見。是蛇蠆之毒周匝身體。只域白王。王病可治。治之保愈。然宜見大后咨議合藥。若不見大后藥終不成。王聞此語不解其故。意甚欲怒。然患身病。宿聞只域之名故遠迎之。冀必有益且見小兒知無奸私忍而聽之。即遣青衣黃門將入見太后。只域白太后。王病可治今當合藥。宜密啟其方不可宣露。愿屏左右。太后即遂遣青衣黃門出。只域因問太后。向省王病。見王身中血脈悉是蛇蠆之毒似非人類。王為定是誰子。太后以實語我。我能治之。若不語我。我則不知所治。太后曰。我昔嘗于金柱殿中晝臥。忽有來摩我上者。我時恍惚夢與通情。忽然而寤。見有大蠆長三丈余從我上去即覺有軀。王實是此蠆子也。我為羞恥此未常出口。童子今乃覺之何其神妙。若病可治。愿以王命委屬童子。今者治之當用何藥。只域曰。唯有醍醐耳。太后曰。咄童子慎莫道。此王大惡聞醍醐之氣。又惡聞其名。前后坐口道醍醐而死者數千百人。汝今道此必當殺汝。以此飲王終不得下。愿更用他藥。只域曰。醍醐治毒病。惡聞醍醐是也。王病若微及是他毒為有余藥可以愈之。蠆毒既重。又已匝體。自非醍醐終不能消。今當煎克化令成水。乃出見王曰。向入見太后。已啟藥方今當合之。十五日當成。今我有五愿。王若聽我病可即愈。若不聽我病不得愈。王問五愿盡何等事。只域曰。一者愿得王匣藏中新衣未經軀者與我衣之。二者愿令我得獨出入宮門不使禁訶。三者愿得日日獨入見太后及王后亦莫禁呵。四者愿王飲藥當一仰令盡莫得中息。五者愿得王八千里白象與我乘之。王聞大怒曰。兒子何敢求是五愿。從且解之。若不能解今打殺汝。只域曰。合藥宜當精潔齋戒。而我來日經久。衣服皆被塵垢故欲得王衣著以合藥也。又王前后使諸醫師皆嫌疑之無所委慎。又誅殺之不服其藥。群臣大小皆言王當復殺我。而王病已甚。恐外人生心作亂。若令我自出自入不見禁訶。則外人大小皆知王信我無疑。必服我藥病必當愈。則不敢生逆亂之心也。又言前后殺人甚多。臣下大小各懷恐怖。皆不愿王之安隱。無可信者。今共合藥。恐其因我顧睨之間。便投毒藥中。我所不覺則非小故思惟。天下可信者恩情無厭。唯有母與婦。故欲入見大后與共合藥當煎。十五日乃成故欲日日得入伺候火齊耳。又藥有齊數氣味宜當相及。若其中息則氣不相系也。又乃南山中有神妙藥草。去此四千里。王服藥宜當即得此草。重復服之故欲乘此象詣往采之。朝去暮還令藥味相及也。王意大解。皆悉聽之。于是只域煎克醍醐十五日成化如清水。凡得五升便與大后王后。俱出奉藥白可服。愿被白象置殿前。王即聽之。王見藥但如清水一服便盡。只域便乘象徑去歸其本國道。適行三千里年幼微弱不堪疾迅頭眩疲極臥息山間。過中王噫出醍醐氣。怒曰。小兒子敢以醍醐中我。怪小兒所以求我白象。正欲以叛去耳。王有勇士。名曰烏。神足能行。即敕逐取小兒還。我目前捶而殺之。烏行及之曰。汝何故以醍醐與王。而言是藥王令我追呼汝還。汝急隨去陳謝自首庶望得活。若故欲走今必殺汝終不得脫。只域自念我雖方便求此白象。故復不脫。今當復作方便何可隨去。乃謂烏言。我朝來未食還必當死。寧可假我須臾得于山間。啖果飲水絕而就死乎。烏見只域小兒懼死言辭辛苦。矜而聽之曰。促食當去不得久留。只域乃取一梨吃食其半。以毒藥著爪甲中以分余半便置于地。又取一壞水先飲其半。又行爪下毒于余水中復置于地。乃嘆曰。此水及梨皆是天藥。清香且美。其飲食者令人身安。百病皆愈氣力兼倍。恨其不在國都之下。百姓當共得之。而在深山之中人不知也。便進入山索求他果。烏性既貪舐不能忍于飲食。又聞只域嘆為神藥。亦見只域已飲食之。謂必無毒。便食余梨飲余水。即便下痢。痢如注水。躄地而臥。起輒眩倒。不能復動。只域往語之曰。王服我藥病必當愈。然今藥力未行余毒未盡。我今往者必當殺我。汝無所知。趣欲得我以解身負故使汝病。病自無苦慎莫動搖三日當差。若遂起逐我必死不疑。便上象而去。過語墟聚伍長曰。此是大國王使。今忽得病。汝等急往輿取。歸家好養護之。厚其床席給與靡粥慎莫令死。若令死者王滅汝國。語畢便去遂歸本國。伍長承敕。迎取養護三日毒歇。下給便歸。見王叩頭自陳曰。我實愚癡違負王教。信只域言飲食。其余果水。為藥所中下痢三日始今且差自知當死。比烏還三日之中王病已差。悔遣烏行。見烏來還。且喜且悲曰。賴汝不即將兒來。當我恚時必當捶殺。我得其恩今得生活。而反殺之逆戾不可即料。前后所抂殺者悉更厚葬。復其家門賜與錢財。思見只域欲報其恩。即遣使者奉迎只域。只域雖知王病已。差猶懷怖畏不欲復往。佛告只域。汝今宿命已有弘誓愿成就功德。何得中止應當更往。汝已治其外病我亦復治其內病。只域便隨使去。王見只域甚大歡喜。引與同坐把持其臂曰。賴蒙仁者之恩今得更生。當何以報當分國土以半相與。宮內婇女庫藏寶物悉當分半。只域曰。我本為太子。雖實小國亦有民人。珍寶具足。不樂治國故求為醫當行治病。當用土地婇女寶物為皆所不用。王前聽我五愿。外病得愈。今若復聽我一愿。內病復除。王曰。唯聽仁教。請復問之。只域曰。愿王請佛從受明法。為王說佛功德。王聞大喜曰。今欲遣烏臣以白象迎佛可得致不。只域曰。不用白象也。佛遙知心念。但齋戒清潔辦諸供具燒香遙禮長跪請佛佛必自來。王如其言。佛與千二百五十比丘俱來飯食已畢。為王說經。王即開解發無上道心。舉國大小皆奉五戒。柰女生時既有奇異。長又聰明從父學問。博知經道星歷諸術有勝于父。加達音樂聲如梵天。諸迦羅越及梵志家女合五百人皆往從學以為大師。柰女常將五百弟子講授經術。或相與游戲園池及作音樂。國人不解其故。便生誹謗呼為淫女。五百弟子皆號淫黨。柰女生時。國中復有二女俱產。一須蔓女。二波曇女。須蔓女者生在迦羅越家常笮。須曼以為香膏。笮膏石邊忽作瘤節。大如彈丸。長如手卷。石便爆破。見石節中耿如熒火。射出墮地三日而生須曼。又三日成華。中有小女。迦羅越取而養之。名須曼女。及年長大才明智慧亞次柰女。波曇女者有梵志家。浴池之內生青蓮華。日日長大如五升瓶。華舒見中有一小女。梵志養之名曰波曇女。年長大才智明達如須曼女。諸國王聞此二女顏容絕世。交來求娉。二女曰。我生不由胞胎。乃出草華之中。與凡人不同。何宜當隨世俗乃復嫁娶。聞柰女聰明遍世無匹。生又與我同體。皆辭父母往事柰女求作弟子。明智博達皆勝五百人。佛時到維耶離國。柰女師諸弟子出城奉迎禮佛跪言。愿佛明日我園中食。佛默然受。王出宮迎。又請明日宮食。佛言。柰女前請王后之矣。王曰。我為國主至心請佛必望哀許。柰女但是淫女。日日將從五百弟子行作不軌。佛何為舍我而應其請。佛言。此女非淫。其宿命有大功德已供養三億佛。昔又常與須曼波曇俱為姊妹。柰女最大須曼次之。波曇最小生于大姓家。財寶饒富姊妹相師共供養五百比丘尼。施設飲食及作衣服隨所乏無皆悉供之盡其壽命。三人誓言。愿我后世值佛自然化生。不由胞胎遠離穢濁。今如本愿生得值我。昔雖供養五百比丘尼。既生豪富言語嬌縱。時戲尼曰。諸道人等抱悒日久必當欲嫁。迫我供養不得恣情耳。故今者受此余殃。雖講經道而虛被淫謗。此五百弟子時并力同心今生復得相隨。只域時為貧家小兒柰女見供養意甚慕樂而無資財。乃常為比丘尼掃除凈已。輒復念言。愿我能除天下人病。柰女憐其貧。又加其勤常呼為子。其比丘尼輩有疾病者。常使只域迎醫及合湯藥。僉曰。愿汝后世與我共獲是福。只域迎醫所治悉愈。乃誓曰。愿我后身為大醫王常治一切人身四大之病所向皆愈。王聞佛言。乃自悔過。卻期后日。佛明日便與諸比丘到柰女園。具為說本愿功德。三女聞經皆悉開解。及五百弟子皆得阿羅漢道(出柰女經)  
經律異相卷第三十二(行菩薩道諸國王子部第二十二之二)  
　　能施王子入海采寶緣一 善友好施求珠喪眼還明二 長生欲報父怨后還得國三 遮羅國儲形丑失妃運智還得四 慕魄不言被埋后言得修道五 薩埵王子舍身六 人藥王子救疾七 有一王子聞宿命事怖求以還佛八 無畏王孫耆婆學術九  
能施王子入海采寶緣第一  
　　釋迦文尼佛本身作大醫王。療一切病。不求名利為憐愍眾生故。病者甚多力不周救。憂念一切而不從心。懊惱而死即生忉利天上。自思惟言。我今生天但食福報無所長益。即自方便自取滅身。舍此天壽。生婆迦陀龍王宮中。為龍太子。其身長大父母愛重。欲自取死就金翅鳥王。鳥即取此龍子于舍摩利樹上吞之。父母[口*睪]啕啼哭懊惱。龍子既死生閻浮提中。為大國王太子。名曰能施。生而能言。問諸左右。今此國中有何等物。盡皆持來以用布施。眾人怪畏皆舍之走。其母憐愛獨自守之。語其母言。我非羅剎眾人何以故走。我本宿命常好布施。我為一切人之檀越。母聞其言以語眾人。眾人即還。母好養育及年長大自身所有盡。至父王所索物布施。父與其分復以施盡。見閻浮提人貧窮辛苦思欲給施。而財物不足便自啼泣。問諸人言。作何方便當令一切滿足于財。諸宿人言。我等曾聞。有如意寶珠。若得此珠則能隨心所索無不必得。白其父母欲入大海求龍王頭上如意寶珠。父母報言。我唯有汝一兒耳。若入大海眾險難度。一旦失汝我用活為。我今藏中猶亦有物當以給汝。兒言。藏中有限我意無極。欲充滿一切令無短乏。愿見聽許得遂本心。使閻浮提人一切充足。父母知其志大不敢制之遂放令去。是時五百賈客皆樂隨從。知其行日集海道口。太子問眾人言。誰能知道至彼龍宮。有盲人名曰陀舍。已曾七反入大海中具知海道。菩薩即命共行。答曰。我年既老兩目失明。雖曾數入今不能去。菩薩言。我今此行不為自身。普為一切求如意寶珠。欲給足眾生令身無乏。次以道法因緣而教化之。汝是智人何得辭耶。我愿得成豈非汝力。陀舍周懷答言。我今入海命必不全安。我尸骸著金沙洲上。船去如馳。到眾寶渚。眾賈競載寶物已足。問大子言。何以不取。報言。我所求者如意寶珠。此有盡物我不須也。汝等各當知足知量無令船重不自免也。是時眾賈白菩薩言。大德為咒愿令得安隱。于是辭去。陀舍是時語菩薩言。別留艇舟當隨別道。待風七日博海南岸至一險處。當有絕崖棗林枝皆覆水。大風吹船船當摧破。汝當仰援棗枝可以自濟。我身無目于此當死。過此隘岸當有金沙洲。可以我身置此沙中。金沙清凈是我愿也。即如其言風至而去。既到絕岸如陀舍語。菩薩仰援棗枝得以自免。置陀舍尸安厝金地。于是獨去。如其先教。深水中浮七日。齊咽水中行七日。齊腰水中行七日。泥中行七日。見好蓮花鮮潔柔軟。自思惟言。此花軟脆當入虛空三昧。自輕其身行蓮花上七日見諸毒蛇。念言。含毒之蟲甚可畏也。即入慈心三昧。行毒蛇頭上七日。蛇皆擎頭授與菩薩令踰上而過。過此難已。見有七重寶城有七重塹。塹中皆滿毒蛇。有二大龍守門。龍見菩薩形容端正相好嚴儀能度眾難得來至此。念言。此非凡夫。必是菩薩大功德人。即聽令前徑得入宮。龍王夫婦喪兒未久猶故哀泣。見菩薩來龍有神通知是其子。兩乳流出。命之令坐。而問之言。汝是我子。舍我命終生在何處。菩薩亦自識宿命知是父母。而答母言。我生閻浮提上。為大國王大子。憐愍貧人饑寒勤苦不得自在故來至此。欲求如意寶珠。母言。汝父頭上有此寶珠以為首飾難可得也。必當將汝入諸寶藏隨汝所欲必欲與汝。汝當報言。其余雜寶我不須也。唯欲得大王頭上寶珠。若見憐愍愿以與我。如此可得。即往見父。父大悲喜歡慶無量。愍念其子遠涉艱難乃來至此。指示妙寶隨意與汝須者取之。菩薩言。我從遠來愿見大王求王頭上如意寶珠。若見憐愍當以與我。若不見與不須余物。龍王報言。我唯有一珠常為首飾。閻浮提人薄福下賤不應見也。菩薩白言。我以此故遠涉艱難冒死遠來。為閻浮提人薄福貧賤。欲以如意寶珠濟其所愿。然后以佛道因緣而教化之。龍王與珠而要之言。今以此珠與汝。汝既去世當以還我。答曰。敬如王言。菩薩得珠。飛騰虛空如屈申臂頃到閻浮提。人王父母見兒吉還。歡悅踴躍抱而問言。汝得何物。答言。得如意寶珠。問言。今在何許。白言。在此衣角里中。父母言。何其太小。白言。在其神德不在大也。白父母言。當敕城中內外掃灑燒香懸繒幡蓋持齋受戒。明日清旦以長木為表以珠著上。菩薩是時自立誓愿。若我當成佛道度脫一切者。珠當如我意愿出一切寶物。隨人所須盡皆備有。是時陰云普遍雨種種寶物衣服飲食臥具湯藥。人言所須一切具足。至其命盡常爾不絕。如是等名為菩薩布施生精進波羅蜜(出大智論第十二卷)  
善友好施求珠喪眼還明第二  
　　過去閻浮提。一時有二王。利師跋國王名月。波羅奈國王名月蓋。同意周旋無有嫌郄。當共立約。若生兒子兩通姻好。月蓋王男女俱無。為欲求兒。祠于水神乃至種種鬼神。修羅吒河邊有二五通神仙。河神白王。若二仙愿生王家者王當有兒。王至仙人所說言。生我家者五欲自恣快樂無乏。仙人答曰。可爾。卻后七日其一仙人命終(賢愚經云金色仙人)即入第一夫人胎。復經七日其一仙人又復命終。處第二夫人胎。第一夫人足滿九月。乃生一男顏色端政。當生之日五百估客從海而歸。五百伏藏無端發出。五百死囚從獄解脫。第二夫人生。多有怪異野干鳴。阿修羅捉日。五百應死者自就而死(出四分律三分第九卷)王甚歡喜。即請召相師占其吉兇令立名字。相師問言。此兒生時有何瑞相。答言。第一太子其母弊姤憍慢自大。從懷子來其性調善和顏悅語慈愍眾生。相師答言。兒福德使然。名曰善友(四分律云善行賢愚經云迦良那伽梁言善事)。第二夫人生者問瑞相。答言。其母由來調善言適眾心。懷妊已來其性卒暴發言粗惡。相師答言。是兒之行使母如是。名曰惡友(四分律云惡行。賢愚經云彼婆伽梨梁言惡事)至年十四。善友太子聰明慈仁好喜布施。父母偏念視如眼目。惡友暴惡父母所憎而不喜見。姤嫉于兄常欲毀害。觸事不從違逆反戾。太子導從前后作倡伎樂。大眾圍繞出城觀看。見有耕者墾土出蟲烏隨啄食愍而傷之。問左右言。此作何物共相殘害。答言。國依于民民依飲食食依耕種。大子言。苦哉苦哉。前行復見男女紡織。又問。此作何物。答言。紡織作諸衣服以遮慚愧陰覆五形。太子言。此亦勞苦非一也。轉復前行見人屠牛剝羊。又問。此復是何。答言。屠殺賣肉以供衣食。太子言。怪哉苦哉。強弱相害結殃累劫。轉復前行見網鳥餌魚。又問。又答。張鳥捕魚。太子悲淚滿目。世間眾生造諸惡本眾苦不息憂愁不悅即回車還宮。王問。何故憂愁。太子具以上答。王言。未嘗不有何足愁也。太子言。今欲從王求索一愿。愿得國藏財寶用施一切。王言隨意。太子即使傍臣開王庫藏。以五百大象負載珍寶出四城門。宣令國土隨有所欲恣意自取。善友太子聲聞八方一切運集。未久之間三分用一。藏臣白王。王宜思量。王言。不欲違之。后復經少時。諸臣共議。國依庫藏庫藏空竭國亦虛矣。復往白王。所有財寶三分用二。王宜深思。王言。不欲違之。卿等可小稽遲莫令稱其心也。太子欲開庫藏。時守藏臣緣行不在。鄭重追逐差互不遂。太子言。小人何敢違逆我意。當是父王教耳。夫孝子者不應傾竭父母庫藏。我今應當自求財寶給足眾生。我若不能給足一切眾生衣被飲食稱意與者。云何名為大王。太子即集諸臣百官共議言。夫求財利何業最勝。或言田種或言畜養。有一大臣言。世間求利莫先入海采取妙寶。若得摩尼寶珠者便能稱意給足一切眾生。太子言。然即以白王。王聞咽不得語。后語太子。國是汝有。庫藏珍寶隨意取用何為入海。汝為吾子生長深宮。臥則幃帳食則恣口。今遠涉途路饑渴寒暑誰得知者。大海之中眾難非一。或有惡鬼毒龍猛風波浪水色之山摩竭大魚。往者千萬達者一兩。汝今云何欲入大海。太子即便五體投地四布手足而作是言。父母若不聽者我便舍命終不復起。王及夫人即前勸諫終不飲食到于六日。父母憂恐畏其不濟。七日捉手善言誘喻。太子言。父母若不許者必沒于此。第一夫人白王言。如子心意難可傾動不可違度。何忍見子舍命于此。愿王垂愍聽入大海。故萬有一冀。今不聽者必喪于此。王便聽許。太子歡喜頭面禮王。大王宣令誰欲入海。眾人聞之歡喜聚集。其五百人皆言。大王我等今者隨從太子。有一海師前后數反入于大海。善知道路通塞之相。而年八十兩目朦盲。王白導師。吾唯一子未更出門。勞屈大師隨入大海。愿見隨從。導師即告曰。大海留難辛苦非一。往者千萬達者一二。大王云何能令太子遠涉險道。王報導師。為憐愍故隨從聽許。導師言。不敢違逆。太子莊嚴五百人行具載至海邊。惡友念言。善友為父母偏心愛念。今入大海采取妙寶。若得還者父母當遺棄我。白父母言。欲隨善友入海采寶。父母答言。隨意道路急難之時兄弟相隨必相救護。及至大海以七鐵鎖鎖其船。船停住七日。日初出時太子擊鼓唱令。汝等諸人誰欲入海。入者默然。若戀親愛可還去矣。大海之中留難非一。大眾默然。即斷一鎖舉著船上。日日唱令至第七日。即斷七鎖望風舉帆。太子慈心福德力故無諸留難。得至海洲至珍寶山。太子擊鼓宣令。道路懸遠速載珍寶。極停七日。復作是言。此寶甚重。閻浮提中亦無所直。莫大重載船舫沉沒不達所在。莫過少取道路懸遠不足補勞。裝束已訖與諸人別。而作是言。汝等于是善安隱歸。吾方欲前進采摩尼寶。太子與盲導師。更次前進。路行一七日水齊到膝。復更前行一七日水齊到頸。又復前進一七日浮而得渡即到寶處。導師問言。此何物地。太子答言。其地純是白銀沙。導師言。四望應當有白山汝見之未。太子言。東南方有一白銀山至此山下。導師言。次應到金沙。導師疲乏悶絕躄地語太子言。我命不久必喪于此。太子于是東行一七當有金山。從山復更前進一七純是青蓮華。復前行一七其地純是紅赤蓮華。復過一七有大寶城。純以七寶裝挍龍王所止。龍王耳中有一摩尼如意寶珠。汝往從乞。若得珠者能滿閻浮提雨眾七寶衣被飲食醫藥聲伎隨意能出。名如意珠。導師語已氣絕命終。太子抱持舉聲悲哭。一何薄命生失于汝。即埋著地中。金沙覆上。右繞七匝頂禮而去。前過金山見青蓮華。下有青蛇。此蛇有三種毒。所謂嚙毒觸毒氣噓毒。此諸毒蛇以身繞蓮華。張目喘息而視太子。太子即入慈心三昧。起進前路蹋蓮華葉。時諸毒蛇不毀不傷至龍王住處。七重城塹滿中毒龍共相蟠結舉頭交頸守護城門。太子到城門外。見諸毒龍即慈心。念閻浮提一切眾生。今我身若為此毒龍所害者。汝等眾生皆失大利。即舉右手告毒龍曰。汝等當知。我為一切眾生欲見龍王。毒龍開路令太子入。見二玉女紡頗梨縷。太子問曰。汝是何人。答言。我是龍王守外門婢。入到中門下見四玉女紡白銀縷。太子復問。汝是龍王婦耶。答言非也。是龍王守中門婢耳。太子入至內門見八玉女紡黃金縷。太子語言。汝是何人。答言。我是龍王守門婢耳。太子言。汝為我通大海龍王云。閻浮提波羅奈國王太子善友欲來相見今在門下。時守門者即以白王。王大疑怪。若非福德純善之人無由遠涉險路。即請入宮王出奉迎。紺琉璃為地七寶有種種光明耀動人目。太子說法示教利喜。贊說施論戒論人天之論。龍王心喜。遠屈涂涉欲須何物。太子言。大王。閻浮提一切眾生為衣服飲食受無窮之苦。今欲從王乞左耳中摩尼寶珠。龍王言。受我微供一七日當以奉給。太子受龍王請。過七日持珠還閻浮提(賢愚經言。到七寶城門堅閉見金剛杵在其門邊如師戒語取杵撞門門有五百天女為持寶珠來奉太子最前一女珠琉璃色受結衣角耳)龍王使諸龍神飛空送之。得到此岸。見弟惡友問言。汝徒黨伴侶今何所在。答言。船舫沉沒一切死盡。唯弟一身牽持死尸而得全濟。一切財物今皆已盡。善友言。天下大寶莫先己身。弟言不爾。人愿富死不愿貧生。何以知然。弟曾至冢間聞諸死鬼作如是論。善友真直以實語弟。汝雖失寶亦是閑耳。吾今已得龍王如意寶珠。弟言。今在何處。善友言。今在髻中。弟聞生嫉姤白善友言。快哉甚善。得此寶珠宜加守護。善友解珠與弟而誡之言。汝若疲臥我當守護。我若眠時汝應守護。時惡友次應守珠。其兄眠熟。起取二干竹刺刺兄兩目(四分律云。以佉羅陀樹刺之)奪珠而去。善友喚惡友。此有賊刺我兩目持寶珠去。惡友不應。兄便懊惱恐為賊殺。如是高唱聲動神祇經久不應。樹神發聲言。汝弟惡友是汝惡賊。刺汝兩目持寶珠去。太子悵然憂恚苦惱。惡友赍珠還國白父母言。我身福德而得全濟。善友與伴沒水死盡。父母大哭悶絕躄地。語惡友言。汝云何乃能提是面來。惡友聞是語已心生懊惱。即以寶珠埋著土中。善友被刺無人為拔。徘徊婉轉靡知所趣。當時苦惱大患饑渴。求生不得求死不得。漸漸前行到利師跋國。其王有女。先許與波羅奈王子善友。有一牧人為王放五百牛隨逐水草。太子坐在道中。牛群垂逼。牛王騎太子上令諸牛過。然后移足右旋婉轉反顧回頸吐舌舐太子兩目拔出竹刺。牧人見之問言。汝是何人。善友不陳本末。答言。我是盲乞兒耳。牧人遍察。有異人相語言。我家在近。當供養汝。即將還家與種種飲食。誡敕家人。汝等待之如我不異。經月余日其家厭患。善友悵然明旦白主人言。我今欲去。主人曰。有何不適。善友曰。客主之儀勢不得久。善友言。若念我者。乞我一鳴箏送我著多人聚落。時主人即隨意供給送到利師跋城多人眾處。善友彈箏。其音和雅悅可眾心。一切大眾共給飲食。王有一果園。其園茂盛常患鳥雀。時守園監語善友言。為我防護鳥雀。我相供給。我以繩結諸樹頭安施銅鈴。汝坐樹下聞鳥雀聲牽挽繩頭。善友言。如是。我能安處樹下兼復彈箏以自娛樂。時利師跋王女侍從入園。見此盲人即往其所問言。汝是何人。答言。盲乞人耳。王女心生愛念不能舍離。王復遣使往喚女歸。女言不去為我送食。供此盲人飲食訖竟。白大王言。王今持我與此盲人甚適我愿。王言。鬼魅著汝顛狂心亂云何欲與盲人共居。父母先以汝許與波羅奈王太子善友。善友入海未還。汝今云何為乞人婦。女言雖爾乃至舍命終不舍離。王聞是語不能拒逆。即遣使迎盲人來閉著靜室。王女語盲人云。我今共汝以作夫婦。善友報言。汝是誰家女欲為我婦。答言。我是利師跋王女。善友報言。汝是王女。我是乞人云何能相恭敬。婦言。我當盡心供奉。后婦出行不白其夫良久乃還。善友責數汝私出外而不白我何處行還。婦言。我不私行。婿言私與不私誰當知汝。婦自咒誓。我若私行令汝兩目始終不差。若不爾者使汝一目平復如故。作是愿已平滿如故精光清徹。婦言。汝信我不。善友含笑。婦言。汝不識恩養。我是大國王女。汝是小人而我盡心供事。于汝而不體信。婿言。汝識我不。答我識汝是乞人。婿言非也。我是波羅奈王善友太子。婦言。汝大愚癡人云何乃發是言。波羅奈王太子入海未還。汝今妄言吾不信也。善友言我從生來未曾妄語。婦言。虛之與實誰當信之。婿言。我若欺誑汝者使我一目永不得愈。若實語者使我一目平復如故令汝得見。即如所誓睛光耀動如本不異。善友太子兩目平復面首端正妙色超絕。婦見歡喜。如蒙賢圣遍體瞻視目不暫舍。即入宮中白父王言。今我夫者即是善友太子。王言癡人。善友未還云何名乞人為太子也。女言不也。若不信者可一視之。王即往看。識是善友。即懷恐怖而作是言。波羅奈王。若聞此事嫌我不少。即前懺謝善友太子我實不知。太子言。無苦為我餉。致給與此牧牛人。王即以金銀珍寶衣被飲食。并與所放五百頭牛。其人歡喜稱善無量。而我未有幾恩報。我如是高聲唱言。夫陰施陽報弘廣無量。大眾聞者皆發施心。善友未入海時養一白雁。衣被飲食行住坐臥而常共俱。夫人報此雁言。太子在時常共汝俱。今生死未分汝不感念太子。雁即悲鳴婉轉啼淚報言。欲覓太子。夫人手自作書以結雁頸。身升虛空飛翔而去。飛至大海求覓不見。次第往到利師跋國。遙見善友在宮殿前。其雁往趣悲鳴歡喜。太子即取母書頭頂禮敬發封披讀。即知父母晝夜悲哭追念。太子兩目失明。太子手書以具上事書結雁頸還波羅奈。父母得書歡喜踴躍稱善無量。具知太子為惡友所苦奪取寶珠。父母杻械惡友閉著牢獄。遣使往告利師跋王。汝今云何擁遮太子令我憂苦。利師跋王心生恐怖。即嚴服太子送著界上。遣使往白。以女妻之遣送還國。父母乘大名象。作倡妓樂掃灑燒香懸繒幡蓋遠迎太子。國土人民男女夫婦聞太子還皆出奉迎。太子前禮父母。父母目冥不見太子。以手捫摸汝是善友非我等念汝憂苦如是。太子問訊父母起居訖竟。太子白父王言。惡友何在。王言。今在牢獄。太子言。愿放惡友得與相見如是至三。王不忍拒便敕出之。即前抱持善言誘喻軟語問訊。汝極勞苦持我寶珠今在何處。如是至三。而方報言。在彼土中。太子還得寶珠。往父母前跪燒眾妙香即咒誓言。此珠是如意寶者。令父母兩目明凈如故。尋時平復見子歡喜。太子于月十五日朝。凈自澡浴著鮮潔衣燒妙寶香。于高樓上手捉香爐頭面頂禮摩尼寶珠。立誓愿言。我為閻浮提一切眾生。忍此大苦求是寶珠。時東方有大風起。吹去云霧曒然明凈。并閻浮提所有糞穢大小便利灰土草莽清風吹蕩悉令清凈。以珠威德。于閻浮提。遍雨成熟自然粳米。香甘軟細色味具足。溝渠盈滿積至于膝。次雨衣服珠環釵釧。次雨七寶眾妙伎樂。眾生所須皆悉充足。后月蓋王崩即嗣立焉。惡友啟曰。我乞食自活。王言。汝守護我頸我與汝食。王復睡眠。拔刀欲斬王首而其首自墮。王覺問之。答曰。天造其業。時父者今悅頭檀是。時母者今摩耶夫人是。惡友者提婆達多是。月王女者瞿夷是。善友者我是也(出報恩經第四又出賢愚經第二生經大同小異)  
長生欲報父怨后還得國第三  
　　昔有菩薩。為大國王。名曰長壽。王有太子。名曰長生。王治以正刀杖之苦不加吏民。風雨以時五谷豐饒。有鄰國王。立行暴害不修正治國民貧困。謂傍臣曰。聞長壽王多饒豐樂無兵革之備我欲奪取。臣曰大善。興兵攻伐。長壽王告群臣曰。彼貪我財。若與交戰必傷我人民。夫爭國殺民吾不忍也。群臣不從。發兵出界迎而拒之。王與太子踰城幽隱。貪王入國募求長壽賞金千斤錢千萬。后王出道邊樹下。遇婆羅門問何處來。答曰。我貧道士。聞長壽王好施遠來告乞。王默念。值我失國。垂淚曰。我即是王也。遇我如此無可相嗣。兩人啼泣。王曰。我聞新王求我甚重。卿持我頭詣之必獲厚賞。婆羅門曰。我之薄福不敢承命。王曰。卿故遠來遇我困乏。人生會有死。愿以相惠何為辭讓。答曰。何忍相殺。必欲惠施者愿相隨還國。于是同反臨至城門。王令其縛白貪王。貪王即賞金錢遣令還去。于四街道欲燒殺長壽。郭邑草野莫不呼天。大子聞之。出當父前心中悲痛。父恐子報怨仇。乃仰天嘆息曰。此死我之所樂也。欲為至孝使汝父死不恨勿報怨也。長生不忍見父死還入山中。王既死后長生念言。我父仁義深篤至死不轉。貪王無狀不別善惡。抂殺我父我不能忍。若不殺之終不茍生。乃出傭賃大臣借其種菜菜好。大臣問園監。監答。借得一人甚勤能也。大臣呼長生問言。卿能作飲食不。答曰能。后乃請王飲食甘美。王問誰作。答曰作人。王即呼還宮使作飲食。王后問曰。汝能習兵法不。對曰最便。王使侍左右。告之曰。我有怨家恒恐相值。今相恃怙相助備之。對曰唯。當為王展力效命。后日王問。寧好獵不。對曰。臣少好獵。王便敕外嚴駕因與長生共出游獵。適入山林便見走獸。王與長生馳而逐之。轉入深山失道三日。遂至饑困。王因下馬解劍以授長生曰。我甚疲極汝坐我欲枕汝膝臥。長生拔劍欲殺貪王。思其父敕內劍而止。如是三過。王便驚寤問長生曰。我夢見長壽王子欲來見害。長生曰。是中強鬼來相恐耳。最后云原殺。長生曰。我是即長壽王太子故來欲殺大王。我父臨死苦囑莫報王怨。我思父教投劍于地以從父敕。雖爾猶恐后日迷惑失計。愿大王便殺我身。王乃自悔曰。我為兇逆。不別善惡。賢者子父行仁淳固至死不轉。而我貪酷初不覺知。今日命屬子手。子故懷仁。惟憶父言。寧不相害。誠感厚恩。今欲還國當從何道。長生言。我知道徑前故迷王欲報父怨耳。遂俱出林便見部曲。王還本國以此國還太子共結兄弟誓不侵奪。更相貢遺共濟急難。長壽王者我身是。太子者阿難是。貪王者調達是(出長壽王經)  
遮羅國儲形丑失妃運智還得第四  
　　昔遮羅國王。適后無嗣。王甚悼焉。命曰。爾歸汝宗以求有嗣之術。后泣辭退。誓命自捐投隕山阻遂之林藪。帝釋感曰。斯王后者故世吾姊也。今以無嗣捐軀山險。愴然愍之。忽爾降焉。以器盛果授之曰。姊爾吞斯果必有圣嗣。將為世雄。若王有疑以器示之。斯天王神器明證之上者。后仰天吞果忽然不睹即覺身。重還睹王具以誠聞。月滿生男。厥狀尪陋世間希有。年在齠齔聰明博暢智策無籌。力能躄象走獲飛鷹舒聲震向若師子吼。名流遐邇八方咸嗟。王為納鄰國之女。厥名月光端正妍雅世好備足。次有七弟。又亦姝好。后懼月光惡太子狀。訛曰。吾國舊儀室家無白日相見。視之重者也。妃無失儀矣。對曰。敬諾。不敢替尊教。自斯之后太子出入未常別色。深惟本國與七國為敵力爭無寧兆民呼嗟。吾將權而安之。心自惟曰。吾體至陋妃睹必邁。啟母欲一睹妃儀容。后曰。爾狀丑妃容華艷。太子重辭。后愍之將妃觀焉。太子陽為牧人。妃睹之曰。牧人丑乎。后曰。斯先王牧夫矣。后將觀象。妃又睹焉。疑之曰。吾之所由輒睹斯人將是太子乎。妃曰。愿見太子之光容。后即權之令其弟出游。以大子官僚翼從。妃觀之厥心微喜。后又入苑。太子登樹以果擲背。妃曰。斯是太子定矣。夜伺其眠默以火照睹其姿狀懼而奔歸。后妃忿曰。焉使妃還乎。對曰。妃邁天下太平之基民終寧其親矣。拜辭尋之至妃國。陽為陶家賃作瓦器。又入城賃染。又為大臣賃養馬肥。又為太官監典諸肴膳以羹入內。王有八女并欣其事月光不眄。帝釋嘆曰。菩薩憂濟眾生乃至于茲。吾將權而助之。挑七敵國化為月光父王手書。以月光妻之。七國興禮造國親迎。俱云。娉娶王女名曰月光。訟之紛紜。各出手書。厥怨齊聲云。當滅爾嗣。其為不貳。使還書僉然詰曰。以爾一女為七國怨。齊兵盛發念爾喪國在于今矣。王聞懼曰。斯禍將至乃宿行所招。謂月光曰。爾為人妃。若婿明愚吉兇好丑厥由宿命孰能攘之。而不貞一盡孝尊奉薄智還國禍至于茲。吾今當七分爾尸以謝七王耳。月光泣曰。愿假吾命漏刻之斯。募求智士必有能卻七國之患者也。王即募曰。孰能攘斯禍者。妻以月光育以元福。太子曰。疾作高觀吾能攘之。觀成。太子權病躇步頓地。須月光荷負爾乃卻敵矣。月光惶[怐-口+、]懼見屠戮扶格登觀。太子高聲曰。七國王厥音遠震。若師子之吼喻以佛教為大。收民當以仁道。而今興怒盛即禍著。禍著即身喪國亡。其由名色乎。七國師雄靡不尸蹌者。斯須而穌欲旋本土。太子啟王婚姻之道莫若諸王矣。何不以七女適彼七王子。婿為蕃屏王元康矣。臣民休矣。親獲養矣。王曰。善哉斯樂大矣。遂命七王以女妻之。八婿禮敬君臣欣欣。王逮臣民始知太子月光之舊婿也。即選良輔武士翼從各各還國。九國和寧兆民抃舞。僉然嘆曰。天降圣權非凡所照德聚功成晏然無譏。還國有年大王崩殂。太子登位大赦眾罪。以五戒六度八齋十善教化兆民。災[薛/女]都息國豐眾安大化流行皆奉三尊。德盛福歸眾病消滅。所以然者。菩薩宿命在家俱耕令妻取食。望睹妻還與一辟支佛俱行隱山崖。久久不至疑心生焉。興忿執鋤欲往捶之。至見其妻以所食分供養沙門。退叉手立。沙門食竟挑缽虛空光明偉曄飛行而退。婿心悔愧念妻有德。乃致斯尊。吾有重愚將受其殃。即謂妻曰。爾供養福吾當共之。余飯俱食爾無就也。至其命終各生王家。妻有淳慈之惠。生而端正。婿先恚而后慈故初丑而后好也。太子者我身是。妻者俱夷是。父王者白凈王是。母者吾母舍妙是。天帝釋者彌勒是。開士世世憂念眾生拯濟涂炭(出遮羅國王經)  
慕魄不言被埋后言得修道第五  
　　時波羅柰國王太子。名曰慕魄。端正絕雙。自識宿命無數劫事。所更善惡壽夭好丑皆悉知見。年十三歲閉口不語。王唯一子舉國愛重當襲王位。不說饑寒恬惔質樸意若枯木。雖有耳目不存視聽。智慮雖遠如無心志。猶若盲聾不說東西。狀如曚戇不與人同。其父憂慮甚用患苦。深恥鄰國恐見凌嗤。因呼國中婆羅門問之。此子何故不能言語。諸婆羅門言。此子雖面目端正內懷不祥。欲害父母危國滅宗將至不久。不復生子者皆是此惡子所妨宜生埋之。王身可全保國安宗。然后更得生貴子耳。不者甚危。王信狂愚謂為審然即用愁憂。坐起不寧伎樂不御服美不甘。即與耆長大臣共議之言遠棄深山。或言投沉深水。有一臣言。但作深坑。傍入如室。給與資糧侍以五仆。生置其中從命所如。王即隨之。太子悲感傷其愚惑。其母憐愛之用傷絕曰。我子薄命乃值此殃。涕泣[怡-臺+郁][怡-臺+伊]事不得已俯仰放舍。悉取太子所有衣服瓔珞珠寶皆用送之。仆使于外。因共作坑作坑未竟。慕魄獨于車上深自思惟。心與口語。王及人民皆共謂我審為癡啞。所以不語欲舍世緣安身避惱濟神離苦耳。今反為狂詐所危。既沒身命陷墮彼人。便默自取其瓔珞珠寶持去。作坑人輩不覺。慕魄取物去。時慕魄即到水邊。凈自澡浴以香涂身。悉取衣被瓔珞著之。到掘坑所問曰。作坑何施。其仆對曰。王有太子名曰慕魄。喑啞聾癡年十三歲不能言語。我等作坑欲生埋之。太子答曰。我即慕魄也。作人驚怖走視車上不見所在。還至坑所諦熟觀察聽聞言語絕有異聲。光景如月世所希聞。動其左右行者駐步坐者為起。飛鳥走獸皆來會聚伏太子前聽太子語。又曰。觀我手足察我形容。云何群迷信此狂詐生見埋棄。發言成章左右驚惶。皆作禮叩頭求哀原赦。太子曰。今已見棄不宜復還。仆即奔馳以白王。王聞悲喜。即與夫人驂駕往迎。王未到頃慕魄自念。當行學道。帝釋化作園樹快樂無比。王遙見太子在樹下坐。慕魄見王即起迎逆。王為作禮慕魄則白大王就坐。王聞太子語言音聲。威神無量震動天地絕無雙比。則大歡喜。便繞慕魄共還入國。居位理政吾請避席。慕魄曰。不可。我以愧厭地獄勤苦愁毒多端。吾昔曾作王。名曰頃念。以政法治國奉行眾善。二十五年鞭杖不加刀兵不設獄無系者。惠施仁愛恩德流普救濟窮滯無所貪惜。雖有此行猶犯微罪終墮地獄六萬余歲。煎煮剝裂痛酷難忍。求死不得生無聊賴。當爾之時父母有財富而且貴快樂無極。寧能知我在彼地獄考治劇乎。豈復能來分取我苦。所以墮罪者往昔作王小國領屬。性甚慈仁戒德方峻法令不嚴。諸小國王皆見輕易咸共謀議。今此大王。既善且弱威算不攝德不堪任總御大國當應誅罰廢退之耳。即舉兵眾來征大國。時王頃念送以珍琦財寶皆賜遺之。復以重官厚祿撫恤慰喻而安之。即還本國。如是未久復來攻罰數數非一。大國群臣上白大王。諸小臣國愚暗無義。不慮罪釁數為慢突。謀殺悖逆觸犯尊上。令民驚擾防備不息當應誅斬以除寇害。王曰。為民父母當務仁化。恕己育物危命濟眾。彼猶嬰孩愍其無識以漸誘導不忍加害。王普愛物命永無誅罰。大國群臣不忍數為。屬城小國所易忿不顧難。舉兵討伐殘殺人民。大王雨淚。即為諸國死亡人民服喪猶子矜愍無極。諸小國王見大王慈心矜念人民。即皆降伏遂來歸附。大王普設珍膳應須烹殺牛羊六畜以具眾味。輒先啟王。王心雖慈事不獲已。顄頭即可緣是得罪勤苦如是。每一念之心甚戰栗體虛冷污追憶過世所更吉兇安危成敗。恐復與會冀以靜默。免脫瑕穢出庶塵勞。永辭于俗不與厄會。適復念欲閉口不言被王生埋。恐王后時復得是殃因入地獄無有出期。我意不欲令王得罪故復語耳。守意無為不樂為王。人民世間恍惚若夢。室家歡娛須臾間耳。計命無幾憂畏延長。樂少苦多眾惱萬端。是故智者。以國財寶恩愛為累。眾欲為塵。使吾為王當復憍逸貪求快意。令民憂煩。天下之大患也。今欲除棄。反流盡源拯濟未度。生世若寄無一可恃。不貪富貴不重珍寶。棄捐世榮思想大道。高明遠逝自拔于世。父王曰。汝為智人不可便爾。慕魄曰。何聞父子生而相棄。骨肉已離為行甚愆。苦相迎接徒益勞煩。父睹志堅。罔然失措無辭可答。乃曰。汝如前世作國王時奉行眾善。財有小失非所憶知。而尚受罪勤苦如是。今我治國不奉政法。既無微善反是愆非。純行危殆罪當何訾。便放太子聽行學道。  
　　太子于是棄國捐王不務人物。一心專精念道修德功勛累[米*責]遂至如今。慕魄者我身是。父王者閱頭檀是。母者摩耶是。相師調達是。時侍仆者阿若拘鄰等五人是(出太子慕魄經)  
薩埵王子舍身第六  
　　過去有王名摩訶羅陀。修行善行國無怨敵。王有三子。長名摩訶波那羅。次名摩訶提婆。小名摩訶薩埵。共出游觀至一竹林憩駕止息。轉復前行見有一虎。新生七日七子圍繞。饑餓窮悴身體羸損命將欲絕。第一王子言。怪哉此虎不得求食。為饑所迫必還啖子。第三王子言。此虎經常所食何物。第一王子曰。食熱血肉。第三王子曰。誰能與此虎食。第二王子曰。其余命無幾設余求者必不濟及。誰能不惜身命。第一王子曰。難舍之至莫過己身。第三王子曰。智慧薄少貪惜深重。不能舍身聞即驚怖。惟有大士心懷慈悲。為饒益他舍此身命不足為難。皆懷憂念熟視而去。第三王子心念。我舍身時至。自從昔來空棄此身都無所為。常護屋宅衣服。飲食種種將養令無所乏。不識恩愛反生怨害。終歸無常既無利益。可惡如賊又如行廁。我今此身于生死海作大橋梁。無量癰疽瘭疾百千怖畏。大小便利筋血皮髓共相連持。我今當舍以求寂滅無上涅槃。無量禪定智慧功德。具足成就微妙法身。與諸眾生作諸法樂。慮其二兄為作留難。即便白兄。可與眷屬前還所止。薩埵還至虎所。脫諸衣裳懸置竹上。我為菩提智永離三有。即自放身臥餓虎前。虎不能食。以干竹刺頸。從高投下大地震動日無精光。天雨雜華種種妙香。空中贊言。得未曾有。虎即舐血漸能啖肉。轉得食力。唯余骨在(出金光明經第四卷)  
人藥王子救疾第七  
　　過去世時。閻浮提人。疾病劫至普皆疾惱。爾時閻浮提王。名摩醯斯那。領八萬四千大城。威勢自在。最大夫人懷妊以來。手觸病者皆得除差。月滿產男。生而即說言。我能治病。又亦生時。閻浮提內諸天鬼神皆共唱言。今王所生便是人藥。以是音聲普流聞故字曰人藥。時將病人示此王子。諸病人至。王子手觸若以身觸即皆得差。安隱快樂。人藥王子于千歲中如是治病。后則命終。諸病人來聞其已死。憂愁啼泣誰復度我病痛苦惱。諸病人言。人藥王子何處燒身。問知所在趣其燒處。出骨搗末以涂其身即皆得差。骨盡之后至燃身處病皆得差。人藥王子我身是也(出菩薩藏經下卷)  
有一王子聞宿命事怖求以還佛第八  
　　有一王子欲知宿命。乃以問佛。佛言。不用知之令人憂愁。王子故欲得知。如是至三。佛便授戒令知宿命。于是王子自視其事。十五應死憂愁不可言。至年十五便死。王家葬埋種柏長大。下根入地正當其心。識神故在體視柏根生。正貫我心為生貫其心。于是從根出柏葉之間復見羊來。自念。此羊啖柏當復害我。會羊來食。在羊腹中。從羊屎出依附羊屎。園家錄載取以糞韭。依韭葉間。會王后思韭。敕外令送。園師持刀欲割取韭。恐刀見害。事事愁憂彌不可言。園師割韭束送王家。在韭束中。王家得韭后便食之。隨韭入腹作子。月滿便生。遂年長大復識宿命。便詣佛所白言。我不復用知宿命。令我愁憂。今以知宿命還佛。佛語太子。我爾時不欲與汝。汝為欲得之。乃悔可聽(出雜譬喻經第八卷)  
無畏王子耆婆學術第九  
　　王舍城有童女。字婆羅跋提。王敕為立淫舍。有共宿者晝夜二百兩金。四方人集觀望極好。時瓶沙王子字無畏。與此淫女共宿遂便有身。時淫女敕守門人言。若有求見我者答言我病。后日月滿生一男兒。顏貌端正。時彼淫女。即以白衣裹兒敕婢棄巷中。無畏王見問傍人言。此是何等。答言。此是小兒。問言。死活。答言。故活。使人抱還舍與乳母養之。即為作字名耆婆童子。后漸長大。王子愛之喚而語言。汝欲久在王家。無有才伎。不得空食王祿。可學伎術。答言爾。即從得叉尸羅國醫。姓阿提梨。字賓迦羅學。經歷七年乃白師言。我習學何當有已。時師與一籠器及掘草之具。汝可于得叉尸羅國。面一由旬求覓諸草。有非是藥者持來。時耆婆童子。即如師語周竟不得非是藥者。所見草木及一切物。善能分別知所用處無非藥者。還以白師。師答。汝今可去醫道已成。我于閻浮提中最為第一。我若死后次復有汝。歸婆伽陀城。城中大長者婦。十二年中常患頭痛。眾醫治療而不能差。耆婆聞之。即往其家語守門人言。白汝長者。有醫在門外。守門人以白長者。長者婦問言。醫形貌何似。答言。是年少。彼自念言。老宿諸醫治之不差。況復年少。若無所損喚入。時耆婆詣長者婦。即取好藥以蘇煎之。灌長者婦鼻及口中。蘇唾俱出。使人以器承之。蘇還收取。唾別棄之。時耆婆言。此少蘇不凈猶尚慳惜。況能報我。長者婦答言。為家不易。棄之何益。可用然火是故收取。汝但治病何憂如是。后病得差。時長者婦。與四十萬兩金。并奴婢牛馬。耆婆還王舍城到無畏王子門。王喚入。以前因緣具白王子。以所得物盡用奉上王子言。此是耆婆童子最初治病(出四分律三分第二卷即只域說事既異故兩存之)  
經律異相卷第三十三(學聲聞道諸國王子部第二十三)  
　　均鄰儒悟世非常得羅漢道一 帝須出家得羅漢道二 只陀舍五戒行十善請佛聞法得初道果三 鳩那羅太子失肉眼得慧眼四 諸太子問佛已等有出家者佛出所更皆悉悟道五 最勝王子植德堅固終不可移六  
均鄰儒悟世無常得羅漢道第一  
　　有國王。號曰梵摩難。供養佛僧。每至齋日。王輒導從往到佛所。佛每說法。王輒歡喜恭敬聽經。太子名均鄰儒。至心精進覺世非常。無生不死不貪時榮。而白王言。佛世難值經法難聞。乞作沙門王即聽之。均鄰儒便辭王到佛所。乞為比丘。佛便以手摩其頭。頭發自墮袈裟著身。奉持重戒精進勤修。晝夜不倦經三月日。便得羅漢。王時不知其已得道。見其勤苦飯食粗蔬。每往供養異于眾僧。其心不同。輒謂之言。我國中珍奇七寶飯食甘肴無所不有。汝何故樂為沙門乎。均鄰儒即自輕舉上住空中。飛行變化分身散體出入無間。王見其爾。悲喜交集五體投地為均鄰儒作禮。佛令均鄰儒為王說苦空非常四諦之法。王即意解。得須陀洹道(出梵摩難國王經)  
帝須出家得羅漢道第二  
　　阿育王始登位。立弟帝須(出阿育王經云毗多輸柯七耀經云善容)為太子。而語之言。汝可于佛法生善容信。弟后游獵入于林中。見一仙人五熱炙身。即起深信。頭面禮足問曰。住此幾時何所衣食。若為安臥而起貪欲。答曰。經十二年常食樹木果根。結茅為服。鋪草而臥。見鹿行淫起我欲想。帝須疑。此苦行尚起欲心。佛諸弟子安語樂行。見欲能不起心。既起欲心何得厭離。即說偈言。  
　　仙人唐自苦　　服氣除穢食 
　　空食根葉果　　愛欲不能盡 
　　釋迦牟尼子　　衣食足溫甘 
　　不舍人所資　　頻頭山浮提  
　　帝須復言。釋迦弟子誑王令作功德。王聞告大臣云。我弟于外道生信。當以方便令得正解。我欲澡洗。應入浴室。卿可以天冠服飾莊嚴我弟。令登我座。及王浴時。大臣勸帝須。帝須從之。王見語言。我今未滅。汝已御王。乃命殺之。多人執仗而圍繞之。大臣白王。此是王弟。愿王忍辱莫起嗔心。答曰。我當忍辱。于七日中暫與其國令其作王。種種伎樂及諸婇女以供給之。一切臣民皆往問訊。行殺之人執刀門立。日日啟王至第七日。以王莊嚴阿育王大臣諸人將毗多輸柯共往問訊阿育大臣。時王問言。汝七日為王。種種伎樂好聞見不。以偈答曰。  
　　我于七日中　　不見不聞聲 
　　不嗅嘗美味　　亦不覺諸觸 
　　我身莊嚴具　　及諸婇女等 
　　思惟懼死故　　不假及此事 
　　伎女歌舞聲　　宮殿及臥具 
　　大地諸珍寶　　初無歡喜心 
　　以見行殺者　　執刀在門立 
　　又聞搖鈴聲　　令我懷死畏 
　　死撅釘我心　　不知妙五欲 
　　既著畏死病　　不得安隱眠 
　　思惟死將至　　不覺夜已過  
　　王復語弟。汝于一生中思惟死苦。雖得上妙五欲而不生愛。出家比丘于十二入。思惟無量生死及三惡道苦。又思惟人中天上四維馳求終歸壞敗。譬如空村無有居民。以無常火燒諸世間。佛諸弟子常作此觀。云何而得起煩惱耶。王以方便佛法教化。毗多輸柯言。我于今者歸佛法僧。王以兩手抱其弟頸。而語之言。我不舍汝為欲令汝信于佛法。是故現此方便。時毗多輸柯以種種花香及諸伎樂供養佛塔。以種種飲食供養眾僧(出阿育王經)以他日更出游獵。至阿練若處。見一比丘座。名曇無德。有一褭折取木枝遙拂比丘。帝須心喜又作愿言。我何時得如彼比丘。曇無德(阿育王經云耶舍言亦小異)比丘自逆知帝須心愿。即以神力飛騰虛空。令帝須見。往阿育僧伽藍坐立池水。脫衣置虛空中入池洗浴。帝須見云。我當出家。還宮白王言。愿必哀念聽我出家。王言。伎樂百味何以出家。王種種方便令其心止。志意堅固永不肯從。而答王言。歡樂暫有會當別離。大王嘆言善哉(出善見毗婆沙第二卷)當先習乞食然后出家。時王后園有一大樹。以草布地使住其下。與一瓦缽令入宮乞食。毗多輸柯即便持缽行入宮內。種種上食而便與之。王語宮人。云何乃與乞者上食。從今當以粗食施之。乃至麥飯。時毗多輸柯得而食之不以為惡。王語之言。勿食此食。聽汝出家。出家之后恒來見我。即辦衣缽。千乘萬騎送至雞寺。思此人動不得修道。便往毗提國曇。無德比丘所出家。國中豪貴諸長者子一千人亦隨出家。一切民疑。共相謂言。尚舍王位。我等何為。無數人眾皆悉出家。王外甥阿嗜婆羅門一男出家(佛法第四)諸侯百官奴婢仆使悉持五戒月持六齋滿八支法。由是多有剎利出家佛法興隆。外道衰殄都失供養周遍乞食不得。詐入佛法而作沙門。猶執本法教化人民。諸善比丘不與同事。時目連子帝須舍弟子付摩哂陀。隱靜阿休何山。諸外道比丘欲以其典雜亂佛法。遂成垢濁。或事火者。或五熱炙身。或大寒入水。或破壞佛法。如是展轉乃至七年不得說戒。阿育遣一大臣入王僧伽藍。白上座言。王令眾僧和合說戒。上座答言。諸善比丘不與外道比丘同共布薩。大臣從次斬殺及帝須。大臣問曰。汝是誰耶。答曰。是王同生弟也。于是乃止。臣即啟王。王聞驚愕心生懊惱。即到寺中問。諸比丘誰得罪耶。一比丘言。兩俱得罪。一比丘言。無殺心。王自無罪。王心生疑。問諸比丘。有能斷我疑者。若斷疑心當更豎立佛法。諸比丘言。帝須能斷。遣信迎帝須。使傳王意曰。今佛法已沒。仰屈大德。來共豎立。帝須答曰。我出家正為佛法今時至矣。王夜夢有一白象以鼻摩王頭捉王右手。明旦問相師。相師答曰。捉王手者是沙門像也。便問信云。帝須今至。王出迎接。帝須捉王手左右拔劍而欲害之。王見水中劍影曰。昔敕汝往寺令眾僧和合說戒。僻取我意殺諸比丘。今復欲殺我耶。王將帝須入園。手為洗腳以油摩之。請言。欲見大德神力。帝須周回四方各一由旬彈繩作界。東方安車南方安馬西方安人北方安銅。槃水使各騎界上界外震動。外腳皆搖內腳不動。王喜曰。先疑改也。于佛法中惡法得滅。帝須為說本生經云。佛告諸比丘。先籌量心然后作業。一切業皆由心也(出毗婆沙第二卷)后得阿羅漢道受解脫樂。憶昔王約。出家之后恒來見王。我于今者應滿本約。乃至次第行波吒利弗多國。早起著衣持缽入國乞食。次第行至王城語門人。汝入白王云。毗多輸柯今在門外欲見大王。時守門人即白王。王言將入。即起作禮如大樹倒。起而合掌視之無厭。悲泣而言。  
　　一切諸眾生　　當樂在和合 
　　汝今除和合　　而味寂靜心 
　　我今知汝心　　以慧無厭足  
　　大臣善護見。毗多輸柯著糞掃衣執持瓦缽次第乞食粗好俱受心無分別。乃白王言。毗多輸柯少欲知足所作已辦。時王捧之置好座上。種種飲食自手與之。食竟洗缽置之一處。為王說法。  
　　王今得自在　　當修不放逸 
　　三寶甚難值　　王應勤供養  
　　身升虛空人民皆見。王與大眾合掌觀之。目不暫舍問王言。  
　　無復親友愛　　如鳥飛虛空 
　　我以貪染鎖　　不能自在去 
　　禪定有勝果　　一切無掛礙 
　　欲愛之所盲　　不能見此法 
　　汝今以神力　　輕我起欲愛 
　　我本有慧慢　　今汝為最勝 
　　我等著世法　　見圣始知畏 
　　今我等啼泣　　由汝今舍我  
　　毗多輸柯往至邊地。至已得病。以病重故頭皆發瘡。時王聞之。即遣給事醫藥療治。后得小差。醫師給事悉遣令還。其體所資唯食牛乳。為乞食故往多牛處。復有一國名分那婆陀那(梁言增長)彼國皆信外道。有佛弟子見以白王。使夜叉于一念頃。即將外道弟子并畫像來。生大嗔心。于分那婆陀那國一切外道。悉皆殺之。于一日中殺十萬八千外道。復有一外道弟子。愛外道法事形裸神。畫作如來禮其神足。時王復聞是事。即敕余人。令取此人及其親屬。置一屋中以火焚之。時王頒敕。若有人能得一尼揵首者。我當與一金錢。毗多輸柯入養牛處病來多日。頭鬢發瓜悉皆長利。衣服弊惡無有光色。時養牛女竊生是念。今此尼揵來入我舍。便語其夫。汝當殺此尼揵取頭與王。必得金賞。夫拔刀往。毗多輸柯即自思惟。見其業報無得脫處。即便受死。而將頭至王所欲求覓金。王疑即問其醫師及給事人言。答此是毗多輸柯頭。王悶絕良久。大臣白王。無漏之人不滅此苦。大王當施眾生無畏。王隨其言宣令一切不得復殺尼揵。諸比丘生疑。問優婆笈多。毗多輸柯昔造何業今受此報。答言。過去世時有一獵師多殺群鹿。于大林中有一泉水。時此獵師張施羅網以其繩罥置于水邊多殺諸鹿。是時佛未出世。有一緣覺于水邊食。食竟澡洗還樹下坐。時彼群鹿聞緣覺香不往水邊。時獵師坐不見鹿來。即尋其跡往辟支佛所。念言。坐是人故令鹿不來。即便以刀殺辟支佛。昔獵師者即是毗多輸柯。以殺諸鹿今多病苦。復以殺辟支佛于無數年常在地獄。受諸苦惱于五百世。在人道中生生之處常為他殺。今是最后果報。雖得羅漢猶為他害。于迦葉佛法出家。樂行布施。常勸化人供養眾僧。有一佛發瓜塔。以香花幡蓋種種伎樂而供養之。以是業報生于大姓。十萬年中常修梵行。復發心愿。以是業緣得阿羅漢(出阿育王經第三卷)  
只陀太子舍五戒行十善請佛聞法得初道果第三  
　　只陀太子白佛言。昔受五戒。酒戒難持畏脫得罪。今欲舍五戒受十善法。佛言。汝飲酒時有何惡耶。答曰。國中豪強時時相率。赍持酒食共相娛樂。以致歡樂自無余惡。得酒念戒不行惡也。佛言。若人能如汝者終身飲酒有何惡哉。如是行者乃應生福無有罪也。夫人行善凡有二種。一者有漏。二者無漏。有漏善者受人天樂。無漏善者度生死苦。涅槃果報。若人飲酒不起惡業。善心因緣受善果報。汝持五戒有何失乎。舍衛城中有諸豪族剎利公王。因小爭競遂至大怨。各各結謀興兵相伐。兩家并是國中豪杰。皆復親戚非可執錄。紛紜斗戰不從理諫。深為憂之。復自念言。昔先王大臣名提韋羅。恃其門宗富貴豪強。而見輕慢形調戲弄。當時忿恚實欲誅滅。以事啟父。父又不聽。懷毒抱恨非可如何。懊惱愁悴不能飲食。太后見我憂苦。種種諫曉心猶不息。因覓好酒勸我令飲。時啟母言。先祖相承事那羅延天。今若飲酒恐天必怒。諸婆羅門當見謫罰。母于夜靜時。密開宮門不令人知。逼迫再三俯仰從之。既飲酒已忘去愁恨。召集宮女作倡伎樂三七日中。從是得息。思惟是已。即敕忠臣。令辦好酒及諸甘膳。召諸群臣集王殿上。忠臣辦琉璃碗。碗受三升。王先傾一碗。人辦一碗甘露妙藥。后論國事兼作眾妓。諸人得酒并聞音聲心中歡樂忘失仇恨沛然無憂。王復持碗白諸君曰。士夫修德歷世相承。遵奉圣教不應差違。諸君何為因于小事忿諍如之。若不忍者恐亡國祠。是故重諫幸自宜息。諸臣白王。敬奉重命不敢違也。因是和平酒之功也(出未曾有經下卷)  
鳩那羅失肉眼得慧眼第四  
　　阿育王夫人。名缽摩婆底(梁言芙蓉花)生一男兒。形色端正眼為第一。人見無不愛樂。內人白王。夫人生兒。王大歡喜。故名此兒為達磨(梁言法)婆陀那(梁言增長)即抱此兒示阿育王。時王見已歡喜說偈。  
　　我兒目端嚴　　為功德所造 
　　光明甚輝耀　　如優波羅花 
　　以此功德眼　　莊嚴于一面 
　　其面目端正　　譬如秋滿月  
　　鳩那羅長大為其納妃。妃名于遮那(梁言金)摩羅(梁言鬘花)時阿育王。將鳩那羅往至雞寺。寺有上座六通羅漢。名耶舍。是時耶舍見鳩那羅。未經幾時應當失眼。即白王言。故不令鳩那羅作其自業。時阿育王語鳩那羅。大德念汝所作。汝當隨之。時鳩那羅禮耶舍足。說言。大德教我所作。耶舍答言。眼非是常汝當思惟。即說偈言。  
　　汝鳩那羅　　常思惟眼　　無常病苦 
　　眾苦所集　　凡夫顛倒　　由之起過  
　　時鳩那羅于宮中靜處獨坐思惟。眼等諸入為苦無常。時阿育王第一夫人。名微沙落起多。往鳩那羅處見其獨坐。觀其眼故而起欲心。以手抱之。而說偈言。  
　　以大力愛火　　今來燒我心 
　　譬如火燒薪　　汝當遂我意  
　　鳩那羅掩耳。說偈。  
　　今為我母　　此非法愛　　應當舍離 
　　開惡道門  
　　母心嗔忿。復說偈言。  
　　愛心往汝處　　而汝無愛心 
　　汝心既有惡　　不久須臾滅  
　　鳩那羅言。  
　　我今寧當死　　不起不凈心 
　　若生惡心者　　失人天善法 
　　善法既不全　　依何而得生  
　　微沙落起多。恒伺其過而欲殺之。于北有國。名德叉尸羅。違逆于王。阿育王命鳩那羅。汝往彼國。答王言爾。  
　　王心念。故倍加莊嚴嚴治道路。老病死等悉令不見。時王與鳩那羅同載一車送之。近路將欲分別。手抱兒頸。見鳩那羅眼。啼泣而言。  
　　若有人見　　鳩那羅眼　　心歡喜故 
　　有病皆除  
　　相師見王。唯觀兒眼不緣余事。即說偈言。  
　　王子眼清凈　　王視心歡喜 
　　國土諸人民　　見者如天樂 
　　若失此眼時　　一切當苦惱  
　　乃至鳩那羅。次第行至德叉尸羅國。彼國人聞出半由旬嚴治諸道。處處置水以待來眾。時諸人民即便說偈。  
　　德叉尸羅人　　執寶罌盛水 
　　及諸供養具　　迎鳩那羅王  
　　時王至已。人民合掌而作是言。我等迎王。不為斗諍亦不與彼。大王相嫌。但王所遣大臣在我國者。為治無道。愿欲廢之。是時人民。以諸供具供養鳩那羅王迎至國中。時阿育王身遇重病。糞從口出諸不凈汁從毛孔出。一切良醫所不能愈。王即語諸臣。召鳩那羅還。我當灌頂授以王位。我于今者不貪身命。時微沙落起多白王。我能令王病得除愈。王受其語斷諸醫師。微沙落起多語諸醫師。外聞男女病如王者可將其入。時阿毗羅國有一人病如王不異。時病人婦為覓醫師。醫師答言。將來我欲見之。當為處藥。婦送與醫。醫送與王夫人。時王夫人將此病者置無人處。令破其腹出生熟二藏。有一大蟲。蟲若上行糞從口出。蟲若下行便從下出。若左右行從毛孔出。時王夫人以摩梨遮以置蟲邊。而蟲不死。復以蓽缽以置蟲邊。蟲亦不死。復以干姜以置蟲邊。蟲亦不死。乃至以大蒜置于蟲邊。蟲即便死。時王夫人以此事具以白王。王于今者應當食蒜。病即除愈。王答言。我是剎利不得食蒜。夫人復言。為身命故作藥意食之。王遂便食蟲死病除。便利如本。王凈洗浴語夫人言。汝于今者當何所求隨意與之。夫人白王。愿王七日聽我為王。王語夫人若汝為王必當殺我。夫人又言。過七日已我當還王。時王許之。夫人假作王。書與德叉尸羅人。令取鳩那羅眼作書已竟。須齒印印之。王眠。夫人欲印書便近王邊。王即驚覺。夫人白王。何故驚。王曰。我夢鷲鳥欲取鳩那羅眼。夫人答言。鳩那羅子今甚安隱。第二更夢。王復驚起我今更夢。夫人問言。夢復云何。王答言。我見鳩那羅頭須發爪悉皆長利。而不能言。夫人答言。其今安隱愿勿憂之。王復眠。夫人以大王齒竊印之。遣使送與德叉尸羅人。王又夢自齒悉皆墮落。至明清旦澡洗已畢。召相師以夢告之。相師答言。若人有此夢者。兒當失眼。不異失兒。時王聞。即便起立合掌。向西方神而咒愿言。  
　　今一心歸佛　　清凈法及僧 
　　世間諸仙人　　于世為最勝 
　　一切諸圣眾　　皆護鳩那羅  
　　使者執書至德叉尸羅國。時彼人民見此書至。念鳩那羅故共隱此書而不與之。彼諸人民復更思惟。阿育大王甚自可畏心不敬信。于其自兒尚欲取眼。況于我等而不起惡。以書與鳩那羅。鳩那羅得書已。語諸人言。若能取我眼者今隨汝意。時人即喚旃陀羅。汝當挑取鳩那羅眼。旃陀羅合掌說言。我今不能答。  
　　若人于滿月　　能除其光明 
　　是人當能除　　汝面明月眼  
　　是時鳩那羅。即脫寶冠語旃陀羅言。汝挑我眼我當與汝。復有一人形貌可憎。十八種丑。語鳩那羅言。我能挑眼。時鳩那羅尋憶大德耶舍所說。便說偈言。  
　　念善知識　　是真實說　　思惟此義 
　　知眼無常　　我善知識　　能饒益者 
　　是人已說　　眼苦因緣　　我常思念 
　　一切無常　　是師之教　　深自憶持 
　　我不畏苦　　見法不住　　常依王教 
　　汝取我眼  
　　語丑人言。汝當取我一眼置我手中我。欲觀之時。此丑人欲取其眼無。數諸人相與嗔罵而。說偈言。  
　　眼清凈無垢　　如月在空中 
　　汝今挑此眼　　如拔池蓮華  
　　是無數人悲號啼哭。是時丑人即出其眼置鳩那羅手中。時鳩那羅以手受之向眼說偈。  
　　汝于本時　　能見諸色　　而于今者 
　　何故不見　　本令見者　　生于愛心 
　　今觀不實　　但為虛誑　　譬如水沫 
　　空無有實　　汝無有力　　無有自在 
　　若人見此　　則不受苦  
　　思惟諸法悉皆無常。得須陀洹果。又語丑人。所余一眼隨汝取之。時彼丑人復更挑之。置鳩那羅手中。既失肉眼而得慧眼。復說偈言。  
　　我于今者　　舍此肉眠　　慧眼難得 
　　我今已得　　王今舍我　　我非王子 
　　我今得法　　為法王子　　從今自在 
　　離苦宮殿　　復登自在　　法王宮殿  
　　鳩那羅知其取眼是微沙落起多。而說偈言。  
　　愿王夫人　　長壽富樂　　壽終常存 
　　無有盡滅　　由其方便　　我得所作  
　　鳩那羅婦聞夫失眼。見便悶絕水灑乃醒。啼泣說偈。  
　　眼光明可愛　　昔見生歡喜 
　　今見其離身　　心生大煩惱  
　　鳩那羅語其婦言。汝勿啼泣。我自起業自受此報。復說偈言。  
　　一切世間　　以業受身　　眾苦為身 
　　汝應當知　　一切和合　　無不別離 
　　當知此事　　不應啼泣  
　　鳩那羅共其婦。從德叉尸羅國還阿育王所。二人生來未曾履地。其身軟弱不堪作業。鳩那羅善于鼓琴。復能歌吹。隨其本路乞食濟命。漸漸游行至于本國。欲入宮門。時守門人。不聽其前。既不得前而復還。出住車馬廄。于后夜中鼓琴而歌。歌曰。我眼已失。四諦已見。復說偈言。  
　　若人有智慧　　得見十二入 
　　以此智慧燈　　得解生死苦 
　　若欲求勝樂　　應當思念此  
　　王聞歌聲。心大歡喜。即說偈言。  
　　今此說偈　　及聞鼓琴　　似是我子 
　　鳩那羅聲　　若是其至　　何不見我  
　　王命一人聽聞。似鳩那羅聲。清妙哀好令我心亂。如象失子回遑不安。汝可往看。是可將來。使人見無二眼。皮膚曝露不復可識。還白大王。是孤獨盲人共其婦俱住車馬廄。時王聞之煩惱思惟。而說偈言。  
　　如昔所夢見　　鳩那羅失眼 
　　今此盲人者　　鳩那羅不疑 
　　汝可更至彼　　但將此人來 
　　以思惟子故　　其心不安隱  
　　使人受教更至其所。語鳩那羅言。汝是誰兒何所名姓。鳩那羅復以偈言。  
　　父名阿輸柯　　增長姓孔雀 
　　一切諸大地　　悉為其所領 
　　我是彼王子　　名為鳩那羅 
　　姓日法王佛　　今為法王子  
　　使人將鳩那羅及其婦至宮中。時王見鳩那羅。風日曝露以草弊帛雜為衣裳。形容改異不復可識。時王心疑而語之言。汝是鳩那羅不。答言是。王悶絕墮地。傍人見王。而說偈言。  
　　王見鳩那羅　　有面而無眼 
　　苦惱自燒心　　從床墮于地  
　　傍人灑王乃得醒寤。還至坐處。抱鳩那羅置其膝上。復抱其頸啼哭落淚。手拂頭面憶其昔容。而說偈言。  
　　汝端嚴眼　　今何所在　　失眼因緣 
　　汝今當說　　汝今無眼　　如空無月 
　　形容改異　　誰之所作　　汝昔容貌 
　　猶如仙人　　誰無慈悲　　壞汝眼目 
　　汝于世間　　誰為怨仇　　我苦惱根 
　　由之而起　　汝身妙色　　誰之所壞 
　　懊惱心火　　今燒我身　　譬如霹靂 
　　摧折樹木　　懊惱之雷　　以破我心 
　　如此因緣　　汝今速說  
　　時鳩那羅。以偈答言。  
　　王不聞佛言　　果報不可說 
　　乃至辟支佛　　亦所不能免 
　　一切諸凡夫　　悉由業所造 
　　善惡之業緣　　時至必應受 
　　一切諸眾生　　自作自受報 
　　我知此緣故　　不說壞眼人 
　　此苦我自作　　無有他作者 
　　如此眼因緣　　不由于人作 
　　一切眾生苦　　皆亦復如是 
　　悉由業所生　　王當知此事  
　　王復說偈。  
　　汝但說其人　　我不生嗔心 
　　汝若不說者　　我心亂不安  
　　時王知是微沙落起多所作。喚微沙落起多。而說偈言。  
　　汝今為大惡　　云何不陷地 
　　今汝不為法　　于我為大過 
　　汝今既為惡　　從今舍于汝 
　　由如行善人　　舍不如法利  
　　王嗔火燒。心見微沙落起。多復說偈言。  
　　我于今者　　欲出其眼　　欲以鐵鋸 
　　以解其身　　以斧破身　　以刀割舌 
　　以刀截頸　　以火燒身　　令飲毒藥 
　　以除其命  
　　王說如此事。欲治微沙落起多事。鳩那羅聞。深生慈心。復說偈言。  
　　微沙落起多　　所為諸惡業 
　　大王于今者　　不應便殺之 
　　一切諸大力　　無過于忍辱 
　　世尊之所說　　其最為第一  
　　時王不受兒語。以微沙落起多。置落可屋以火焚之。又復令殺德叉尸羅人。是時比丘生疑。問大德優波笈多云。鳩那羅先造何業今受此報。答言。昔波羅奈國有一獵師。至雪山中多殺群粗。又往雪山遇雷電霹靂。有五百鹿。以怖畏故入石窟中。獵師捕之一切皆得。若皆殺者肉當臭爛。無如之何。即挑其兩眼使其不死而不知去。后漸殺之。先獵師者鳩那羅是。于無數年常在地獄。從地獄出生于人中。五百世內常被挑眼。今是最后余殘果報。比丘又問。以何因緣生得大姓眼目端嚴。答言。過去久遠人壽四萬歲時。佛名迦羅鳩村大。出現于世入無余涅槃。時有一王。名曰輸頗(梁言嚴)為佛起四寶塔。故時王命過。弟不信佛。皆掘取塔下物唯土木在。一切人民見塔毀壞。懊惱發聲。時諸長者子問。彼諸人何事懊惱。諸人答言。世尊之塔本有四寶。不謂于今悉皆毀壞。時長者子即以四寶如本莊嚴。復令高廣有勝于初。又起金像以置塔中。所作已訖。復發愿言。迦羅鳩村大佛本為世間師。愿我后師亦如今日。比丘當知。昔長者子即鳩那羅是。以其修治迦羅鳩村大如來塔故得生于大姓。以其造作如來像故今所得身端嚴第一。以其發愿值善師故今遇釋迦。及見四諦(出阿育王經第四卷)  
諸太子問佛已等有出家者佛出所更皆悉悟道第五  
　　昔佛在波羅奈國鹿野場上。為眾說法。時大國王太子將從小國王世子五百余人。往到佛所。為佛作禮卻坐一面。而聽說法。諸太子等即白佛言。佛道清妙玄遠難及。自古以來。頗有國王太子大臣長者子。舍國吏民恩愛榮樂行作沙門者不。佛言。世間國土榮樂恩愛。知幻化夢響。卒來卒去不可常保。又曰。國王太子以三事故不能得道。何謂三事。一者憍恣不念學問佛經妙義以濟神本。二者取貪不念布施下貧困危。群臣將士所有財寶。不與民共以修財本。三者不能遠離淫欲愛樂之事。舍棄牢獄憂煩之惱。行作沙門滅眾苦難以修身本。是以菩薩所生為王。除此三事自致得佛。又有三事。一者少壯學問領理國土。率化民庶使行十善。二者中以財施貧窮孤寡群臣壯士與民同歡。三者每計無常命不久留。宜當出家行作沙門。斷苦因緣勿更生死。三事不施凡死所得。世尊曰。昔我前世作轉輪圣王。名曰南王皇帝七寶導從。自念。人命短促無常難保。但當作福以求道真。念常布施。世間人民所有財物。與民共之已種福德。唯當出家行作沙門。斷絕貪欲乃得滅苦。梳頭發白拔著案上。王涕泣曰。第一使者忽然復至。宜當出家行作沙門求自然道。擎發掌中。自說偈言。  
　　今我身首上　　白發生為被 
　　已有天使召　　時正宜出家  
　　行作沙門入山修道。畢人之壽即生第二天上。為天帝釋太子。于后領理天下亦如大王。復見白發行作沙門。經為父子。上為天帝。下為圣王。中為太子。各三十六反。數千萬歲終而復始。行此三事自致得佛。爾時父者今我身是也。太子者舍利弗是也。孫王者阿難是也。更相從生展轉為王以化天下。時國王太子并諸人民。皆大歡喜。受佛五戒為優婆塞。得須陀洹道(出法句譬喻經第五卷)  
最勝王子植德堅固終不可移第六  
　　昔卑先匿王。有二夫人。第一夫人子名流離。第二夫人子名只(梁言最勝)。只初生之日。四方奉寶一時俱至。王曰。吾諸子生未曾如此。可名為只。長大學問靡經不通。王為別立舍宅七寶所成金銀男女在門左右。持寶缽滿中七珍。晝夜持去轉滿如故。太子嫉妒遣兵往奪。時有天兵五百余騎。衛護只舍。流離軍見怖退走還。太子怒。只來問曰。我夜遣兵慰勞汝。汝伏兵于內欲反耶。只曰。不敢不養文武。內無寸仗。流離遣撿內外皆無。流離意解具以啟佛。佛言。只之殖德遇堅固因。是故不可奪也。維衛佛時。有人詣寺飯僧訖以一奴一婢給掃寺廟。自爾之后天上人中受福無量。即最勝是(出十卷譬喻經第一卷)  
經律異相卷第三十四(諸國王女部第二十四)  
　　波羅奈王女金色女求佛為夫一 波斯匿王女金剛形丑以念佛力立改姝顏二 波斯匿王女喪婿更于樹下復得后夫三 安息王女先從狗中來四 波羅奈王七女與帝釋共語五 王女金剛為火所燒六 王女見水上泡起無常想七 王女摩阇尼為婆羅門所嫉八 王女狗頭感捕魚師述婆伽九  
波羅奈王女金色女求佛為夫第一  
　　波羅奈國王夫人生一女。身黃金色。頭發紺青。時年十六。父母見女長大。欲為求婿。女言。我不用婿。若欲為我求婿者。當令身黃金色頭發紺青。如是者乃可爾耳。父母便為求索。了不能得。佛時在舍衛國。舍衛國有人。價作到波羅奈國。國王即請價人與相見問訊。以女示之言。我為是女求婿。天下寧有好人。價人答言。我國中有人。復勝是女者。王聞歡喜。令價人迎取佛。價人便作書與佛。書上說是女端正甚好無比。欲為佛取之。佛在祇洹中。為諸比丘數千人說經。持書人直前至佛所。佛預知書上所說。得便裂壞之。作書報與金色女言。之人苦皆從恩愛生。生當復老。老當復病。從病致死。從死致憂哭。天下苦者皆從恩愛生。女得書自思惟。即得五通達。一者眼能徹視。二者耳能徹聽。三者知他人心念。四者知所從生。五者能飛行。便與父母辭訣飛到佛前。佛即微笑。五色光明從口中出。阿難前問。佛言。阿難。汝見此女健乃如是。欲知之者。迦葉。佛時。是金色女為貧家作婦。其婿手足拘攣不能行步。時國王字基立。有一女。端正。身著金銀瓔珞。徑到迦葉佛所受經戒。時是貧人婦。身但被一布。亦復隨往到佛所。外人不聽前。貧人婦自念言。我何故獨不得前。王女獨前。佛即知之。令人呼前。婦即作禮白言。是王女何故獨豪貴如此。我獨貧窮。佛語婦人。是王女。前世好喜讀經以衣施與沙門故。今世得豪貴尊嚴端正。汝前世不樂經法。慳貪不肯布施。見沙門不相承事。令汝今世貧窮如是。貧婦言。愿佛哀我愚癡教我經法。迦葉佛便教之。于樹下讀經。坐自思惟。便取樹葉縫連作衣。以覆其身。欲持身上所著氎布衣上佛。天王釋見有至心。便持天衣金錢飲食與之。婦得衣便以布施設供。壽終生天上。壽盡來生世間。為國王女。喜讀經布施故。身黃金色頭發紺青(出金色女經)  
波斯匿王女金剛形丑以念佛力立改姝顏第二  
　　佛在舍衛國。爾時波斯匿王最大夫人。名曰末利。時生一女。字曰波阇羅(梁言金剛)女面丑惡肌體粗澀。猶如駝皮。發如馬毛王觀此女無一喜心。便敕宮內。勤意守護勿令外人得見之也。女年轉大任當嫁處。處告吏臣。卿可推尋豪姓貧者便可將來。臣即如教。得一貧窮豪姓之士。將至王所。向彼人說。我有一女面狀丑惡。未有酬類。當相供給。想卿不逆。當納受之。時長者子長跪白言。當奉王敕。王即以女妻彼貧人。起宮宅門閣七重。王敕女夫。自捉戶排。若欲出時而自閉之。勿令人睹見女面狀。王給女婿使無乏短。又拜為大臣。其人有財。與諸豪族共為設會。月月更為會同之時。夫婦俱詣諸人來會。悉皆將婦。唯彼大臣恒常獨往。眾人疑怪。彼人婦者儻能端正。或能極丑。是以彼人故不將來。密共相語。勸酒令醉解取門排。開其門戶。時女心惱自責罪咎。我種何罪為夫所憎。恒見幽閉不睹眾人。復自念言。佛現在世。潤益眾生苦厄皆度。即便至心遙禮世尊。唯愿垂愍。到于我前暫見教訓。其女誠篤佛知其意。即到其家。于其女前。地中踴出。其女見佛心生歡喜。惡相即滅。身體端嚴。猶如天女。奇姿蓋世。佛愍女故為說妙法。即盡諸惡得須陀洹道。時彼五人。開戶入內見婦端正。怪不將來。還閉門戶。持鑰系本帶。其人醒悟會罷至家。見婦姿容人中難有。欣然問曰。是何人。女答夫言。我是汝婦。夫言。汝前極丑今者端正。其婦具以上事白。其夫即往白王。今者蒙佛神恩。已得端正。天女無異。王敕將來迎女入宮。王見歡喜。王及夫人。及女并女夫。共至佛所禮佛言。不審此女。宿植何福乃生豪富受丑陋形。佛告王曰。過去世時。國名波羅奈。有大長者。財富無量。舉家恒共供養一辟支佛。身體粗惡形狀丑陋。時彼長者有一小女。見彼辟支。惡心輕慢呵罵毀言。面貌丑陋身皮粗惡何其可憎。此辟支佛。受其供養欲入涅槃。為其檀越作十八變。即從空下還至其家。長者倍喜。女即悔過。唯愿尊者當見原恕。時辟支佛聽其懺悔。佛告大王。爾時女者今王女是。毀此賢圣受丑陋形。后見神變。自改悔故還得端正。由供養佛故世世富貴緣得解脫(出賢愚經第二卷)  
波斯匿王女喪婿更于樹下復得后夫第三  
　　佛詣迦羅越家食。入不閉門。后隨來者一切皆與食令飽滿。弟發惡意。我不聽入。若得自在比丘來時我折其腳。兄弟二人便各別去。皆樹下臥。弟發惡意。有牛驚奔轢折其腳。兄發善意。日西樹蔭故處其上。波斯匿女婿亡。王甚憐愛。為其女呼婆羅門。相覓福人以為女婿。婆羅門出案行見一人臥在于樹下。日西樹蔭故覆。婆羅門言。此是福人。即以白王。王言。那知具其上事。呼來澡洗更著好衣。便嫁女與之(出十卷譬喻經第四卷)  
安息國王女先從狗來第四  
　　昔外國有城。名頭迦羅。中有白衣。日日請沙門還家中食。沙門是羅漢。沙門坐飯內中有狗。沙門食時常揣飯分狗。狗得飯啖便生好心向沙門。沙門日往狗便習待。沙門食時狗思見沙門。沙門來便復持一揣飯與狗。狗有好心向沙門。積年命終。乃為安息國王女。生便識宿命知本是狗。云我棄狗身得王女身。國中都無佛寺沙門。時月支王遣使詣王。見使賢明意欲女與作婦。使將女去。女見沙門心大歡喜。憶先作狗沙門與飯好向沙門。今得人身。今當大供養沙門。月支國中大有沙門。婦常日日飯食三五百人。手自斟酌不使人客。飯食適訖。手自掃地。舍中婦女奴婢皆生好心言。此婦乃是王女。來在是間。常掃除供養沙門。我輩亦當用心。奴婢輩便藏去掃帚。欲自掃地。大家索帚了不知處。便取簏中初來所著衣卷以掃地。夫見婦以新衣掃地。便言。卿雖敬佛法何事乃當以新衣掃地。當索掃帚。婦言。我但以好心向一沙門。二歲得是衣耳。正以此衣掃當何苦哉。我前世時初。無可用布施。但有好心信有佛法故得此福。亦不治生得此衣也。夫語婦言。卿雖信佛法供養沙門。未曾見沙門與卿一錢兩錢。衣皆是我筋力所致。婦便為夫自說宿命言。我前世時。生在狗中。大家數請沙門。沙門揣飯與我。我有好心向沙門故。去此狗身生為王家女也。夫聞歡喜。謂婦言。卿但以好心向一沙門。得祐乃爾。夫先慳貪。聞婦所說即大布施。無所匱惜。齋戒精進興立佛寺。夫心念言。但以好心得此功德。婦便報言。心能令人得佛得生天上得作辟支佛得阿羅漢。皆是心力也。若心念惡。令人墮地獄(出明狗命終作國王女自識宿命經又出福報經)  
波羅奈國王七女與帝釋共語第五  
　　波羅奈國道場。從地底上皆黃金色。魚鱗鱉甲轉次相加。往古諸佛皆坐其上。王名脂旬尼。作優婆塞。明于經道。為佛立精舍。極大嚴事。王有七女皆并端正。悉持五戒執節不嫁。第一女名淑調。二名異妙。三名除貪。四名清守。五名息心。六名靜友。七名僧婢。常以月八日十四日十五日二十三日二十九日三十日。精受八戒持正法齋。修厥所信奉戒布施名聞智慧之行。七女齋畢。求到城外冡間游觀。王告七女。冡間可惡但有死人。骸骨狼藉狐貍鴟鵂食啖其肉。諸哭泣者滿在其間。有何可觀。我宮里有園苑浴池。其中有五色蓮華。鵁鶄鴛鴦眾鳥翔集其地。列重光目之草。琦樹陰涼甘果恣口。可往游戲。七女答言。大王甘果眾美何益于我。我見世人生壽無幾。命日趣死形為幻化。莫得久存。我以免夫幼孩。不為甘美惑也。徒欲觀非常之法。愿卻貪意耳。愿王哀許。王即聽之。七女俱出城外。往到冡間大臭之處。聞哭泣之聲。嗇然毛豎。因共直前觀諸死人。見有斷頭斷臂手腳異處。或有僵尸草覆席裹。或有辜格在地。生草束縛中有罪未死者。家室啼哭令其解脫。又有擔負死人從城中出者。七女左右遠望。見死者甚多。諸飛鳥走狩爭食其肉。或就土中拖掣尸出。膖脹生蟲其臭難近。于是七女繞之一匝。自相謂言。我曹身等不久亦爾。各說一頌。  
　　第一女言。  
　　世人重其身　　好衣加寶香　綺視雅容步　　姿則欲人觀　死皆棄于塳　　何用是飾嚴。  
　　第二女言。  
　　譬如一身居　　人去舍毀傾　神游而身棄　　莫能制其形　癡貪謂可保　　安知后當亡。  
　　第三女言。  
　　觀神載形時　　猶馬駕車行　車敗而馬去　　可知此非常。  
　　第四女言。  
　　本見城完好　　中人樂安居　所求未央足　　何便忽空虛。  
　　第五女言。  
　　若乘船度水　　至當舍船去　形非神常宅　　焉得久長居。  
　　第六女言。  
　　人死依塼臥　　形具尚鮮好　挺然不動搖　　厥神安所在。  
　　第七女言。  
　　如雀在瓶中　　羅縠覆其口　縠穿雀飛去　　神自隨行走。  
　　時天帝釋聞之下贊。善哉善哉。汝欲何愿。吾今與汝。七女問曰。是梵天耶。將地神耶。得無帝釋耶。答言然。吾是忉利天帝釋也。第一女言。愿得無根無枝無葉之樹。于其中生。如是為快。第二女言。愿所生之地。清凈無欲無有陰陽。寂無所緣。第三女言。愿如山中呼聲之響。無往無反。自然無形。第四女言。愿如虛空不始不終無所出生與道通洞。釋言。止止諸女所愿甚妙。汝欲作日月中王為可得矣。若夫虛無無想非吾所制。七女言。天帝。神德高大何以不能致此。佛說食福者福盡不免于畏。譬如老牛不能為人用。何益于我哉。天帝釋言。諸女修齋戒吾亦奉于佛。當為法兄弟。快乎妙愿。言竟不現(出佛說七女經)  
波斯匿王女金剛為火所焚第六  
　　波斯匿王。有一寡女。名曰金剛。莊嚴來歸。父王哀愍。別為立宮。給五百妓女以娛樂之。有一長老青衣。名曰度勝。恒行市脂粉香華。忽見男女無數大眾各赍香華出城。即問。欲何所至。眾人答言。欲問訊佛。佛出于世間三界之尊。度脫。眾生皆得泥洹。度勝聞之。心悅意喜。即自念言。會老見佛宿世之福。便分香直持買好香華。隨眾人輩往到佛所。禮訖卻立。散花燒香一心聽法。過市取一香物因聽法。功德宿行所得之香。氣熏倍前。嫌其遲而共詰之。度勝言。世有圣師三界之尊。說無上法。隨人聽受。是以稽遲。金剛聞歡喜。而自嘆曰。吾等何罪獨隔不聞。即報度勝。試為我說之。度勝受命。即先遣出具受儀式。度勝未還。金剛侍女側息中庭。如子待母。佛告度勝。汝還說法之儀。先敷高座。度勝受敕。具宣圣旨皆大歡喜。各脫衣一領積為高座。度勝洗浴。承佛威神。如應說法。金剛女等五百余人。疑解破惡得須陀洹道。說法甚美不覺失火。一時燒死即生天上。王給棺斂葬送畢。往過佛所。佛問。王所從來。王曰。金剛不幸不覺失火。大小燒盡適棺斂還。不審何罪遇此火害。唯愿世尊彰告未聞。佛告大王。過去世時有城。名波羅奈。有長者婦。將彩女五百人。至城外大祠祀。其法難犯。他姓之人不得到邊。不問親疏。來者擲著火中。時世有一辟支佛。名曰迦羅。處在山中晨來分衛。暮輒還山中。迦羅分衛來趣郊祀。長者婦見。忽然嗔恚。共捉迦羅擲著火中。舉身燋爛。便現神足。飛升虛空。眾女驚怖泣淚悔過。長跪舉頭而自陳曰。女人癡憃不識至真。群惡愚荒毀辱神靈。自惟過罪山積。愿降尊德以消重殃。尋聲即下而般涅槃。諸女起塔供養舍利。佛為大王而說偈言。  
　　愚憃作惡　　不能自解　　殃追自焚 
　　罪成熾然　　愚所望處　　不謂適苦 
　　臨墮厄地　　乃知不善  
　　佛告大王。爾時長者婦。今王女金剛是。五百侍女。今度勝等五百侍女是(出愚闇法句經第二卷)  
國王女見水上泡起無常想第七  
　　昔有國王女。為王所愛未曾離目。時天降雨水上有泡。女見水泡意甚愛敬。女白王言。我欲得水上泡以為頭華鬘。王告女曰。今水上泡不可執持。云何得取以為華鬘。女言。設不得者我當自殺。王聞女語。告巧師曰。汝等奇巧靡事不通。速取水泡與我女作鬘。若不爾者當斬汝等。答曰。我等不堪取泡作鬘。有一老匠言。我能取泡。王甚歡喜。即告女曰。今有一人堪任作鬘。汝可自往躬自臨視。女隨王語在外瞻視。時彼老匠白王女言。我素不別水泡好丑。伏愿王女躬自取泡我當作鬘。女尋取泡隨手破壞不能得之。如是終日竟不得泡。女自疲厭而舍之去。女白王言。水泡虛偽不可久停。愿王與我作紫磨金鬘。終日竟夜無有枯萎。水上泡者誑惑人目。雖有形質生生便滅。盛炎野馬亦復如是。渴愛疲勞而喪其命。人身虛偽樂少苦多。磨滅之法不得久停。遷轉變易在世無幾(出水上泡經)  
摩阇尼為婆羅門所嫉第八  
　　過去有王。名曰禁寐。生一女兒。著自然金花鬘。號曰摩梨尼。王召國內同日生女五百人。以充給使。摩梨尼年大。供養五百婆羅門日日不替。時迦葉佛住一園中。常出游行至佛住園。御者不入。女問。我無園不入何故避此。答曰。此園但有禿頭沙門。名曰迦葉。不宜見之。是故不入。女曰。可入。見佛金色心大歡喜。頭面作禮佛說妙法得受三歸五戒致敬而去。女自追念。婆羅門非良福田。不應受施。回以供佛。時婆羅門聞摩梨尼作迦葉弟子。更以上饌而供養之。心生嫉妒。禁寐已夜。得十一種夢。旦集群臣自覺所夢。臣令問相婆羅門。婆羅門曰。此夢不祥。或當失國或能喪命。王曰。可免乎。相師答曰。須種種牛羊象馬。并王女摩梨尼。及五百眷屬。卻后七日于四衢道中殺以祠天。此災可滅。王聞敕令。即辦呼摩梨尼以事語之。六日之內隨意所欲。答曰。甚不惜死。愿第一日與城中男女共至迦葉佛所。皆受三歸五戒。王即聽之。愿第二日與王眾臣共往佛所。愿第三日與諸王子共往佛所。愿第四日與諸王女共詣佛所。愿第五日與王夫人婇女共至佛所。愿第六日與王共至佛所。王悉聽許。及與眾人往至佛所。佛為說法得果。皆受三歸五戒。王向迦葉佛說十一夢。佛言。此夢所為未來非現在也。夢小樹生花者。當來有佛名釋迦文。時世之人年始二十頭生白發已生兒子。夢犢子耕者十歲兒領家事。父母不得自在。夢三釜并煮飯邊釜各跳相入不墮中央者。富者更相惠施貧者不得。夢見駱駝兩頭食草者。群臣既食王祿復取民物。夢見馬母飲駒乳者。時母嫁女反從求食。夢見金缽于虛空中行者。雨澤不時夢見野狐尿金缽中者。人民從富婚不顧姓族。夢獼猴坐床上者。時國王用非法暴虐無道。夢見牛頭著栴檀幘與腐草同價者。釋種貪利為人說法。夢見水中央濁四邊清者。佛法中國先滅邊國反盛。于王之身無有不祥。王即于座上敕諸臣曰。祠天之牲今悉無畏。吾從今寧自失命。不故殺生況殺人乎(出彌沙律第四十卷)  
國王女狗頭感捕魚師述婆伽第九  
　　國王有女。名曰狗頭。有捕魚師。名述婆伽。隨道而行。遙見王女在高樓上。窗中見面想像染著。心不暫舍彌歷日月不能飲食。母問其故。以情答母。我見王女心不能忘。母抑喻言。汝是小人王女尊貴。不可得也。兒言。我心愿樂不能暫忘。若不如意不能活也。母為子故入王宮中。常送肥魚肥肉。以遺王女而不取價。王女怪問。汝欲求何。母白王女愿卻左右當以情告。我唯有一子。敬慕王女情結成病命不云遠。愿垂愍念賜其生命。王女言曰。汝月十五日于某甲天祠中住天像后。母還語子。汝愿已得。告之如上。沐浴新衣在天像后住。王女至時白其父王。我有不吉須至天祠以求吉福。王言大善。即嚴車五百乘出至天祠。既到。敕諸從者。齊門而止。獨入天祠。天神思惟。此不應爾。王為施主不可令此小人毀辱王女。即[示*厭]此人令睡不覺。王女既入。見其睡重推之不寤。即以瓔珞直十萬兩金遺之而去。去后此人得覺。見有瓔珞。又問眾人知王女來。情愿不遂。憂恨懊惱淫火內發自燒而死。以是證故知。女人之心不擇貴賤。唯欲是從。復次昔有國王女。逐旃陀羅共為不凈。又有仙人女。隨逐師子(出大智論第十四卷)  
經律異相卷第三十五(得道長者部第二十五)  
　　寶稱出家見佛悟道一 守籠那足下生毛苦行得道二 最勝難降染化成道三 福增百歲出家見其本骸心曉見道四 須達多崎嶇見佛時獲悟道五 須達七貧后得食并奉佛僧倉庫自滿六 最勝魔嬈不移七 申日為佛作毒飯火坑自皆變滅八 辯意請佛僧有二乞兒一死一為王九 曇摩留支先身為大魚十 慳長者入海婦施佛絹眾商皆死唯己獨存十一 毗羅陀請佛僧食而庫藏自滿十二 婆世躓染欲危身為目連所救十三 長者新生一子即識本緣求母請佛甘味自下十四 阿那邠邸七子為財受戒聞法離垢十五  
寶稱長者出家見佛悟道第一  
　　波羅奈城有長者。名阿具利子。字曰蛇陀(梁言寶稱出曜經云夜輸)年二十四。有琉璃屐生而著足。父母貴異。字曰蛇陀。別作屋宅。寒暑易處伎女娛樂不去左右。寶稱中夜欻見諸伎女皆如死狀。膿血流溢肢節斷壞屋宅眾具皆似冢墓。戶輒自開天地大冥。唯睹小光趣東城門。門復自開明照鹿園。尋光見佛瞻睹相好。怖止迷解舉聲嘆曰。久在愛獄著名色械。今趣神尊寧得脫不。佛言。童子善來覺矣。斯處無憂眾行畢竟。前禮佛足。佛為說法逮無垢法眼。即起白佛。愿為弟子。佛言。善來比丘便成沙門。明旦眾女周慞遍求。大家驚怖不知所在。長者遣馬四出推索。父乘子車東行尋求。道遇一水。水名波羅奈。度水見子寶屐脫置岸邊。即尋足跡徑趣鹿園。佛以方便令其父子兩不相見。長者問佛言。我子寶稱足跡趣此。瞿曇見不。佛告長者。若子在斯何憂不見。佛為說法入須陀洹。寶稱心解便得羅漢。父子相見恩愛微薄。長者白佛。今日心悅情有二喜。一遇佛解喜。二離愛快喜。  
　　于時寶稱親支四人。一名富耨。二名維摩羅。三名橋炎缽。四名須陀。聞寶稱已作沙門。驚喜毛堅曰。吾共詣佛并省寶稱。即便俱行。見佛影則乘本愿行。作禮白佛。饑渴道化虛心日久。不以鄙陋愿為弟子。佛言。善來比丘皆成沙門。為說心本凈聞義心了。便得羅漢。如有聞者發足尋覓。皆得道果(出中本起經又上出出曜經第十九卷)  
守籠那足下生毛苦行得道第二  
　　瞻婆城有大長者子。字守籠那。其父母唯有此子。心甚念之。生來習樂未曾躡地足下生毛。時摩竭國王聞瞻婆城中大長者子遲欲見之。即敕城主。使諸長者各將兒來。時瞻婆城主奉敕。詣摩竭王。在一面住。王聽以衣敷地。詣王所。王見足毛。心甚歡喜。即語言。可往見佛禮拜問訊。當與汝后世利益。時瞻婆城主及諸長者。共詣耆阇崛山。時有長老婆竭陀。為佛給使在磐石上坐。時瞻婆城主。詣長老婆竭陀所言。我等欲見如來。時婆竭陀即沒石上涌出佛前。白言。瞻婆長者欲見世尊。佛言。汝往屋蔭中敷座。我當往坐。時婆竭陀即敷座已還到佛所。白世尊言。敷座已竟。世尊坐已。告婆竭陀言。語長者來。時婆竭陀沒于佛前踴出石上。時諸長者嘆未曾有世尊弟子神足猶爾。況復如來。婆竭陀言。長者宜知。是時瞻婆城主來詣佛所。世尊爾時。即為諸長者子及瞻婆城主說法勸化。即于坐上得法眼凈。白世尊言。大德。從今已去歸依三寶。為優婆塞。時守籠那后遂出家。往溫水河邊尸陀林中。勤行精進。經行之處血流污地。猶如血涂。時守籠那在靜處思惟。佛弟子中勤行精進無勝我者。我今何故不得無漏。我當舍戒還家自恣五欲布施作福。佛知其心。到守籠那所。我今問汝。隨意答我。汝在家時彈琴。琴弦若緩若急音聲好不。若不緩不急乃得好聲。佛言。比丘亦如是。不緩不急心乃會道。依教修行逮成羅漢焉(出四分律三分第二卷)  
最勝難降染化成道第三  
　　昔舍衛城內。有一長者。名曰最勝。更有長者。名曰難降。二人慳貪國中第一。饒財多寶不可稱計。二人門戶各有七重敕守門者。無令乞兒得入我家庭室中。鐵籠遍覆庭內以斷飛鳥。四面鐵墻防鼠穿鑿嚙壞器物。是時五大聲聞各以次第詣彼教化。從地踴出教以法施。長者二人聞之各不受化。后佛自往坐臥虛空放大光明。佛與長者說微妙法。長者雖聞心猶不達。內自思惟。佛來至不可虛爾使還精舍。宜入藏里取一白氈布施如來。即起入藏。選一惡者反更得好。舍而更取倍得好者。心意共諍不能自決。當于其日阿須倫與忉利天共斗。或天得勝阿須倫不如。或阿須倫得勝諸天不如。爾時世尊以天眼觀見長者心。或時慳心得勝施心不如。或時施心得勝慳心不如。爾時世尊便說斯偈。  
　　施與戰同處　　此得智不譽 
　　施時亦戰時　　此事二俱等  
　　長者遙聞內懷慚愧。如來所說正謂我身。即出好氎持用為施。難降長者。出五百兩金持用惠施。心開意解各見道跡(出出曜經第十七卷)  
福增百歲出家見其本骸心曉見道第四  
　　若放男女若放奴婢。若聽人民若自己身。出家入道功德無量。布施之報六天人中往反十世。出家之福無邊無量。勝起七寶塔上至三十三天。以貪人能壞。出家之德無有可毀。乃高須彌。深于大海廣于虛空。若為出家作留難者。其罪甚重。入深地獄黑闇無目。有一長者。名尸利苾提(梁言福增)其年百歲求欲出家。家人大小無從用者。尸利苾提往趣迦蘭陀竹林。從舍利弗求欲出家。老不得出家。遍問五百羅漢皆同。舍利弗出竹園門。舉聲大哭。優波離是剃發賤人。泥提下穢除糞之人。殃掘魔羅殺無量人。及陀塞羈大賊惡人。如是等人尚得出家。我有何罪而獨不得。佛即踴現。問福增言。汝何故哭。聞佛梵音心喜作禮。白佛言。諸罪惡人皆得出家。我何罪不聽我出家。大小不復用。我于佛法中復不得出家。設我還家必不見前。我當何趣。今日定當于此舍命。佛慰喻言。汝莫憂惱。聽汝出家。告大目連。聽與出家。即得出家。受具足戒。晝夜精勤修集讀誦廣通經藏。以年老故不能隨時恭敬迎送禮問上座。諸少比丘皆為上座常苦言激切。又作是念。我今寧死。往大河岸邊脫去袈裟置樹枝上。泣而誓言。我不舍佛法眾僧。唯欲舍命。我此身上布施持戒精進誦經。設有報者。愿我舍身生富樂家。眷屬調從。于我善法不作留難。常遇三寶遭值善師。示悟涅槃畢投[泳-永+迴]澓中。未至水頃目連接置岸上。令捉衣角上沖虛空。猶如猛鷹銜一小鳥。屈申臂頃至大海島。海邊有新死人。女相具足。見有一蟲從口出還從鼻入復從眼出更從耳入。苾提問。此何女人。答曰。時到當說。前行復見一女。自負銅鑊燃火吹之既沸。脫衣自入鑊中。發爪先脫肉熟離骨沸吹骨出。在外風吹尋還成人。自取其肉而啖食之。次復前行見一大樹。多蟲圍唼其身乃至枝葉。無有空處如針頭許。大叫震動如地獄聲。復次見一男子。周匝獸頭諸惡鬼神。手執弓弩三放毒箭鏃皆火燃。競共射之。身皆燋然。又見一大山。下安刀劍見有一人。從上投下刀戟劍槊壞刺其身。即自收拔還豎本處。往還不息。前見骨山。高七百由旬。目連于山為說。舍衛城中大薩薄婦。夫甚愛念。欲入大海戀婦不舍。即將入海。婦擎鏡照面。自睹端正。便起憍慢深心愛著。時遇大龜蹋船沒海。一切皆死。五百賈客一切皆死。海不受尸。夜叉羅剎出置岸上。隨所愛念死還生為蟲。舍此蟲身墮大地獄。舍衛國優婆夷婢優婆夷請一比丘。夏九十日奉給供養。使婢送食。婢至屏處選好自食。余與比丘。大家覺問。婢答。我若先食使我世世自食身肉。今先受花報后墮地獄。  
　　大樹諸蟲唼食發大惡聲。是瀨利吒營事比丘。用僧祇物華果飯食。送與白衣。受此花報。后墮地獄。唼樹諸蟲。即是得物之人。  
　　舉聲大哭眾箭射身者。此人前身為大獵師。多害禽獸以是罪故受斯苦毒。于此命終墮大地獄。  
　　大山上自投刀劍者。是王舍城大健斗將。以猛勇故身處前鋒。或以刀劍矛楯傷克物命故受此報。  
　　有一國王名曇摩苾提。布施持戒慈悲不傷物命。政法治國滿二十年。共人博戲。時有一人殺人。諸臣白王。答言。隨國法治。即案律殺。王戲已畢問。罪人何在。臣曰已殺。王聞泣曰。七珍皆住我獨入地獄。即舍王位入山自守。命終作摩竭魚。身長七百由旬。王臣恃勢抂刻百姓。命終亦作摩竭大魚。身蟲[癈-(弓*殳)+蟲]癢揩頗梨山。碎殺蟲血流百里皆赤。應墮大地獄。時魚一眠百歲乃覺。覺大饑渴。即便張口海水流入如注大河。有五百估客入海采寶。值之船趣魚口。賈人稱南無佛。魚聞閉口。賈客得活。魚饑命終生王舍城。夜叉出身置此海邊。時王者汝身是。殺人為魚。苾提口解無常厭世。盡結得羅漢果(出賢愚經第七卷)  
須達多崎嶇見佛時獲悟道第五  
　　舍衛國有大長者。名須達多(賢愚經始云。大臣四部律并呼居士)常給施孤獨乞兒。人以為號。先有田業在王舍城。年年履行(大涅槃賢愚二經云為兒[身*(叟-又+ㄎ)]婦詣王舍城)寄止長者護彌家(中本起經云。迦蘭陀。大涅槃經云珊檀那)。夜起掃治宅舍辦肴膳。須達問之。答曰。迦毗羅城有釋種子。名悉達多。姓瞿曇氏。其生未久相師占之。定當作轉輪王。心不愿樂。舍之出家。無師自覺得阿耨多羅三藐三菩提。于諸眾生其心平等故號為佛。明受我請。又問。今在何處。答曰。在迦蘭陀竹林精舍(十誦律云寒林)須達多一心念佛所有功德。忽然大明。尋光而出至尸呵城門。佛神力故自然而開(四分律云神即開門)出門路有天祠。須達致敬尋還黑闇。心生惶怖。復欲還反城門。有大天神。告須達言。仁者見佛當獲善利。盡閻浮提所得功德。不如發心一步詣如來所。須達問曰。汝是誰耶。答曰。我是信相婆羅門子(四分律云我是私訶神)是汝往昔善知識。我因往昔見舍利弗大目揵連禮拜歡喜。舍身得作北方天王毗沙門子。專知守護此城(十誦律大同)況見如來禮拜供養。須達禮佛。佛如應說法。得須陀洹道(出大涅槃第二十七卷又出雜阿含第二十卷中本起四部律皆大同小異)  
須達七貧后得食并奉佛僧倉庫自滿第六  
　　長者須達七貧后貧最劇。于糞壤中得一木斗。其實栴檀。出市賣之。得米四斗。語婦曰并炊一斗。吾當索菜。時佛念曰。當度須達令福更生。炊米方熟。舍利弗往。婦見歡喜。一斗米飯悉投著缽中。更炊一斗。目連復往。亦歡喜與之。復炊一斗。迦葉復往。亦復與之。適有一斗。尋復炊熟。如來自往。婦自念言。間日之糧。莫有降者。今有是米。如來躬顧。得無罪畢福生者哉。一斗米飯盡施如來。佛口咒愿。罪滅福生從今日始。須達尋歸。婦恐其恚。便問曰。如今佛來及舍利弗目連。迦葉盡來求食。當與不耶。答曰當與。福田難遭。若來求者是為值遇。婦言。向四斗米吾盡用施矣。夫大歡喜。余有飯汁公姥共飲之。須臾彷徉。諸室珍寶倉庫谷帛。自然實滿。如往時富也。須達踴躍。知佛愍念。更請佛及僧供養盡空。佛為說法皆得道跡(出雜譬喻經下卷)  
最勝魔嬈不移第七  
　　最勝長者聞說妙法。即于坐上諸塵垢盡得法眼凈。受三自歸為優婆塞。盡形壽不殺。佛去不久。弊魔波旬化作佛像及相好。來至長者家。長者念曰。如來向出還其何速。偽佛告曰。吾謂長者高才博智分別譏趣。諦念長者。愚惑無智。吾向所說四諦者實非真諦。斯是顛倒。外道所習。長者即自覺知。即報之曰。止止勿語。吾得慧眼住牢固地。正使汝化作億千萬身。吾不退轉。何以螢火之光與日競明。佃家灰埠欲比須彌。鴟鷲烏鵲金翅并飛。波旬慚愧復身而去(出最勝長者受咒愿經)  
申日為佛作毒飯火坑自皆變滅第八  
　　是時王舍國。有一四姓長者。字為申日。財產甚富。金銀珍寶無有央數。申日事余道人。唯不事佛。諸異道人皆共嫉妒。申日共議言。佛今為王及傍臣長者吏民所敬。而我等獨不為所重。佛常自說言。知去來現在之事。知他所念。今寧可試。為審爾不。申日言。當何試之。異道人言。請佛持毒藥置飯中。掘門里深五丈。以火置中薄覆其上。令佛從上來。若知當不受請。受請則不知。申日言諾。即行請佛。佛言大善。異道人言。已無所知。但當穿地。申日有子。字旃羅法。年十六。通達宿命善學佛道能知去來現在之事。啟其父言。佛已知之。莫用惡人言自投湯火。申日不信。掘坑燃火飯置毒藥。告諸比丘。隨我后行。佛適向道。便放光影令申日舍中悉作金色。時旃羅法即語父言。今佛已起向道。十方皆明如日。佛到城門。足蹈門限。舉大城中即為大動。病者即愈。箜篌樂器不鼓自鳴。佛到申日門。五丈火坑化作浴池。中生蓮華。一華千葉。諸弟子所蹈蓮華。華生百華。皆蹈華而行。申日見火以作水池中生蓮華。便大懼怖。頭面著地以誠自說。今為佛作飯皆以毒藥置中。愿乞更炊。佛言。不須更炊。持毒藥飯來食之。敕諸比丘。且勿食。須我教乃食。佛即咒曰。天下凡有三毒。一者貪淫。二者嗔恚。三者愚癡。佛無是三毒為不行。至誠有經法者。毒亦不行。飯食中毒皆自消去。佛言皆飯。申日頭面禮佛足言。我大無狀。用惡人之言。愿從世尊求哀悔過。佛為說經。得須陀洹道(出申日兜本經)  
辯意請佛僧有二乞兒一死一為王第九  
　　舍衛國有一長者子。名曰辯意。聞佛說五十事要。逮得法忍。五百長者子得法眼凈。辯意言。唯愿世尊及大眾。明日中自屈于我舍食。佛與大眾往其家食。未咒愿。有一乞兒。歷座行乞。無敢與者遍無所得。嗔恚而出。便生惡念。此諸沙門。放恣愚惑。有何道哉。貧者從乞無心見與。吾得為王。以鐵輞車轢斷其頭。言已便去。佛咒愿竟。復一乞兒來。從眾乞食。各各與之。大得飯食歡喜而去。即生念言。此諸沙門有慈悲心。我得為王供養佛僧。乃至七日。不報今者饑渴之恩。言已便去。二乞兒展轉求丐。到他國中臥于道邊深草之中。時彼國主忽然崩亡無有繼嗣。相師判言。書記當有賤人為王。諸臣百官千乘萬騎按行國界。望見草上有云霞蓋。相師曰。中有神人。即得乞兒。諸臣拜謁。乞兒驚愕自云。下賤非是王種。皆言。應相沐浴香湯。著王之服。光相莊嚴導從入國。惡念乞兒。在深草內臥寐不覺。車轢斷其頭(出辯意經)  
曇摩留支先身為大魚第十  
　　昔有長者。字曇摩留支問訊。佛言。曇摩留支。別來大久乃得相見。有人問。佛答曰。昔阿僧祇劫時。世有佛。名曰定光。我時為梵志。字曰超述。時定光佛。方欲入城。我即中路相逢。解發布泥上令佛蹈過。佛即記曰。汝勇猛乃爾。卻后阿僧祇劫當得作佛。汝于時起恚心曰。此人與畜生無異。乃蹈他頭發上過去。從起以來阿僧祇劫。常墮畜生中。復在大海中。為摩竭魚。身長七千由延。時有五百賈客。乘船入海采寶。值此大魚噏船垂欲入口。時五百人各稱所行事。時賈客主語眾人言。今世有佛名釋迦文。濟人危厄無復是過。我等稱名冀蒙得脫。即便齊聲稱喚。魚聞佛名本識由存。即自惟曰。釋迦文佛已出世間。我身云何故在魚中。即還沒水。五百賈客安隱而歸。時魚即撲身出沙壇上。不飲不食經二七日命終。生長者家作子。字曇摩留支。今來與吾相見。所以稱久遠耳。留支聞此本末。即向海邊求其故尸。見大魚骨皮肉已盡行脅骨上。思惟言。此是我故尸。即以華散故尸上。尋惟即往。忽然道成(出分別功德經第四卷)  
慳長者入海婦施佛絹眾商皆死唯己獨存第十一  
　　昔人大富而慳。其婦好法欲施不敢。婿臨入海。先以鐵蒺[卄/梨]三重繞舍。婦礙之不能得出。一心念佛。諸鐵關閡變成鵠毛。取絹一匹寄人施佛。佛受咒愿。夫與五百伴共在海中。為鬼所啖。唯留其夫。諸鬼相語。是人婦事佛。不可近也。伴侶死盡獨得寶還。問婦何事。婦具告之。二人歡喜。即請佛僧設會得道(出雜譬喻經第一卷)  
毗羅陀請佛僧食而庫藏自滿第十二  
　　昔佛在世有大長者。名修羅陀財富無數信向道德。自誓。常以臘月八日請佛及僧。終身子孫奉行不輟。長者亡時。囑兒勿廢。兒名毗羅陀。后日漸貧。至時無以供辦愁戚不樂。佛遣目連往問云。汝父供月欲至當設何計。答言。唯愿世尊。勿見忽棄。八日臨盻。將妻至外家。質百兩金。還辦供具。佛與千二百五十眾僧往舍而坐。行水下食清凈竟而還。其日夜半諸故藏中寶物自滿。夫婦見之。且喜且懼。恐官顧問。即往白佛。佛言。安意快用勿有疑難。汝之履信不違父教。聞施慧道七財滿足(出法句經第三卷)  
婆世躓染欲危身為目連所救第十三  
　　佛在羅閱只國。有豪長者。名尸利躓。大富盈溢。婦生一男形容嚴妙。請師占候嘆子福德。問言。從懷此兒有何瑞應。長者曰。其母訥口鈍辭。既懷此子談語巧妙。字婆世躓。及年長大游行觀看。見那羅伎家有一女子。心便染著欲得娉娶。還啟父母愿為求索。父母告言。高卑非匹如何為婚。子重啟言。莫問門戶但論其身。幸為我求若不如志便自殞命。父母從之。共作婚姻。兒惑其色不恥鄙事。即詣彼家。學習戲藝皆已成就。是時國王集諸那羅眾多戲事。時長者子次應現伎上索而走。王脫不見。復敕更上。氣力漸羸中道欲墮。心中惶懅無所歸依。目連陵虛告之曰。如卿今日寧全身命出家學道。為寧墮地娶彼女耶。答言。愿自存濟不用女也。目連即時化作平地得全身首。喜不自勝。隨逐目連。往詣世尊禮拜供養。佛于是時廣說妙論。心意開解便得初果。因求出家世尊聽之。須發自落法衣在身。專精禪思成阿羅漢。佛言。過世波羅奈國。有大長者。初生一子端正無比。有人從海中來赍一鳥卵用奉長者。長者納受。經少時間。其卵便剖出一鳥雛。毛羽光潤。長者受與子使弄。子騎鳥脊飛游觀看。聞他國王作那羅戲。乘鳥至彼。鳥住樹上。偶見王女情便染愛。遣信騰情。女便與交。為王所知。推捕縛來而當斬戮。長者子言。諸君何為勞力殺我。聽我上樹自投而死。諸人聽許。便相上樹乘騎其鳥翔虛而去。得延壽命。時長者子今婆世躓是。王女者今伎家女是。爾時鳥者則目連是。過去世惑色致困由鳥得濟。今垂當死。由于目連故得安隱(出賢愚經第十三卷)  
長者新生一子即識本緣求母請佛甘味自下第十四  
　　舍衛國中有大長者。生一男兒。而目端正生而能言。問其父母。世尊及舍利弗阿難等皆在世不。父母答在。見其能言乃謂非人。即往問佛。佛言。此兒有相。父母歡喜。兒又啟曰。唯垂請佛及僧。答曰。卒無供養。兒又啟曰。但掃灑堂舍莊嚴床席。施三高座。百味飯食自然滿堂。又先身之母今猶存在。居波羅奈國。愿為仰報。父母遣使馳象迎接。以三高座。一擬如來。一為父。一為前世所生母。佛與眾僧既入其舍。甘味飯食自然而下種種豐饒。佛為說法。合家大小盡得初果(出賢愚經第一卷)  
阿那邠邸七子為財受戒聞法離垢第十五  
　　舍衛城中阿那邠邸。有七子心無篤信。于佛法眾不持五戒。阿那邠邸長者言。我當賜汝千兩金。汝等可歸命三寶受于五戒。七子聞之。便欲歸三寶受持五戒。父各賜千兩金。俱至世尊所。具以白佛。云何世尊。彼七子頗有福善諸功德不。佛言。善哉長者。饒益眾生安隱天人。彼七子者緣是諸善功德具足。所獲果報我今當說。北方有國。城名石室。國土豐熟人民熾盛。彼有伊羅波多羅藏。無數百千金銀珍寶。于彼健陀賴國人七藏之中。隨其所欲皆悉費用。無所減少及此伊羅缽多羅大寶藏。彼七千兩金百倍千倍無數倍。皆悉不及汝七子所獲功德。世尊與阿那邠邸說微妙法。即從坐起白世尊言。愿受我請。及比丘僧。欲設甘露飲食。為七子故。世尊默然受。世尊知時。與比丘僧前后圍繞入舍衛城。詣阿那邠邸家皆即就坐。長者及子禮敬世尊。世尊說法便逮等見。告言如是。長者七子甘饌飲食。飯佛比丘。食竟除缽。佛與七子說法。各于坐上諸塵垢盡。無有瑕穢得法眼生。彼已見法。無有狐疑亦無猶豫(出阿那邠邸化七子經)  
經律異相卷第三十六(雜行長者部第二十六)  
　　流水救十千魚一 樹提伽身生人中受天果報二 迦羅越手能雨寶三 迦羅越以飽食施鳥令出腹中珠四 忽起經暫貧客作設會即獲花報五 無耳目舌先世因緣六 音悅今身受先世四種報七 鳩留饑遇樹神因得信解八 日難財富巨億慳惜不施后世貧盲九 長者發菩薩心將諸貧人取得珍寶十 長者后貧舉財供施耕遇千鼎用之不盡十一 香身長者婦為國王所奪十二 長者婦懷妊口氣香十三 慳財生號哭地獄十四 以搗衣石施人起塔生天十五 須達三子事窮方信十六 須檀子貪財殺弟十七 犁耆彌第七兒婦生三十卵卵出一男十八 癡子賣香遲燒之為炭以求速售十九  
流水救十千魚第一  
　　流水長者子。于天自在光王國內。治一切眾生無量苦患。令身平復。以病除故多設福業。作如是言。善哉長者。能益眾生無量壽命。必是菩薩解諸方藥。時長者共二子水空水藏。將其二子次第游行城邑聚落。最后到一大空澤中。見諸虎狼狗犬鳥獸。悉皆一向馳奔而去。長者逐而觀之見有一池。其水枯涸。于其池中多有諸魚。見是魚已生大悲心。時有樹神示現半身。作如是言。大善男子。此魚可愍汝可與水。是故號汝名為流水。汝今應當隨名定實。時長者子問樹神言。此魚頭數為有幾所。樹神答言。足滿十千。增大悲心。時此空池為日所曝。唯少水在。是十千魚。將入死門四向婉轉。見是長者心生恃賴。隨是長者所至方面。隨逐瞻視目未曾舍。是時長者馳趣四方。推求索水了不能得。見有大樹尋取枝葉。還到池上與作蔭涼。復更推求是池中水本從何來。即出四向周遍未覓。莫知水處。復更疾走見一大河。名曰水生。有諸惡人為捕此魚故于上流懸崄之處。決棄其水不令下過。長者向王說其因緣。唯愿大王借二十大象。令得負水濟彼魚命。如我與諸病人壽命。王敕大臣速疾供給。汝今自可至象廄中隨意選取利益眾生。是時流水及其二子。將二十象借索皮囊。疾至河上盛水象負。水遂彌滿還復如本。時長者子于池四邊傍佯而行。魚亦隨逐循岸而行。時長者子復作是念。是魚必為饑火所惱。復欲從我求索飲食。我今當與。時長者子告其子言。汝取一象最大力者。速至家中。所有可食之物。乃是父母飲啖之分。及以妻子奴婢之分。一切聚集悉載象上。急速來還。爾時二子往至家中。白其祖父說如上事。收取家中可食之物。載象背上疾還父所至空澤池。時長者子見其子還。心生歡喜踴躍無量。從子邊取飲食之物。散著池中與魚食已。即自思惟。我今已能與此魚食。令其飽滿。未來之世當施法食。曾聞過去空閑之處有一比丘讀誦大乘方等經典。其經中說。若有眾生臨命終時。得聞寶勝如來名號。即生天上。我今當為是十千魚。解說甚深十二因緣。亦當稱說寶勝佛名。即便入水。作如是言。南無過去寶勝如來。本往昔時行菩薩道。作是誓愿。若有眾生于十方界。臨命終時聞我名者。當令是輩尋得上生三十三天。復為是魚解說如是甚深妙法。所謂十二因緣。說是法已。即共還家。是長者子復于后時。賓客聚會醉酒而臥。爾時其地卒大震動。時十千魚同日命終生忉利天。既生天已作是思惟。我等以何善業得生天中。復相謂言。我等先于閻浮提內。墮畜生中受于魚身。流水長者與我等水及以飲食。為我等說十二因緣。并稱寶勝如來名號。以是因緣令我等輩得生此天。我等今當報恩供養。時長者子在樓屋上露臥眠睡。是十千天子。以十千真珠天妙瓔珞置其頭邊。復以十千置其足邊。復以十千置右脅邊。復以十千置左脅邊。雨曼陀羅花摩訶曼陀羅華積至于膝。種種天樂出妙音聲。閻浮提中有睡眠者皆悉覺悟。流水長者子亦從睡悟。是十千天子于上空中飛騰游行。天自在光王國內處處皆雨天妙蓮華。是諸天子復至本處空澤池所。復雨天華。便從此沒還忉利宮。隨意自在受天五欲。過是夜已。天自在光王。問諸大臣。昨夜何緣示現如是凈妙瑞相。大臣答言。大王當知。忉利諸天于流水長者子家。雨四十千真珠瓔珞及不可計曼陀羅華。王即告臣。卿可往至彼長者家喚令使來。即至其家宣王教令。是時長者尋至王所。王問長者。何緣示現如是瑞相。長者子言。我必定知。是十千魚其命已終。時大王言。今可遣人審實是事。爾時流水尋遣其子至彼池所。看是諸魚死活定實。爾時其子向于彼池。見其池中多有摩訶曼陀羅華。積聚成[卄/積]其中。諸魚悉皆命終。還白父言。彼諸魚等悉已命終。爾時流水復往王所。是十千魚悉皆命終。王聞歡喜。爾時世尊告善女天。時流水長者子今我身是。長子水空羅睺羅是。次子水藏今阿難是。時十千魚者今十千天子是。是故我今為其受記。爾時樹神現半身者今汝身是(出金光明經第四卷)  
樹提伽身生人中受天果報第二  
　　昔有一長者。名樹提伽。倉庫盈溢金銀具足。奴婢成行無所乏少。有一白氎手巾掛著池邊。遇天風起吹來國王殿前。群臣參論卜問所以。諸臣皆言。國將欲興天賜白氎。臣樹提伽默然無言。王問。卿何以無言。提伽答曰。不敢欺王。是臣家拭體之巾。掛著池邊。遇天風起吹來殿前。卻后數日。九色之華大如車輪。又遇天風吹來王殿前。王復與群臣參論卜問。提伽答言。是臣家園中萎落之華風吹來耳。王問提伽。卿家乃爾。吾欲將領二十萬眾到卿家看。提伽答言。愿王即相隨去。王即將領二十萬眾。到樹提伽家。南門直入。有三十童子顏容端正。王問樹提伽。是卿家兒孫耶。答言。是臣家守門奴。進到中閣。有二十童女顏容端正。王問。是卿家婦女耶。提伽答言。是臣家守閣之婢。進到其戶。白銀為壁水精為地。王見水流疑不得進。樹提伽即導王前戶中。以黃金為床白玉為機。樹提伽婦有百二十重金銀幃帳端正無雙。為王作禮眼中淚出。王問。卿婦見我有何不[怡-臺+(電-雨+大)]眼中淚出。答言。王衣煙氣是故淚出。王言。庶民燃脂。諸侯燃蠟。天子燃漆。亦無煙也。何得淚出。樹提伽答言。臣家有一。明月神珠。掛著堂上。晝夜無異不須火光。王是煙中之王。是故聞氣耳。  
　　樹提伽家堂前。有十二重高樓。將王上頭。視東忘西。視南忘北。掩掩寂寂。王謂須臾小復可忍。到后園中流泉浴池。食諸果苽自適甘美。甚復可愛以至一月。大臣白王。可須還國。樹提伽即布施金銀珍寶綾羅繒彩。二十萬眾人馬車乘一時還國。王即會群臣怪其所以。樹提伽是我之臣。婦女宅舍過甚于我。我欲伐之。可取與不。諸臣皆言。宜可取之。王即與四十萬眾椎鐘鳴鼓圍提伽舍。毀百重墻。提伽門中有一力士。手捉金杖以擬四十萬眾。一時俱倒眠地不起。提伽乘飛云輪車在虛空中問。諸人等來時何意眠地不起。諸人答如上事。樹提伽問。欲得起不。皆言欲得。樹提伽放大神目一視。四十萬眾一時俱起。還其本國。王即遣使喚樹提伽。共至佛所問言。世尊。樹提伽是我之臣。前身有何功德。婦女舍宅過甚于我。佛答言。樹提伽布施功德。見天上愛樂。五百商主將諸商人。赍持重寶奔空山中。逢一病道人。給其草屋厚敷床褥。給水漿鎢錥米糧。給其燈燭。于時乞愿天堂之供。今得果報如是。佛言。是時布施者。今樹提伽夫婦是也。于時病道人者。今我身是也。五百商人皆得阿羅漢道(出樹提伽經)  
迦羅越手能雨寶第三  
　　昔阿育王國。有迦羅越。供養二萬比丘。長請一年。名聞國王。王召見之。聞卿大富。盡有何物耶。對曰。實無所有。王不信之。留迦羅越遣人看其家。見其門有七重舍宅堂宇。皆以七寶。有勝王宮。婦女亦勝。但無谷帛錢物。便還白王王意漸解。迦羅越即時便笑。王問何所笑耶。答言。王不見信耳。迦羅越以手指東。便滿中七寶。指南亦然。王便遣還。而眾僧精舍去宮不遠。王便詣精舍。見比丘僧。作禮恭肅問上座。彼迦羅越宿有何福自然珍寶念之便至。上座比丘入三昧。見四百由旬之物心念。見是長者。乃惟衛佛時有四人共立塔寺。中有一人用意殷勤。塔寺成后以金銀七寶及眾好華共合和之。上三重塔上。以散四面。愿后食福恒不斷絕。今得自然寶者。是此一人。王聞大修功德(出譬喻經第一卷)  
迦羅越以飽食施鳥令出腹中珠第四  
　　昔有迦羅越長者。聰明博達財富巨億。居近海邊。多植樹木榮茂參天。時海渚上大有珍寶。價直千億如人不得近。唯鳥往來。唯啖明月之珠。朝入暮出。棲宿長者叢林。長者多智方便圖之。即作百味之食。以用與鳥。鳥食之飽滿便吐珠覆地。長者得之。遂成大富(出譬喻經第七卷)  
忽起經暫貧客作設會即獲華報第五  
　　舍衛國有一居士。亡失田宅家人得罪死亡都盡。唯余一子無復所依。子聞人說。飯佛及僧者生忉利天。乃愿飯佛僧。惟當客作以果此愿。有一居士(彌沙塞律云大臣)多有田宅。此兒雖小多諸藝能。求欲傭賃。居士問。汝何所能。答曰。能書算文義別金銀珠貝錢財系羽監田。坐肆無所不解。問歲索幾物。答曰。年一千金錢。居士曰。今世饑饉乃雇五百。年滿并還小兒言。我才不施堪此須用既急。今為君與。即使坐肆。始滿一月。挍計所得已盈三倍。日止一食留一食分。更使監田比及冬藏復獲三倍。歲滿索金及食。居士慮其便去屢托不在。后謂之言。急索作底。小兒言。我欲飯佛及僧。居士聞之即生信心。又問欲何處作。答曰。欲往祇洹。居士曰。但住我門器[荴-夫+焦]相助。小兒白佛。愿明日受我食。佛僧默然(彌沙律云即將財物往至佛所。供辦珍味極世甘美。緣其意至鬼神助焉倏忽之頃自能都辦)正遇節日。諸白衣多送豬肉干餅種種飲食。眾僧受取共相謂言。今日貧兒竭力作會。人人皆當為之稍食。及到居士舍。手自行食。皆云少與。食遂無減。貧兒問僧。為食粗澀為愍我貧。答曰。今日是節日。早起人送食。初乃少與。家數既多。遂成飽滿。貧兒愁憂恐所期不果。涕泣問佛。佛為說法必得生天。汝疾還去。貧兒歡喜。更行僧食隨僧意取。我肆力時期盡供養。今諸大德雖不能啖。隨意將去。時五百商客。從優那禪國來晡至。道路遼遠。絕糧三日。入城買食。時世饑儉且天盛熱都無所得。商主嘆曰。海中不乏大城無食。宜更遍求隨須何物。貧兒啼向佛。時多人見之語估客云。某舍有食。即往居士家。白小兒言。我等須食。小兒問言。有幾人。答曰。有五百。可盡喚來。何須論直。至即設食皆得飽滿。有一大銅杅。一估客主。解衣角珠。直十萬金錢。置于杅中。其余估客皆解珠。投于杅內。小兒言。我不賣食。何忽與珠留。客小住待我問佛。佛言。但取不妨得生天。此是花報果報在后還受寶物。估客又問。居士此城先有某甲今何所在。答曰。已往。又問。有子孫不。答曰。向之施主即其子也。估客語小兒言。君父是我。等師又與百千兩金以敦舊好。時居士無兒。唯有一女端正姝妙。求妻小兒。送金百千兩。居士死后。波斯匿王問。有兒不。誰相料理。答曰。唯有一女婿。當事判財物并屬女婿。拜為大臣。即敕舍衛城內大長者職(十誦律云居士位)時國人民號為忽起長者(出十誦二誦第六卷又出彌沙塞律第十卷)  
無耳目舌先世因緣第六  
　　時舍衛國有大長者。財富無量無有男兒。唯有五女端正聰達。其婦懷妊長者命終。國法無男財物入王。王遣大臣攝錄其財。其女心念。我母懷妊未知男女。若續是女財應屬王。若其是男應為財主。往白國王。時波斯匿王法平政。即可所白。其母不久月滿生兒。其身渾沌無復耳目。有口無舌又無手足。唯有男根。即為作字名鏝慈毗梨。爾時是女。具以是事往問于王。王告諸女。財屬汝弟。吾不取也。爾時大女。往適他家奉給夫主。謙卑恭敬謹如婢事。大家長者睹其如斯。怪而問言。女子對曰。我父終沒家財無量。雖有五女猶當入王。會母有身生我一弟。人相都缺但有男根。得為財主。雖有諸女不如一男。長者聞已。即與其女往至佛所。白言。世尊。彼長者子以何因緣。佛言。乃往過去有大長者兄弟二人。兄名檀若世質。弟名尸羅世質。其兄少小。忠信成實常好布施舉國稱美。王任此人為國平事。國法舉貸取與無券悉詣平事。時估客從弟尸羅世質多舉錢財。時弟長者。唯有一子其年幼小。將其子并所出錢。到平事所。白言。大兄。是估客子從我舉錢。入海來還應得爾許。我若終亡證令得之。平事言然。其弟長者不久命終。估客入海遭風失貨。估客得全。時長者子聞其空歸。便自念言。此雖負我何由可得。須有當償時。此估客復余舉假。續復入海獲大珍寶。安隱來還。心自念言。彼長者子前雖不從我債我舉錢。時此人幼稚或時不憶。或見我前窮故不責耶。今當試之。即嚴好馬眾寶服飾。長者子見即遣人語。汝負我錢今可見償。答曰可爾。估客自念。所舉頓大重生累息。無由可畢。當作一策乃可了耳。持一寶珠到平事婦所。白言。夫人。我本從尸羅世質舉錢財。其子來責。今上一珠價直十萬。若從我責可囑平事。其婦答言。長者誠信必不肯爾。為當試語。即受其珠平事暮歸。婦即具白。長者答言。何有是事。以我忠信不妄語故王立我為國平事。若一妄語此事不可。明估客來具告情狀。即還其珠。時估客子更上一珠直二十萬。愿使囑及。此既小事。但作一言得三十萬。爾時女人貪愛寶珠即為受之。暮更白夫。昨日白事愿畢在意。長者答言。絕無此理。爾時長者有一男兒。其婦泣曰。若不見隨我先殺兒然后自殺。長者聞此。譬如人噎。自念。我唯一子。若其當死財無所付。若從是語人不信用。將來受苦迫憱不已。即便可之。婦語估客。長者已許。估客欣悅。還嚴大象眾寶莊校著大寶衣乘象入市。長者子見即往語曰。先所負錢今宜見償。估客驚言。我都不憶何時負君。尋共相將至平事所。長者子言。此人往日親從我父舉若干錢。伯為時平事為爾不。答言不知。其侄驚曰。伯父爾時審不見聞。又答不爾。侄子恚曰。以伯忠良。王令平事。國人信用。我親弟子非法猶爾。況于外人抂者豈少。此之虛實后世自知。佛告長者。欲知爾時平事長者。今鏝慈毗梨是。由于爾時一妄語故墮大地獄多受苦毒。從地獄出五百世中常受此身。植好布施。常生豪富得為財主(出賢愚經第七卷)  
音悅今身受先世四種報第七  
　　有長者名曰音悅。財富無數年老無子。以為愁戚。雖然宿福所追。其報有四。一者夫人產男。二者五百白馬同時生駒。三者國王遣使者拜授金印。四者五百寶船同時俱至。佛告阿難。長者音悅先世之時。遣五百人乘船入海。既獲眾寶安隱還家。是故如來說此四福同時普集。長者念言。天降福祚集我之庭。當作甘饌室族相慶。時四天王釋梵諸天龍神鬼王阿須倫等。各與眷屬側塞虛空。如來神達知此長者歡喜踴躍。因其歡悅而往稱嘆。若其開解可殖福哉。應時歌誦吉祥八音。長者歡喜啟瞿曇言。實為神妙。知我室族吉祥無量。抂屈尊神來相贊嘆。以好白氎直千萬兩金。奉上如來佛即受之。佛告長者。財有五厄。汝今能為必獲影報。所生之處福自歸身。長者白佛。何等五厄。佛言。一者火燒。二者水漂。三者縣官。四者惡子用度無限。五者盜賊五事。一至不可抑制。長者聞說益增踴躍。于是如來忽然還到耆阇崛山。爾時國內有尼揵異道。名曰不蘭迦葉。聽聞如來詣長者家歌頌一偈。獲得長者千萬兩金。沙門尚能得金。況我往乞當不得乎。又自念言。我當往求瞿曇沙門所可說偈。然后往乞必得珍寶。嗟嘆之宜當勝瞿曇。不蘭迦葉。懷此愚癡妒嫉之意。而往問佛。傳聞瞿曇。詣長者家歌頌一偈大得珍寶。寧可哀矜賜所說偈。令吾諷誦冀望得寶。如來三達知此長者卻后一時財寶當散。不蘭迦葉不知時宜。遭厄之家而說吉祥。必得長者無量杖痛。如來告言。不惜此偈汝不知時。卿說此偈必得楚痛。是故違卿。若更欲得應時之說絕妙之句。吾當與汝。既使長者得聞真言。又免捶毒之痛。不蘭迦葉心自念言。瞿曇沙門不欲令我往乞珍寶。是故吝惜不肯與我。即便重啟。其于與我焉知余事。如來慈愍諫之滿三終不信解。佛亦豫知不蘭迦葉前世因緣應受此痛。如來又云。罪不可諫。佛即為說吉祥之偈。尼揵諷誦一歲乃諳。然后長者失火燒舍珍奇了盡。五百馬駒同時燒死。所生妙子一旦終亡。王遣使者錄奪金印。后復乘船入海采寶安隱來還。泊岸五百寶船一旦漂沒。室族大小無不愁毒。不蘭迦葉往到其門。歌頌如來吉祥之偈如上所說。長者聞之舉門忿恚。天下兇殃無過于我。云何此人裸形無恥。在此妖蠱。說我吉祥益我憂煩。即出捶打。從頭至足匍匐還家。六師宗等逆問其意。答言。此變正由瞿曇。內不自克反怨世尊。佛告眾會。不蘭迦葉前從如來求索一偈。欲詣長者歌頌求寶。如來諫之。其于不信。今已在彼遭痛毒患。阿難白佛。不蘭迦葉與此長者有何因緣而被此患。佛告阿難。乃昔久遠阿僧祇劫時。有國王亦名音悅。復有一鳥。名曰鸚鵡。在王宮上鳴聲和好。王時晝寢聞鳥鳴聲驚覺。問其左右。此為何鳥鳴聲妙好。侍者白言。有一奇鳥。五色焜煌適在宮上鳴已便去。王遣步騎逐而求之。推尋殊久捕得與王。即以七寶瓔珞其身常著左右。晝夜看視不去。須臾復有一鳥。名曰鵚梟。來在宮上。看見鸚鵡獨得優寵。即問鸚鵡。何緣致此。鸚鵡答言。我來宮上悲鳴殊好。國王愛敬于我取我常著左右。鵚梟聞之。乃懷妒嫉。心即念言。我亦當鳴令殊于卿。國王亦當愛寵我身。王時臥睡鵚梟即鳴。王即驚覺。嗇然毛豎如畏怖狀。王問左右。此為何聲驚動怖我。侍者白言。有惡聲鳥名曰鵚梟。王遣大眾分布推索。即得與王。王令左右生拔毛羽。舉身大痛步行而去。眾鳥問言。何緣致此。鵚梟嗔恚答眾鳥言。正坐鸚鵡故得此患。佛言。善聲招福惡聲致禍。罪報由己反怒鸚鵡。昔國王者音悅是。鸚鵡者我身是。鵚梟者不蘭迦葉是(出長者音悅經)  
鳩留饑遇樹神因得信解第八  
　　昔有長者名鳩留。不信今世后世善惡報應。與五百人共行治生。未到他國絕食三日。前行遙見叢林。想是居家。到見樹神。即為作禮。其人饑乏。神即舉手。五指端自然出飲食甘水與之鳩留飽滿復大號哭。神問何故。答曰。吾伴五百人皆大饑渴。神令呼來。復與飲食。人馬皆足。鳩留問神。本有何福自致如是。神曰。我本迦葉佛時作貧窮人。恒于城門磨鏡。有沙門出入。常喜指示分衛之處。及佛圖精舍。如是非一。壽終生此。自然受福無所乏短。長者心悟大修布施。日飯八千人。濤米之汁流出城門。足以乘舟。后生第二天上。作散花天人(出十卷譬喻經第二卷)  
日難財富巨億慳惜不施后生貧盲第九  
　　昔波羅奈國長者。名曰日難。大富珍琦。為人慳嫉。日未沒時常敕門監。乞者勿通。日難子旃檀。亦復慳貪。難后壽盡還生國中。為盲婦作子。其夫語婦。汝身重病今復懷軀。我無衣食汝便自去。婦出門去得大聚廧。便止其中。九月生子兩目復盲。乞食養之。至年七歲其母悲言。今有乞我少飯愈饑如雨渴者。兒聞母說便行乞食到其子家。時守門者這小出外入到中庭。栴檀聞語。呼守門問。門監懼罪。即掔盲兒撲于門外傷頭折臂。母聞走到何人無道。時門上神便謂之言。汝得是痛尚為小小。其大在后。汝坐前世有財不施故得勤苦。死更苦痛觀者聞聲。佛問阿難。是何等聲。阿難具說。愿佛哀矜。到此兒所分越飯已。往視盲兒以手摩頭。目便開明。折傷即愈。因識宿命。佛問。汝是前世長者字日難非。對曰是也。佛告阿難。人居世間甚苦愚癡。一世父子不相識知。時佛說經解散其意。  
　　有求子索財　　于此二事中 
　　甚憂勤苦痛　　他人所得果 
　　有身不能保　　何況子與財 
　　譬如夏月暑　　息止樹下涼 
　　須臾當復去　　世間無有常(出日難經)  
長者發菩薩心將諸貧人取得珍寶第十  
　　昔有長者。發菩薩心。聚諸貧人凡得五百。資給衣糧。入海采寶宿一大山。眾人昏鈍唯長者獨坐。并有所瞻。夜見山腹出于一人。光炎非恒面目端正。口似豬口以伎樂自娛。周旋山側。長者問曰。卿為何人。聞聲愕曰。吾是受福之人解住在此。長者問曰。身形端正口何獨爾。答曰。坐犯口過常喜泄語。天人曰。卿是何人。答曰。吾是國中長者。憂念貧匱欲令安隱故將眾人入海采寶。并欲運寶饒益閻浮。天人曰。卿得無是菩薩耶。長者曰。吾發菩薩心。救濟一切淫怒癡病。諸未度者吾是度之。天人曰。善哉。遂送寶所重載而還(出十卷譬喻經第五卷)  
長者后貧舉金供施耕遇千鼎用之不盡第十一  
　　昔罽賓國有一長者。本大富。父母亡后。常供養數道人。數年之中家欲貧困。無復有得。為父母作福念之愁毒。婦語婿言。寧一世勤苦后長解脫。遠使父母得福無量。長者言然。持我二人權舉百兩金。約用金盡就作畢直。得金便施盡乃往作。遣夫耕田婦廚下炊。耕得大石似磨蓋。發視見金千鼎。便還覆之不復還食。長者遣婦餉夫。夫便擔金自歸其家。明日稱金還耳。主人夫婦反舍。復為七世父母布施用之。終身不盡(出十卷譬喻經第一卷)  
香身長者婦為國王所奪第十二  
　　昔有國王。貪于淫色所作無道。聞好婦女尋往掠奪。舉國患之。有一長者。財富無數高才博達。婦容端正。臣下啟王。王聞心動遣使強奪。其夫愁惱。便棄家居行作沙門。口中出香薰四十里。身體周遍有旃檀氣。王見其人。既無子姓。皆收家財。王立其婦以為正后。國中生好蓮華。青黃紅白甚大香潔。王敬夫人先持與之。夫人得華益甚悲感。王問。卿今一國之母。相敬不相失。意有何不可。乃爾不樂耶。夫人曰。不敢不樂。但念我前夫身口之香勝此眾華。竊思舊意不覺自悲。王不信言乃遣請之。前婿已得羅漢。神通飛行身出眾香充遍一國。王使澡洗重加揩拭。身香益甚。王試問佛。佛言。過去有一貧子。窮困無業賣薪自活。采薪還未及城門。城門已閉。門外有寺僧夜誦經。其人寄宿便坐聽經。燒香贊嘆至于天曉。緣是五百世不墮惡道。常生天上身口香潔(出十卷譬喻經第四卷)  
長者婦懷妊口氣香第十三  
　　昔有長者。夫人懷妊。口出好香氣滿一國。阿阇世王。遣使尋求見長者家。以問長者。長者具答。使者白王。王大歡喜召語長者。卿若生男者當持與我所生之女后乃生女。有金縷衣自然著身。母怪解去。隨生一重還著其身。便往問佛。佛言。昔有貧家。婦出行遇雨。見一老沙門是辟支佛。泥倒躄地傷膝流血出。即扶沙門起洗去。其血自裂己衣用裹傷膝。婦人雖未奉法要。常好稱譽佛道。死生第二天上。壽終下生。故有自然之衣。口出好香(出十卷譬喻經第一卷)  
慳財生號哭地獄第十四  
　　舍衛城中有富長者。命終無兒。所有錢財皆悉沒官。長者生時食啖粗惡衣裳單弊以樹葉為蓋。佛曰。雖得豪位不自養身。亦不養子不供父母。不通朋友不施沙門。今日命終入啼哭地獄。佛言。過去以食施辟支佛。施已心悔云。我不以與奴婢。乃與剃頭沙門。由是善報。七反生天七反生人常得豪貴。由悔心故是業果報。不食好食不衣好衣。亦不貪五欲。波斯匿王。當勤行精進除去懈怠(出長者命終無子經)  
以搗衣石施人起塔生天第十五  
　　有一長者欲起塔寺。材木悉辦。唯少一石。無著柱下。有一長者。雖不奉佛猶知有福。便以家中一搗衣石施之。便得成寺。其施石人命終。即生第二天上七寶宮殿。玉女侍衛衣食自然。如是久后其國磨滅。無人修治寺都壞盡。唯有一石沒在地中。人民耕地石妨其犁。舉意欲掘。石主天人入心忪動。以天眼觀見人掘石。心中自念。我因此石福來生天。今人取去福將無盡乎。便下化作凡人住掘石人前。問曰。君欲取此石去耶。其人答曰。吾欲耕地值石妨犁故欲去耳。天人問曰。設耕此地種得數十斛耳。天曰。卿勿取此石。吾以五百兩金與卿。其人問曰。君得無是神乎。答曰。吾是天人也。即復天身語其人曰。吾本是此土人耳。前身以此石與道人立寺。我因此福得生天上封受自然。向者天宮振動怪其所以。觀見君是故來耳。此石是吾福之根本也。卿勿取之。其人聞之曰。本所不知。此是神明塔寺。天人福田不敢犯也天還天上其人思惟。此天但施此石得福如此。吾當更立塔寺。便即興功修塔如故(出福報經又出十卷譬喻經第一卷)  
須達三子事窮方信第十六  
　　昔給孤獨氏有三子。皆背正向邪酒荒女色。馳騁田獵樗蒲博弈。去明即暝日成狂愚。父愍悼之。慈惻誨喻指示禍福無日不爾。子獨不移放蕩日甚。父乃以苗草衣之以豆麥食之。窮而悔焉。父言。爾為不善現世獲殃甚困如此。豈況地獄燒煮之痛誰當濟爾。子叩頭曰。邪友所導狂惑習之。由豬處溷不知其臭。自今束身奉戴三尊。父曰大善。汝若洗心奉佛五戒終身不犯。歲與汝五千萬金。三自歸三千萬。子對曰。唯既奉尊教。即令洗浴將至佛所。稽首受戒退歸修德。清潔其志周窮濟乏。惠逮眾生國儒稱德。名齊古賢(出教子經)  
須檀子貪財殺弟第十七  
　　昔羅閱只城。有長者。名曰須檀。大富多財。子名須摩提。其父命終。弟名修耶舍摩提。設計不與弟分。念當殺之。兄語弟言。共詣耆阇崛山上有所論說。即執弟手上至絕崖。便推置底以石堆之。便即命終。須檀者則真凈父王是也。時須摩提者則我身是。修耶舍者則今陀婆達兜是(出興起行經下卷)  
梨耆彌第七兒婦生三十卵卵出一男第十八  
　　波斯匿王。有一大臣。名梨耆彌。為第七子納妻。乃娶波斯匿王弟曇摩訶美女。此女聰黠利根多諸德藝。懷妊十月產三十卵。卵出一男。形體挺特勇健無雙。一人之力有過千夫。父母愛念合國敬畏(出賢愚經第十卷)  
癡子賣香遲燒之為炭以求速售第十九  
　　有富長者。生子愚癡。乘船興生唯載沉香。香精且貴。買者希。久滯不售。同侶反鄉獨不堪得去。恐失宗伴。遍觀市中貨炭最駛。即燒香作炭希得應速。眾人見之。咸共責笑。大顛狂人賣香雖遲獲直不少。今燒成炭復何所得(出百句譬喻經第一卷)  
經律異相卷第三十七(優婆塞部第二十七)  
　　沙門億耳入海見地獄一 優婆塞持戒鬼代取華二 優婆塞為王廚吏被逼殺害指現師子三 優婆塞被魔試四 清信士嫁女與事鬼家五 清信士始精進未懈后生慚愧鬼不能害六 清信士臨亡夫妻相愛生為婦鼻中蟲七 薄拘羅持戒得五不死報八 持戒誦經續明供養鬼不能害九 執持求還佛戒口中諸鬼出打其身十 人不信罪福夢鬼取之令其受戒后壽百年十一 家有六人割口施僧同受富樂十二 有人路行遇見三變身行精進十三 有人命終十日還生述所經見十四  
沙門億耳入海見地獄第一  
　　阿濕摩伽阿槃地國。有聚落王。名薩薄。中有大富居士。財寶豐盈唯無兒息。從諸神祇求不能得。有子時到婦覺有身。此女利根有四不共智。一知男愛。二知男不愛。三知妊身時。四知所從得。以語居士。居士歡喜。月滿生男耳有金镮。是兒端正見者歡喜。集婆羅門。相之言。是兒實有福德威力。為作二字。宿世出家。即名曰沙門耳環。非世所作可直一億。字為沙門億耳。五種養視。一者治身母。二者除垢母。三者乳母。四者吉母。五者戲笑母。是兒福力而疾長大。便教書數算印。善知諸物價相貴賤。是王聚落商客所集。時四方人來詣聚落。問言。是中阿誰有好德可與寄言示我利害。諸人示沙門億耳。是諸商客即往詣之。接為主人。是諸商客見大威力。如是思惟。若作薩薄將多人入海必安隱歸。諸人言。沙門億耳。汝何以不入大海。答言。我入大海作何等。是中多諸恐怖。百千人去時一得還。是諸商客激厲之言。何等人仰他活命。沙門億耳信受欲去。到父母所辭欲入海。時父母說諸怖事欲令變悔以制留之。時不隨父母語。父母語貴人佐我留億耳。時諸大官長者居士皆助留之。終不隨從。父母知其意正則聽令去。于是乘象振鈴遍告令聚落言。沙門億耳欲入大海。我作薩薄誰欲共去。是人福德五百商客皆悉樂從。莊船下水日斷一繩。至第七日得伊勒風(梁言隨好風)斷第七繩。船疾勝箭逕到寶渚。語賈客言。取寶滿船莫令大重。得伊勒風是時船去疾勝箭。還閻浮提向薩薄王聚落。有二道。沙門億耳語諸商人。欲從何道。諸人咸言。陸道去好。夜住空澤。語諸商人。我曾聞賊來劫諸賈客。若前殺薩薄。則諸賈客無所成辦。若不殺薩薄。則以錢物力若自身力。若以他力必能得賊。我當余處宿。去時當喚我。諸人言爾。億耳驅驢往別處宿。是諸賈客夜半發去。人人相覺竟不喚億耳。后夜天大風雨。億耳覺喚無應者。即時馳逐道多沙土。風雨流漫仰驢嗅蹤而前。億耳饑極前行見有一城。念想得食立于城門。  
　　隨念失聲唱言。食食。時無數百千餓鬼來出。皆言。何等食阿誰與億耳言。無食。我行饑極念想得食。因出此言我無食也。諸餓鬼言。此是餓鬼城。我百千萬歲今日乃聞唱食聲。我等不布施。慳吝多故墮餓鬼中。汝欲那去。億耳言。欲至薩薄王聚落。鬼言。從是道去。于是前行復見一城。隨念唱水其事如前。前行不久復見一樹。名波羅。夜于下宿。搖樹落葉細者自食粗者與驢。如是日暮。即有床出男女。顏貌端正著天寶冠共相娛樂。作是思惟。我不應爾看他。私事。時夜過晝來。即時床滅有狗來啖是男子肉盡骨在。億耳念言。是人先作何行今得此報。夜善晝惡。我待問之。至夜更有好床。男女娛樂。即往問之。男言。汝識阿濕摩伽阿槃地中薩薄王聚落某甲屠兒不。有長老迦旃延。常出入我家。我常供給飲食衣藥。彼常語我言。莫作惡行后得大苦。我時答言。先世已來以此為業。今若不作那得自活。旃延復言。汝作此惡為晝多夜多。我言晝多。即語我言。汝夜受五戒可獲微善。我即從受。今得此報。前行不久復見二樹。名波羅。住下止宿食葉如前。男女晝來相娛。暮則床女皆滅。百足蟲出啖是男子肉。盡骨在。億耳問言。汝作何行今獲此報。男言。阿濕摩伽阿槃地國中。薩薄王聚落。某甲男子淫犯他婦。有長老迦旃延出入我家。彼教我言。莫作惡行后得苦報。我答言。不能自抑當可如何。復語我言。汝于此事何時偏多。我言夜時多。迦栴延即語我言。受晝五戒可獲微善。我用其言故獲斯報。復見樹林池水清凈。億耳于中洗浴飲驢。是池邊有堂眾寶莊嚴。億耳仰視。即作是念。我饑渴欲死當何所在。即便上堂。說佛經偈。  
　　饑為第一病　　行為第一苦 
　　如是知法實　　涅槃第一樂  
　　見女人坐象牙床。床腳系二餓鬼。是女識億耳。因問訊言。沙門億耳道路不極不渴饑耶。億耳答言。貴女乞我食。女言相與。但莫與是二餓鬼耳。女即與水洗手與食。是女欲令億耳知此因緣故小出堂外。時二餓鬼伸手言。乞我一口。乞我半口。我即腹中饑如火燒。億耳好施各與一口。變成膿血多咽還吐出滿臭穢。女言。我語汝莫與。何以與之。億耳言。姊妹。我不知故與。時更有一女來語。貴女。與我食。女言。食汝常食。作是語已。即有三奇鑊火湯沸。是女脫衣入鑊中皮肉爛盡。唯有骨髓冷風來吹出鑊還活。著衣啖其爛肉。啖已而去。更有女來言。貴人。與我食。女言。食汝常食。作是語竟。女變成羖羊啖草。億耳語女。是何等事。女言。汝識阿濕摩伽阿槃地國中薩薄王聚落不。億耳言識。是一鬼系我頭邊床腳者。是我夫某甲居士。系我腳邊床腳者。是我兒。有長老迦旃延出入我舍。受我供養衣服湯藥。是二人嗔我言。我覓時辛苦。而汝持與他空自疲勞。以是慳貪不喜布施墮餓鬼中。惡口業故與食變為膿血。億耳言。是女何以自啖其肉。女言。是我兒婦。與物令舉。或自啖或與人啖。我問覓。答言。我不啖亦不與他。若我自啖及與他者。當自啖我肉故自啖肉。第二女是我婢。我使舂磨。或自啖或與他。若問時言。我不自啖不與他。若自啖與他者我后世當作羊啖草。以是因緣今作羖羊啖草。億耳言。汝作何行。女言。我有少罪來生是中。當不久住生四天王天。汝能少為我往薩薄王聚落中。為語我女云。見汝父母兄婦及婢。唯汝母獨受福。余者受罪。汝母因我語汝。莫作惡事后世多受苦報。汝若不信是汝母言。某處有藏大有錢財。取為我作福。供養眾僧及迦旃延。殘余可以自活。問億耳言。汝欲去耶。答言欲去。女言。汝眠閉眼。須臾至薩薄王聚落。是諸賈客先到。諸人問不。見沙門億耳不。答言。海中失之。舉邑皆哭如喪父母。億耳聞之。若今見我必復擾動不須復歸。漸漸到女舍。共相問訊。以母言語女。女言。咄男子。汝癡狂人。我父母布施作福死必生天。何以在餓鬼中。億耳即語女言。汝母言。某處有藏大有錢物。使汝取供養。女聞開藏大得錢財。得以生信。如其母敕。請迦旃延隨從說法。即于坐上得諸法清凈無垢法眼得無所畏。禮迦旃延言。大德。我歸依三寶作優婆塞。欲于善勝法中出家受具足。迦旃延言。父母聽汝出家不。答言未聽。迦旃延言。我法父母不聽不得出家受具足。即便歸家禮拜父母。先由愁苦故并失明。聞億耳從大海中安隱還歸。悲喜淚出眼便還明。過五六日。白父母言。聽我出家。父母言。我本至心求愿得汝。汝入海得死消息愁憂故眼盲。汝今來還我大歡喜眼得開視。汝今便為更生。汝受我語則為供養我。我壽命能過幾時。若能畢我等壽。不出家者我死不恨。億耳答言諾(出十誦律四誦第四卷)  
優婆塞持戒鬼代取花第二  
　　昔有優婆塞。僑居舍衛國。婦形端正一國同聞。朋友欲觀終不肯示。人以白王。王思欲見不知何由。一臣啟言。夫婦并持五戒供養道士手自斟酌。王可詐作道士持缽詣門。必得見之。即隨臣言。權變形服竊到其家。婦見道士頭面作禮。王睹察已還語臣等。此婦實好入我心中。不知何從得之。眾臣白言。此雖僑士應覲于王。憍慢不來可以為罪。去舍衛城千有余里。大池水中生五色蓮華。聞有三難。蝮蛇鬼神惡狩。罪應死者使往取華。輒沒于彼。王便呼問言。卿何等人再拜答曰大王民也。王言。何以不來。答曰。愚癡不及耳。自知有罪。王言。罰卿詣池取華七日當還。若違期至當重治卿。受教辭退。還具告婦。婦語夫言。君今有罪由我美色。君識佛明教三界無怙唯戒可恃。上道之日心念三尊口誦十善莫忘須臾。若君不還吾當出家以戒自樂不經二男。給夫資糧。辭決進路行至半道。有啖人鬼問曰。何人答言。是佛弟子。鬼言。諸犯罪者遣付吾等。詐言取華。賢者實犯罪。為惡人所讒。答鬼言。人命難得唯在大神耳。鬼言。卿是佛弟子又復無罪。我不相害也。余有二難恐卿不免當如之何。鬼復言曰。相代取花以濟卿身。使我長夜得福無量。卿急住此間鬼于是去。須臾便還。五色好華以與賢者。賢者重不能舉。鬼便取華并扶賢者。屈申臂頃已到宮門。辭別而去。賢者詣門自通。王怪還速。具問本末。如實自陳。王大驚慚曰。鬼無人義害于眾生。今濟善人我乃無義。不別善惡不如鬼魅。即自責過稽首歸命。愿為弟子。奉受五戒廣行六度。國致太平。賢者夫婦并加精進。得不退轉(出譬喻經第五卷)  
優婆塞為王廚吏被逼殺害而指現師子第三  
　　佛泥洹后百年。國王奉事天神。大祠祀用牛羊豬犬雞等各百頭。皆使廚士殺之。時廚士言。我受佛戒不得殺生。廚監大恚白王治之。王言。違教者死。廚士對曰。我是佛弟子受持五戒。寧自殺身不違佛教而當殺生。若當從王教犯殺者。死入地獄罪竟乃出常當短命。持戒死者。即生天上天上福樂所愿自然。假令當死轉此人身當受天形。我以是故死不殺耳。王言。與汝七日期。當以象蹈殺。汝若不死。汝語有實。七日以后王看是優婆塞身如佛身。驅五百象往蹈殺之。優婆塞如佛法則舉五指。化為五山。一山間有一師子出。象見師子惶怖伏地。如佛在時。王時信佛。便廢祠祀。即從此士受佛五戒。吏民內外皆亦受法。遂為國師(出譬喻經第六卷)  
優婆塞被魔試第四  
　　有一優婆塞。與眾估客遠出治生。遇天寒雪。夜行失伴住一石室。時有山神變為女像。來試之曰。白雪覆天地鳥獸皆隱藏。我獨無所恃。唯愿見愍傷。優婆塞兩手掩耳曰。無羞弊惡人說此不凈語。水漂火焚之不欲見聞汝。有婦心不欲。何況作邪淫。欲樂情淺薄大苦可畏深。山神聞之。兩手擎捧送至伴中(出大智論第十七卷)  
清信士嫁女與事鬼家第五  
　　優婆塞嫁女與世間人。臨遣女時。父母欲奪女戒。女言。云何奪戒。父母言。法嫁女與世俗人。如黃金擲牛屎中。復用戒為。女言。如人遠行大空澤中無有人民。應益裝糧食。世家事鬼恐鬼儻得我便。應益持戒令志堅固。黃金在牛屎中。洗自可用。豈便與牛屎同耶。父母感其言。以佛像與之。女致嚴器中。朝暮向器作禮。婿問。婦答。是佛能令頭不白顏色常好。婿同供養。后同生天不更三涂(出十卷譬喻經第五卷)  
清信士始精進未懈后生慚愧鬼不能害第六  
　　昔有清信士。始受戒時精進少雙。后年衰老違遠賢眾。獨處山岨志更陵遲。荒于田園忘佛廢法。更成凡夫。其山中有梵志道士。渴欲求飲。田家事遑無與之者。梵志有怨遂爾恨去。梵志能起死人并使鬼神。即召殺鬼敕之曰。彼人辱我爾往殺之。山中有羅漢知之往至田家。田家見沙門欣然稽頁。為設一食。沙門曰。汝今日夕早燃燈勤三自歸誦守口攝意偈。慈念眾生可長安隱。沙門去后主人如教。通曉念佛誦戒不廢。殺鬼至曉伺其微便欲以殺之。睹彼慈心無緣殺焉。鬼神之法人令己殺己使欲殺。但彼有不可殺之德。法當還殺便已。殺者鬼乃恚欲害梵志。羅漢以威神蔽之。令鬼不見。田家悟道。梵志得活。鬼遂不獲殺生之罪。田家一時受三自歸。念佛不懈。全一門之命(出墮落優婆塞經又出十卷譬喻經第五卷)  
清信士臨亡夫妻相愛生為婦鼻中蟲第七  
　　有清信士。持戒精進不懈。有一沙門已棄重擔。生死永盡逮得神通。與共親友。時清信士卒得困疾。醫藥不治婦大悲苦。謂其夫言。共為夫婦卿獨受苦。以何方便分病令輕。設卿無常我何所依。兒子孤單復何恃怙。夫聞益懷愛戀。大命將至應時即死。魂神即還在婦鼻中。化作一蟲。婦大啼哭不能自止。時道人往與婦相見。故欲諫喻令捐愁憂。婦見道人來益用悲慟。奈何和上夫婿已死。蟲從鼻涕忽然墮地。婦即慚愧欲以腳踏。道人告曰。止止莫殺。是卿夫婿化作此蟲。婦曰道人。我夫奉經持戒精進難及。何緣壽終轉形作此。道人答曰。過起愛戀今生為蟲。道人為蟲說經。卿精進奉經持戒福應生天見諸佛。但坐恩愛戀慕之想。墮此蟲中。即可慚愧。蟲聞意解。便自克責。俄而命終。即得生天(出居士物故為婦鼻中蟲經)  
薄拘羅持一戒得五不死報第八  
　　昔有一人。唯有一兒。名薄拘羅。年始七歲。其婦命終更取后室。憎前婦子甑中蒸[麩-夫+并]。兒問母索。母抱放甑中。以盆合頭欲令兒死。兒于甑中食[麩-夫+并]不死。后復抱置熱鐵[金*敖]上。于[金*敖]食[麩-夫+并]不以為災。后詣河邊浣衣。擲深水中為魚所吞。經于七日。父請眾僧為設大會。買得一魚車載歸家。欲破魚腹。兒言。徐徐莫傷兒頭。此兒先受不殺一戒。今得五種不死(出譬喻經)  
持戒誦經續明供養鬼不能害第九  
　　昔有兄弟五人。父教持戒。大兒獨不肯持戒。赍五枚錢至相師許求。相師言。年可百歲當大富貴。又言定惡。復言不好。克后十三日。卿當死亡。其人大怖言。非是世間常師所能療治。唯有佛豫知未然。近在耆阇崛山中。可往問之。于是即往問佛。佛言。卿有宿命對怨家欲來取卿。卿若欲得免者。當持五戒乃可得脫。卿歸益辦脂燭焚之過十三日。即受歸戒燃燈續明。終日竟夜諷誦經偈。言南無佛。歸命佛慎莫休息。過十三日便自得脫。其夜即有二鬼往共殺之。一鬼住百步外。使一鬼往殺。見燈火光明。但聞呼南無佛歸命佛聲。不敢前逆語一鬼言。此人不可復得。但呼南無佛歸命佛。我惡聞是聲令我頭痛。于是二鬼便相持走去不復近之。從是以后長得安隱(出諸經中要事)  
執持求還佛戒口中諸鬼出打其身第十  
　　昔迦羅奈國。有婆羅門子。名曰執持。受佛禁戒無所違犯。執持久后到他國中。見人殺盜淫便貪愛之。見人好惡便論道之。見飲酒者便欲追之。無一時定。便自念言。悔受戒誓當以還佛。即詣佛所言。前受五戒多所禁制不得從意。佛法尊重非我凡類所能恭事。罷可得不。佛默然不應。言已未絕。口中便有自然鬼神。持鐵椎拍執持頭。復有鬼神脫其衣裳鉤其舌者。有淫女鬼刀割其陰。有鬼洋銅澆其口。前后左右皆諸鬼神。競來分裂取其血肉。而啖食之。又有自然之火焚燒其身。求生不得求死不得。諸鬼急持不令得動。佛見問曰。汝今云何執持口噤不能復言。但手自搏。佛以威神救度長者。諸鬼神王見佛世尊。各立一面。于是得蘇。便起叩頭前白佛言。我身有五賊。掔我入三惡道。坐欲作罪違負所受。愿佛愍我。從今改往修來奉受戒法。持月六齋歲三長齋。燒香散華懸雜幡蓋。供事三寶不敢復犯。佛言。汝今所言是為大善。汝若眼見自作自得罪非天授與(出大灌頂經第三卷)  
不信罪福夢鬼取之令其受戒后壽百年第十一  
　　昔人不信罪福。年已五十。夢見殺鬼欲來取之。眠覺惶怖求師占夢。師作卦兆云。有殺鬼必欲相害不過十日。若欲攘此。從今已去十日中間。受佛五戒燒香燃燈懸繒幡蓋。信向三寶可免此死。即依此法專心信向。殺鬼到門見作功德不能得害。鬼即走去。其人緣斯壽滿百歲。死得生天(出雜譬喻經)  
家有六人割口施僧同受富樂第十二  
　　昔有大富家。食口六人奴婢。金銀珍寶不可稱數。佛與阿難街里分衛。佛到其門。父母兒子妻婦孫息。踴躍歡喜請佛入坐。以氍毹布地食器皆以金銀。佛言。此人前生值饑餓世。家中窮乏。唯采諸菜用自系命。作羹適熟。外有道人分衛出見沙門。父母便言。我分與之。兒子孫息各自以分與之。讓母令食。六人一時發意各一日不食。唯恨家貧無好供養緣此之福得生天上人中。常得安隱豐饒財物。以其發意同等之故。世世共作因緣。今重相值。父母兒子大小一時皆持五戒。命終生天受福無量。今若值佛皆得羅漢(出雜譬喻經第一卷)  
有人路行遇見三變身行精進第十三  
　　有人在道上行。見道邊有一死人。鬼神以杖鞭之。行人言。此人已死何故鞭之。鬼神言。是我先身。生在之日不孝父母事君不忠。不奉敬三寶。不隨師父之言。今令我隨罪而行。苦痛難言。嗔故鞭之。稍稍前行。復見一死人。天人來下。散花于死尸以手摩娑之。行人問言。觀君似是天人。何故摩娑是死人耶。答云。是我故身。生在之日孝從父母。忠信事君。奉事三尊。承受師父之教。令我神得生天。皆是故身之恩。是故以來報之耳。小復前行。又見一天人。衣服鮮好端正香潔。道邊摘酸棗啖之。行人問曰。睹君似是天人。何啖酸棗。天人答曰。我在世時孝從父母。忠信事君奉事三尊。種種作諸功德。唯不喜飲飴人客。今作天人恒食不充。是以食酸棗耳。行人一日見此三變。便還奉持五戒修行十善。孝從父母忠信事君。示語后世罪福追人(出諸經中要事)  
有人命終十日還生述所經見第十四  
　　有優婆塞本事外道厭苦禱祠。委舍入法奉戒精進。勤誦經好布施責。意忍辱常有慈心。暴疾命過臨當死時囑父母言。我病若不諱七日莫殯。奄忽如死停尸八日。親屬皆言。急當殯斂。父母言。不膖臭欲留至十日。當此語時便見眼開。未能動搖。父母歡喜守至十日。便自起坐善能語言。問所從來盡何所見。答言。有吏兵來將到一大城。城中有獄。獄正黑四面鐵城。城門悉燒鐵正赤。獄中系人身坐火中。上下洞燒青煙上出。或有人以刀割其肉而啖食之。獄王問我言。汝何等人。犯坐何等乃來到此。此中治五逆不孝父母不忠信事君。答言。我少為惡人所惑。奉事外道愚癡。又飲酒殺生祀天地。又于市里采取財利。升斗尺寸欲以自饒。后與善師相值。牽我入佛道。見沙門道人。授我五戒奉行十善。自爾以來至于今日。不復犯惡。仰由明王哀我不及。我便叩頭。王即起叉手謂我言。止止。清信之人不應當爾。便與我坐。呼吏問之。此乃無上正真弟子。汝輩皆當從是人得度。以其人壽命自盡時。乃當死耳。魂神追行。若生天上天神迎之。若生人中人中迎之。何得將此人來。入是五逆之處。吏答王言。世間多有是種人。不畏王法。不畏四時。五行不拘。天地鬼神橫行天下。不可不問也。有師名沙門。既剃頭發被服疏陋。以是自大。多將弟子東西南北。復大劇是應當治之。王言。止止法服之人人所貴敬他所畏難。諸釋梵日月中王。下及帝王臣民。尊奉是人得福無量。輕慢是者自求罪苦。急案名錄壽應盡未。吏言。未應死也。尚有余算二十。以其先有所犯罪是以取之。使其黨輩小小自下耳。王言。佛子有戒精進天神所貴。佛以大慈救護一切蜎飛蠕動。天神地祇諸鬼龍等皆敬貴之。豈拘王相四時五行耶。佛恩如四海不得限量。吏言大王。奉佛戒耶。王曰。坐我不奉佛故追罪作此獄王。若人已入正法。后悔還外道。雖壽千歲當逢九橫。若持戒比丘及諸弟子。當勤行六度六衰斷絕二十事(亦在經文)觀佛功德猶若巨海不可當也。吏言。誠如王言。不別真偽。速發遣之辭謝使去。從高墮下[火*霍]然而蘇。與其父母共至只桓。自惟自克。奉受五戒修行十善(出弟子死復生經)  
經律異相卷第三十八(優婆夷部第二十八)  
　　優波斯那割肉救病比丘一 阿凡和利至心請佛庫中自然皆備二 蘇曼女產十卵卵成十男并其往緣三 孤母喪子遇佛慈誘厭愛得道四 婦人喪失眷屬心發狂癡五 提韋婆羅門女無子自焚遇辯才沙門聞法悟解六 女人懷妊愿欲出家生子之后前心不遂七 難陀燃燈聲聞神力共不能滅八 善信女少悟無常秉志清白為天帝所試九  
優波斯那割肉救病比丘第一  
　　毗紐干國。多信邪見。無佛法僧。有一女人。名優波斯那(僧祇律云。名畢[口*東]夫亦名[口*東]卑。彌沙塞律云。須卑。)時有事緣至舍衛國。波斯匿王所緣事畢。從諸篤信優婆塞邊聞佛功德。欲得見佛。即往祇洹。值佛為諸大眾說五戒法。優波斯那求從佛受。即得五戒。佛復以法句經與令諷誦。是時中夜誦法句經。有毗沙門天王。從數千夜叉欲至南方毗婁勒叉所。聞誦經聲尋皆住聽。贊言。善哉姊妹善說法要。優波斯那即便問言。汝為是誰。但聞空聲不見有形。答言。我是鬼王毗沙門天。為聽法故住于空中。又問。汝天我人。云何故稱我為姊妹耶。答曰。佛是法王亦人天父。同一法味故言姊妹。時優波斯那心大歡喜。常使人入林采薪。后旦上樹。遙見舍利弗目連及五百比丘在此林中精勤禪誦。使人還白大家。優波斯那歡喜無量脫二金環以賞使者。使者復言。世尊有好言寄與大家。具說五施。復解瓔珞重以賜之。使者曰。時起洗手辦具飲食。我向輒持大家言。請二尊者及五百弟子。今日來食。即放使者及與珍寶。告諸家屬及諸鄰比。設于供具。尊者與諸比丘著衣持缽就座而坐。作禮訖手自行水下種種食。香味具足。謂舍利弗言。此舍有神與我親厚。我有施時語我。此阿羅漢。此圣此凡。此持戒此破戒。此智此愚。告舍利弗言。我有四子及夫。皆惡邪見。我若供養三寶給施貧窮。便生嫉恚。而我修善布施終不退縮成須陀洹。舍利弗言。甚為希有。世尊是暮。當來毗干持林。今還所住。僧去已后。即辦所用往至佛所。觀諸眾僧所止宿處。見一病僧臥草窟中。問其所患何所須欲。答曰。四大不調極大困苦。醫令服新肉汁(僧祇律云比丘是常供養服下藥須肉)斯那言。莫復他求。我明當送。明十五日國法不殺。遍求不得。便使卻人。靜室自浴割股里肉。以氎纏裹合諸草藥。煮以為羹送病比丘。比丘食已病即除愈。其夫尋還見婦色變。即便問言。汝何憔悴。對曰。我病。即喚請醫不能識。逼問家人婢具言之。夫到街巷大叫呼言。沙門釋子食啖人肉如駿足王。佛因制。諸比丘。諸不凈肉甚不應食。優婆夷言。緣我斷肉。即語夫言。若能為我請佛及僧來此設供甚善。若其不能我當舍命。夫為妻故入林請佛。明日舍食。佛與眾僧就坐而坐。問斯那何在。答曰病。佛言喚來。夫言。汝師喚汝。答曰。病苦不任起。佛告阿難。汝往告令起。阿難即往稱佛呼之。并床輿之來到佛所。遇佛光明苦病即除平復如故(僧祇律云比丘入慈心三昧瘡即平復)即起禮佛。佛為說法得阿那含道。夫及眷屬舍離邪見法。受五戒為佛弟子(出優波斯那經又出賢愚經)  
阿凡和利至心請佛庫中自然備第二  
　　維耶離城。有一女子。名阿凡和利。聞佛來游歡喜無量。與五百女俱詣佛所。聞佛說法心生開悟。請佛飲食。時城中復有五百長者子。亦請世尊。世尊言。已受阿凡和利明日請。時諸長者子。語和利言。佛之至尊來化我國。我應先飯。汝且停供。女言。勿以豪強加于女弱。若能見惠四愿當相讓也。一者令我心保善不移。二者令我命保在不亡。三者令我財物無減。四者令佛長住此國。長者曰善。汝今乃能悟于無常。諸所希愿非我能辦。聽先飯佛。中有年少恥在其后。固執不已。便敕市司罷不貨易。和利遣人求索諸物。都無所得。庫中眾膳自然滿足。唯乏薪炭。油灌白疊以充代之。又內城門令不得出。啟請于佛。即遣鸚鵡往白食辦。長者射之。以佛神德箭化為花。得至佛所。飛鳴白佛眾祐及僧。足蹈城門天地震動。五百長者。阿凡和利及諸女人。見聞此事逮得法眼受持五戒(出中本起經下卷)  
蘇曼女產十卵卵成十男并其往緣第三  
　　舍衛國須達長者。末生小女。字曰蘇曼。面首最妙。其父憐愛。將至佛所。其女見佛情倍欣踴。愿得好香涂佛住室。斯女手中有賓婆落。佛從女索。便以與佛。于上書香還以與之。女共其父還城推買。如佛所須持詣祇洹。躬自搗磨。日日如是。于時特叉尸利國王。遣其一兒使到舍衛廣行觀看。復至精舍見蘇曼女。便取為婦。后遂懷妊生十卵。卵后開敷有十男兒。形貌姝好勇健非凡。然喜畋獵。母教莫爾。諸子白母。射獵最樂。母令相遮將為見憎。母復告言。吾因愛汝等是以相制。若當憎汝時終無此言。殺生之罪當入地獄。無央數劫解脫何由。諸子白母。為自出心從他邊聞。母復告言。吾從佛聞。兒復問母。佛者何人。幸愿具宣。母告諸子。迦維羅越國凈飯王子。厭老病死出家學道得無上果。巨身丈六三明六通遐鑒無外。諸子啟母求往覲佛。母即聽之。往至祇洹奉覲如來。佛為說法。十人俱時得法眼凈。便求出家。佛聽為道。須發自墮法衣在身。精勤大業。盡得羅漢盡于苦際。過去九十一劫有毗婆尸佛。般涅槃后分布舍利起無量塔。時有一塔朽故崩壞。有一老母而修治之。有年少十人偶行睹見。歡喜相助所作已竟。誓為母子。從是已來九十一劫。天上人中恒與俱生受福快樂。時老母者今蘇曼女是。爾時十年少者今十羅漢是(出賢愚經第十三卷)  
孤母喪子遇佛慈誘厭愛得道第四  
　　佛在舍衛國給孤獨園。有一孤母而喪一子。憂惱愁憒抱尸啼走。譬如狂人。出至祇洹。聞佛大圣天人所宗。宣說經道忘憂除患。孤母見佛作禮長跪。愿釋憂結。佛告孤母。汝速入城遍行街巷。有不死家者乞火持還。孤母求不能得。空手而反。佛告孤母。夫人處世有四因緣不可久保。一者常必無常。二者富貴必貧賤。三者合會必別離。四者強健必當死。汝今何為。不自憂慮。何不廣施持戒月持六齋任力堪能給施孤窮。孤母白佛。我今愛子入骨徹髓。豈惜身命。時佛欲化彼令其得悟。即化作四大火坑圍繞孤母。火氣逼身以兒自障。佛語孤母。汝向自陳愛子情重入骨徹髓。寧自喪身不使子亡。火氣逼已酸痛難堪。但當自受以子障乎。人間微火蓋不足言。地獄火燃疾痛無量。畜生懷癡苦。餓鬼饑渴苦。能自利者當修布施持戒忍辱。不生地獄及餓鬼等。受天人福漸近泥洹。時彼孤母內心自責厭患恩愛。即于佛前盡諸塵垢。成須陀洹(出曜經所明)  
婦人喪失眷屬心發狂癡第五  
　　天竺有一人。往詣舍衛國。婦生兩子。太子七歲。次子孩抱。母復懷妊。欲向在產。天竺國俗。婦人臨月歸父母家。時此夫婦共乘一車載其二子。詣舍衛城。中路放牛。時有毒蛇纏繞牛腳。牛遂離圈。其夫取牛蛇即舍牛殺夫。婦見怖懅啼哭。日已欲冥。去家不遠。隔一河水。冥懼抄賊。即棄其車攜將二子。到于水畔。而留大兒水邊。抱小而度涉水始半。狼啖其子叫呼其母。母聞其聲轉顧見之。驚懼不覺抱兒墮河。隨流而逝。母益懊惱迷惑失志。頓躓水中墮所懷胎。遂便渡水問道行人。我家父母為安隱不。答曰。昨日失火皆燒死盡。又問行人。聞我夫家姑妐安隱不。答曰。遇賊傷害姑妐皆死。愁懅迷悶不識東西。裸形狂走。行人見者怪之。謂得邪病。馳走見佛。佛大會說法。時婦見佛意即得定。不復愁憂。自視裸形慚愧伏地。佛呼阿難取衣與之。婦著衣致敬。佛即說經為現罪福。即發無上道心。立不退轉地。愁憂除散如日無云。發無上心(出婦人遇辜經賢愚經大同小異)  
提韋婆羅門女無子自焚遇辯才沙門聞法悟解第六  
　　裴扇阇國。有一女人。名曰提韋。婆羅門種。其家大富喪婿無兒。守寡孤窮無所恃怙。婆羅門法。若不如意便生自燒。諸婆羅門往教共化。令其愿生那羅延天。請婆羅門足一百人。施設大會食畢。各襯牸牛。并從犢者家中。所有諸物。施五百婆羅門。于恒水邊積薪自燒。婆羅門為汝咒愿。令汝輕重諸罪一時滅盡。后世生時六親眷屬壽命無量快樂無窮。提韋從之。即伐樵薪。欲擬自燒。國內沙門名缽底婆(梁言辯才)。精進持戒多聞智惠。常以慈心教化天下。令改邪就正舍惡修善。往問提韋言何用薪火。答曰。自欲燒身滅除殃罪。辯才曰。夫先身罪業隨逐精神。不與身合。徒自焚燒安能滅罪禍隨心生。心念善法受報亦善。心念惡法受報亦惡。余報亦然。云何于苦惱中。求欲滅罪望善報也。幸爾不須于理不通。如困病人為苦所逼。復遭惡人呵罵聳搏。時此病人寧有善心無忿惱不。提韋曰。但生忿惱。辯才曰。汝今如是。先身罪故今若燒身。猛炎起時身體燋爛氣息未絕。心未壞故。當爾之時身心被煮。識神未離故受苦毒煩悶心惱。從是命終生地獄中。苦惱尤劇千百萬倍。又如車牛厭患于車。欲使車壞前車若壞后車復枙。罪業未盡假令燒壞。百千萬身罪業因緣相續不絕。猶如阿鼻一日之中八萬過死八萬過生。終過一劫其罪方畢。況復如汝一過燒身欲求滅罪。問曰。愿聞滅罪方法。辯才答曰。前心作惡如云覆月。后心起善如炬消闇。起罪之源由身三口四意地業行。今當一心丹誠懺悔改邪就正。舍身受身至成佛道。辯才授十善禁。提韋歡喜。設種種飲食及諸珍寶。請留教化。辯才曰。汝受十善法即為法器。復以化人則為報效。汝已得度。我不宜留。復化余處。物無所受。于是而去(出未曾有經下卷)  
女人懷妊愿得出家母子為道皆得成立第七  
　　有一女人。妊身數月。見佛及僧。愿我生子以后出家為沙門。及生子后愛念既隆不遂宿心。子年七歲意忽還悟作二人食及三法衣。持瓶將子行詣佛所。白佛言。愿哀我子使為沙門。令后得道身形如佛。佛即聽之。母以水灌前洗其兒。應時九龍從瓶中出。吐水灌兒。澡訖殘水散兒頭上。于頭上下變成花蓋。寶帳交絡。并師子座上有諸佛。佛時微笑。出五色光照十億剎。還繞佛身從兒頂入。母即前行以飯上佛并食其子。子發無上平等道意。十億佛剎六反震動。眾剎諸佛皆自然現。佛以母分飯飽爾所。佛及諸比丘皆等飽足。其飯如故。母即歡喜。及諸天人得阿惟越致。時兒發墮成為沙門。立不退轉。我身是也(出過世佛分衛經)  
難陀燃燈聲聞神力共不能滅第八  
　　佛游在給孤獨精舍。波斯匿王供養于佛及諸大眾眷屬。祇洹縱廣百六十里。波斯匿王周遍燃燈民人競看。貧女難陀居無舍宅。問行路者知。波斯匿王以油千斛為佛燃燈。難陀自責。我以何故獨貧如此。即入街里。家家乞丐得少雜飯。心自念言。我當賣之以為燈直。賣得一錢赍詣油家。油家問女持一錢油作何福德。難陀答言。欲為佛燃燈。油主聞之。助其喜踴持一燈油。即施與之。貧女歡喜受到只[垣-土+示]。佛告阿難言。有大長者興無上福。不能自到開門使前。波斯匿王聞佛此教。尋自思惟。吾于舍衛一國之尊。興起道供豈殊我者。佛何以故。不贊于我復稱長者。須臾貧女來到佛所。燃所赍燈當佛之前。今發大愿。并為一切。求佛知見。令此光明徹于十方。幽冥惡道悉皆休息。如是便退至明晨朝。賢者目連歷撿諸燈。難陀所燈光獨如故。目連即吹。吹不能滅。便以神力持五恒水澆亦復不滅。吹以隨藍大風漂不能滅。盡其神力竟不能滅。心懷恐懼。佛告目連。燃此燈者有殷重心。以是之故燈為常明。設羅漢舍利弗等及辟支佛。神化功德共滅此燈不能滅也。令金翅王搏大海水。若師子王振吼犇騰共滅此燈。燈不可滅。難陀女人以日出時。自往案行昨所燃燈。燈亦不滅。光不缺減。即大歡喜稽首佛足。佛知女心求無上道。放五色光從口中出。佛每說法三乘之業授聲聞別。光從頂入。授辟支佛別。光從兩眉間入。授菩薩別光從口入。佛之洪光上至三十三天。皆悉通達。已便回還。繞佛三匝從口入。時阿難起問。佛言。阿難。汝見昨夜燃燈女不。此女壽終因是功德。轉女人身當作男子。卻后二十劫不墮惡道。即生諸天及金輪王。二十劫后。當得作佛。號三曼陀優訶(出賢愚經又云比丘出貧女難陀經)  
善信女少悟無常秉志清白為天帝所試第九  
　　佛在舍衛國。時有長者女。名曰善信。年始十五。為人慈孝。智慧博達。少小常有大愿。不樂世俗之事。坐自思念。萬物無常當歸于死。年壽萬歲亦皆當死。天地當壞敗何況人身。念我當受如是咎責。苦痛難言。死后魂神當入惡道。酷毒勤苦獨當受之。本從何出。忽有嗔恚恐怖愁憂。或時歡喜。有此無常之事。不見來時。去至何所。是輩往來無休無息。念我父母諸家兄弟中外五種親屬。不知罪福貪欲無厭。我年三五以許他男。諸家兄弟飯食酒肉受取匹帛。念我身當往受患難。拘質縛結不可得離。當如之何。為此生老不如及我。今日清凈當發上愿。求覓安隱長樂宮殿可以自娛。不宜踴濁沒于三涂。不睹光明長與苦俱。便正一心自誓。持我身命自歸。有神有靈知我心誠。爾時天神現于虛空。語善信言若當自歸西方安隱清凈法國。且當先向十方禮拜。慈心敬意念必達也。已便不現。爾時善信踴躍歡喜。便自澡洗燒香散華向十方禮叉手。自思念。一切人即有天神于空中言。汝當正心向于西方。說此一頌。以是贊嘆阿彌陀佛。善信即向西方。如神所敕。天地大動。諸有困厄皆得解脫。疾病即除毒痛安隱愁憂歡喜。盲聾得差喑啞能言。不善皆善不信皆信。人非人等各得所愿。善信燒香散花而說頌言。正心閉目數息思惟身中之事。帝釋化作端正男子。年十八九。手把黃金住善信前。以頌調之。善信正心以正頌答。訶男女過。帝釋踴躍叉手勞之。欲何求索。普世無雙功德洋洋不可稱量。愿相告語。于是善信聞釋贊嘆。信心歡喜地為大動。即為說偈。愿奉佛法。釋大歡喜。便爾化滅。善信燒香自歸諸佛。佛與大眾俱即飛行到善信家。父母兄弟見佛飛空。莫不歡喜。善信前禮繞佛百匝。佛便微笑無數光出。語以戒法。繞身百匝還從頂入。即授二十四戒。佛言。是為我優婆夷高行三八二十四戒。善信歡喜而得七住。便于佛前化身為男。父母兄弟皆受五戒(出善信磨祝經卷上)  
經律異相卷第三十九(外道仙人部第二十九)  
　　外道立異見原由一 六師共誓伺欲降佛累遣覘觀皆從佛化二 六師與佛弟子捔道力三 以鐷鐷腹頭上戴火自顯雄異四 智幻國人事烏與孔雀五 富蘭迦葉與佛捔道不如自盡六 羼提仙人修忍行慈為迦利王所割截七 螺文仙人造書風雨不能飄侵八 四仙人得道緣九 仙人失通生惡道十 仙人見聞女人聲色失其神通十一 化足手著王女生愛后興惡念墮墜阿鼻十二 提波延那聞舍芝聲起愛十三 雪山仙人與虎行欲生十二子十四 撥劫仙人見王女發欲失通十五 獨角仙人情染世欲為淫女所騎十六  
外道立異見原由第一  
　　佛告文殊。汝欲聞世間建立外道不。過去時世有佛。名拘孫陀跋陀羅。出興于世。時彼世界無諸沙礫。無外道名。唯一大乘。佛涅槃后法欲滅時。有一阿蘭若比丘。名曰佛慧。有一善人施無價衣。比丘受之。有諸獵師生劫盜心。夜將比丘至深山中。壞身裸形懸首系樹。時有采花婆羅門至阿蘭若處。見虎恐怖向山馳走。見彼比丘。壞身裸形懸首系樹。驚嘆嗚呼。沙門先著袈裟。而今裸形。必知袈裟非解脫因。自懸苦行是真學道。彼人豈當舍離善法。正當分明知。此是解脫道因壞正法。即舍衣拔發作裸形沙門。裸形外道從是而起也。時比丘自得解縛。即取樹皮。赤石涂染。以自障蔽。結草拂蚊。又有采花婆羅門見之。念言。是比丘舍先好衣。著如是衣。捉如是拂。豈當舍離善法。正當分明知。此是解脫道。即學是法。出家婆羅門從是而起也。時彼比丘暮入水浴。因洗頭瘡。即取水衣以覆瘡上。取牧牛人所棄弊衣以自覆身。時有[蕉-隹+推]者見已念言。是比丘先著袈裟。而今悉舍。必知袈裟非解脫因。故被發弊衣日夜三浴修習苦行。豈當舍離善法。正當分明知。此是解脫道。即學彼法。苦行婆羅門復從是起也。比丘浴已身體多瘡蠅蜂唼食。即以白灰處處涂瘡。以水衣覆身。時有見者謂言。是道即學彼法。灰涂婆羅門從是而起也。比丘燃火炙瘡。瘡轉苦痛不能堪忍。投巖自害。時有見者言。是比丘先著好衣。今乃如是。豈當舍離善法。正知投巖是解脫道。投巖事火從是而起也。如是次第九十六種。皆因是比丘種種形類。起諸妄想。各自生見。譬如有國一一相視。而起粗想。粗想既生。各各相殺。外道生異亦復如是(出殃掘魔羅經第四卷)  
六師共誓伺欲降佛累遣覘觀皆從佛化第二  
　　昔六師在世。貪著利養自稱獨尊。聞佛出世神德過人。集共結誓。我等宜可齊心同議。語不相違乃得勝之。即遣一人往觀如來。為如人不。視無厭足。還白六師。瞿曇顏貌世之希有威神光明踰于日月。如我所見無可譬喻。六人復念。其人出于王種。理應端正。何足復怪。今且更遣一人往觀。為無為為躁疾。還告六師。瞿曇在眾如獸中王。無所畏難。六人復念。愚人希更事。貪彼光明。此是常儀。何足復怪。出自王宮六萬采女晝夜相娛未更師學。更遣往聽。頗有經理為如凡夫。即遣明達一人觀佛所說。還白六人。彼所道說達古知今。前知無極卻睹無窮。判義析理事不煩重。六師復作是念。世多有人辯辭捷疾悅可人心。然理不在不可尋究。復遣往觀。眾人聞說為寂然聽受為憒亂耶。還白六師。瞿曇所顯味如甘露。眾人渴仰聽無厭足。六人復念。人集從初久必退散。更遣高勝一人往瞻。為義理深邃為淺薄耶。還白六師。瞿曇所顯如海無涯。我等所見如牛蹄水。今我一人。且欲就彼求為弟子。前后使人各共相將詣如來所。復有無數眾生相競而到。佛說偈曰。  
　　自得最正覺　　不染一切法 
　　一切智無畏　　自然無師保  
　　六師弟子聞佛說偈。心堅固者即求為道。心猶豫者還以白師言。三界獨尊典領十方。實無等倫。宜各馳散自求所安。  
　　我既無師保　　亦獨無伴侶 
　　積一得作佛　　自然通圣道(出六師結誓經)  
六師與佛弟子捔道力第三  
　　有王名多福。太子字增福。王奉六師。子事佛道。所遵不同。時世無沙門。唯一白衣以為師首。其外道五百人嫉師名德。即白王言。國事兩法令人不專一。愿與佛道師各現奇德。要不如者沒屬為奴。王即可之。外道與此師克日。要結。王前各試功藝共相然可。梵志皆善射馭。即行入山。五百人各射射一鹿。皆貫左目來角伎術。賢者亦入山精思念佛求威神佐助以彰大道。即有五色鹿子忽從地出。歡喜持歸。外道知之。伺賢者出行。往詣其家。詭語其婦曰。卿夫欲舍家作道人。但坐此鹿當破汝家。婦聞恚怒。以鹿乞之。賢者來歸不見其鹿。問婦曰。不祥之物今已失之。夫甚愁憂。復還山中至誠懺悔。即有明月神珠忽從地出。便持此珠赍現梵志。往詣至門行賣奇物。梵志婦曰。吾家亦有異物可共相方。即出鹿子。賢者便白王。使吾掌此鹿子。汝今盜之其罪不測。婦懅還之。至其試曰。梵志各送死鹿皆傷左目既穢且臭。王甚惡之。賢者前牽神鹿。赍明珠來上王殿。二物飛騰嬉戲星流電曜。舉宮奇之。婆羅門五百人自知術藝不競。即沒為奴。婦皆為婢(出十卷譬喻經第八卷)  
以鐷鐷腹頭上戴火自顯雄異第四  
　　南天竺有論議師。以銅鐷鐷腹。頭上燃火。來入舍衛國。時人問言。汝何因爾。答言。我智多恐腹裂。著火欲照闇。時人語言。癡婆羅門。日照天下何以言闇。答言。汝不知。闇有二種。一者無日月火燭。二者愚癡無智慧明。諸人又言。汝未見訶哆釋子比丘。何敢作是語答。若見共語者闇夜見日出。時城內人民即喚訶哆釋子比丘。欲令共論。時訶哆聞之。心愁入城。道中見二羝羊共斗。即日取相。一羊是婆羅門。一羊是我。我者不如。轉更愁憂。前行又見二牛共斗。復作是念。一牛是婆羅門。一牛是我。即復不如。又至前門。復見二人相撲。又作是念。亦復不如。欲入論處。見一人持滿瓶水。水瓶即破。復作是念。我見諸不吉相。不得已入舍。見是婆羅門。眼口相貌自知不如。就坐須臾。諸人便言。可共論議。答言。我今小不安隱。須待明日便還宿處(出十誦律二誦第三卷)  
智幻國人事烏與孔雀第五  
　　過去世時。有一大國。在于北方邊地。號曰智幻。智幻人赍持烏來。至波遮梨國。而其國界無有此烏。亦無異類奇妙之鳥。時人見烏。歡喜踴躍。供養奉事飲食果瓜。而消息之。遠方之烏皆來集會不可稱數。一國普事尊敬無量。于后異時有一賈人復從他國赍孔雀來。眾見羽翼殊杰行步弘雅所未曾有。聽其音聲心懷踴躍。皆舍烏而愛孔雀。前養烏之具皆供孔雀。尊敬自歸。諸烏皆沒不知處所。時有天頌曰。  
　　未見日光時　　燭火獨為明 
　　本見事諸烏　　水飲及果瓜 
　　美音既具足　　如日出樹間 
　　諸烏失供養　　見事見尊卑  
　　阿難頌曰。  
　　如佛不興出　　梵志得供事 
　　今佛具足音　　異學失供養  
　　孔雀者我身是也。烏者諸外異學是。天者阿難也(出孔雀經)  
富蘭迦葉與佛捔道不如自盡第六  
　　昔舍衛國有婆羅門師。名富蘭迦葉。與五百弟子相隨。國王人民莫不奉事。佛初得道。與諸弟子從羅閱只至舍衛國。身相顯赫道教清美。國王中宮率土人民莫不奉敬。迦葉嫉妒欲毀世尊。謂波斯匿王曰。吾等長老先學國之舊師。沙門瞿曇。后出求道實無神圣。而王舍我今欲與佛捔試。道德勝者王奉。王言大善。王以白佛。佛言甚佳。結期七日當角變化。王于城東平廣好地。立二高座。國王群臣大眾云集。欲觀二人角道。迦葉與諸弟子先到座所登梯而上。般師神王。見其虛妄嫉妒。即起大風。吹坐具顛倒幢幡。飛揚雨沙礫石。眼不得視。世尊高座儼然不動。佛與大眾庠序而來。方向高座忽然已上。眾僧一切寂然次坐。王及群臣加敬稽首白言。愿垂神化壓伏邪見。并令國人明信正真。世尊于座[火*霍]然不現。即升虛空奮大光明。東沒西現四方亦爾。身出水火上下交易。坐臥空中十二變化。沒身不現還在座上。天龍鬼神華香供養。贊善之聲震動天地。富蘭迦葉自知無道。低頭慚怖不敢舉目。金剛力士捉金剛杵。杵頭火出以擬迦葉。問何以不現變化。迦葉惶怖投下而走。五百弟子奔波迸散。世尊威容都無欣戚。還到祇園。國王群臣歡喜辭退。于是迦葉與諸弟子受辱而去。去至道中逢一老優婆夷。字摩尼。逆罵之曰。卿等群愚不自忖度。而欲與佛比捔道術。狂愚欺誑不知羞恥。亦可不須持此面目行于世間也。迦葉羞諸弟子。往江水邊誑諸弟子。我今投水必生梵天。若我不還則有樂。彼諸弟子待之不還。自共議言。師必上天。我何宜住。一一投水冀當隨師。不知罪牽皆墮地獄。后日國王聞其如此。甚驚怪之往到佛所白佛言。迦葉師徒何緣乃爾。佛告王曰。迦葉師徒重罪有二。一者三毒熾盛自稱得道。二者謗毀如來欲望敬事。以此二罪應墮地獄。殃咎催逼使其沒河。身死神去受苦無量。往昔有二獼猴王。各主五百獼猴。一王起嫉妒意。欲殺一王規圖獨治。便往共斗。斗數不如。羞慚退去。到大海邊海曲之中。有大聚沫。風吹積聚高數百丈。獼猴王愚癡謂是雪山。語群輩言。久聞海中有雪山。其中快樂甘果恣口。今日乃見吾當先往行視。若審樂者不能復還。若不樂者當還語汝。于是上樹盡力跳騰。投聚沫中溺死海底。余者怪之不出。謂必大樂。一一投中斷群溺死。嫉妒獼猴王者富蘭迦葉是也。群輩者今富蘭弟子五百人是也(出法句喻經第四卷賢愚出事廣略同不取)  
羼提仙人修忍行慈為迦利王所割截第七  
　　羼提仙人在大林中。修忍行慈。時迦利王將諸婇女入林游戲。飯食既訖。王小睡息。諸婇女輩采華林間。見此仙人。加敬禮拜在一面立。仙人爾時為諸婇女說諸慈忍。其言美妙聽者無厭。久而不去。迦利王覺不見婇女。拔劍追蹤。見在仙人前。憍妒隆盛嗔目奮劍。而問仙人。汝作何物。仙人答言。我今在此修忍行慈。王言。我今試汝。當以利劍截汝耳鼻斬汝手足。若不嗔者知汝修忍。仙人言任意。王即拔劍截其耳鼻斷其手足。而問之言。汝心動不。答言。我修慈忍心不動也。王言。汝一身在此無有勢力。雖口言不動誰當信者。是時仙人即作誓言。若我實修慈忍。血當為乳。即時血變為乳。王大驚喜。將諸女去。是時林中龍神為此仙人雷電霹靂。王被毒害沒不還宮(出智論第四卷)  
螺文仙人造書風雨不能飄侵第八  
　　昔有仙人。名曰螺文精進純備。而處居家不有梵行者。或作是說。如彼螺文有清凈行。然在居家不善清凈。螺文造書。風雨不能沮壞。處俗修梵行。如阿那含。在家眷屬圍繞。此非清凈行耶。神足境界不可思議(出婆須蜜經第六卷)  
四仙人得道緣第九  
　　佛在羅閱只。宣說正法。諸尼揵等心皆愁惱。梨夷山有五百仙人。尼揵遣使云。此間有佛。自謂得道神變第一。皆不及我等而自高大。愿大師等。自屈見佐。論道至要毀滅其道。遂令諸師功名益顯。答言大善。我等且遣四人往難瞿曇。尼揵宣令國內。卻后七日當有四佛入國度人。及至其日。四人現視神變。從空中來各從城一面入。眾人睹見謂為真佛。尼揵遣使白佛。可來講道。佛言。食時當往。尼揵喜曰。瞿曇恐不如。詐不前來。眾皆謂然。佛令空中火起。從西面來。四人南飛火復南來。四面熱氣四人惶懅。頓臥在地。佛現在涼處。即時尋涼來至佛前。佛為說法。皆作沙門得應真道。佛入城。城中人言。旦有四佛在虛空中。佛言。即指左右。此四羅漢是也(出十卷譬喻經第五卷)  
仙人失通生惡道第十  
　　如郁陀羅伽仙人。得五神通。飛到國王宮中食。王大夫人如其國法。接足而禮。夫人手觸即失神通。從王求車。乘駕而出還其本處。入林樹間更求五通。一心專至垂得。而樹上有鳥急鳴以亂其意。舍樹至水邊求定。復聞魚斗動水之聲。此人求禪不得。即生嗔恚。我當盡殺魚鳥。此人久后思惟得定。生非有想非無想處。于彼壽盡。下生作飛貍。殺諸魚鳥。作無量罪墮惡道(出大智論第十七卷)  
諸仙人見聞女人色聲皆失神通第十一  
　　優陀延王。將諸宮人婇女。詣郁毒波陀山林。除卻男子純與女人五樂自娛。其音清妙燒眾名香。時諸婇女。或有裸形而起舞者。時有五百仙人經過彼處。時諸仙人見色聞聲嗅香便失神足。猶無翼鳥墮彼林中。王問。汝等是誰。諸仙人答言。我是仙人。王復問。汝得非想非非想處定耶。答言不得。又問。汝得初禪耶。答言。曾得而今已失。時王嗔言。有欲之人見我宮人殊非所以。便拔利劍斷五百仙人手足(出抄毗曇毗婆沙第三十三卷)  
化足手著王女生愛后興惡念墮墜阿鼻第十二  
　　優陀羅摩子。有王。常施其食。若食時至。以神足力飛騰虛空詣于王宮。王即迎抱坐金床上。以諸仙人所食之味而供養之。時彼仙人飯食已竟。除器澡漱說偈咒愿飛空而去。是王后時。以國事故應詣余處。無人給事仙人。仙人性躁。或起嗔恚而咒咀我。或失王位或斷我命。便問其女。仙人若來如我常法汝能供養不。女答言能。時王重約敕女盡心奉養。然后乃行。營理國事。后日食時仙人飛來。王女如王法。躬身迎抱坐金床上。王女身體細軟。仙人觸女退失神足。飲食訖。除器澡漱說偈咒愿。欲飛不能。時王宮中有后園林。即入其中欲修神足。聞象馬車乘之聲而不得修。時城中人恒作是念。若令大仙在地行者。我等當得親近禮足。仙人聰明黠慧善知方便。語王女言。汝今宣告城中人民。今日大仙當從王宮步行而出。汝等人民所應作者皆悉作之。時彼王女如其所敕。即便宣告。街陌清凈無瓦礫糞穢。懸幡燒香散種種花。嚴飾鮮潔。仙人步出去城不遠。入林樹間欲修神足。聞眾鳥聲修不能得。便舍林樹復詣河邊。以其本法欲修神足。復聞水中魚鱉回轉之聲。而不得修。便上山上作是思惟。我今所以退失善法皆由眾生。凡我所有善法凈行。使我當作如是眾生。能害世間所見地行飛行水性眾生。無免我者。發是惡誓愿見。離八地欲生非想非非想有頂處。開甘露門寂靜園田。八萬劫中處閑靜樂。業報盡已乃還此間。答波樹林曇摩阿蘭若處。作著翅貍。身廣五十由旬。兩翅各廣五十由旬。其身量百五十由旬。以此大身殺害空行水陸眾生。無得免者。身壞命終生阿鼻地獄(出抄毗曇毗婆沙第三十三卷)  
提波延那聞舍芝聲起愛第十三  
　　佛未出世時。天帝釋常往詣提波延那仙人所聽法。后一時乘寶飾車欲詣仙人。而舍芝念言。今者帝釋棄我欲詣余婇女。即隱其形上車上。帝釋不知垂到仙人所。顧視見之。而問言。汝等何故來。仙人不欲眼見女人。汝可還宮。舍芝不欲去。帝釋以蓮華莖打之。舍芝以女人軟美之音而謝帝釋。仙人聞之。而起欲愛。螺發即落耳識而退(出抄毗曇毗婆沙第三十三卷)  
雪山仙人與虎行欲生十二子第十四  
　　往昔雪山有一仙人。名跋伽婆。食果草根修習慈心。而不能除諸煩惱結。時住彼處有一雌虎。與共行欲遂便懷妊。日月滿足來仙人所產十二子。仙人憐愍即取洗浴而哺養之。虎母愛念隨時乳養。仙人各為立名。一名竭伽。二名跋婆伽。三名為虎。四名師子。五名擔重。六名婆羅墮阇。七名步行。八名婆羅奴。九名健食。十名惡性。十一名師子擔。十二名健行。年始七歲能食根華果。父母俱亡子心愁惱。仰天號哭無所歸依。樹神言。且莫號哭。汝等應當晝夜六時凈自洗浴向于虛空至心禮拜求哀梵天。梵天聞之。當至汝所壞汝癡暗。施汝慧明當供養汝。依教而行經十二歲。時梵天帝釋三十三天。與無數眷屬皆來供養。告童子曰。汝等何故十二年中精勤苦行。供養于我欲何所求。僉曰。唯愿大士施我智慧。今我識知善惡等業苦受樂事(出大集經第二十四卷)  
撥劫仙人見王女發欲失通第十五  
　　昔過去久遠世時。有一仙人。名曰撥劫。得五神通。時為國王之所奉事。神足飛行往反王宮。時王供養一切施安。王手捧仙人布發與行。手自斟酌百種飲食。積有年歲。時王緣務。王有一女。端正姝好于世希有。王甚敬重。女未出門。王告女曰。吾奉事仙人不敢失意。今吾遠行汝供養之。當如我在。時彼仙人從空飛下至宮內。王女見來。以手擎之坐著座上。觸女體柔軟即起欲意。愛欲興盛尋失神足。思惟經行欲復神足故不能獲。步行出宮。時無央數人皆來集看。王行畢還聞墮恩愛不能飛行。王夜至宮獨竊自行。往見仙人稽首足下。以偈頌曰。  
　　吾聞大梵志　　本異皆食飲 
　　為從何所教　　何因習色欲  
　　撥劫答曰。  
　　吾實爾大王　　如圣之所聞。  
　　王曰。  
　　不審惠所在　　乃善德所念　　假使發欲心　　不能伏本事。  
　　撥劫答曰。  
　　愛欲失義利　　淫心郁然熾　　今日聞王語　　便當舍愛欲。  
　　仙人羞慚克心自責。宿夜精勤還復神通。時仙人者今舍利弗是。時國王者吾身是也(出仙人撥劫經)  
獨角仙人情染世欲為淫女所騎第十六  
　　時波羅奈國山中有仙人。以仲秋之月。于澡槃中小便。見鹿合會淫心即發。精流槃中鹿飲之。即時有身。滿月生子大類如人。頭有一角其足似鹿。鹿當產時往仙人舍前生子。付仙人而去。仙人出時見此鹿子。自念本緣知是己兒。取已養育。及其年大。勤教學習。通十八種大經。又學坐禪。行四無量心得五神通。一時上山。值大雨泥滑。其腳不便躄傷其足。便大嗔恚。咒令不雨。仙人福德諸龍鬼神皆為不雨。不雨故谷果不生。人民窮乏無復生路。波羅奈王憂愁懊惱。命諸大官集議雨事。明者議言。我聞有一角仙人。上山傷足嗔咒令十二年不雨。王即開募。若有能令仙人失五通屬我為民者。當與分國半治。是波羅奈國有淫女。名曰扇陀。端正巨富。來應王募。淫女言。若是人者我能壞之作是語已。取金槃盛好寶物。語王言。我當騎此仙人來。淫女即時求五百乘車。載五百美女。五百鹿車載種種歡喜丸。皆以眾藥草和之。及持種種大力美酒。色味如水服樹皮衣行林樹間。以像仙人。于仙人舍邊作草庵住。一角仙人游行見之。諸女皆出好華妙香供養仙人。仙人歡喜。諸女以美言敬辭問訊仙人。將入房中坐好床褥。與好凈酒以為凈水。與歡喜丸以為果瓜。食飲飽已。語諸女言。我從生來初未得如此果水。諸女言。我一心行善故天與我愿得此果水。仙人問女。汝那膚色肥盛。答曰。我常食此好果飲此美水。仙言。汝何不在此住。答曰。亦可住耳。女呼共澡洗。女手柔軟觸之。心動遂成淫欲。即失神通。天為大雨七日七夜。令得歡樂飲食七日。酒食皆盡。繼以水木果。其味不美。更索前者。答言已盡。今當共取。去此不遠有可得處。仙人言。隨意。共出去城不遠。女便臥地言。我極不復能行。仙人言。汝不能行者騎我項上。我當擔汝。女先遣信報王。王可暫出觀我智能。王見問言。何由得爾。女曰以方便力無所復能。令住城中好供養恭敬之。足其所欲拜為大臣。住城少日身轉羸瘦。念禪定心厭此世欲。王問仙人。汝何不樂。答曰。雖得五欲常念林間。王曰。本除旱患何為強奪其志。即便遣之。既還山中精進不久還得五通。一角仙人我身是也。淫女者耶輸陀羅是也(出大智論第十七卷)  
經律異相卷第四十(梵志部第三十)  
　　超術師又從定光佛請記一 寶海梵志述其所夢二 須項梵志蒙佛憂解三 摩因提梵志將女妻佛四 梵志喪兒從閻羅乞活兒不親從詣佛得道五 梵志諂施比丘立說一偈能消六 梵志奉佛缽蜜眾食不減施水中眾生七 梵志遠學值五無反復八 梵志兄弟四人同日命終九 梵志棄端正婦于樹上愛著鄙婢后悔無益十 梵志夫婦采花失命佛為說其往事十一 梵志失利養殺女人謗佛十二  
超術師又從定光佛請記第一  
　　過去定光眾祐出現。缽摩大國。與四部之眾不可稱計。皆來供養給其所須。時有梵志。名耶若達。在雪山側。看諸秘讖天文地理靡不貫綜。書疏文字亦悉了知。耶若達梵志有弟子。名曰雷云。聰明博見靡事不通。恒為耶若達所見愛教不去須臾。雷云梵志念言。我今應學者悉皆已備。宜報師恩。然復貧弊。宜當往詣國界求所須者。師念。我之所愛。設吾死者尚不能別。何況今日欲舍吾去。作五百言與之令誦。未經幾日悉皆流利。是時耶若達婆羅門。告五百弟子曰。此雷云梵志伎術悉通。即以立名。名曰超術。超術梵志復經數日。又白師曰。所學已知。然書籍所載諸有學術過者當報師恩。師曰。汝知是知。超術作禮而去。爾時缽摩大國。去城不遠有眾梵志。并集一家欲共大祠。并欲論議。有八萬四千梵志共集。第一上座諷誦書疏莫不能知。以五百兩金及金杖金澡罐各一牧牛千頭。用奉上師。與第一上座先試其術。過者便與。超術梵志自念。我今何故家家乞求。不如詣彼大眾共捔伎術。超術往。眾多梵志遙各喚曰。善哉祠主今獲大利。乃使梵天躬自下降。時八萬四千諸梵志等。各起共迎。異口同音而作是語。善來大梵神天。超術梵志曰。吾非梵天。止止諸賢。汝等豈不聞。雪山北有大梵志眾師。名耶若達。我其弟子。名曰超術。便向上座曰。設知伎術者向吾說之。爾時彼眾第一上座。即誦三藏伎術無有漏失。時超術語上座曰。一句五百言。今可說之。上座曰。我不解也。超術便誦三藏及一句五百言大人之相。爾時八萬四千梵志。嘆未曾有甚奇甚特。我初不聞大人之相。今尊宜在上座。超術移坐上座便在第一。時彼眾上座極懷嗔恚。發此誓愿。今此人奪我坐處。此人所生之處所欲作事。我恒當壞敗其功。時彼施主即依法施上座。告主人曰。我今還以金錢銀錢以相施。吾但各取五百枚。以金罐用供養女人。及牛千頭還施主人。吾不習欲亦不積財。已便往詣缽摩大國。其王名曰光明。于城東門見五百梵志耆年宿德。時彼國王請定光如來日曝火炙。即以五百金錢各與一文及比丘眾。衣食供養掃灑令凈。勿使作倡有土沙穢惡。懸繒幡蓋香汁涂地。伎樂不可稱計。見一女人。名曰善味。持七莖華以瓶取水。即問此女。吾欲買華。女言。持用上佛。即以銀錢五百請五莖華。女貪銀錢與五莖華。行數十步女自念言。此人形貌端正不惜銀錢。追呼男子問用何為。答曰上佛。女曰。請二莖華并以上佛。愿我后生常為夫妻。超術曰。菩薩無所愛惜。設為我妻必壞我心。梵志女曰。我終不相壞。正使持我施與。終必忍行。定光佛曰。菩薩所行無所愛惜。梵志偈答。  
　　父母諸佛尊　　日月周行世 
　　不可持施人　　余者決無難  
　　又說偈曰。  
　　當忍億劫苦　　施頭身耳目 
　　妻子國財寶　　車馬仆從人  
　　摩納。復以偈答。  
　　大山熾如火　　億劫堪頂戴 
　　不能壞道意　　唯愿時授決  
　　即解發布地。而說偈言。  
　　破愛憍慢心　　能滅欲怒癡 
　　第一光相足　　惟佛照我心 
　　昔我所求愿　　今日得見佛 
　　今散五莖花　　愿得不退轉 
　　余二非我華　　王女寄上佛 
　　無上大導師　　見愍蹈我發  
　　佛又偈答。  
　　摩納發大心　　曠濟無量數 
　　弘誓不自為　　殖眾功德本 
　　卻后無數劫　　五鼎五濁世 
　　成佛度眾生　　號字釋迦文 
　　光明三十二　　奇特人中尊  
　　佛以腳足蹈發而過。又以神力接五莖華。及得我身在虛空中。余有二華住佛兩肩。自從破梵志祠天帝火以后。行正見用平等法。不復墮三涂及在八難。時超術我是。賣花女瞿夷是也(出修行本起經)  
寶海梵志述其所夢第二  
　　有寶海梵志。白佛。愿如來及比丘僧。滿七歲中受我四事供養。如來許可。梵志后時作如是念。我今已令百千億那由他眾生發菩提心。然我不知轉輪圣王所愿何等為愿。人王天王聲聞緣覺。為求無上菩提。若我來世必成佛道。我于夜臥當有諸天魔梵諸佛世尊為我現夢。于睡眠中見有光明。即見十方恒沙世界諸佛世尊。各各遙授蓮華與之。其花微妙各于華臺見日輪像。于日輪上有七寶蓋。一一日輪各出六十億光。皆悉來入梵志口中。自見其光滿千由旬。凈如明鏡見其腹內。六十億那由他百千菩薩。在蓮華上結跏趺坐三昧正受。復見日須圍繞其身。于諸華中出諸伎樂。又見其王。血出污身四方馳走。面首似豬啖種種蟲。坐伊蘭樹下。有無量眾生來食其身。唯余骨瑣。數數受身亦復如是。復見諸王子。或作豬象或水牛師子狐狼虎豹獼猴等面。以血污身皆啖眾生。坐伊蘭樹下。復有無量眾生。來食其身。骨瑣已離。數數受身亦復如是。或見王子。須曼那花以作瓔珞。載小弊車駕以水牛。從不正道南向馳走。復見四天大王釋提桓因大梵天王來至其所。告梵志言。汝今四邊所有蓮華。應先取一華與轉輪王。一一王子各與一華。其余諸花與諸小王。次與汝子。并及余人即皆賦之。忽然而寤。憶念夢中所見諸事。得知圣王所愿卑下愛樂生死。復知諸王子發心。求聲聞乘者故我夢見須曼那花以作瓔珞。載水牛車于不正道南向馳走。我何緣故夢見于此。諸佛世尊。以我先教勸閻浮提內無量眾生。悉令安住三福處故發菩提心。請佛及僧。滿足七歲奉諸所安耳(出寶梵志請如來經)  
須項梵志聞法憂解第三  
　　舍衛國有梵志。于祇樹間大營田種。往看歡喜。自謂得愿。即于其夜天雨大雹。禾稼皆死。女復喪亡。愁憒憂煩哭無能止。時諸比丘入城分衛。見其二相還具白佛。須項梵志躬到佛所。頭面禮畢。佛知其念。謂梵志曰。世有五事不可避脫。一當耗減。二當亡棄。三當病瘦。四當老朽。五當死去。唯有道諦得離。布施持戒。梵志意軟便見四諦。從今已后歸依佛法僧。為清信士。比丘白佛。世尊。解梵志意喜笑而去。佛言。不但是反解憂。過去閻浮利地有五主。其一主名曰桀貪。治國不正。大臣人民。出兵拔白皆到王前。共謂王曰。寧自知不貪害萬姓。急出國去。不者相害。王大戰栗。以車騎出國。自織草[卄/((女/女)*干)]賣以自給。大臣人民便拜王弟作王。治不抂民。故王上書自陳。從王乞一聚可以自給。王即與之。既得一聚便已治正。復乞兩聚。乃至半國。王皆與之。如是久遠。桀貪生念。興半國兵攻弟即勝便得故國。復興一國兵攻第二。轉倍興兵攻第五國。往往得勝。時四海皆屬改號大勝。帝釋試之。寧知足不。化作少童梵志。姓駒夷氏。被發金杖持金瓶住宮門通王。王便前坐相勞問畢。卻謂王言。我從海邊來。見一大國。人民熾盛多有珍寶。可往攻之。不審已足。復欲得是。王言欲得。天王謂言。可益莊船興兵相待。卻后七日當將王往言便化去。王到其日興兵莊船。梵志不來愁憂不樂。時一國人民回坐向王。王啼亦啼。王憂亦憂。王便生意曰。  
　　增念隨欲　　已有復愿　　日盛為喜 
　　從得自在  
　　有能解者賞金錢一千。時有少年名曰郁多。言能解假七日來對。到第七日白母言。我欲解王憂。母謂子。子且止。勿行。帝王難事。子言。我力能淹。到王所言。今來對義。即乃說偈。大勝王便上金錢一千。大勝者即種種梵志是。時童子郁多者則我身是也(出義足經上卷)  
摩因提梵志將女妻佛第四  
　　昔摩因提梵志。生女端正。國王太子大臣長者來求不得。見佛金色三十二相。便自念言。如此人比我女便與。還家謂婦言。今得女婿踰于我女。即莊飾女眾寶瓔珞。將女出城。母見佛跡文現分明。謂父言曰。寧知空出終不得婿。婦說偈言。  
　　淫人曳踵行　　恚者斂指步 
　　癡人足蹶地　　是跡天人尊  
　　父言。癡人為女作患。即將女到佛所。左手持臂右手持瓶。因白佛言。今以此女相惠為妻。女見佛形淫意系著。其心火燃。佛即說偈言。  
　　我見邪三女　　尚不欲邪淫 
　　今寧抱屎尿　　足觸尚不可(出義足經上卷)  
梵志喪兒從閻羅乞活詣佛得道第五  
　　昔有婆羅門少出家學。至年六十不能得道。法應歸家。取婦為居士。生得一男。端正可愛。至年七歲卒得重病。一宿命終梵志憐惜。伏其尸上絕而復蘇。親族諫喻強奪殯殮埋著城外。梵志自念。我今啼哭計無所益。不如往至閻羅王所乞索兒命。沐浴齋戒赍持花香。發舍而去。所在問人。閻羅王所治為在何許。前行數千里至深山中。見諸梵志復問如前。答曰。卿問閻羅王所治處欲求何等。答言。我有一子近日卒亡。欲至閻羅王所乞索兒命。梵志愍其愚癡。即告之曰。閻羅王治處非生人所得到也。當示卿方。宜從此西行四百余里。有大川其中有城。此是天神案行世間停息之城。閻羅王常以月四日案行必過此城卿持齋戒往必見之。歡喜而去。到其川中見好城郭宮殿屋宇。如忉利天。梵志詣門。燒香翹腳咒愿求兒。閻羅王敕門見之。梵志啟言。晚生一男欲以備老。養育七歲近日命終。唯愿大王垂恩布施還我兒命。王言大善。卿兒今在東園中戲。自往將去。即往見兒。與諸小兒共戲。前抱啼泣曰。我晝夜念汝食寐不甘。汝寧念父母辛苦以不。小兒喚逆呵之曰。癡騃老翁不達道理。寄住須臾名人為子。勿妄多言。不如早去。今我此間自有父母。梵志悵然涕泣而去。即自念言。我聞瞿曇沙門知人魂神變化之道。當往問之。即還佛所稽首作禮。具以本末向佛陳之。實是我兒不肯復反。謂我為癡騃老公。寄住須臾名他為子。永無父子之情。何緣乃爾。佛告梵志。汝實愚癡。人死神去便更受形。父母妻子因緣會居。譬如寄客起則離散。梵志聞之[火*霍]然意解稽首委質。愿為沙門。佛言善哉。須發自落法衣在身。即成比丘。即于座上得羅漢道(出道行品法句經第四卷)  
梵志諂施比丘說一偈能消第六  
　　昔有梵志。財富學問不信正道。數與沙門論不如。每聞沙門食人信施不能精進。死后當作牛馬還償施家。便密作計設食。后世取之。使令其治生。素性慳貪欻至寺中。寺中有五百道人便盡請之。加敬設食豐好勝他。必當圖得五百牛馬。上座一人已得四道羅漢。以知其念。便呼維那敕諸比丘。皆當專心人說一偈即共善加敬。上座語曰。已償債畢。不復得牛馬矣。梵志驚曰。道人神圣逆知我意。上座于是具告諸比丘。汝得食已。慈心念道誦一法言。乃可吞須彌山尚能消之。況此小食。梵志甚慚愧。因為說法廣陳要義。心開受道即悟道跡(出諸經中要事)  
梵志奉佛缽蜜眾食不減施水中眾生第七  
　　昔有梵志。要不睹佛竊入他舍。大圣愍之到其目前。欲避馳走不能自致。來詣佛所。彼時世尊。為說經法喜心生焉。歸命法僧奉受戒禁繞佛而去。即取應器盛滿中蜜。兩手擎之欲奉上佛。佛告諸比丘。取是缽蜜布與眾僧。時一缽蜜佛及眾僧皆得滿足。缽滿如故。即復授佛。佛告梵志。著大水無量之流。梵志又問何故。佛言。具足水中蟲蠡黿鼉魚鱉悉蒙其味。梵志受教。世尊欣笑出五色光。上至梵天普照五道。還繞身三匝。授菩薩決光從頂入。授緣覺決光從口入。授聲聞決光從臂入。說上天福光從臍入。說授人身光從膝入。說地獄餓鬼畜生光從足入。阿難從座起叉手白佛言。佛不妄笑。笑會有意。佛告阿難。汝見梵志以蜜奉佛。對曰唯然。今此梵志然后來世。歷二十劫不墮惡趣。過二十劫當得緣覺。名曰蜜具。諸比丘言。于此梵志以一缽蜜多所饒益而得緣覺。佛告比丘。于是梵志非但今世。前世宿命亦復如是。過去有婆羅門閑居寂寞。見有神仙。有人說言。今此仙人佳吉難及。當往啟受。有人報言。用為見此養身之種。有一五通仙。見心所念。即于樹間踴在空中。住其人前。見之喜躍。即盛滿缽蜜而奉授之。仙人受已飛在虛空。緣是施德后作國王。名曰蜜具。正法治國壽終生天。佛告比丘。欲知爾時五通仙人。則我身是。爾時梵志今梵志是。爾時施蜜授天人福。緣是今世亦復施佛。后致緣覺(出蜜具經)  
梵志遠學值五無反復第八  
　　有梵志。在羅悅只。聞舍衛國人多孝養奉經修道供事三尊。欲得學問即往咨受。去國不遠。見父子二人耕地下種。時毒蛇出嚙殺其子。父耕種不輟又不顧視。梵志問之。耕種者又問。何來也。梵志答言。我從羅悅只來。聞此國人多孝養奉事三寶故來學問。向者是何人子。曰我之子。曰是卿子者何故不憂而反耕種。其人答言。人生有死物成有敗。非愁憂啼哭所可如何。設不飲食何益于死者耶。卿入城者過語我家。吾子已死。無復持二人食具來。梵志竊念。人無反復。兒死在地。靜不愁憂而反索食。入舍衛城詣耕家。見死兒母語言。卿子已死。父言。但持一人食具來。兒母曰。如客來寄止。來不難去不留。此兒如是。生生是自來死亦獨去。非我力所能進退。隨其本行追命所生。又語其姊。姊亦說無常喻。梵志語婦。卿夫已死。婦為梵志說譬喻。又語奴子。大家已死。奴子亦說譬喻。梵志聞之。心感目冥不識東西。聞此國孝養奉事三寶故來學問。未有善意。見五無反復唐勞身心。又問行人佛在何所。答言。近在祇樹給孤獨園。梵志即到佛所。稽首佛足卻坐一面。愁憂不樂。低頭默無所說。佛知其意。謂梵志言。何為不樂。梵志答言。違我本愿故愁憂耳。佛又問。云何。具以事答。佛言不然。不如卿語。此之五人最有反復。知命無常非愁憂可如。還以自定故無有愁憂。世俗人不識無常。懊惱啼哭不能自割。譬如人身得熱病。不自覺知慌忽妄語。良醫與藥。熱即除愈不復妄語。俗人愁憂愚癡醉熱不能自解。若自曉無常不復愁憂也。如熱得愈。此五人皆可道證。梵志聞語即自克責。我為愚冥不知大義。今聞佛語。如盲得目冥中見明。即受五戒稽首而退(出五無反復經)  
梵志兄弟四人同日命終第九  
　　梵志兄弟四人。各得五通。卻后七日皆當命盡。自共議言。五通之力反覆天地。手捫日月移山住流。靡所不能。寧當不能避此死對。一人言。吾入大海。上不出現下不至底。正據其中。無常殺鬼安知我處。一人言。吾入須彌山中。還合其表令無際現。無常殺鬼安知吾處。一人言。吾當輕舉隱虛空中。無常殺鬼安知吾處。一人言。吾當藏入大市之中。無常殺鬼趣得一人何必求吾。四人議訖。相將辭王。吾等壽算余有七日。今欲逃命。冀當得脫還乃親省。唯愿進德。于是別去。七日期滿各各命終。猶果熟落。市監白王。有一梵志卒死市中。王乃寤曰。四人避對一人已死。其余三人豈得獨免。王即嚴駕往至佛所。作禮卻坐白言。近有梵志。兄弟四人各獲五通。自知命盡皆共避之。不審今者能得脫不。佛告大王。人有四事不可得離。一者在中陰不得不受生。二者生不得不受老。三者老不得不受病。四者病不得不受死(出法句經第三卷)  
梵志棄端正婦于樹上愛著鄙婢后悔無益第十  
　　有清信士。其婦端正威德無倫。言語辯才眾人所敬。夫婿不重亦不喜見。反愛仆使。婦見婿心。謂夫言。卿不喜我。愿聽出家。婿便聽之。即時出家為比丘尼。晝夜精進。行道未久證得羅漢。然后清信士所敬女人死。清信士呼比丘尼歸。尼了不肯。比丘尼白佛。說其本末。佛言。是清信士前世已毀辱此有德之人。此女有殊特志。此人常為壞亂。已入大路復欲毀之。不能得也。佛言。過去世時有一梵志婦。名蓮華。端正絕世。梵志不喜。所愛者婢。用其婢語。舍婦山間。上優缽曇樹擇取熟果。棄生與婦。婦問。君獨啖熟果。而棄生者與人。夫曰。汝可上樹。婦即上樹。夫取荊蕀四匝遮樹。欲使死不得下。時國王游獵。見女端正。即問女言。卿是何人。婦自具本末。王念梵志。愚騃無知非是丈夫。即除荊蕀。車載還宮內立為王后。多諸伎藝智辯無雙。又能摴博。遠近女人來共博戲。王后輒勝無能當者。梵志善于博弈。遙聞后勝。念言。是我前婦非是異人。乃欲詣王現其伎術。后聞一梵志形像知是前夫。啟王現之。遙試博戲。后偈答曰。梵志心懷愧恨。即自刻責悔無所及。時梵志者今清信士是。時婦者即今婦是。彼國王者吾身是也(出夫婦經)  
梵志夫婦采花失命佛為說其往事第十一  
　　有一梵志財富無數。正有一子年始二十。新為取婦。未滿七日。以上春三月。夫婦相將至后園戲。有一柰樹高大好華。婦欲得之無人與取。夫知婦意即便上樹。正取一華。復欲得二。上樹枝折墮地而死。大小奔波往趣兒所。呼天號哭斷絕復蘇。宗族無數皆共悲痛。聞之傷心見之哀痛。父母怨天謂為不護。棺斂事畢。還家涕泣不能自止。于是世尊。愍傷其愚往問訊之。大小見佛。悲感具陳辛苦。佛語長者。止息聽法萬物無常不可久保。生則有死罪福相追。此兒三處為其哭泣。懊惱斷絕亦復難勝。竟為誰兒。何者為親。于是世尊即說偈言。  
　　命如華果熟　　常恐會零落 
　　已生皆有苦　　孰能致不死 
　　從初樂愛欲　　可淫入脆景 
　　受形命如電　　晝夜流難止 
　　是身為死物　　精神無形法 
　　作令死復生　　罪福不敗止 
　　終始非一世　　從癡愛久長 
　　自作受苦樂　　身死神不喪  
　　長者聞偈意解忘憂。長跪白佛。此兒宿命作何罪釁。盛美之壽而便中夭。唯愿解說本所行罪。佛言。昔時有一小兒。持弓箭入神樹中戲。邊有三人看樹上雀。小兒欲射。三人勸言。若能中者世稱健兒。小兒意美引弓射之。中雀即死。三人共笑助之歡喜而各自去。經歷生死無數劫中。所在相遭共會受罪。其三人者一人有福今在天上。一人生海中為化生龍王。一人今日長者身是。此小兒者前生天上為天作子。命終來下為長者作子。墮樹命絕即生海中為化生龍子。即生之日金翅鳥王取而食之。今日三處懊惱涕哭寧可言也。以其前世助之喜故。此三人者報以涕哭(出法句譬喻經第五卷)  
梵志失利養殺女人謗佛第十二  
　　舍衛國王大臣人民。奉敬世尊四事供養。棄舍梵志。梵志共議。當求好女殺埋樹間。令瞿曇眾惡名遠聞。遇待我者。即共逼教好首女人言。汝從今以后朝暮詣佛令萬姓見知。小女承教。便殺之埋著樹間。梵志便聚到王宮門。稱怨喚言。我當學中有一女人。獨最端正。華色無雙生死不知處。王謂言曰。常至何所。對言。往瞿曇間。王言。當于彼求。使到祇樹。掘出女尸著于床上。遍巷稱怨言。沙門瞿曇常稱戒德弘普無上。如何私與女人通情。復殺藏之。有何法戒。時諸比丘入城乞食。人民罵言。是曹沙門所犯若此。當得衣食。比丘便持空器出城。還以白佛。佛告比丘。我被是謗不過七日耳。時惟閻女于城中聞。比丘求食悉空器還。到佛所頭面作禮。叉手白佛言。愿佛及僧從我家飯七日。佛默然受之。佛告阿難。汝與眾僧入城里巷。說偈言曰。  
　　常欺倒邪冥　　說作身不犯 
　　重冥行當具　　必自受憂苦  
　　惟閻是時即飯佛僧(出義足經上卷)  
經律異相卷第四十一(婆羅門部第三十一)  
　　檀膩羈身獲諸罪一 阿耆尼達多在胎令母能論議二 雞頭以身質錢欲飯佛僧帝釋所助乃及于王三 老乞婆羅門誦佛一偈兒子還相供養四 散若學射得妻五 婆羅門以納施佛得聞記別六 婆羅門以餅奉佛聞法得道七 拔抵婆羅門嗔失弟子生惡龍中為佛所降八 婆羅門入定三百余年九 婆羅門兒婦信向見其后報十 婆羅門從佛意解十一 婆羅門持一齋不全生為樹神能出飲食施諸餓者十二 婆羅門夫婦吞金錢為糧身壞人取為福即得道跡十三 婆羅門生美女佛言不好十四 大鬘與瓦師子為善知識共相勸信十五 婆羅門婦事佛為婿所患投河水竭婿方醒悟十六  
檀膩羈身獲諸罪第一  
　　舍衛國內。有婆羅門賓頭盧埵阇。其婦丑惡兩眼洞青。七女無男。己貧女窮婦弊好罵。女來求須嗔目涕泣。田有熟谷從他借牛。將往踐之于澤亡失。時婆羅門坐自思惟。我種何罪。婦女所切復失他牛。推覓形疲偶到林中。值見如來。觀之生念。瞿曇沙門今最安樂。無我諸惱。佛知其心。便語之曰。如汝所念。佛告之曰。欲出家不。即白佛言。世尊。聽者甚適鄙愿佛曰。善來比丘。須發自墮。身所著衣變成袈裟。佛為說法。成阿羅漢。佛告阿難。過去有國王。名阿波羅提目佉(梁言端正)。以道化物。時有婆羅門。名檀膩羈。家里空貧有少熟谷。借牛踐治驅還其主。忘不囑付。牛主雖見謂用未竟。復不收攝二家詳棄。牛主將檀膩羈詣王決了。出值王家馬走。喚檀膩羈為我遮馬。下手得石持用擲之。值腳即折。次行到水不知渡處。值一木工。口銜斲斤褰衣垂越。時檀膩羈問彼人曰。何處可渡。應聲答處。其口已開斲斤墮水。債主所摧加復饑渴。從沽酒家乞少白酒。上床飲之。不意被下有小兒臥。押兒腹潰。往一墻邊。思惟懼罪。自擲跳墻。下有織工。墮上即死。時織工兒復捉得之。便與眾人共將詣王。公殺我父。時諸債主將至王前。爾時牛主前白王言。此人從我借牛。不還見付。失去不償。王問何緣。檀膩羈言。我實借牛用訖馳還。主亦見之。雖不口付牛在其門。王語彼人。俱為不是。由檀膩羈口不付汝。當截其舌。由卿見牛不自收攝。當挑汝眼。彼人白王。請棄此牛不樂剜眼截他舌也。即聽和解。馬吏復言。彼之無道折我馬腳。王便問言。此王家馬汝輒折腳。跪白王言。債主將我從道而來。彼人喚我令遮王馬。下手得石擲之。誤折馬腳。王言。由汝喚他當截汝舌。由彼打馬當截其手。馬吏白王。乞各和解。木工前云。檀膩羈失我斲斤。王語木工。由喚汝故當截其舌。擔物之法禮當用手。由卿口銜。當折兩齒。木工白王。寧棄斲斤莫行此罰。時沽酒母復牽白王枉殺我兒。跪白王言。我饑渴逼。乞少酒飲。不意被下有臥小兒。王當見察。王告母人。汝舍沽酒眾客猥多。何以臥兒置于坐處。二俱有過。汝兒已死。以檀膩羈與汝作婿。令還有兒乃放使去。母人叩頭曰。聽各和解。我不用夫。時織工兒復前。此人狂暴躡殺我父。王問言曰。汝殺他父。檀膩羈曰。眾逼責我。惶怖跳墻偶墮其上。實非所樂。王語彼人。二俱不是。卿父已死。以檀膩羈與汝作父。其人白王。父今已死。我終不用此婆羅門以為父也。聽各共和。王便聽之。時檀膩羈身事都了故在王前。見二母人共諍一兒。時王明黠以智權計。今唯一兒。二母爭之。聽汝二人各挽一手。誰能得者。其非母者于兒無慈盡力頓牽。所生母者于兒慈深。不忍抴挽。王鑒真偽。詰出非者強摸他兒。即向王首兒還其母。各爾放去。時檀膩羈便白王言。我時于彼道邊。有一毒蛇請我白王。不知何故從穴出時柔軟變易。還入穴時妨礙苦痛。王答之言。從穴出時無有眾惱。心情和柔身亦如之。在外鳥獸諸事觸嬈。嗔恚隆盛身便粗大。卿可語之。持心不嗔則無此患。  
　　次見女人。請我白王。我在夫家念父母舍。在父母舍復念夫家。王言。卿可語之。由汝邪心。于父母舍更畜傍婿。汝在夫家念彼傍人。至彼小厭還念正婿。是以爾耳。持心舍邪則無此患。次復樹上見有一雉。請我白王。我在余樹鳴聲不好。若在此樹鳴聲哀和。不知其故。王告彼人。由彼樹下有大釜金。是以于上鳴聲哀好。余處無金。音聲不好。王告檀膩羈。卿之多過吾已釋汝。窮困苦持樹下釜金。我用與卿。奉受王教掘地取金。貿易所須快樂無乏。時大王我身是。檀膩羈者。今婆羅門賓頭盧埵阇是(出賢愚經第十一卷)  
阿耆尼達多在胎令母能論議第二  
　　巴連弗國有婆羅門。名曰阿耆尼達多。通達經論。納妻之后少時懷妊。懷妊大欲論議。夫問相師。相師答曰。胎中之子善能論議。日月既滿遂產一男。達諸經論。為婆羅門師。兼授人醫術(出雜阿含經第二十五卷)  
雞頭以身質錢欲飯佛僧帝釋所助乃及于王第三  
　　爾時羅閱城人民。隨其種族請佛及僧。時諸婆羅門。四面云集自作制限。各出一百錢為佛及僧。爾時雞頭婆羅門知義貧無錢財。不能得物以供彼眾。眾人語言。汝無有錢。雞頭便還婦所語言。諸人驅我出眾。我無錢故。時婦答曰。汝可入城賒貸一百錢。遍求不得。還向婦說。婦復語言。至弗賒蜜多羅長者舍。從其假貸。便往求告七日當償。若不還者我身及婦當為奴婢。長者便貸金錢一百枚得還語婦。婦報言曰。持詣眾中言。已得錢聽我在次。眾語雞頭言。已辦不須卿錢。雞頭便還。夫婦二人往詣世尊。共相問訊。時雞頭婦禮世尊足。具以白佛。佛告雞頭言。汝便請世尊及比丘僧。爾時雞頭婦語夫言。君隨佛教。爾時雞頭即從坐起偏露右肩。叉手白佛言。愿世尊當受我請。及比丘僧。世尊默然。釋提桓因語毗沙門天王曰。拘鞞羅汝佐此婆羅門。辦第三食。答曰受教。時毗沙門天王自隱其形。化作人身敕五百羅剎曰。汝速至栴檀林中。取香薪來。當竹園中飯佛僧。化作鐵廚。五百羅剎各負牛頭栴檀香薪至鐵廚內。爾時雞頭于鐵廚中以用熟食。遍十二由延皆悉聞香。時釋提桓因語毗濕波伽摩天子。汝可化作高廣講堂。使佛及僧得坐飯食。對曰受教。譬如力人屈申臂頃。從三十三天沒至竹園中。在鐵廚側化作講堂。以七寶成。化作千二百五十座。文繡所成。手執香爐燒眾名香。令多羅樹七寶相成。微風吹動鈴聲遠聞。爾時摩竭國頻毗娑羅王聞之。問于群臣。群臣答言曰。是雞頭婆羅門。于鐵廚中以牛頭栴檀為佛及僧熟食。有此之香。王即至佛所。告群臣曰。古昔無此講堂。今誰所作。臣白王曰。我等不知。世尊為王廣說如上。王便墮淚不能自勝。念當眾生福少壽短。不識此寶之名況當見耶。今蒙佛恩見此講堂。未曾出現。世尊告曰。當來眾生不聞七寶。況當目見。今蒙佛恩睹如是事。世尊為王說微妙法。使心歡喜。王言。雞頭婆羅門快得善利。王曰。我欲還宮。佛曰。今正是時。佛告雞頭曰。汝可請王供一日食。答曰如是。即至王所舉右手。白王曰。愿天王。明日受請集此講堂。時王默然。時毗沙門天王明日清旦沐浴。雞頭與妙衣裳。手執香爐。向世尊所。頭面著地便作是念。今正是時。飯食已辦。愿垂臨赴。佛僧圍繞往詣講堂。即就其座僧次第坐。時王嚴駕群臣圍繞詣雞頭所。甘饌飲食味各百種。勸助雞頭飯佛及比丘僧(出羅閱城人民請佛經)  
老乞婆羅門誦佛一偈兒子還相供養第四  
　　爾時世尊入舍衛城。時有異婆羅門。年老根熟。執杖持缽家家乞食。世尊告曰。汝何以爾。答言。瞿曇。我有財物悉已付子。為其取妻然后舍是。持缽乞食。佛復告曰。汝能于我法受誦一偈。還為兒說。答佛能受。爾時世尊即說偈言。  
　　生子心歡喜　　為子聚財物 
　　復為娉娶妻　　而自舍出家 
　　邊鄙田宅兒　　違負于其父 
　　人形羅剎心　　棄舍于尊老 
　　老馬無復用　　則奪其面麥 
　　子少而父老　　家家行乞食 
　　其杖為最勝　　非子離恩愛 
　　為我防惡牛　　危險地得安 
　　能卻兇暴狗　　扶我暗處行 
　　避深坑空井　　草木棘刺林 
　　憑杖威力故　　跱立不墮落  
　　時婆羅門從佛受偈。還家至門。先白大眾。聽我所說。然后誦偈如上。其子愧怖。即抱其父還將入家。摩身洗浴覆以衣被。立為家主。時婆羅門作是念。我今得勝族姓是沙門恩。我經所說。若為師者如師供養。我今持上妙衣。至世尊所面前問訊白佛言。愿受此衣。哀愍我故。世尊即受。更說種種法。示教照喜(出佛為老婆羅門說偈經)  
散若學射得妻第五  
　　過去世時。有少婆羅門。名散若。往詣射師求學射術。師曰可學。散若于七年中常學此業。后問師曰。何時可罷。答曰。即索弓著箭。我暫入村待還后放。師即入村。散若待師良久而由不反。射前大樹箭經傷蛇。師還問曰。汝未放箭耶。答曰已放。師曰。汝若不放。于閻浮提為第一大師。既已放箭。若我死后次當汝。時師即莊嚴其女。以五百竿箭并一馬車與之。時散若受之。當度曠野。時有五百賊。于曠野中食。散若遣婦從賊乞食。賊曰。觀其所使非是常人。宜其與食。一賊曰。我曹猶活而聽此人將婦乘車而去耶。散若射之。應一箭而死。隨起隨射莫不皆殞。唯賊師在語于婦言。汝脫衣置地。即脫衣。見復射之應箭而死。五百賊者即五百比丘。散若舍利弗也(出四分律三分第九卷)  
婆羅門以納施佛得聞記第六  
　　佛入舍衛城分衛。身衣有少穿壞。有一婆羅門。見佛衣壞。即其家中得少白氎。持用施佛。唯愿如來當持此納以用補衣。佛即受之。佛與授記。便于當來世。兩阿僧祇百劫之中當得作佛。歡喜而去。國中豪賢長者居士曰。云何世尊小施大報。各為如來破損好氎作種種衣。過去有佛。名毗缽尸。時王名曰槃頭。有一大臣。請佛及僧三月供養。佛即許可。時槃頭王白佛言。貪得佛僧三月供養。佛告槃頭。吾先已受彼大臣請。王告臣曰。佛處我國。云卿已請今可讓我。臣答王言。若使大王保我身命。復保如來常住于此。國土常安隱者我乃息意。王更曉曰。卿請一日我復一日。臣便可之。各滿所愿。王為如來辦具三衣。復為九萬比丘各作七條衣。時大臣以衣食施佛及僧。則我身是(出賢愚經第十三卷)  
婆羅門以餅奉佛聞法得道第七  
　　有婆羅門。問婦言。家中有[麩-夫+并]具。不欲隨伴供養瞿曇沙門。婦言有。即作持往。遇國王大臣剎利婆羅門十八大聚落主在座。婆羅門不敢前。念言。佛是一切智者應知我心。佛遙喚來問。器中何等。答曰是餅。佛言。可行與眾僧。答少不能遍。佛言。但與人行。一番猶故不減。乃至三遍尚不損耗。佛知其心。隨從說法得須陀洹道(出僧祇律第二十九卷又出第六卷)  
拔抵婆羅門嗔失弟子生惡龍中為佛所降第八  
　　昔有龍王。名曰拔抵。志性暴虐。數為風雨霹靂雹殺人民。鳥獸蠕動死無央數。有尊羅漢萬人共議。若殺一人墮地獄一劫罪猶不畢。今者此龍殘害眾生。前后不呰。轉恐難度。幸當共往諫止之耳。時佛知之。贊言善哉。時諸羅漢萬人俱行。龍放風雨雷電霹靂。萬人驚怖頓伏來還。是時佛在耆阇崛山。與萬菩薩萬羅漢俱到龍所。龍便嗔恚。暴風疾雨雷雹霹靂。其放一雹令壁。方四十丈。若至地者入地四尺。欲以害佛及菩薩僧。時諸羅漢見龍災變。各懷恐怖前依近佛。龍自見雹石化為華蓋。復自念言。我當以身堅自盤結令四十丈。欲以撲佛及眾僧上。即時自撲無所能中。舉頭開目諦視見佛。疑是尊妙無上神人。于是小龍而皆自撲無所動搖。龍王是時即便命盡上生為天。諸余小龍亦皆并命得作天子。皆悉來下住于佛邊。佛告阿難。汝知是天所從生不。對曰不及。佛言。屬者諸龍興惡意者。自撲在地發一善心知佛為尊。命盡為天此者是也。天聞佛言。及諸天子皆發無上平等度意。佛言。昔龍王拔抵與釋迦文佛共為婆羅門。拔抵弟子。時有萬人。舍其師事釋迦文。拔抵懷恚為龍。佛德既成多度一切。弟子萬人皆得羅漢。龍懷毒惡故欲為害。萬人四道雖備。猶受其辱。若為菩薩龍不敢也(出舊雜譬喻經下卷)  
婆羅門入定三百余年第九  
　　昔有婆羅門。不樂世務。潛隱山間一心思道。即入禪定三百余年。塵土沒身草木生其體上。山下有諸畜養妻子婆羅門數百家。大小相共采薪上樹。折取枯枝樹根。連婆羅門額樹既動搖。覺婆羅門禪從地中出。見采薪者問之。汝是何人。答曰。是婆羅門。余人是誰。答曰。是妻子。婆羅門笑曰。我入禪三百余歲。尚未敢稱婆羅門。汝等何忍自稱婆羅門乎(出十卷譬喻經第五卷)  
婆羅門兒婦信向見其后報第十  
　　昔者舍衛城東。有一婆羅門大富。其子娶妻。得事佛家女。奉五戒持六齋。常好布施沙門道士。勸夫修施。夫即開解。白其父母。父母大恚。謂破吾門戶。婦持錢絹與夫。夫持與守合婢。婢持與守門奴。奴持往佛寺中。布施沙門燒香燃燈。夫婦共誓言。假令布施無福自己。又假令有福者。當使天下人皆共見之。時國俗三月三日。舉國人民皆至水上作樂歌戲。時東南角有一天人。騎一白馬乘空而過。眾人仰問是何神靈。答曰。問后來者。須臾復有七寶殿舍。有玉女獨坐其上。四大天神接殿飛行。眾人又問。君何功德。玉女亦云。問后來者。俄而后有四柱寶殿。有一天人有一玉女共坐其中。前后左右四部妓樂。十二天神共接其殿。眾人又問。有何功德。亦答。問后來者。須臾復有二薜荔鬼。身長三丈。黑瘦丑陋饑渴苦痛。身中燋然。各捉大棒更相撾打。眾人又問。答曰。諸君聞舍衛城東大富婆羅門不。騎白馬者是守門奴。小殿玉女者是守合婢。大殿二人是我兒我兒婦。二鬼是婆羅門夫婦。前世愚癡不信正法。今當厄禍可復奈何(出十卷譬喻經第一卷)  
婆羅門從佛意解第十一  
　　佛游婆羅門城。諸婆羅門王。知如來神德能感動群心。一食其化誰受我語。因共立制。若與佛食聽佛語者罰金錢五百。時佛入城乞食。人皆閉門空缽而出。有一使人。以破瓦器盛臭[泳-永+(米*番)]淀出門棄之。見佛空缽信心清凈。欲興供養無由如愿。云今此弊食須者可取。佛知其意即受其施而說。女人施食十五劫。天上人間受福快樂不墮惡道。后得男身出家學道成辟支佛。邊有一婆羅門。以偈說佛為食妄語。如此臭食果報乃重。佛即出舌覆面上至發際。語婆羅門。汝見經書頗有此舌而作妄語者不。婆羅門言。如此舌者必不妄言。未解小施而獲大報耳。佛曰。汝曾見尼拘陀樹蔭覆賈客五百乘車猶不盡不。答曰見。又問。此樹種子大小。答曰。如芥子三分之一。又問。誰當信此。答曰。眼所現見。又問。我亦如是。此老女人得大果報。如來福田良美所致。時婆羅門心開意解五體投地向佛悔過。佛為說法得初道果。即發大聲告眾人曰。甘露門開如何不出。諸婆羅門乞輸金錢。迎佛供養。婆羅門王亦共臣民歸命佛法。城中男女皆得凈信(出普曜經第五卷)  
婆羅門持一齋不全生為樹神能出飲食施諸餓者第十二  
　　昔有長者名須達。請佛及僧廣設大會。道逢一人奉酪一瓶。見一婆羅門請令提歸。既到見佛及僧歡喜便住。聽經持齋至暮乃還。其家婦甚怪之。亦不食至暮踧迫令食。不終齋法后命盡。其神乃在郁多羅國作大澤樹神。時有五百學士。欲至三祠神池澡浴望仙。資糧乏盡又無水漿。遂已困乏。遙望彼樹想為泉水。皆到樹下了無水泉。將成大困。便共舉聲求哀樹神救我等命。樹神即現半身。舉右手指頭。自然出百味之食。手奉蜜漿種種具足。皆得盈飽。時五百人自共議曰。我等欲至神池澡浴望仙。此之巍巍仙道豈能勝乎。復問樹神。作何功德圣德如此。樹神答言。吾昔見佛在舍衛精舍。持八關齋。為婦所敗不終齋法。神應生天。時五百人即共奉持齋法戒。后得須陀洹道(出諸經中要事)  
婆羅門夫婦吞金錢為糧身壞人取為福即得道跡第十三  
　　昔有婆羅門。夫婦二人無有兒子。財富無數。臨壽終時自相謂言。各當吞錢以為資糧。其國俗法。死者不埋但著樹下。各吞五十金錢死。身爛錢出。國中有一賢者行見之。愍然流淚傷其慳貪。取為設福。請佛及僧盡心供辦。擎飯佛前稱名咒愿。時慳人夫婦。受餓鬼苦即生天上。為設福廣請四輩。時生天者即得天眼知為作福。從天來下化作年少佐助檀越。佛言。此廚間年少是真檀越。至便說法即得道跡。賢者亦得道跡。眾會歡喜皆得生天(出宿愿果報經)  
婆羅門生美女佛言不好第十四  
　　佛在世時有一婆羅門。生兩女皆端正。乃故懸金。九十日內募索有能訶女丑者。便當與金。竟無應募者。將至佛所。佛便訶言。此女皆丑無有一好。阿難白佛言。此女好而佛言惡。有何不好。佛言。人眼不視色是為好。眼耳鼻口亦爾。身不著細滑是為好。身手不盜他財是為好手。不犯此事是乃為好。眼視色耳聽音鼻嗅香。身喜細滑。手喜盜他財。如此者皆非好也(出雜譬喻經)  
大鬘與瓦師子為善知識共相勸信第十五  
　　往昔多狩邑。有婆羅門。為王太史。國中第一。有一子。頭上有自然大鬘。因以為名。姿首端正有三十相。有一瓦師子。名難提婆羅。與大鬘少小親交心相敬念。瓦師子精進勇猛慈仁孝從。其父母俱盲供養無乏。雖為瓦師手不掘地。唯取破墻崩岸及以鼠壤和用為器。若有買者。以谷麥麻豆置地取器。初不爭價。亦復不取金銀財帛。唯取谷米供養而已。迦葉如來所住精舍。去多狩邑不遠。與大比丘有二萬人。皆是羅漢。護喜語大鬘曰。共見迦葉如來。大鬘答曰。用見此道人。為直是髡頭人耳。有何道哉。佛道難得。如是至三。護喜復語大鬘。共至水上澡浴乎。大鬘答曰可爾。便共詣水澡浴。護喜舉右手遙指示曰。迦葉精舍去是不遠。可共暫見。大鬘答曰。用見此為。護喜便捉大鬘衣牽。大鬘脫衣舍走。護喜便捉頭牽曰。為一過共見佛去來。國俗諱捉人頭法皆斬刑。大鬘代其驚怖心念曰。瓦師子分死捉我頭耶。護喜曰。我死。死終不相置。要當使卿見佛。大鬘心念。必當有好事耳。乃使此人分死相捉。大鬘曰。放我頭我隨子去。便還結頭著衣。相隨詣迦葉佛。護喜白佛言。此大鬘者是我少小親友。然其不識信三尊。愿世尊開化。大鬘童子睹佛相好。心念曰。書記所載相好盡有。唯無二事。時迦葉如來。便出廣長舌以覆面上。及肉髻并覆兩耳七過。舐頭縮舌入口。光色出照大千世界。蔽日月明乃至阿迦膩吒天。光還繞身七匝從頂上入。以神足力現陰馬藏。令大鬘獨見。余人不睹。大鬘童子具足見佛三十二相。踴躍歡喜不能自勝。迦葉如來。為大鬘童子說菩薩斷功德。何等為斷菩薩功德。法身不可行而行。口不可言而言。意不可念而念。是為菩薩三惡行。于是大鬘前禮佛足言。我今懺悔愿佛許受。從今已往不復敢犯。如此至三。迦葉如來默然受之。大鬘童子護喜童子。俱禮佛足辭退而還。大鬘曰。卿為失利不為得利。我不喜見卿面。不喜聞卿名。護喜答曰。何以故爾。大鬘曰。卿早從佛聞深法。何能在家。護喜答曰。我父母年老又復俱盲。供養二親何由出家。若我出家父母便終。以是故不得出家耳。大鬘語護喜曰。我從迦葉佛聞菩薩行三惡緣對。不復樂在家。我欲從此還至佛所求為比丘。護喜報曰。善哉大鬘。得思惟力耶。便可時還。所以然者佛世難值。大鬘童子即抱護喜。便繞三匝叉手謝曰。我設有身口意過于卿者。愿見原恕。若卿指授正真大道。于是大鬘說頌贊曰。  
　　仁為我善友　　法友無所貪 
　　導我以正道　　是友佛所譽  
　　說是偈已。繞護喜三匝還詣精舍。而白佛言。寧可入道受具戒不。即度大鬘受具足戒。佛語舍利弗。時大鬘童子則我身是。大鬘父者今父王真凈是。護喜者頻勸我出家。則是作道善知識也。我前向護喜惡語道。迦葉佛禿頭沙門有何道。故六年受日食一麻一米大豆小豆如是(出興起行經下卷)  
婆羅門婦事佛為婿所患投河水竭婿方醒悟第十六  
　　昔有婆羅門。奉事外道。其婦事佛。語其婿言。聽我與佛作婢。懸幡蓋燒香然燈。婿不聽之。便作一幡懸于屋內。晨夕向禮。婿殺牛羊呼師解事。師到其門語言。卿舍有佛幡蓋。我不敢進。即入問婦。推覓得幡。婿嗔打婦。婦即投河。心至感神河水為竭。自然有七寶華蓋其上。婿見斯瑞知佛可尊。即舍外道奉事大法(出譬喻經)  
經律異相卷第四十二(居士部第三十二)  
　　琝茶財食自長聞法悟解一 郁伽見佛其醉自醒受戒以妻施人二 魚身得富緣三 阇梨兄弟以法獲財終不散失四 居士子大意以求明珠五  
琝茶財食自長聞法悟解第一  
　　跋提城有大居士。字曰琝茶(彌沙塞律作文茶)饒富珍寶有大威力。隨意所欲周給人物。倉中有孔大如車軸。谷米自出。婦以八斗作飯。飴四部兵及四方來者。食故不盡。其兒以千兩金與四部兵及四方乞者。隨意不盡。兒婦以一裹香涂。四部兵并四方來乞者隨意令足。香故不盡。奴以一犁日耕七壟。出米滋多。其婢以八斗谷。與四部兵飯馬。馬食不盡。家中共爭各言。我是福力。琝茶詣佛頭面作禮(出四分律分第四卷)  
　　曰。誰力。佛言。汝等共有。昔王舍城有一織師。織師有婦又有一兒兒又有婦。有一奴一婢。一時共食。有辟支佛來就乞食。各欲當分舍與。辟支佛言。汝等善心皆各已舍。可人減少許。于汝不少。在我得足。即共從之。辟支食已于虛空中現諸神變。然后方去。織師眷屬舍于壽命。生四天王天至于他化。展轉七反余福生此。琝茶聞之。即請佛僧修無限施。若有所須隨時多少皆從我取。諸比丘不敢受。白佛。佛言。聽隨意受。后諸比丘行從索資糧。遣使赍金銀隨逐行處。多有所長赍還長者。長者言。我已舍竟不應將還(出彌沙塞律。四分。十誦皆有其文)  
郁伽見佛其醉自醒受戒以妻施人第二  
　　郁伽醉婇女圍繞。在毗舍離大林中。遙見世尊在樹間坐。端正殊妙根意息定。光如金聚。見已醉解。至世尊所卻坐一面。佛為分別四諦。得無畏法。頭面禮足。我歸三寶。作優婆塞受持五戒。還至本處告眷屬曰。汝今當知。我從世尊受戒。若欲樂者行施作福。若不樂者各還親里。我當放汝。時最大夫人曰。子從世尊盡命受戒。有某人當以我與彼作婦。彼時居士便呼彼人。以左手持夫人右手。執金澡罐語彼人曰。我以此最大夫人與汝作婦。彼人驚怖毛豎。語郁伽曰。居士不欲殺我耶。答言不也。我從佛盡命行梵行。故以大婦用與汝。終不變悔(出中阿含第九卷)  
魚身得富緣第三  
　　昔有大姓。常好惠施。后生一男。無有手足。形體似魚。名曰魚身。父母終亡襲持家業。寢臥室內又無見者。時有力士。仰王廚食。恒懷饑乏。獨牽十六車樵。賣以自給。又常不供。詣此四姓求所不足。魚身請與相見。示其形體。力士自惟。我力乃爾。不如無手足人。往到佛所問其所疑。佛言。昔迦葉佛時。魚身與此王行飯佛。汝時貧窮助其驅使。魚身所具與王行之。而謂王言。今日有務不得俱行。若行無異斷我手足。時行者今王是也。不行言者魚身是也。時佐助者汝身是也。力士意悟。即作沙門。得阿羅漢道(出舊譬喻經上卷)  
阇利兄弟以法獲財終不散失第四  
　　昔石室城內有三居士。一名阇利。二名晡陀滿。三名婆波那。此三人親兄弟也。多財寶象馬七珍。有一婆羅門。持伊羅缽龍齋。冀望富貴。龍現身語婆羅門。汝今何為勤苦。斷谷除味在此持齋。為何所求。婆羅門曰。冀望大富。龍曰。吾有二號。一名伊羅缽。二名財無厭。既名無厭。復從吾求耶。婆羅門曰。設不惠者便即命終。龍出紫磨好金以報之。城門有豪富長者。出自天竺。汝以金與從求財物。長者見之告語。藏隱勿令人見。告其五親。飲食歡娛藏金庫內。庫內雜物盡復入地。還彼龍庫。左右七家財物如是。三居士聞之。自相謂言。我等三家以法所獲財致不枉。濫五家所奪。國人聞之謂為夸談。共集三家。問居士曰。卿以法獻財致不濫失。何以為證。時三居士各出十斤金。分為六段。將諸人民及七家失物主。往至龍泉以金投水。水皆涌沸猶如鑊湯。龍王驚懼。即遣龍女出金還之。報謝使還。從法得者以理成辦。終不為五家所侵。欺非法藏財者如彼七家(出比方世利經)  
居士子大意求明月珠第五  
　　昔有國。名歡樂無憂。王號廣慈哀。國有居士。名摩訶檀。妻名旃陀。生一子。姿容端正世間少雙。墮地便語。發誓愿言。我當布施天下救濟人民其有孤獨貧窮者。我當給護令得安隱。父母因名為大意。見其異姿不與人同。恐是天龍鬼神。欲行卜問。大意知之。便報言。我自是人非天龍鬼神也。但念天下人民窮厄者。欲護視之耳。說此意。便不復語。至年十七乃報父母言。我欲布施苦人令得安隱。父母念言。子初生時已有是愿。便告子言。吾財無數恣意施與不相禁制。大意報言。父母財物雖多猶不足我用。唯當入海采寶以給施天下人民耳。數言如是。父母乃聽。大意入海道經他國。國中有婆羅門。財富無量。見大意光顏端正。甚悅樂之告言。我相敬重。今有小女欲以相上。愿留止此。大意報言。我辭家入海欲采七寶。未敢相許。且須來還。于是遂進采寶。即遣人持寶還其本國。轉復到海際求索異物。忽見一大樹。高廣八十由延。大意便上樹遙見一銀城。宮闕殿舍皆是白銀。天女侍側伎樂自然。有一毒蛇繞城三匝。見大意便舉頭大意自念言。人為毒所害者皆由無善意耳。便坐自思惟。須臾蛇即低頭睡臥。大意欲入城。守門者便入白王言。外有賢者欲見于王。王身自出迎之。歡喜而言。唯愿仁者留住此。一時三月得展供養。答言我行采寶不宜久留。王報言。我不視國事。唯愿留住。大意便止。王即供設衣服飲食伎樂。床臥之具。乃竟九十日。大意辭王欲去。王便取珍琦七寶欲以送之。大意言。我不多用是七寶。聞王有一明月珠。意欲求之。王言。我不惜是珠。但恐道路艱崄難以自隨。大意言。夫福之將人不畏艱崄。王言。此珠有二十里寶自隨愿。我為弟子得給供養。踰于今日也。大意便受珠而去。于是大意轉前行見一金城。宮闕殿舍皆黃金。七寶之樹自然音樂。天女侍從轉倍于前。亦有毒蛇繞城六匝。蛇見大意舉頭視之。復坐定意。蛇復低臥。大意欲入城。守門者即入白王。王即出與相見請前。語言留。一時三月展于供養。大意便止。王待遇如前。經六十日辭去。白王。聞王有一明月珠。愿以見惠。王答如前。四十里中珍寶追之。便以貢上。仁者后得道時。愿為弟子。神足無比。得展供養過于今日。受珠而去。大意轉復前行。又見一水精城。宮闕殿舍事事如前。亦有一毒蛇。繞城九匝低頭睡臥。王出迎之。愿留三月。大意即住。王復盡意供養。施設飲食衣服伎樂。乃歷四十日辭去。白王。聞王有一明月珠。愿以見惠。王便報言。此珠有六十里寶。自然追之。便以上。仁者若后得道。愿為弟子。智慧無比。當復供養過于今日。便受珠而去。前行復見一琉璃城。亦見一毒蛇。繞城十二匝低頭睡臥。王迎請乞留三月。大意即留。王身自供養飲食衣服伎樂以娛之。乃歷二十日辭去。白王。我聞王有一明月珠。可以見惠。王言。此珠有八十里珍寶追之。子凈意供養過于今日令長得智慧。大意受珠而去。念言。吾本來求寶。今已如志當從是還。便尋故道欲還本國。經歷大海中。諸神王因共議言。我海中雖多眾珍名寶。無有如此輩珠。便敕使海神要奪其珠。神便化作人與大意相見。問言。聞卿得奇異之物。寧可借視之乎。大意舒手示其四珠。海神便搖其手使珠墮水。大意自念。王與我言道。此珠難保我幸已得之。今為此子所奪非趣也。即謂海神言。我自勤苦經涉崄阻得此珠來。汝反奪我。今不相還。我當抒盡海水耳海神知之問言。卿志奇高。海深三百三十六萬由延。其廣無涯。奈何竭之。如日終不墮地。如大風不可攬束。日尚可使墮地。風尚可攬束。大海水不可抒令竭也。大意笑答之言。我自念。前后受身生死壞敗。積骨過放須彌山。其血流五河。四海未足以喻。吾尚欲斷是生死之根本。但此小海何足不抒。我昔供養諸佛誓愿言。令我志行勇于道決所向無難。當移須彌山竭大海水終不退。意便一心以器抒海水。精誠之感。四天王來助大意。抒水三分已二。于是海中諸神王。皆大振怖共議言。今不還其珠者非小故也。水盡泥出壞我宮室。海神便出眾寶以與大意。大意不取。告言。不用是輩。但欲得我珠耳。從還我珠終不相置也。海神知其意盛便出珠還之。大意得珠過娶婆羅門女。還其本國恣意大布施。自是以后境界無復饑寒窮乏者。四方士民皆去其舊上。繦負歸仁。如是布施歷載恩逮。蜎飛蚑行蠕動靡不受潤。其后壽終上為帝釋。或下為飛行皇帝。積累功德自致成佛。三界特尊皆由宿行。非自然也。佛告諸比丘。大意者我身是。時居士摩訶檀者今現悅頭檀是。時母旃陀者今現夫人摩耶是。時歡樂無憂國王者即摩訶迦葉是。時婆羅門女者裘夷是。時女父者彌勒是。時銀城中王者阿難是。時金城中王者目揵連是。時水精城中王者舍利弗是。時琉璃城中王者須陀是也。時第四天王助大意抒海水者即優陀是也。時奪其珠者即調達是也。時四城門守者即須颰磐特蘇曷披拘留是。時繞四城毒蛇者即是共剎酸陀利四臣是也。阿難白佛。以何功德致四明月珠眾寶隨之。佛言。乃昔維衛佛時。大意嘗以四寶為佛起塔。供養三尊持齋七日。是時有五百人。同時共起寺。或懸繒然燈者。或燒香散華者。或供養比丘僧者。或誦經講道者。今皆來會(出大意經)  
經律異相卷第四十三(估客部第三十三)  
　　波利得海神瓔珞上王王及夫人共以獻佛一 善求惡求采寶經饑樹出所須二 師子有智免羅剎女三 彌蓮持齋得樂蹋母燒頭四 優波斯納兄妻后悔為道兄射殺弟矢反自害五 薩薄然臂濟諸賈客六 薩薄欲買取五戒羅剎不能侵七 商人共鵠生子子皆得道八 眾賈饑渴天人指間降八味水九 商人驅牛以贖龍女得金奉親十 賈客為羅剎所縛十一 賈客采寶救將死人十二 二賈客采寶貪者沒命廉者安全十三 賈人害侶獨取珍寶大哀殺此兇人十四 五百賈人值摩竭魚稱佛獲免十五 賈人為友逼飲酒犯戒父母擯出遠國尚為鬼所畏十六  
波利得海神瓔珞上王王及夫人共以獻佛第一  
　　昔有賈客。名曰波利。與五百人入海求寶。時海神出掬水。問波利言。海水為多掬水為多。波利答言。掬水為多。所以者何。海水雖多無益時用。不能救彼饑渴之人。掬水雖少值彼渴者持用與之以濟其命。世世受福不可訾計。海神歡喜贊言善哉。即脫身上八種香瓔挍以七寶。以與波利。海神送之。安善往還到舍衛國。持此香瓔上波斯匿王。具陳所由愿蒙納受。王得香瓔以為琦異。即呼諸夫人羅列前住。若最好者以香瓔與之。六萬夫人盡嚴來出。王問。末利夫人何以不出。侍人答言。今十五日持佛法齋素服不嚴。是以不出。王便嗔恚遣人呼曰。如今持齋不應王命。如是三反。末利夫人素服而出。在眾人中明如日月。倍好于常。王意竦然加敬問曰。有何道德炳然有異。夫人白王。自念少福。稟斯女形情態垢穢。日夜山積人命促短。懼墜三途。是以月月奉佛法齋。割愛從道世世蒙福。王聞歡喜。便以香瓔與之。末利夫人答言。我今持齋不應著此。可與余人。王曰。我本發意欲與勝者。卿今最勝。又奉法齋道志殊高。是以相與。若卿不受吾將安置。夫人答言。大王勿憂。愿王屈意共到佛所。以此香瓔珞奉上世尊。并采圣訓。累劫之福矣。王即許焉。即敕嚴駕往至佛所。稽首于地卻就王位。白佛言。海神香瓔波利所上。六萬夫人莫不貪得。末利夫人與而不取。持佛法齋心無貪欲。謹以上佛。愿垂受納。世尊弟子執心難。直信如此。豈有福乎。唯愿世尊為受香瓔。佛說偈言。  
　　多作寶花　　結步搖綺　　廣積德香 
　　所生轉好　　琦草芳華　　不逆風熏 
　　近道聞教　　德人遍香　　雖曰是真 
　　不如戒香(出法句譬喻經第二卷)  
善求惡求采寶經饑樹出所須第二  
　　往昔閻浮。有國名波羅奈。時有薩薄。名摩訶夜移。其婦懷妊。自然仁善意性柔和。月滿生男。形體端正。父母愛念。施設美膳。延請親戚。并諸相師共相娛樂。抱兒示眾為其立字。相師問言。此兒受胎有何瑞應。父言。受胎母自和善。相師名為善求。乳哺長大好積諸德慈愍眾生。次后懷妊。期滿生男。形體丑陋。相師問言。此兒懷妊有何感應。答言。懷兒母自弊惡。相師名曰惡求。乳哺長大好為惡事。恒生貪心懷嫉妒意。年各長大。共行入海求索寶物。各有五百侍從。涂路懸遠中道乏糧。經于七日去死不遠。是時善求及諸賈人。咸共誠心禱諸神祇欲濟饑險。于空澤中遙見一樹。枝條郁茂。便即趣之。有一泉水。善求及眾悉共求哀。樹神現身語之。斫去一枝所須當出。諸人歡喜。便斫一枝美飲流出。斫第二枝種種食出百味具足。咸共承接各得飽滿。斫第三枝出諸妙衣種種備具。斫第四枝種種寶物悉皆具足。裝馱悉滿所須盡辦。惡求后到。眾人如前盡得充足。便自念言。今此樹枝能出是種種好物。況復其根。今當伐之。足得極妙佳好物。令人伐之。善求語惡求言。我等饑乏蒙此樹恩得濟余命。云何而欲伐之。惡求即掘其根。善求感佩不忍見之。領眾歸家。伐樹已竟。有五百羅剎取此惡求及眾賈人悉皆啖之。財物喪失。佛告阿難。善求者今我身是。父者今凈飯王是。母者今摩耶是。惡求者提婆達多是。我于往昔常與相值恒教善法。而不用之。返更以我為怨(出賢愚經第九卷)  
師子有智免羅剎女第三  
　　閻浮利地有眾多賈客。共相率合入海采寶。正值回波惡風吹壞大船。復有諸人。乘弊壞船隨風流迸墮羅剎界。羅剎女輩顏貌端正前迎賈客云。此間多寶。明珠無價恣意取之。我等無夫汝無妻妾。可止此間共相娛樂。后得善風良伴歸家。諸君當知。若見左。面有道者。慎莫隨從。時商客中有一智者言。諸女所說此不可從。即進左道行數里。中聞一城里數千萬人稱怨喚呼。云何舍閻浮提就此命終。賈客前詣城下周匝觀察。見城鑄鐵垣墻亦無門戶出入處所。去城不遠有尸梨師樹。即往攀樹見城里數千萬人。遙問城里人曰。何為。稱喚父母兄弟耶。城里人報曰。我等入海采致寶物為風所漂。又為羅剎女所誑閉在牢城。前有五百人漸漸取殺。今有二百五十人在。君莫呼此女謂為是人。皆是羅剎鬼耳。其人下樹以語同伴。勸我還家善求方計。卿等今日意欲云何。眾人答曰。卿昨夜何不重問。彼人頗有權宜方計。眾人及我身得安隱歸家不乎。智人即報曰。我今暮起往更問之。須女睡眠竊起上樹。問城里人頗有方計。卿等諸人復及我身。得還閻浮地不耶。城里人答。我等生念欲還。此鐵城便化數重不可敗壞。死者日次無由得免。唯卿外人少有權宜。可得度脫還至本土。十五日清旦有一馬王。從郁單曰來至此界。住高山頂。王自喚呼。誰欲還歸閻浮利地。卿等若聞馬聲。皆往禮敬求還本鄉。其人向伴具陳情狀。眾人報曰。今可去不。答曰。須十五日至馬王。當來乃得去耳。未經數日馬王便至。商客聞已往馬王所。白言。我等咸欲求還本鄉。愿見將接。馬王告曰。卿等慧意聽我所說。各欲歸家還本鄉者。心意專正便得歸家。心不專正不得歸也。此諸婦女抱男女。追逐卿后啼哭喚呼。其中諸人興戀著心。正使在我脊上猶不得去。若能舍恩愛。正心一意無所戀著。至心捉我一毛便得歸家。時諸婦女各語夫曰。誠可舍我賤身。何為捐棄兒女。先教兒女往抱父頸。啼哭喚呼。舍我等為欲何處去。心意戀著者便不得還。唯有大智師子一人。安隱還歸。時羅剎婦。抱其男女往逐師子。告語村落。師子身者是我夫主。共生男女。舍我逃走不知所趣。諸人聞已問師子曰。觀卿婦女。體性容貌人中英妙。兒女可愍何為舍之。師子報曰。此亦非人是羅剎鬼耳。往海渚中殺啖商賈不可稱數。吾伴數百閉在鐵城。唯我一人幸得免濟。今此鬼女復逐我后。規欲害我恐不免濟。轉復前行。還至本國。鬼猶逐后到其國土。鬼往白王。我與師子共為夫婦。生此男女。后望得力非圖今日永已見舍。王召師子問其情實。師子具以上事白王。王告師子。設卿不用可持與我。師子報曰。此實非人是羅剎鬼。備有愆咎后莫見怨。復語左右諸臣。斯鬼至此必有傷害。王今不信欲內深宮。如是不久王及內宮盡當灰滅。王復嗔恚語師子曰。女中姿容如天玉女。何緣復稱為羅剎鬼耶。速出在外吾自觀之。王將鬼女入宮一宿。明日食時宮門不開。諸臣共議。王新納妻意相貪樂故不開耳。師子說曰。不如來議。王及夫人并諸婇女。必為羅剎所食啖盡故門不開耳。即施高梯踰墻入內。見死人骸骨滿數間舍。諸臣責師子曰。正坐汝身將羅剎鬼。殺王喪國宮殿滅亡。卿欲云何。師子答曰。吾先有契后莫見怨。卿等何為復見責數。諸臣人民前白師子。王今已死更無胤嗣。唯愿師子當登王位領理人民。師子告曰。若欲舉我為王者。當隨我教異形同響咸皆稱善。王告諸臣。當共集兵入海攻擊。殺羅剎男女無有遺在。后破鐵城出其中人。土俗常法。若一人不事佛者當送山西付鬼啖之。自爾已來佛法熾盛得道無數。是故說。諸有信佛者如此眾生安隱得還皆由馬王。又彼國常儀。國王生子。若十若百若至無數。盡出作道誦習佛經。三藏備舉。還復罷道。登陟王位。凡諸不通經籍不舉則不得陟王位也(出承事勝已經)  
彌蓮持齋得樂蹋母燒頭第四  
　　昔五百賈人。一字彌蓮。是最尊老也。五百人共船入海。為摩竭魚觸破其船。五百皆死。彌蓮騎板得活。在鼻摩地。為防魚故東西行走。見一小徑。入見銀城。樹木參天。間有浴池。其城方正地周匝渠水。有四女人從城中出。端正如玉。女共迎彌蓮言。甚獨勞苦。多賀來到。貪欲相見久矣。當侍仁者。今是銀城是仁者有也。城中幸樂樹木參天。有渠水浴池戲觀廬舍。城中有七寶殿。名曰羅縵。以金銀水精琉璃珊瑚虎珀車磲為殿。我等四人當供給使。晚臥早起心存教敕。便可止此。不須到他面。彌蓮即與四女人入城。上七寶殿上日日極意。在此城中千有余歲。后彌蓮自念。是四女人不欲令我去行到他面。何等意耶。彌蓮伺四女人寢臥。竊起下殿出城前行。遙見金城。樹木浴池事事如前。有八女人。端正要說辭皆如前。彌蓮與八女人相樂極意經數千歲。后彌蓮思惟。疑是八女人。不欲令我更到他面。何等意耶。彌蓮伺八女晝臥。竊起前行。遙見水精城。樹木浴池事事如前。有十六女人從城出迎辭說如前。彌蓮即與十六女。共樂極意經數千歲。彌蓮復去乃見琉璃城。事亦如前。三十二女從城出迎。彌蓮與女共樂極意經數千歲。后出城前行。遙見鐵城。中了無迎者。彌蓮入城門。有鬼問之。彌蓮為行道。城中目見一男子。字俱引。燒鐵輪走其頭上。由入諸城坐不厭足。故使燒鐵輪走我頭上。彌蓮念。羅縵殿屑末殿羅摩殿氾郁單殿。淚出言。我何事入是中耶。彌蓮語灌鐵城鬼言。入燒鐵輪走我頭上何時當脫耶。鬼報言。有人如卿來乃得脫耳。佛言。鐵輪走彌蓮頭上。卻后六十億萬歲乃得脫耳。彌蓮者我身是。未求道時。愚癡沐浴著新衣腳蹋母頭。是故燒頭一日。八關齋四月心猶歡喜。故得四寶城金銀水精琉璃。壽數千萬歲。是故世間人至死不厭五欲。所思欲人。不孝父母師。車輪踐之。當如彌蓮矣(出彌蓮經又出福報經)  
優波斯納兄妻后悔為道兄射殺弟矢反自害第五  
　　羅閱只國有賈客。兄弟二人共住一處。兄求長者女欲以為婦。其女年小未任出適。兄與眾賈遠至他國。經歷多年滯不時還。女年向大而語其弟。卿兄遠行沒彼不還。汝今宜可取我女。其弟答言。何有是事。長者數說。其弟意堅未曾回轉長者詐作遠書。托諸賈客說兄死亡。復告之曰。卿兄已死。汝當云何。弟娶其女經歷數時。女已懷妊。兄從遠還。弟心懷懼逃至舍衛。如是展轉到于佛前。求索出家。佛即聽許。便成沙門名優波斯。奉持律行得阿羅漢。兄知忿恨。欲殺之至舍衛國。即出重募賞金五百兩。應募者相將俱進。見弟坐禪欻生慈念。云何殺此比丘。吾設不殺當奪我金。欲射比丘乃中其兄。其兄懷恚憤命忽而終。受毒蛇形。生此道人戶樞之中。戶數開閉。撽身而死。還愿更作小形毒蟲。依道人屋。從屋下墮比丘頂上。惡毒猛熾即便命終。告舍利弗。乃往過去有辟支佛。出現于世處在山林。時有獵師恒捕禽獸。施設方計望伺茍得。辟支佛驚其禽獸伺捕不得。便懷嗔恚以毒箭。射辟支佛。時辟支佛。心愍此人欲令改悔。為現神足。于時獵師心懷敬仰。恐怖自[怡-臺+責]歸誠謝過。時辟支佛受其悔懺。毒攻而死。其人命終便墮地獄。既出地獄。五百世中常被毒死。至于今日得羅漢道。猶為毒蟲所螫而死(出賢愚經第十卷)  
薩薄然臂濟諸賈客第六  
　　昔閻浮提。五百賈客。共行曠野經由崄路。大山孔中極為黑闇。時諸商人迷悶愁憂。恐失財物。此處多賊而復怖畏。咸共同心。向于天地日月山海一切神祇。啼哭求哀。時薩薄。愍諸商客。告言莫怖。吾當為汝作大明照。是時薩薄即以白氎自纏兩臂。蘇油灌之。然用當炬。將諸商人。經于七日乃越此闇。時諸賈客感戴其恩慈敬無量。各獲安隱喜不自勝。時薩薄我身是。諸賈客者今五百比丘是(出賢愚經第六卷)  
薩薄欲買取五戒羅剎不能得侵第七  
　　昔有薩薄。聞于外國更有異寶。欲往治生。而二國中間有羅剎難。不可得過。薩薄游行見市西門。有一道人空床上坐云賣五戒。薩薄問云五戒云何。答曰。無形直。口受心持。后得生天。見世能卻羅剎鬼難。薩薄欲買。問索幾錢。答金錢一千。即就授與受五戒竟。語言。卿向外國到界畔上。羅剎若來卿但語言。我是釋迦五戒弟子。薩薄少時到二國中間。見羅剎。身長一丈三尺。頭黃如蘘。眼如赤丁。舉體鱗甲。更互開口如魚鼓鰓。仰接飛燕踏地沒膝。口熱血流。群眾數千直捉薩薄。語言。我是釋迦五戒弟子。羅剎聞此永不肯放。薩薄聊以兩拳叉之。拳入鱗甲拔不得出。又以腳踏頭。撞拔復不出。五體沒鱗甲中。唯背得動。羅剎謂言。  
　　汝身及手足　　一時悉被羈 
　　但當去就死　　跳踉復何為  
　　薩薄志意猶固。語羅剎曰。  
　　我身及手足　　一時雖被系 
　　攝心如金石　　終不為汝斃  
　　羅剎又語薩薄曰。  
　　吾是鬼中王　　為人多力膂 
　　從來食汝輩　　不可得稱數 
　　但當去就死　　何為自寬語  
　　薩薄冒欲罵怒。自念。此身輪回三界。未曾乞人。我今當以乞。此羅剎作一頓飽。即曰。  
　　我此腥臊身　　久欲相去離 
　　羅剎得我便　　悉持以布施 
　　志求摩訶乘　　果成一切智  
　　羅剎聰明。解薩薄語。便生愧心。放薩薄去。長跪合掌向其謝曰。  
　　君是度人師　　三界之希有 
　　志求摩訶乘　　成佛當不久 
　　是故自歸命　　頭面禮稽首  
　　羅剎悔過。竟送薩薄至外國。大得珍寶。又送還家。大修功德。遂成道跡(出雜譬喻經與前多同意向小異故復兩存)  
商人共鵠生子子皆得道第八  
　　畜生及人一切四生。問曰。云何知人中有卵生。答曰。如所說。閻浮利地。多有商人入海采寶。得二鵠。隨意所化失一一在。與共游戲。寢臥一室共彼合會。遂生二卵。卵漸溫熟。便生二童。后大出家學道。得阿羅漢果。一名尸披羅。二名優缽尸婆羅。問曰。云何知人中有濕生。答曰。如經所說。有頂生王。尊者遮羅。尊者優婆遮。羅利女。問曰。云何知人中有化生。答曰。劫初人是也。已得圣法者不復卵生濕生。問曰。何故不復卵生濕生耶。答曰。卵生濕生畜生趣所攝(出鞞婆沙經第十四卷)  
眾賈饑渴天人指間降八味水第九  
　　昔有導師。與五百賈人共行作賈到。大曠野絕無水漿。饑渴困極四方求索。登高遠望見有樹木。謂當有水。俱共馳往。至見樹下。周匝生草其地清潔。咸共穿鑿。時有天人遙見導師。如申臂頃來到其所。住于樹上申其右手。從五指間流出八味甘美之水。而無窮盡。皆得飽滿(出十卷譬喻經第三卷)  
商人驅牛以贖龍女得金奉親第十  
　　佛住舍衛城南有大林邑。商人驅八牛。到北方俱哆國。復有一商人。共在澤中放牛。時離車捕得一龍女。穿鼻牽行。商人見之。即起慈心。問離車言。汝牽此欲作何等。答言。我欲殺啖。商人言勿殺。我與汝一牛。貿取放之捕者不肯。乃至八牛。方言。今為汝故我當放之。即取八牛放去龍女。時商人復念。此是惡人恐復追逐更還捕取。即自隨逐看其所向。到一池邊。龍變為人身。語商人言。天施我命今欲報恩。可共我入宮。當報天恩。商人答言。汝等龍性卒暴嗔恚無常。或能殺我。答言。前人系我。我力能殺。彼但以受布薩法故。都無殺心。何況天今施我壽命。而當加害。小住此中。我先入摒擋。是龍門邊見二龍系在一處。問言。汝為何事。答言。此龍女半月中三日受齋法。我兄弟守護此龍女。不堅固為離車所得。以是故被系。唯愿天慈語令放我。此龍女若問欲食何等食者。當索閻浮提人間食。龍女摒擋已。便即呼入。坐寶床褥上。龍女白言。天今欲食何等食。答言。欲須閻浮提人間食。即下種種食。問龍女言。此人何故被系。龍女言。此有過我欲殺之。商人言。汝莫殺。不爾要當殺之。商人言。汝放彼者我當食耳。白言。不得直爾放之。當罰六月擯置人間。商人問言。汝有如是莊嚴用受布薩為。答言。我龍法有五事苦。何等五。生時龍。眠時龍。淫時龍。嗔時龍。一日之半三過。皮肉落地熱沙煿身。復問。汝欲求何等。答言。我欲求人道中生。問我已得人身應求何等。答言。出家難得。又問。當就誰出家。答言。如來應供正遍知今在舍衛城。未脫者脫。汝可就出家。便言。我欲還歸。龍女即與八餅金語言。此是龍金。足汝父母。眷屬終身用不盡語言。汝合眼。即以神變持著本國。行伴先至。語其家言。入龍宮去。父母謂兒已死。眷屬宗親聚在一處悲號啼哭。時放牧者及取薪草人。見已先還語其家言。某甲來歸。家人聞已即大歡喜。出迎入家已為作生會。作生會時以八餅金持與父母。此是龍金。截已更生。盡壽用之(出僧祇律第三十三卷)  
賈客為羅剎所縛第十一  
　　有一賈客主。將諸賈人入崄難處。遇羅剎鬼。以手遮之言。汝住莫動不聽汝去。賈客主即以右拳擊之。拳即著鬼挽不可離。復以左拳擊之。亦不可離。以右足蹴之。亦復如是。以頭沖之。頭即復著。鬼問言。汝今如是欲作何等。心休息未。答言雖復五事被系。心終不息。當以精進力與汝相擊。鬼時念。此人膽力極大。即曰。汝精進力大必不休息。今放汝去(出大智論第十六卷)  
賈客采寶救將死人第十二  
　　有賈客主。名為吉利。入海取大珍寶。安隱而出。凡有八十億摩尼珠。一一皆直百億兩金。以多寶物與一乞人。不入其家復還至海。采取珍寶。入海之后倍得寶物。經八十歲還到本國。欲入城時見犯罪人。殺者執縛打惡聲鼓。街巷唱令將至殺處。加以刑戮。時應死者逢見吉利。作是言。賈客主。救我死罪。施我壽命。是大檀越賢善好人。吉利聞已語應死者。咄人。我今施汝無畏。救汝死罪。即至殺者所。人人皆與之摩尼珠價直一億兩金。汝今小住待。我今者至王邊還。爾時吉利疾至王所。白言。大王。我欲以好珍寶買此人命。王答。吉利。是人罪不可恕不可得買若必欲買。汝所有物盡以與我。并自代死乃可得脫。吉利歡喜。我得大利得滿所愿。能救此人得稱我意。即以居家所有財物及于大海所得珍寶。無量千億金銀寶物。皆送與王白大王言。可放此人。我所有物盡現在此。語殺者言。將吉利殺。即縛吉利將至殺處。右手舉刀欲斫吉利。手直不下。驚怪恐怖即以告王。自看。王聞此語。即自執刀欲殺吉利。舉刀兩手落地得大衰惱發聲而死。時吉利即我身是。時王者調達是(出菩薩藏經下卷)  
二賈客采寶貪者沒命廉者安全第十三  
　　昔無數阿僧祇劫前。有兩部賈客各五百人。在波羅奈。撰合資財嚴船渡海。解系張帆乘風徑往。即至寶渚。上妙婇女無物不有。一部賈客主曰。我等以資財故勤苦至此。當住自娛。第二薩薄言。此間雖饒眾寶不當久住。時有天女慈愍此輩。便于空中語眾人曰。此間雖樂不足久住。卻后七日此地當沒。語訖化去。復有魔女欲使賈客于此沒盡。空中告曰。卿等不須嚴駕還去。此地無水設當有水。此之眾寶眾女五樂何由而有。前天所說皆是虛妄。說已化去。第一薩薄敕其部眾。卿等勿去莫信前天。第二薩薄還告其眾。卿等莫貪速裝治船。前天所說至誠不虛。水不至者于此自娛然后徐歸。若水審來治嚴已去。佛語舍利弗。卻后七日如前天言。水滿其地。第二薩薄將其部眾即得上船。第一薩薄先不治嚴。水至之日便著鎧仗共相挌戰。第二薩薄于船上以鋑牟鋑第一薩薄腳。徹過即便命終。佛語舍利弗。汝知第一薩薄者不則提婆達兜是。第二薩薄者則我身是。時第一賈客眾五百人者則今提婆達兜五百弟子是。時第二賈客五百眾者則今五百羅漢是。時第一天女則舍利弗是。時第二天女則今名滿月比丘婆羅門弟子是(出興起行經上卷)  
賈人害侶獨取珍寶大哀殺此兇人第十四  
　　定光佛時。有五百賈人入海求寶。有異心者念言。我今悉害賈人獨取珍寶。時閻浮提有大導師。名曰大哀。時寐夢中海神語之。賈眾之中有一賊。欲殺五百伴獨取寶物。假令事逮墮墜地獄中。今仁導師當行權變。令賈人不死賊不獲罪。導師思惟七日。無余方便。唯當殺此兇人耳。語眾賈者必皆興怒當共殺之。俱墮惡趣。設我獨殺。我當受罪。吾寧自忍百千劫苦。不令賈人普被危害。復令一賊墮地獄中。先為說法。令心欣然踴躍臥寐。佛言。大哀導師猶眾賈人興于大哀以權方便害此一賊。命終之后生第十二光音天上。時大哀者則吾身也。以斯方便超千劫生死。同船五百賈客。斯賢劫中五百佛興者是(出慧上菩薩經一卷)  
五百賈人值摩竭魚稱佛獲免第十五  
　　昔有五百賈客。乘船入海。值摩竭魚出頭張口欲食眾生。時日少風而船去如箭。薩薄主語眾人言。船去太疾可舍帆。如言舍下。船去轉駃不可得止。薩薄主問樓上人言。汝見何等。我見上有兩日出。下有白山。中有黑山。薩薄主驚言。此是大魚當奈何哉。我與汝等今遭困厄。入此魚腹無有活理。汝等各隨所事一心求之。于是眾人各隨所奉。一心歸命求脫此厄。所求逾篤船去逾疾。須臾不止當入魚口。于是薩薄主告諸人言。我有大神號名為佛。汝等各舍本所奉神一心稱之。時五百人俱發大聲稱南無佛。魚聞佛名。自思惟言。今日世間乃復有佛。我當何忍傷害眾生。即便閉口。水皆倒流轉得遠魚。五百賈人善心生。皆得解脫(出雜譬喻經第六卷)  
賈人為友逼飲酒犯戒父母擯出遠國尚為鬼所畏第十六  
　　有一縣人。皆奉行五戒十善。縣界無釀酒者。中有大姓家子。欲遠賈販。臨途父母語曰。汝勤持五戒奉行十善。慎莫飲酒犯佛重戒。行到他國見故同學。歡喜歸家出蒲陶酒欲共飲之。辭曰。吾國奉佛戒無敢犯者。且辭親近父母又戒相別久會同心雖喜悅。不宜使吾犯戒違親教也。主人言。吾與卿同師恩則兄弟。吾親則是子親。父母相飲豈可違之。若吾在卿家必從子親。事不獲已乃從飲之。事訖還家具白于親。父母報言。汝違吾教加復犯戒。亂法之漸非孝子也。無得說之。便以所得物逐令出國。子以犯戒為親所驅。乃到他國住客舍家。主人事三鬼神。能作人形。對人飲食與人語言。事之積年居財空盡。而家疾病死喪不絕。私共論之。鬼知人意。鬼共議言。此人財產空訖。正為吾等未曾有益。今相厭患。宜求珍寶以與之。便行盜他國王庫藏好寶積置園中。報言。汝事吾歷年勤苦甚久。今欲福汝使得饒富。主人言。受大神恩。鬼曰。汝園中有金銀可往取之。主人欣然。入園見物負摙歸舍。辭謝受恩。明日欲設飯食。愿屈顧下。施設皆辦。鬼神詣門。見舍衛國人在主人舍。便奔走而去。主人追呼。既已顧下。委去何為。神曰。卿舍尊客吾焉得前。重復驚走。主人思惟。吾宅之中無有異人。正有此人耳。即出言語恭設已竟。因問之曰。卿有何功德吾所事神畏子而走。客具說佛功德五戒十善。實犯酒戒為親所逐。尚余四戒故為天神所護。卿神不敢當之。主人語言。欲奉持五戒。因從客受三自歸五戒。一心精進不敢懈怠。問佛在處可得見不。客曰。在舍衛國給孤獨園。主人一心到彼經歷一亭。中有一女。正是啖人鬼婦。行路迥遠時日逼暮。從女寄宿。女即報言。慎勿留此。宜急前去。男子問曰。用何等故將有意乎。女人報言。吾已語卿用復問為。男子自念。前舍衛國人完佛四戒我神尚為畏之。我已受三歸五戒。心不懈怠。何畏懼乎。遂自留宿。時啖人鬼見護戒威神去亭四十里。一宿不歸。明日進見鬼所啖人骨骸狼藉。心怖而悔退。自思惟。我在本國衣食足用。空為此人所化。言佛在舍衛國。未睹奇妙乃見骸骨縱橫。不如攜此女人將歸本土共居如故。即時回還。因從女人復求留宿。女人謂男子。何復還耶。答曰。行計不成故回還耳。復寄一宿。女言卿死矣。吾夫是啖人鬼。方來不久。卿急去此。男子不信遂止不去。便迷惑淫意復生。不復信佛三歸五戒。天神即去鬼得來還。女人恐鬼食此男子。藏之甕中。鬼聞人氣謂婦言。爾得肉耶。吾欲瞰之。婦言。我不行何從得肉。婦問鬼。卿昨何以不歸。鬼言。坐汝所為而舍宿尊客。令吾被逐。甕中男子踰益恐怖。不復識三自歸。婦言。何以不得肉乎。鬼言。正為汝舍佛弟子。天神逐我出四十里外。露宿震怖于今不安故不得肉。婦因問夫。佛戒云何。鬼言。我大饑極急以肉來不須問此。此是無上正真之戒。非吾所敢說也。婦言。為說之。我當與卿肉。鬼類貪殘食欲食無止。婦迫問之。因便為說三歸五戒。鬼初說一戒時婦輒受之。至第五戒心執口誦。男子于甕中識五戒隨受之。天帝釋知此二人心自歸佛。即遣善神五十人擁護兩人。鬼遂走去。到明日。婦問男子。怖乎。答曰大怖。蒙仁者恩。心悟識佛。婦言男子。昨何以回還。答曰。吾見新久死人骸骨縱橫恐畏故還耳。婦言。骨是吾所棄者也。吾本良家之女。為鬼所略取吾作妻。悲窮無計。今蒙仁恩。得聞佛戒離于此鬼。又言。賢者欲到何所。男子報言。吾欲到舍衛國見佛。婦曰善哉。吾隨賢者見佛。便俱前行逢四百九十八人。因相問訊。諸賢者從何所來欲到何所。答曰。吾等從佛所來。問言。卿等已得見佛何為復去。報言。佛口說經意中罔罔故尚不解令還本國。兩賢者具說本末。以鬼畏戒高行之人。意乃開解俱還見佛。佛遙見之則笑。口中五色光出。阿難長跪。佛不妄笑將有所說。佛語阿難。汝見是四百九十八人還不。此諸人等今得其本師。來見佛者皆當得道。時五百人來至佛所一心聽經。心開意解皆作沙門。得阿羅漢道。然此二人是四百九十八人前世之師也。人求道要。當得其本師及其善友。爾乃解耳(出戒消災經)  
經律異相卷第四十四(男庶人部第三十四)  
　　颰陀以化城請佛及見佛欲滅化不能一 阿難邠坻井出珍寶二 賢直竊珠不款獲賜三 慈羅放鱉后遇大水還濟其命四 千那傭畫得金設會為婦所訟五 神識還摩娑故身之骨六 木巧師與畫師相誑七 醫治王病差獲報殊常八 破齋猶得生天九 耕夫施僧一訶梨勒果后生為兩國太子十 供養沙門心有善惡獲報不同十一 舅甥共盜甥黠慧后得王女為妻十二 羅閱國男子與耆阇崛國女人宿世有緣十三 夫婦約不先語見偷取物夫能不言十四 婦人鼻丑夫割他好者以易之十五 賃人善解鳥語十六 溺人憑鳳獲全附鸕鶿殞命十七 有人買智慧得免大罪十八 有人張鬼免害十九 有人為兩婦所惡以至于死二十 有人遠求仙水主人惡心使登樹得仙二十一 有人使鬼得富后害其兒二十二 有人富王責條疏已用物王乃覺悟二十三 有人為罪王令割肉五斤二十四 有二人共誓以胎中兒共為婚姻二十五 大姓二兒大子失財被念小子得財獲罪二十六 三人共施僧一錢后身獲自然之金二十七 貧人供僧僧報致富二十八 貧人得伏藏為王所治二十九 貧人買斧不識是寶三十 貧老夫妻三時懈怠三十一 窮人違樹神誓還為樹枝所殺三十二 人遇象逐墮深谷際天降甘露遂得升天三十三 五百幼童聚沙興塔命終生天三十四 童子施佛豆生天后作轉輪王三十五 牧牛小兒取花上佛牛觸而死即生天上三十六 小兒先身以三錢施今解鳥語遂得為王三十七 諸劫分物不識好者三十八  
颰陀以化城請佛及見佛欲滅化不能第一  
　　王舍城中。有一幻士。名曰颰陀(梁言仁賢)。明解經典曉了伎術所作巧黠多能喜悅名聞高遠。摩竭人民皆所不及。國內大小從其受學。颰陀遇睹世尊身色嚴妙。念欲相試。便示請佛。設知我意當不受請。若不知者必受無疑。佛知其意意欲度之。默然而受。颰陀謂。佛無通慧不見我意。入王舍城。于凈處化作講堂。懸繒華蓋。一一樹下。為諸比丘鋪師子座。于講堂中。特為如來設師子座。高四丈九尺。作百味之饌。時四天王及天帝釋。與三萬二千天人謂仁賢曰。真得善利。乃請如來講堂供養。吾助給所乏。即化作館殿如忉利宮。佛與菩薩及諸比丘往其講堂。見佛坐已所造之座。帝釋亦見如來坐其所造莊嚴之座。仁賢聽佛所說。蠲除自大投首佛足。白佛言。唯愿如來原我罪過。欲沒其所化。佛令不變。復為說一切諸法皆如幻化(出幻士仁賢經)  
阿難邠坻井出珍寶第二  
　　阿難邠坻。在兒連山下居。大富珍寶。四遠賈客舉貸。乞丐者往無不得。時有五百賈客。行海船壞珍寶皆沒。死者不少或依板得活。咸詣阿難邠坻。主人設食。主人汲井得寶篋簏。各有題疏其姓字。賈客食訖皆悲。主人問故。答言。我等伴侶五百人。共行海中船舶翻沒。死者不少。挾持小板劣得生活。亡失珍寶悲念伴侶耳。屬睹井中所得寶篋。皆是我許不知那爾。主人言。卿曹行治生賈販。若至心者不失也。但不至心故失耳。我從無數劫以來。未嘗不至心初不欺侵。諸失寶者皆趣我井。卿曹各自案姓字取去(出譬喻經)  
賢直竊珠不款獲賜第三  
　　昔人名賢直。曾三預八關聞讀經言。天眼不瞬誦念不忘。然此賢直。善偷他物眼前不覺。國王失珠。召臣量議。臣答王言。聞有賢直極能作偷。王敕錄來考問望得其言不偷。王既有道何由抂人。又召諸臣共議。有臣言曰。當作方便令其首伏。當重枷鎖載市唱令殺之。與酒令醉然后脫鎖舉置堂上妓女作樂。王敕伎女。賢直醉問。汝可答言。此是天堂我是天女。應為侍側。君前身時偷國王珠故得生此。王便依之。賢直聞已默念而去。我聞經言。天眼不瞬此女悉瞬。且我偷珠應入地獄。將非國王張我令首。即便發言。我得生天由不偷珠。妓女報王。道賢直言。王便大笑。小子定不偷我珠也。即放令去。重賜金寶。此實偷珠。誦念一偈免罪得賜(出雜譬喻經也)  
慈羅放鱉后遇大水還濟其命第四  
　　昔有一人名慈羅。見人賣鱉心中憐之。向鱉啼泣。賣鱉者言。汝何故向鱉啼乎。慈羅答言。我不忍見之。窮賣鱉者大笑。汝癡狂耳。答言。我念此鱉從君請買。主言。鱉直百萬。慈羅便將之歸家。傾舉子息得八十萬。慈羅言。我錢盡此假求無處。賣鱉者言。汝錢既盡可為作田以畢錢直。慈羅言諾。以車載鱉投著池中。鱉便能言語。方有大水君當上樹相呼。后日洪水大起人民死盡。慈羅上樹呼鱉。鱉便來至。慈羅坐鱉背上。前去數里。見一女人在流槎上沮息欲死。便向慈羅乞丐求載。慈羅啟鱉。此人可憐乞得載之。鱉言。往便復載之。前行十里。見賣鱉子流被槎上。從慈羅欲求載之。鱉言我已重。恐必疲極不能自度。慎勿載之。慈羅言。可哀今是非當載之。慈羅復載之。前行數十里。見數升蛾流被槎上。慈羅復報鱉載之。前至那竭國。女子便以金謝慈羅。賣鱉人言。此鱉本是我賣之。汝今得金當持還我。慈羅不與。賣鱉子便到那竭國王所云。慈羅偷人婦將之販。今持金銀來在此國中。那竭國王即召慈羅使吏斬之。吏上言其事欲下筆書。蛾輒緣筆不成字。王聞之便問慈羅。汝有何功德乎。慈羅具答。王誅賣鱉者(出阿難現變經)  
千那傭畫得金設會為婦所訟第五  
　　大月氏弗迦羅城。有一畫師。名曰千那。往來東方多剎施羅國。客畫經十二年。得三十兩金持還本國。遇見眾僧信心清凈。即問維那。此眾幾物得作一日食。答曰。可用三十兩金。畫師并付維那。乞營一食。我明日當來。空手歸家。婦問。十二年作得何等物。答曰。得三十兩金。已種福田。付僧設會。婦縛夫以送付官。具陳上事。官問。不給婦兒而以乞他。畫師答曰。我先世無福貧窮常辛苦。遭遇眾僧是良福田。若復不種善后世復貧。貧苦相續無得脫時。是故并施眾僧。其斷事人是優婆塞。即脫瓔珞及所乘馬并聚落以施畫師。謂之曰。汝施眾僧。眾僧未食。是為谷子未種而牙已生。而大果在后(出大智論第十一卷)  
神識還摩娑故身之骨第六  
　　昔有人。死后魂神還摩娑其故骨邊。人問之。汝已死。何故為復用摩娑枯骨為。神言。此是我故身。不殺生不盜竊不他淫不兩舌惡罵妄言綺語不嫉妒不嗔恚不癡。死后得生天上。所愿自然快樂無極。是故愛重之也(出舊雜譬喻經下卷)  
木巧師與畫師相誑第七  
　　昔北天竺。有一巧師。作一木女。端正無雙衣帶嚴飾世女無異。亦來亦去能行酒看客。唯不能語耳。時南天竺有一畫師。亦善能畫。巧師聞之。作好飲食即請畫師。便使木女行酒擎食。從旦至夜。畫師不知謂是真女。欲心極盛念之不忘。時日已暮。木師入宿。留畫師住。以此木女立侍其側。便語客言。故留此女可共宿也。主人已入。木女立在燈邊。客即呼之。而女不來。客便前牽之。乃知是木。便自慚愧。主人誑我。我當報之。于是畫師復作方便。即于壁上畫作己像。所著被服與身不異。以繩系頸狀似絞死畫作繩像著其口喙。作已閉戶自入床下。天明主人出見戶未開。即向中觀。唯見壁上絞死客像。主人大怖便謂實死。即破戶入以刀斷繩。于是畫師從床下出。木師大羞。畫師即言。汝能誑我。我能誑汝。客主情畢不相負也。二人信知狂惑。各舍親愛出家修道(出雜譬喻經第四卷)  
醫治王病差獲王報殊常第八  
　　有一國王。身得重病。十二年不差。一切大醫無能治者。時邊方小國攝屬大王。有一醫師善能治病。王即招來令治己疾。未久之間即蒙除降。王便念欲報此師恩。屬遣使者宣令彼國。此師見差宜應償賚。象馬車乘牛羊田宅青衣直人嚴飾之具皆給與之。彼小國王奉宣上命。師在王邊無有語者。師便思惟。我治王病大有功夫。未知王當報我與不。復經數日王轉平復。其師請辭欲還本國。王便聽之。給一羸馬乘具亦弊。師大笑恨我治王病。大有功夫。而王不識恩分。不相料理。令我空去。隨道愁嘆以為永恨。適至本國見有群象。問象子曰。此誰家象。象子答曰。此是某甲師象。復問象子曰。某甲師何從得此象子。答曰。某甲師治大王病差。功報所得也。小復前行。見有群馬牛羊。問曰。此誰家物。羊子答曰。某甲師許。小復前行。見其本舍高堂重閣殊異本宅。問門人曰。此是誰舍。門人答曰。此是某甲師舍。便入其合內。見其婦形色豐悅身服寶衣。怪而問曰。此誰夫人。直人答言。此是某甲師夫人。從見象馬。及入舍內。皆知是治王病功報所得。便自追恨本。治王病功夫少(出雜譬喻經第四卷)  
破齋猶得生天第九  
　　昔有迦羅越。興設大壇請佛及僧。時有一人賣酪。主人留食。勸令持齋聽經。至暝乃歸。婦語之言。我朝來不食相待至今。敗壞夫齋。半齋之福猶生天上七世。生人間常得自然。一日持齋六十萬歲自然之糧。又有五福。一者少病。二者身意安隱。三者少淫。四者少睡臥。五者命終之后神得生天常識宿命(出諸經中要事)  
耕夫施僧一訶梨勒果后生為兩國太子第十  
　　昔有一人在田耕蒔。日已垂中。家餉未至。道人失路至其田所。從乞中食。耕人曰諾。小愿須留。家餉遲晚。道人曰。食既不至仍欲漱口。耕人解其衣帶一訶梨勒果以與。道人即受而食。又有一錢以嚫道人。道人曰。若心可感無以相報。欲授五戒。君能受不。答曰。弟子在俗五戒難全。但受不殺。耕人命盡生國王家。皇后導從到流水邊。歌舞作樂抱兒臨水。失手墮水魚即吞之。在腹七日不饑不渴。隨流下逝遂千余里。入下國界人捕得魚于市貨易。時下國主遣人市魚。將還城內用刀治魚。兒在腹中唱曰。徐徐勿傷我也。即破魚腸見一小兒。端正無雙舉國歡喜。上國主聞之曰。此必我兒。遣信索之。下國主答。魚腹中得天所賜。我不肯與之。二國共諍遂徹大國。大王判云。若上國不生此兒墮水下國何由而得。若下國不得此兒。上國何處求覓。此兩有緣。汝二國。中間可作宮殿共安此兒。號曰兩國太子。即從此旨在于其中。依太子儀法。佛語弟子。昔日耕人。一果一錢布施道人。便得兩國太子(出雜譬喻經)  
供養沙門心有善惡獲報不同第十一  
　　昔有跛腳道人。持戒乞食遇至一家。信大法久見其患腳。心悲愍一年供養。道人辭去。主人言曰。愿數垂顧。分離之際客主悲淚。道人去后。主人發床唯見金寶。因此至富。鄰比一家見其大富。問何因緣。其人實答。鄰人惡念希覓珍寶。便覓一跛人欲供養之。遍求無有。會一道人身體完具。縛還折腳供養少時。強驅令去。去后發床。惡心所感。毒蛇蜂蝎來螫合家。現世惡報后入地獄。得珍寶者其心貞吉。被螫毒者其心不仁(出雜譬喻經也)  
舅甥共盜甥黠慧后得王女為妻第十二  
　　過去時姊弟二人。姊有一子。與舅俱給官府。織金縷錦及綾羅縠珍妙異衣藏中綺寶。即共議言。吾織作勤苦不懈。知諸藏物好丑多少。寧可共取用解貧乏乎。夜鑿地為孔穿盜取物。明監藏者覺物減少。以事啟王。王詔勿廣宣之。令盜者謂王多事不能覺察。至于后日必復重來。且嚴警守得者收捉無令放逸。藏監受語。即加守備。其人久久果重來盜。外甥教舅。年尊體羸力少。若為守者所得不能自脫。更從地穴卻行而入。如令見得。我力強盛當濟免舅。舅這入穴為守者所執。執者喚呼。甥畏人識。截取舅頭而去。晨曉藏監具以啟聞。王又詔曰。輿出其尸置四交露。其有對哭取死尸者則知是賊。如是積日。有遠方賈客來。人馬塞路奔突猥逼。其人載兩車薪置其尸上。具以啟王。王詔。若有燒者收縛送來。外甥將教童豎執炬舞戲。人眾總集以火投薪。熾然而盛。守者不覺。具以啟王。王又詔曰。更增守者。嚴伺其骨。甥又釀純酒。特令濃厚。詣守備。者微而沽之。守者連昔饑渴。見酒共飲。飲酒過多皆共醉寐。因以酒瓶受骨。而去。守者不覺。明復啟王。王又詔曰。前后警守竟不級獲。斯賊狡黠更當設謀。王即出女莊嚴瓔珞珠璣寶飾。安立房室于大水傍。眾人侍衛伺察非妄。必有利色來趣女者。素教誡女得抱捉喚人收執。他日異夜甥尋竊來。因水放株令從流下。唱叫犇隱。守者驚趣謂有異人。但見株機。如是連昔數數不變。守者睡眠。甥即乘株到女室。女則執衣。甥告女曰。可捉我臂。甥預持死人臂以授與。女便放衣捉臂大叫。守者覺甥得脫走。明具啟王。王又詔曰。此人方便獨百無雙。久捕不得。當奈之何。女即懷妊。十月生男。大端正。使乳母抱行周遍國中。有人嗚噈者便縛送來。抱兒終日。甥為餅師住餅爐下。小兒饑啼。乳母抱兒趣餅爐下。市餅哺兒。甥見嗚兒。即以還白王曰。兒行終日無來近者。饑過餅爐。賣餅者授餅乃嗚。王又詔曰。何不縛之。乳母答曰。小兒饑啼餅師授餅而嗚之不應是賊。王使乳母更抱兒出及諸伺候。見近兒者便縛將來。甥沽美酒。呼請乳母及伺者就于酒家勸酒。大醉眠臥便盜兒去。醒悟失兒。具以啟王。王又詔曰。卿等頑騃貪嗜狂水既不得賊復亡失兒。甥時得兒抱至他國。前見國王。占謝答對引經說義。王大歡喜。輒賜祿位以為大臣。而謂之曰。吾之一國智慧方便無逮卿者。欲以臣女若吾女當以相配自恣所欲。對曰不敢。若王見哀欲索某國王女。王曰善哉。從所志愿。王以之為子。遣使者往求彼王女。王即可之。王續念言。或是盜魅前后狡猾。即遣使者。欲迎吾女。遣其太子五百騎乘皆使嚴整。甥懷恐懼。恐到彼國。王必執之。便啟其王。若王見遣。當令人馬五百騎具衣服鞍勒一無差異。乃可迎婦。王然言。即往迎婦。王令女飲食待客。二百五十騎在前。二百五十騎在后。甥在其中跨馬不下。女父自出入騎中。執甥曰。爾為是非前后方便捕不可得。為是爾非。稽首答曰。是也。王曰。卿之聰哲天下無雙。隨卿所愿以女配之得為夫婦。外甥吾是。女父王者舍利弗是。舅者調達是。國王父輸頭檀是。母摩耶是。婦拘夷是。子羅云是(出生經第一卷)  
羅閱國男子與耆阇崛國女人宿世有緣第十三  
　　昔有耆阇崛國。有一少女。姿形美妙才智絕倫。性情寬和初不嗔怒。家門九族及諸疏近莫不愛敬。諸國冰索有百千人。竟未成嫁。時羅閱國一少男。天姿英秀心意高邁。國中百姓莫不畏敬。雖有妓妾夫人初不幸近。每念。耆阇崛國有女。本是我對。未及至耳。即日。滿堂皆是勢利所得非我偶也。一時遣逐肅然都盡。乃乘白象從仆二人往造彼國。經山涉草行千萬里。五年方至。女處深宮無故心動。因出逍遙。試窺外合。忽見此男。且悲且喜不可抑忍。此是吾夫。前后見求非我宿匹。便自親著夫情依依。女之父母憂惱無計云。養女長大不悟如此。急加防錄不得通問。女子懊惱不知何計。男子悲惶同懷愁惘。于是女子精苦齋戒晝夜行道。棄散資財施佛及僧。心勞形枯經涉五載。音問不達彼此懷情。竟無所感。乃以四月八日。親自束身往到佛塔。燒香禮拜發此志愿。割刻肌肉供養世尊。不敢自惜。唯愿此志一得申果。佛令比丘尼為其作緣。便得和偶。佛告阿難。所以者何。皆從阿僧祇劫已來。久結愿約故得爾耳(出情離有罪經)  
夫婦約不先語見偷取物夫能不言第十四  
　　昔有夫婦。共食三[麩-夫+并]。人各一枚。余一欲破分。婦言。莫分。與君共賭。各自不語。先語者失。后語者得。于是閉口至于中夜。竇土偷入。見其二人坐而不語。謂是大怖不敢作聲。收斂其物擔將出戶。婦大喚曰。汝是丈夫那置物去。夫言。我勝我勝。今得大[麩-夫+并]。眾人責笑謂大顛癡(出百句譬喻經第二卷)  
婦人鼻丑夫割他好者以易之第十五  
　　昔有一人。見他婦鼻端正。心自念言。我婦面貌第一。唯恨鼻丑。今取此鼻代我婦鼻。即引女屏處。割鼻將還。又割其婦鼻安此女鼻。彼此失鼻兩不相著。眾人怪罵真大癡狂(出百句譬喻經第一卷)  
賃人善解鳥語第十六  
　　昔有一極貧人。善曉鳥語。為賈客賃擔。過水邊飲。烏鳴。賈客怖。作人反笑。到家問言。我在彼飲。時聞烏鳴。我大怖而君反笑何耶。答曰。烏向語我。賈人身上有好白珠。汝可殺之取珠。我欲食其肉。是故我笑耳。曰汝何不殺也。答曰。我坐前世貪人財物故貧為賃擔。若復殺人取物后世受苦。何時當已。我今至死不為此事(出譬喻經)  
溺人憑鳳獲全附鸕鶿殞命第十七  
　　大水卒淹。有命之類依丘避之。復垂欲沒。忽有鳳凰。到智者所依附其翅。遂上高原免水厄。余未去者。忽見鸕鶿便托其羽。而此鸕鶿遂入深水。一時溺喪(出雜譬喻經)  
有人買智慧得免大罪第十八  
　　昔有一人。貧窮無用。治生入海采寶還國。遇善知識言。我素貧窮今得此物。足以自諧。若母不可。我意當舍母居去。若婦不可。我意我當更索。知識答曰。近此間大智慧人滿城中。可往就買智慧。不過千兩金。自當語卿智慧之法。其人如其言。入事佛聚落。具以問人。答曰。夫所疑事。前行七步卻行七步。如是至三智慧自生。其人夜歸家。見母伴婦眠。謂是他男。拔刀欲殺。意中不掩。然大燈火遙照思惟。朝買智慧。如是前卻三反。母便覺悟。此人嘆言。真為智慧。何但堪千兩金。即復與三千兩金(出十卷譬喻經第四卷)  
有人張鬼免害第十九  
　　昔有一人行于山中。逢一啖人鬼。撮欲食之。其人求哀。假令須臾請問一事。卻乃見啖為不恨也。鬼信其人謂是誠事。聽其所欲。即問鬼言。何故面白腳膝腹白。其余處盡黑。鬼即答言。我之為物性惡日精。背日得行不得向日。以是故爾。其人向日而走。鬼但空恨不能得也(出十卷譬喻經第四卷)  
有人為兩婦所惡以至于死第二十  
　　昔有一人于兩業。有二婦適詣小婦。小婦語言。我年少。婿年老。我不樂住。可往大婦處作居。其婿拔去白發。適至大婦處。大婦語言。我年老頭已白。婿頭黑宜去。于是拔黑作白。如是不止。頭遂禿盡。二婦惡之。便各舍去。坐愁致死。過去世時作寺中狗。水東一寺水西一寺。聞揵捶鳴狗便往得食。后日二寺同時鳴磬。狗浮水欲渡。適欲至西復恐東寺食好。向東復恐西寺食好。如是猶豫溺死水中(出十卷譬喻經)  
有人遠求仙水主人惡心使登樹得仙第二十一  
　　昔有一人。聞外國有仙水入中得仙。便向外國寄他宿止。主人問客。君欲何去。答曰學仙。主人懷惡。語客言曰。我有仙樹。君能與我一年苦作。便與君仙何煩遠去。客言甚善。一年苦作恒無慍色。一年既滿。其主人公本心相欺。既無仙樹。將至山中指臨巖樹云是仙樹。君上其頭。我喚若飛應聲飛擲。客人心至。即于此樹飛騰虛空。遂得仙道。主人公見我令其死。何悟得仙。深重此樹情言是圣。復經少時。父子相與共到樹下。讓父先上。兒便喚言阿耶可飛。父即欲飛。墮巖石上。身體粉碎(出雜譬喻經)  
有人使鬼得富后害其兒第二十二  
　　昔有一人。于市賣毗耶鬼。欲買鬼者問索幾許。鬼主言。二百兩金。曰。此鬼有何奇異。乃索爾所金耶。曰。此鬼其功無物不為。計一日作當百人。唯有一病。宜先防護之。問為何等病。曰。此鬼欲使作時。晝夜使之。莫令停息。若無作者便還害主。主人顧金將歸。令作田種。作田種竟便使木作。木作竟復使治地。作屋舂磨炊爨初不寧息。數年之中乃致大富。主人有事當行作客。忘不處分而鬼復欲作無有次第。取主人兒內釜中然火煮之。比主人還子已爛熟。傷切懊惱知復何言(出譬喻經)  
有人富王責條疏已用物王乃覺悟第二十三  
　　昔有富人。王令條物。其即疏。某年用若干千萬造佛。用若干作齋會經書。又以若干供恤貧老。今現有八十九千萬。以疏呈王。王大嗔怒問。汝現物忽條已用。富人答曰。已用者最為寶藏。資人神明是以奉呈。未用之財五家共有。非獨臣許。是敢條疏。王便覺悟。功德可恃(出譬喻經)  
有人為罪王令割肉五斤第二十四  
　　昔有一人犯罪于王。王大嗔忿。使人割其背膂五斤肉。置之下屋。此人痛苦叫喚徹王。王問何意不分。答曰。實非我罪。王思愧之。敕以一百斤肉乞。其猶故呻喚。王曰。頓補百斤云何大喚。諸臣答言。不見此法。與千斤何益其痛。若人一兒已死。他人以百與之。此人能不念其兒不(出百句譬喻經第三卷)  
有二人共誓以胎中兒共為婚姻第二十五  
　　有二人共為知識。婦各懷妊。便相誓約。若生有男女共為婚姻。別后一家生男一家生女。男父早死長大未娶。行賣雜物偶至女家。女家公問子從何來。居止所在父母姓字。男具以答。公聞大驚。乃語男曰。卿父在時與我胎婚。我常相求不相知。處女未敢嫁。男言。我都不知女。公曰。卿問親近。男還問乳母信然。男到女家。道見溝水流。入一髑髏中無有滿時。兒恐前行復見樹果熟。欲取啖之。果便言。取我取我。兒大怖懅疾走躄地。前到女家。狗逆長跪咶其兩足。狗腹中子哮呼來前。欲傷嚙之。便復頓地久乃蘇息。女公來出兒具陳說。公甚怪之入語其女。女答公曰道見溝水流入髑髏無有滿時者。后世當有斂取天下財物珍寶。供給一人無有滿足。見樹果熟欲取啖之。而果言取我取我者。后世之人自求大女。而小女言。何不索我何不索我。狗逆長跪咶其兩足。狗腹中子哮呼來前欲嚙之者。后世之人相與言語。口如脂膏心如錐刀。口相飽滿內相謀圖。皆為后世不為今也。即嫁女與男。遂其本志(出十卷譬喻經第八卷)  
大姓二兒大子失財被念小子得財獲罪第二十六  
　　昔大姓有兩兒。各以二百萬與行賈。大子盡用樗蒲。衣被敗壞還以啟父。父言。得汝而已。用財何為。為作衣被飲食。善安慰之。小子來歸啟父。得二百萬利。父曰。取疏來。與共校計不合數千。便縛捶之。如是三行。收利六百萬。還輒得捶。大子三行失六百萬。止他國不歸。與無賴人相隨。語彼人言。我父有金銀白珠各一笥。在大床頭。汝歸白父道。我不愚失財物。未敢還。汝得便殺我父取物將來。可得共用。此人至其家與父相見。述其兒言。父聞啼泣曰。用物財為。我子何不來。食息悲咽。客言。君子不孝用錢作惡。一時都盡。令我來殺君取君金銀。我見君念子待遇我厚。令我心感。父言。小子尚癡便使迎之。謂子。汝去錢早歸。何因作癡語。更作衣被與之。師曰。小子償債。大子索債(出十卷譬喻經第六卷)  
三人共施僧一錢后身獲自然之金第二十七  
　　昔有三人共賈行。各分得五百萬余。有一錢欲與一人。則為不平。欲破分之。事為不然。時沙門分衛。三人共言布施沙門各言大佳。手共持與。沙門咒愿。令汝今世后世并得其福。共生羅閱國中各得豪富。一人主山中采金。一人主耕田取金。一人主水中汲取金。為受前世布施之福。國王聞之。念我國人物皆我許。便將人兵詣山采之。金化作石。復至一家地。耕取金。金化為土。復至一家井中汲取金。金化作瓦。都不能得。王問佛言。此三人金計為我許。往取皆化不得是金。此人前世有何功德今致此福。佛具言之。非是王物。王不應取(出雜譬喻經第三卷)  
貧人供僧報致富第二十八  
　　昔有貧家供養道人。一年便去。用一銅瓶乞主人言。此瓶是神打。此瓶口所索皆得。莫請國王。別后打瓶。家遂巨富。忘道人囑。遂請國王。王問富因。實而答王。王即奪瓶。家轉窮弊。方憶道人四出覓見。依實白言。道人曰。故須此瓶。乞君一塸盛以林石。赍詣王門求索瓶也。直到王門高聲索瓶。王聞大怒。遣數十人欲來捉之。開出林石風吹橫空。王使人身為此木石打破頭頟頃出千人。風勢所破死尸塞門。王大怖悸。求還其瓶。其人得瓶。家復大富。廣作功德。死得生天(出雜譬喻經)  
貧人得伏藏為王所治第二十九  
　　佛與阿難入王舍城。時天大雨。水沃伏藏出諸寶物。佛言毒蛇。阿難云惡毒蛇。山下有刈麥人聞之念言。我未曾見沙門毒蛇。即往見物。以車與衣囊取著家內。現富貴相新作大舍。有嫉妒人白王。先有貧窮賤人卒見富相。是人必當得大寶藏。王即喚問。答言不得。即敕考治。是人憶佛與阿難名之為惡毒蛇也。誰得寶藏不語。一心念佛。王者作如是言。佛言毒蛇。阿難言惡毒蛇。王即喚問。是人答言。大王。若施無畏者我當說實。王許。其具陳上事。今于我身能作何等。必啖我命。王賞金錢五百。能于急中說于佛語及阿難語(出十誦律三誦第三卷)  
貧人買斧不識是寶第三十  
　　昔有貧寒孤獨老公。家無自業。遇市一斧。是眾寶之英。而不識之。持斫株賣之以供微命。用斧欲盡。會見外國治生大賈客。名曰薩薄。見斧識之。便問老公。賣此斧不。老公言。我仰此斧活不賣。薩薄復言。與公絹百匹何以不賣。公不應和。薩薄復言。與公二百匹。公便悵然不樂。薩薄復言。嫌少當益。公何以不樂。與五百匹。公便大哭。薩薄復云。絹少當益。何以啼哭。公言。我不恨絹少恨我愚癡。此斧本長尺半。破地以盡余有五寸。猶得五百匹絹。以為恨耳。薩薄復言。勿有遺恨。今與公千匹絹。即便破券持去。薪火燒之盡成貴寶(出諸經中要事)  
貧老夫妻三時懈怠第三十一  
　　世尊晨朝入舍衛城。尊者阿難從。有二老夫婦。年耆根熟僂背如鉤。詣里巷頭燒糞掃處。俱蹲向火猶如老鵠。欲心相視。佛告阿難。見彼夫婦不。阿難曰。如是。佛曰。此二老夫婦。若于年少盛壯之時。勤求財物者得為舍衛城中第一富者。若出家學道精勤修習者得阿羅漢。于第二分盛壯之時。若勤求財物得為舍衛城中第二富者。若出家學道者得阿那含果。中年之時若勤求財物。得為舍衛城中第三富者。若出家學道得斯陀含果。乃于今日年耆根熟。無有錢財無有方便。不復堪能。苦覓錢財。亦不能得勝過人法。復為說偈言。  
　　不修梵行故　　不得年少財 
　　思惟古昔事　　眠地如曲弓 
　　不修于梵行　　不得年少財 
　　猶如老鵠鳥　　守死于空池  
　　(出雜阿含第五卷第四十二卷又出三時過經)  
窮人違樹神誓還為樹枝所殺第三十二  
　　維耶梨國有迦羅越。奉佛供養咒愿畢。請聞法義。佛笑口光繞身三匝還從頂入。阿難問故。佛言。彼國有五百人。入海采寶置船步還。經歷深山日暮止宿。預嚴早發。四百九十九人皆去。一人臥熟。失輩。仍遇天雨雪。失去徑路。窮厄山中啼哭呼天。有旃檀樹神。謂窮人言。可止留此。自相給衣食。到春可去。窮人便留至于三月。啟樹神言。受恩得全身命。未有微報。顧有二親今在本土。實思得見。愿垂發遣。樹神言善。以金餅施之。去此不遠。當得國邑。可得遷還至汝鄉里。窮人臨去問樹神言。此樹香潔世所希有。今當委遠愿知其名。神言。不須問也。窮人復言。依蔭此樹積歷三月。今當遠離情懷恨恨。若到本國當宣揚樹恩。神便言。樹名栴檀。根莖枝葉治人百病。其香遠聞人所貪求不須道也。窮人至國。中外親戚喜相慶慰。后國王病頭痛。禱祀天地山水諸神不能消差。名醫省視唯得栴檀香病可得愈。王即募求民間無有。便宣令國中。得旃檀香者。拜封為侯妻以小女。時窮人聞償祿重。便言。我知栴檀香處。王便令近臣將窮人而往伐取。徑到樹所。使者見樹洪直。枝條茂盛華果煌煌。人所希見心不忍伐。不伐者則違王命。病不消愈。伐之者中心隱隱。踟躕徘徊不知云何。樹神于空中言。便伐之。但置其根耳。伐竟以人血涂之。肝腸覆其上。樹自當生。還復如故。使者聞神言如此。便令人伐之。窮人住在樹邊。樹彈地枝摽殺之。使者共議。屠割窮人取其肝血。如神所敕樹即更生。車載所伐樹以還國中。醫即進藥。王病得愈。舉國歡喜。王命國中人民。其有病者皆詣宮門。王出香藥給之。病皆得愈。王身康豫黎民無病。舉國欣慶遂致太平(出栴檀樹經也)  
人遇象逐墮深谷際天降甘露遂得升天第三十三  
　　昔有人行空澤中。見一黑象。人念。此象必來害我。我當殺之。象亦念言。人必殺我。我當厄之。人便舍去。象從后逐。前走數里墮一深谷。谷絕無底。即于岸邊捉持樹根。其形如指。尋根而下。懸在岸邊。象于谷上以鼻撈之。欲及不及。下向見底但是矛[金*戟]復有兩鼠共嚙樹根。又三黑蛇出頭欲嚙。復有蚊虻來螫其眼。其人念曰。今日死矣。仰天求救。聲哀情至。天降甘露渧其口。始得一渧二鼠去。得二渧毒蛇舍之。得三渧黑象自還。得四渧蚊虻除。得五渧深谷自平出在平地。天為化導將還天上(出譬喻經第七卷)  
五百幼童聚沙興塔命終生天第三十四  
　　五百幼童相結為伴。日日游戲俱至江水。聚沙興塔各言塔好。雖有善心宿命福薄。時天卒雨江水暴漲漂流溺死。佛告眾人。五百童子生兜術天。皆同發心為菩薩行。佛放光明令其父母見子所在。佛遙呼五百幼子來。尋時皆至住于虛空中。散華于佛下稽首禮言。蒙世尊恩。雖身喪亡得見彌勒。佛言善哉。卿等決計知道至真興立塔寺。因是生天見于彌勒咨受法誨。佛為說經咸然歡喜立不退轉。各白父母勿復愁苦。努力精進以法自修。父母皆發道意。稽首足下繞佛三匝。忽然不現還兜術天(出生經第四卷)  
童子施佛豆生天后作轉輪王第三十五  
　　昔有童子數人。共戲道中遇佛。一人作禮。手中有五粒豆上佛。四粒入缽一粒墮地。佛言。令汝世世得福。童子命終即生天上。后八十世為轉輪王(出十卷譬喻經第一卷)  
牧牛小兒取華上佛牛觸而死即生天第三十六  
　　佛泥洹后百年。山中田澤草木茂盛。山外不遠有居人村牛馬入池。生五色蓮華。牧牛小兒入池采取。滿器蓮華持出山際欲以上佛。未至于寺。道逢群牛觸殺小兒。其神即生忉利天上。自然宮殿五色蓮華。始生天中而自念言。吾宮獨有異色蓮華。但諸天法。先觀宿命因緣后乃食福。即見前天。相謂此天新來共相娛樂云何惶怖不安。便往問之。答曰。吾本是牧牛小兒。采蓮華欲散佛塔。中道無常。緣是之福來生此耳。是以今擿華復欲詣先塔散佛禮拜卒我本愿。時五百天人執持蓮華。相隨散佛塔。緣是之福彌勒下時當共得道(出譬喻經第五卷)  
小兒先身以三錢施今解鳥語遂得為王第三十七  
　　昔有一人。用三錢布施。乞求三愿。一者將來得作國王。二者解眾生語。三者多諸智慧。其人命終生庶人家。形色端正。王募為左右。此兒投募得侍王側。見燕在巢。仰首看而笑。王問何笑。答曰。燕言。我得龍女發長十丈喚伴看之。王曰。審爾者好。無此者殺。遣看即得。王欲取女為婦。語小兒言。汝解鳥語必應多策。給汝食糧。覓此女人。得者重報。若不得殺汝及家口。小兒冒死向東海邊。見二人共諍隱形帽履水靴殺活杖。小兒曰。何須云云。我放一箭君二人逐。先前得者與三種物。答曰善。引弓放箭。二人爭走。小兒取帽著靴捉杖。直入海中至龍所。脫隱形帽令龍女見。女人多欲。遂與小兒持一[麩-夫+并]金還至外國。其王遣迎。敕女獨入。女便前進。小兒戴隱形帽隨女而入。女見王丑。以金擲王頟破命終。小兒脫帽。共女上殿。高聲唱言。我應為王女為皇后。霸王天下(出雜譬喻經)  
諸劫分物不識好者第三十八  
　　昔者眾商人。經由崄道值劫。大失衣物。中有一衣。是鹿胎毛細軟滑澤織持作衣。其價百倍。而色紫黑不悅人眼。劫不賞別用持作帊。以盛粗衣他處共分。各取雜物謂是奇好。余此一帊未展分張。劫群中有困弱人。獨不與分。苦論共以帊乞。即自賣之。時大貴人知是好物。依限雇直。比于余劫所得等分。諸劫聞之大生恥惱(出百句譬喻經第一卷)  
經律異相卷第四十五(女庶人部第三十五)  
　　長發女人舍發供養佛一 獨母見沙門神足愿后生百兒二 母人懷妊遇佛愿以兒為道三 老母慳病時見地獄婢行善睹有天堂四 母人為比丘起屋壽終生天手出眾物五 母二兒溺死哭知浮者六 婦人化婿戶上懸鈴使聞聲稱佛后免地獄七 瞻婆女人身死阇維于火中生子八 摩那只女懷杅謗佛地即震裂身陷地獄九 淫蕩婦人苦一沙門沙門心至火變為水十 童女火氣入身懷妊生端正子十一 女人懷妊口常誦經生兒多智為眾人所宗十二 女人懷妊生四種異物十三 女人心緣丈夫誤系兒入井十四 換貸自取多還少命終為犢十五 青衣割食施辟支佛立改丑顏得為夫人十六 丑婦臨水見他影謂其端正十七  
長發女人舍發供養佛第一  
　　昔有一女。端正紺發發與身等。國王夫人請頭發與千兩金而不肯與。見佛歡喜愿設供養。請其父母乞為呼之。父母言。家貧無以飯之。女言。取發直以用供養。父母白佛愿佛明日暫顧微飯。女割發與王夫人。夫人知其懸急但與五百兩金。女取金買食歡喜無量。悔昔慳貪今世貧窮。愿令我后莫值此苦。女見世尊。金光五色照其門內。頭面著地繞佛三匝。頭發還復如故。佛言。此女上世貧無可施。常持頭面著地作禮。后八十一劫常生人中。此福已盡今生貧家。猶識功德見我歡喜福祐無量。命終當生第二忉利天上。盡天。福壽當發菩薩道心。女父母兄弟莫不歡喜命盡生天(出十卷譬喻經第三卷)  
獨母見沙門神足愿后生百兒第二  
　　昔有獨母。賃守田園。主人有事餉過食時。食至欲食。沙門從乞。以所食分盡著缽中。一莖蓮華又以貢奉。道人即現神足。母喜嘆曰。真圣人乎。愿我后生百子若茲。母終為梵志嗣。其神靈集梵志小便之處。鹿舐小便即感有身。時滿生女。梵志育焉。年至十余。守居護火。女與鹿戲不覺火滅。父令索火。女至人[阿-可+聚]步一蓮華。火主曰。爾繞吾居三匝以火與爾。女即從命。華生陸土圍屋三重。國王聞之。召問相師。師曰。必有圣嗣傳化無窮。王命賢臣。娉迎還宮。懷妊月滿乃生百卵。后妃逮妾靡不嫉焉。以囊盛卵密覆其口。投江流中。天帝釋下以印封口。諸天翼衛從流停止。由柱植地下流之國。其王于臺遙睹水中。有囊流下。輝晃光耀似有乾靈。取而觀焉。睹帝釋印。發百卵懷育溫暖。時滿體成產為百男。生有圣智不啟自明。相好希有力勢兼百。王具白象百頭以供圣嗣。征伐鄰國莫不降伏。又伐所生父王之國。王曰。孰有能卻斯敵者乎。母曰。大王無懼。為王降之。即登樓觀揚聲謂曰。夫逆之大其有三矣。一不遠群邪招二世苦。二生不識親而逆孝行。三恃勢殺親毒向三尊。懷此三逆者其惡無盡。爾等張口信現乎。今母旋其乳。天命湩射遍百子口。精誠之感飲湩情哀。僉然俱曰。斯吾母矣。叩頭悔過。親嗣如會靡不哀慟。二國和睦靡不稱善。諸子睹世無常。辭親學道遠世穢垢。九十九子皆得緣覺。一子理國父崩為王。大赦眾罪開藏布施。民人無乏。化以十善正善治國。興立塔寺供奉沙門。誦經論道口無四惡。天帝養護由親育子。留為王者即吾身是。父者今白凈王是。母者舍妙是(出度無極集第二卷)  
母人懷妊遇佛愿以兒為道第三  
　　有一母人懷妊數月。見佛及僧心自計言。我生子如此。使作沙門為佛弟子。月滿生男姝好異眾。及年七歲。家貧但作二人食及三法衣。手持澡瓶將兒詣佛曰。愿哀我子使作沙門。佛即聽之。令以瓶洗兒手。應時九龍從瓶口出。吐水灌兒。殘水散兒頭上。化成華蓋。中有師子座。座上有佛。佛笑出五色光。照千億佛剎。還繞佛身從兒頂入。母以飯具上佛。并食其子。發無上道心。十億佛剎六反震動。諸佛自現。以母飯施爾所諸佛及比丘僧。皆得飽足初不損減。兒發自墮成為沙門。即得立于不退轉地(出十卷譬喻經第三卷)  
老母慳病時見地獄婢行善睹有天堂第四  
　　昔王舍城東有一老母。慳貪不信。其婢精進常行慈心。念用二事利益群生。一者不持熱湯沷地。二者洗器殘粒常施人。老母得病有氣息。魂神將之入地獄中。見火車爐炭鑊湯涌沸刀山劍樹苦楚萬端。老母見問訊是何物。獄卒答曰。此是地獄。王舍城東有慳貪老母。應入其中。老母自知悚然愁悸。小復前行。七寶宮舍妓女百千種種珍異。問此何物。答言。天宮。王舍城東慳貪老母有婢精進命盡生中。老母忽活憶了向事。而語婢言。汝應生天。汝是我婢。豈得獨受汝當共我。婢答之言。脫有此理轉當奉命。但恐善惡隨形不得共受耳。母即不慳貪。大作功德(出雜譬喻經)  
母人為比丘起屋壽終生天手出眾物第五  
　　昔維衛佛。從諸比丘六萬二千。初從山出還父王國。國王于城外割地立精舍。諸比丘各得地分。有比丘語左右家。欲請作屋。男子不許。其家老母手自為之屋得成。十指皆穿。比丘坐中禪定。一定入火光三昧舍現大火。母遙望見。念我作屋尋便已燒何薄福乎。入屋故在。但于火光中見比丘。甚大歡喜。壽終生天。釋迦成佛天命未盡。來下白佛。明日飯佛及圣眾。佛默然受之。波斯匿王又遣請佛。佛曰。已受天請。王曰。未嘗見天人下施。何緣有此。明日遣人候之不見施辦。乃至禺中亦復寂然。王敕備肴饌。若無人為吾當供之。日中天至了不赍食。但將諸天玉女。鼓諸音樂禮佛而住。白曰時到。即舉手巾眾事皆辦。行水既訖。復更舉手。出廚百味甘露在地。手自斟酌眾會皆足。王見驚欣。澡畢白佛。不審此天。宿有何福手出百味福德乃爾。佛為王說。前世手為比丘作屋。從是生天九十一劫。手出眾物福尚未終(出雜譬喻經第一卷)  
母二兒溺死哭知浮者第六  
　　母生二子。一不知浮。墮水而終。母都不哭。一知浮亦墮水亡。母悲哭之。人言。前子不哭。后子而哭何耶。母言。前不知浮故其宜也。后者工浮其為枉也(出十卷譬喻經第八卷)  
婦人化婿戶上懸鈴使聞聲稱佛后免地獄第七  
　　昔有人不信。婦甚事佛。婦白婿曰。人命無常可修福德。婿無心懶墮。婦恐將來入地獄中。即復白婿。欲懸一鈴安著戶上。君出入時。掁鈴作聲稱南無佛。婿曰甚善。如是經久。其婿命終。獄卒叉之擲鑊湯中。叉掁鑊作音聲。謂是鈴聲。稱南無佛。獄官聞之。此人奉佛。放令出去。得生人中(出雜譬喻經也)  
瞻婆女人身死阇維于火中生子第八  
　　瞻婆國人事六師。初未曾聞佛法僧名。作極惡業。佛于爾時。為眾生故往瞻婆城。時彼城中有大長者。無有繼嗣。共事六師以求子息。于后不久其婦懷妊。長者知已往六師所。歡喜問言。為男為女。六師答言。生必是女。長者愁惱。復有知識來謂長者。先不聞優樓頻螺迦葉兄弟。為誰弟子。六師若是一切智者。迦葉何故舍之從佛。又舍利弗目揵連等。及諸國王頻婆娑羅等諸王夫人。末利夫人。諸國長者須達等。如是諸人皆佛弟子。如來世尊于一切法知見無礙。故名為佛。如來今者近在此住。若欲實知當詣佛所。爾時長者即詣我所。以事問佛。佛言長者。汝婦懷妊是男無疑。福德無比。長者歡喜。六師心嫉以庵羅果和合毒藥持與長者。快哉瞿曇善說其相。汝婦臨月可服此藥。兒則端正產者無患。長者受之與婦令服。服已尋死。六師歡喜。周遍城市唱言。沙門瞿曇記。彼長者婦當生男。今兒未生母已喪命。爾時長者復于我所生不信心。即便殯斂棺蓋焚之。我見此事已顧命阿難。取我衣來吾欲往彼摧滅邪見。爾時六師遙見佛往各相謂言。瞿曇沙門至此冢間欲啖肉耶。未得法眼諸優婆塞各懷愧懼。而白佛言。彼婦已死愿不須往。爾時阿難語諸人言。且待須臾。如來不久當廣開闡諸佛境界。佛到。長者難言。所言無二。兒母已終云何生子。我言長者。卿于爾時都不見問母命修短。但問所懷為是男女。諸佛如來發言無二。是故當知定必得子。是時死尸火燒腹裂子從中出。端坐火中如蓮華臺。六師見已謂為幻術。長者見已心復歡喜。呵責六師。若言幻者汝何不作。我于爾時尋告耆婆。汝往火中抱是兒來。耆婆前入火聚猶入清涼大河。抱持是兒還詣我所。授兒與我。我受兒已告長者言。一切眾生壽命不定。如水上泡。眾生若有重業果報。火及毒螫并不能害。非我所作。時長者言。善哉世尊。是兒若得盡天命。唯愿如來為立名字。佛言。長者。是兒生于猛火中。火名樹提。因名樹提(出大涅槃經第二十八卷)  
摩那只女懷杅謗佛地即震裂身陷地獄第九  
　　佛在舍衛國。無數大眾為說法要。時有外道弟子摩那只女。宿罪深重身帶木杅以衣覆之。出舍衛城至祇洹寺。遙見世尊與無數眾而為說法。歡喜踴躍不能自勝。今日要當在此眾中毀辱瞿曇。令我師得致供養。乃至眾中而說偈言。此說法人使我此身懷妊有兒。時大眾中多諸外道裸形梵志。信佛者少習邪者眾。聞此女語皆共信用。其信佛者內自思惟。昔佛在宮。舍王重位捐棄婇女。出家學道成最正覺。豈有心與此穢陋之女與從事乎。時釋提桓因在如來后執扇而扇內自思惟。此弊梵女云何乃興此意誹佛。化為白鼠。嚙木杅系斷聲震大。眾無不見者。其中不篤信者皆齶然。此為何聲乃震四遠。其中信佛之人聞此音聲歡喜踴躍。僉然同悅。尋有一人從坐而起。手執木杅語彼女曰。此是汝兒耶。時地自開全身即入阿鼻地獄。時女宗族追慕啼泣不能舍離。不信佛者即起懺悔。其中信者共相告曰。誹謗之報其罪如是。現驗如茲。豈云后世(出摩那只全身入地獄經)  
淫蕩婦人苦一沙門沙門心至火變為水第十  
　　有大迦羅越。財富無數。其子端正黠慧大好經道。出家從師奉行經法。師先令分衛七日。國中有淫蕩家婦。呼令其入。入便閉門前牽沙門。沙門不從。婦大恚。呼婢來鑿作火坑深一丈。使四婢急捉身不得動。臨火坑上。沙門言。且止。我當計校。沙門自念。我入火中為一死耳。此持戒死可得生天。若犯戒死當入泥犁無有出時便入坑中。火化作水至沙門腰。安徐而出(出十卷譬喻經第五卷)  
童女火氣入身懷妊生端正子第十一  
　　昔有長者名曰善施。家有未出門女。在家向火。暖氣入身遂便有軀。父母驚怪詰其由狀。其女實對不知所以。父母重問。加諸杖楚其辭不改。遂上聞王。王復詰責辭亦不異。許之以死。女即稱怨曰。天下乃當有無道之君枉殺無辜。我若不良自可保試。見枉如是。王即檢保。如女所言無他增減。語其父母。我欲取之。母對曰。隨意取之。用此死女為。王即內之宮里。隨時瞻養日月遂滿。產得一男端正姝妙。年遂長大。出家學道聰明博達。精進不久得羅漢道。還度父母(出分別功德經第五卷)  
女人懷妊口常誦經生兒多智為眾人所宗第十二  
　　昔有比丘精進守法。少持禁戒初不毀犯。所可諷誦是般若波羅蜜。其有聞此比丘音聲莫不歡喜。有一小兒厥年七歲城外牧牛遙聞比丘諷誦經聲。即詣精舍禮拜比丘。聽其經言。時說色空。卒聞即解。兒大歡喜。便問比丘。比丘應答不可兒意。是時小兒反為比丘解說其義。昔所希聞比丘歡喜。怪此小兒智慧非凡。時兒即去還至牛所。所牧牛犢散走入山。兒尋其跡追逐求索。時值一虎害此小兒。小兒命終生長者家。夫人懷妊。口便能說般若波羅蜜。從朝至暮初不懈息。其長者家怪。此夫人口為妄語謂呼鬼病。卜問譴祟無能知者。是時比丘入城分衛詣長者門。遙聞其聲心甚喜悅。即問長者。內中誰有說此深經。長者報言。我婦鬼病晝夜妄語口初不息。比丘報言。此非鬼病。但說尊經佛之大道。愿得入內與共相見。長者言善。即至婦所。比丘難問反覆披解。即留比丘與作飲食。展轉相謂。夫人懷妊口誦尊經。其音妙好。后日長者復請比丘。悉令詣舍辦飯食具。時夫人出禮眾比丘復為說法。諸有疑難不能及者盡為解說。眾僧歡喜。日月滿足產得男兒。適生叉手長跪說波羅蜜。夫人產已還復如本。長者問言。此為何等。比丘答曰。真佛弟子好養護之。此兒后大當為一切眾人作師。吾等悉當從其啟受。時兒七歲道法悉備。舉眾超絕智度無極。經中誤脫。有所短少。皆為刪定足其所乏。兒母所至輒開化人。長者室家內外大小五百人眾皆從兒學。所開發者八萬四千人。皆發無上正真道。五百比丘聞兒所說盡漏意解志求大乘得法眼凈。是時兒者則吾身是。比丘者迦葉佛是(出度無極集第六卷)  
女人懷妊生四種異物第十三  
　　有夫妻二人無子。祠祀天神以求系胤。神即許之。遂便懷妊。生四種物。一者旃檀斗盛米。二者甘露瓶。三者寶囊。四者七節神杖。其人嘆曰。吾求兒子更生余物。便到神所重求所愿。神即語言。汝欲得子何物稱益。答曰。子當使令給養吾等。神云。今此米斗用之無盡。甘露蜜瓶食之無減。而消百疾珍寶之囊見無損減。七節神杖以備兇暴。兒子豈能辦此。其人大喜。還家試驗如言不虛。遂成大富不可訾計。國王聞之。即遣眾兵欲往攻奪。其人擎杖飛游擊敵摧破。強眾皆悉退散。其人歡喜無復憂患(出譬喻經第十卷)  
女人心緣丈夫誤系兒入井第十四  
　　明淫荒之士。寧喪其親族。無息心于淫事。舍衛城邊有一婦人。抱兒持瓶詣井汲水。有一男子顏貌端正。坐井右邊彈瑟自娛。婦女人多欲耽著男子。男子亦樂女人女人迷荒。索系兒頸懸于井中。尋還挽出。兒時已死。愁憂傷結呼天墮淚。而自說頌。佛集大眾告諸比丘。淫火熾盛能燒善本。淫荒之士不識善惡不別清白不知縛解。斯輩之人遂無慚愧。寧喪親族分受刑辱。或因奸淫殺害父母兄弟六親。王者所戮死受惡報。生生無極。昔有一人。篤好奸淫。父母所生唯此一子。夜非人時。天陰雷電帶刀持箭欲往淫女村。時母覺知。即捉曉喻。夜既陰闇為人所害。吾宿鮮德唯有一子。會遇惡者吾無所恃。子報母曰。去不得復住。母知意正。便向兒處至。即拔刀刺殺其母。即打淫女門。女人應曰。汝是何人以誦答曰。  
　　淫恚諸根羸　　為想所謬誤 
　　不慮眾事業　　為愚闇覆蓋 
　　今我取母害　　折伏猶奴婢 
　　翹立在門外　　如客待使役  
　　女人以頌報曰。  
　　咄嗟背恩養　　害母種罪災 
　　何忍見汝顏　　宜速遠吾家 
　　父母抱育養　　為子歷眾苦 
　　害母行地上　　地不陷汝殺  
　　男子復報女曰。為汝害母造無邊罪。小見寬恕。為開門暫得言談。便復還家。女人報曰。  
　　寧入投炭爐　　從山投幽谷 
　　生犯七步蛇　　不與愚從事  
　　男子還家。道逢惡寇為寇所害。入阿鼻獄受罪(出出曜經)  
換貸自取多還少命終為犢第十五  
　　昔有長者居富無限。唯有一妹嫁得貧婿。兄數數餉遺。轉欲厭妹來。從兄貸面。兄言。自往取之。妹便案捺而取。持灑如還。兄亦不覺數數非一。妹命終為兄家作犢子。兄甚愛之養食令肥。當殺祠神。時五百賈客欲從主人舉錢頓息。在外展轉自相問言。卿取幾錢各各說其多少。最后一人言。但益取之。后同不還多少何在。時犢子在邊。便作人語。諸人何以乃生此意。我是主人妹。坐貸面欺兄。今作牛身來償兄債。時五百賈人。聞其言莫不戰栗。皆不復舉錢而去(出諸經中要事)  
青衣割食施辟支佛立改丑顏得為夫人第十六  
　　辟支佛至長者舍乞食。夫人見其形相端正。語辟支佛。若隨我情當設供養。辟支佛言。不得。如夫人所請既不從心。即懷慚忿發遣令去。長者青衣嫌夫人言。何故告人不當之事。取己食分與辟支佛。食竟還房寢息乃覺。垢黑之皮自然脫落。顏容端正殊絕人中。如天玉女。長者驚怪問其本末。即拜為第一夫人(出雜譬喻經第一卷)  
丑婢臨水見他影謂其端正第十七  
　　舍衛國內。有富長者。名晨居。家有一婢。字弗尼持。大頭禿發眼目正青。口鼻了戾略不類人。常給外役收刈樵草。去家數里有一泉源。既香且甘。婢持瓶取水。時左右舍有一婦。自絞樹上影臨泉中。婢見面像謂是己形。即大嗔罵。我端正乃爾。驅役田園困苦如是。即撲瓶破歸家升堂。坐于夫人七寶座上流蘇帳中。家大驚怪謂婢狂疾。問之何為。答曰。我于水中自見端正。大家不別獨見賤遇。即與鏡照之。乃見丑形猶生不信。送臨水上見死人影。婢意方解慚愧自分(出十卷譬喻經第七卷)  
經律異相卷第四十六(鬼神部第三十六)  
　　阿修羅一 乾闥婆二 緊那羅三 雜鬼四  
阿修羅第一  
　　羅呵王嗔忉利諸天行其頭上興兵大戰一 毗摩質多有女以妻帝釋為女嫉興兵二 往昔阿修羅與天戰見帝釋回車而散三 羅睺羅有女帝釋強求起兵攻戰四 阿修羅先身厭為水漂愿得長大形五  
　　羅呵王嗔忉利諸天行其頭上興兵大戰一。  
　　大阿修羅王(長阿鋡經云阿須輪)名曰羅呵。住須彌山北大海之底。水懸在宮上為四風所持(樓炭經云隨風所持)城郭縱廣八萬由旬。內外七重高三千由旬金城銀門園池清涼眾鳥和鳴。去須彌山一萬由旬。身長二萬八千里(余須輪實形長一由旬衣長二由旬廣一由旬重六銖)亦食揣食洗浴衣服為細滑食。月十五日。入海中央。化其形體。下水著臍上窺須彌指覆日月。日月天子。見其丑形皆大恐懼。無復光明。游矚之時有自然風。吹門開閉吹地令凈。吹華分散。有五大臣。一名捉持。二名雄力。三名武夷。四名頭首。五名摧伏。侍衛左右。忽自念言。我有威德神力如是。而置忉利王及日月諸天行我頭上。誓取日月以為耳珰。漸大嗔忿加欲捶之。即念。舍摩黎毗摩質多二阿須輪王。及諸大臣各辦兵仗往與天戰。時難陀跋難陀二大龍王。身繞須彌周圍七匝。山動云布以尾打水。大海涌波上冠須彌。忉利天曰。須輪欲戰矣。海中諸龍迦樓羅鬼持華常樂。二鬼神等各持兵眾從次交斗。若不如皆奔。四天王宮嚴駕攻伐。先白帝釋。帝釋告上諸天。時炎摩以上遠至他化。無數天眾及諸龍鬼前后圍繞。帝釋命曰。我軍若勝以五系縛。縛毗摩質多。將還善法堂。我欲觀之。須輪亦曰。我眾若勝以五系縛。縛帝釋還七葉堂。我欲觀之。一時大戰兵刃交接兩不相傷。但觸身體生于痛惱。帝釋現身乃有千眼。執金剛杵頭出煙焰。須輪見之眾乃退敗。即擒毗摩質多系縛將還。遙見帝釋便肆惡口。帝釋答曰。我欲共汝講說道義耳。壽天千歲少出多減。惡心好斗而不破戒。大修布施故受此身(出長阿含第二十卷樓炭華嚴大智論略同)  
　　毗摩質多有女以妻帝釋為女嫉興兵二。  
　　毗摩質多者。昔在劫初。諸天入水身生觸樂。精流其中自然成卵。卵生一女其形青黑。入大海中拍水自樂。水精入體即覺有身。乃生一男。九頭頭有千眼口中出火。有九百九十九手八腳。踞于海中食啖淤藍及藕根。取香山乾闥婆神女為妻。容姿美妙色踰白玉。后生一女。端正挺特天地無比。憍尸迦遣使求索。阿修羅言。若能使我乘七寶宮當以相與。帝釋即脫寶冠擬十善報。使阿修羅得坐勝殿。乘六種寶臺而往迎之。置于善法堂上。更為立名曰悅意。諸天輔臣莫不歡喜。后帝釋游歡喜園。共諸婇女入池游戲。悅意嫉妒。遣五夜叉還啟其父。父即大嗔。興四種兵往攻帝釋。立大海中踞須彌頂。九百九十九手同時俱作。[打-丁+慼]喜見城搖動須彌。四大海水一時波浪。釋提桓因驚怖惶恐靡知所趣。時宮有神。白天王言。過去佛說。般若波羅蜜咒王當誦持。鬼兵自碎。時天帝釋于善法殿集眾燒名香發大誓愿。般若波羅蜜是大明咒是無上咒是無等等咒審實不虛。我持此法當成佛道。令阿修羅自然退散。作是語時。虛空中有四大刀輪。自然而下當阿修羅。耳鼻手足一時墮落。令大海水赤如絳珠。時阿修羅即大驚怖。遁走無處入藕孔中(出觀佛三昧經第一卷)  
　　往昔阿修羅與天戰見帝釋回車而散三。  
　　昔者阿修羅。興兵與天帝共戰。釋提桓因不如。乘千輻寶車怖懼而退。中路見腅娑羅樹。鳥巢有兩子。即敕御者。此樹有二鳥。汝可回車避之。寧使來害我。勿傷此也。即便回車。須輪遙見即相謂言。帝釋回車必欲還戰。不可當也。即便退散天乃得勝(雜阿含經云叢林有金翅鳥巢謂是來戰大怖而走)須輪三事過閻浮提。一者宮殿高廣。二者宮殿莊嚴。三者宮殿清凈(出長阿含經第二十一卷)  
　　羅睺羅有女帝釋強求起兵攻戰四。  
　　過去世時。有阿修羅王。名羅睺羅。生于一女。殊特端正。女德六十四種。無不具足。口吐言氣如優缽羅華。身出牛頭旃檀之香。面色紅白見者愛樂。時釋提桓因作是念言。此宮諸女多有端正。比須輪女而皆不及。今我集兵往伐取之給我驅使。即召諸天具言此事。諸天啟曰。行可遣執樂神等。手執九十一弦琉璃之琴(胎經云九十九弦)歌我天人受福快樂。即敕執樂天子般遮翼等。嚴駕樂器到婆私呵前彈琴。現意言曰。欲得婆私呵與我給使。若不與者當以兵取。須輪大嗔。我亦有力足相擬逆。般遮翼等即報帝釋。時須輪集兵到須彌山側。壞曲腳天宮。次壞風天宮馬宮莊嚴等諸天宮。乃至四門。帝釋憶本所誦而咒之。須輪兵眾漸漸卻退。引四種軍入拘郗羅池藕莖孔中。有一士夫見之。自念。我狂失性謬睹異事。佛告比丘。此真實也。時釋提桓因集諸天眾從四門出。但見刀鎧弓箭在地。不見須輪眾。轉前進直入阿須輪宮殿。見婆私呵女數千萬眾。不見阿須輪。將諸女眾歸詣忉利宮。時諸阿須輪等求哀歸命。向釋提桓因言。我等愚惑不識佛弟子神力巍巍。我等先祖信奉如來。聞佛有戒不取他物。今天王釋將我眷屬盡填天宮。非佛弟子之所應行。帝釋聞之悵然不樂。我寧當奉禁不犯偷盜。即還諸女。時阿須輪王以最可愛女奉上帝釋。帝釋即以甘露為報。須輪與天和好。共持如來三歸八戒(出胎經及出譬喻經下卷)  
　　阿修羅先身厭為水漂愿得長大形五。  
　　阿修羅前世時。曾為貧人。居近河邊常渡河擔薪。時河水深流復駛疾。此人數為水所漂。既亡所持。身又沒溺。隨流殆死得出。時有辟支佛。作沙門形詣舍乞食。貧人歡喜即施飯食。食訖擲缽空中飛軒而去。貧人見之因以發愿。愿我后生身形長大。一切深水無過膝者。以是因緣得極大身。四大海水不能過膝。立大海中身過須彌。手據山頂下觀忉利天(出雜譬喻經第四卷)  
乾闥婆第二  
　　乾闥婆王。住雪山右城。名毗舍離。世界初成有風輪起。名曰莊嚴。造此宮城。城北有七黑山。山北復有香山。在十寶山間。常有伎樂之聲(大智論云是天樂神)山有二窟。一名晝。二名善晝。七寶所成柔軟香潔。猶如天衣。乾闥婆王。從五百乾闥婆止住其中。佛在毗陀山(出在摩竭國北)。釋提桓因告執樂神。般遮翼持琉璃琴于佛前歌。佛曰。汝能以琴歌稱贊如來。悲和哀婉感動人心。于此聲中云。欲縛凈行沙門涅槃眾義備有。帝釋顧語之曰。當以汝補汝父位。于其類中為最上。以女妻之(出長阿含經大智論)  
緊那羅三  
　　緊那羅(亦云甄那羅也)住須彌山北。過小鐵圍有大黑山。亦在十寶山間。無有佛法日月星辰。由昔布施之力。今居七寶宮殿。壽命甚長。此王本在人中。有大長者興造佛塔。此緊那羅施一剎柱成辦寺廟。復以凈食施于工匠。壽盡作胸臆神。在兩山間。先在人中為大長者居財無量。有一沙門乞食。婦擎飯施之。乃大嗔怒云。此何乞人瞻視我婦。當令此人手腳斷壞。壽終以后受此丑形。八十四劫常無手足。諸天宴會皆悉與乾闥婆分番上下。天欲奏樂。而其腋下污流。便自上天也。有一緊那羅。名頭婁磨琴。歌諸法實相以贊世尊。時須彌山及諸林樹皆悉振動。迦葉在座不能自安。五百仙人心生狂醉。失其神足一時墮地(出菩薩胎經及大智論)  
雜鬼神四  
　　鬼神皆依所止為名一 餓鬼果報二 鬼沽酒語主人令湖中取死人金銀三 金床女裸形著衣火然四 二鬼負尸拔出手足頭脅從人易之形改心存遇佛得道五 金色神指流為甘露并資生物以給行人六 毗沙惡鬼食啖人民遇佛悟解七 鬼子母先食人民佛藏其子然后受化八 屈摩夜叉請佛設房及燈明九 魔王嬈目連為說先身為魔事十 鬼得他心害怨女人十一 波旬嬈固文殊十二 餓鬼請問目連所因得苦十三 惡鬼見帝釋形稍丑減十四 鬼還鞭其故尸十五。  
　　鬼神皆依所止為名一。  
　　有四大天神一者地。二者水。三者風。四者火。地神自念云。地無水火風。佛曰。地中有水火風。但地大多故得名耳。水火風神皆各同然。佛為說法。皆受五戒為優婆夷。一切人民所居舍宅。皆有鬼神無有空者。街巷道陌屠會市肆及諸山冢。皆有鬼神無有空處。凡諸鬼神皆隨所依即以為名(樓炭經云樹高七尺圍一尺有鬼神)若人初生皆有鬼神隨逐擁護。若人欲死鬼收精氣。行十惡人若百若千共一神護。猶如國王以百千人侍衛一臣(出長阿合經第二十卷)  
　　餓鬼果報二。  
　　若有眾生生餓鬼中。常饑渴故目陷發長。東西亂走或食嘔吐脂肉膿血屎尿涕唾蕩滌余汁。壽命無量百千萬歲。初不曾聞醬水之名。設復眼見急往趣之。變成猛火膿血。或時不變多人執仗不令得前。或夏降雨至身成火名惡果報。恒河水邊有諸餓鬼。其數五百。于無量歲初不見水。雖至河邊純見流火。饑渴所逼發聲號哭。餓鬼白佛。我等饑渴命將不久。佛言。恒河流水。鬼言。如來見水我常見火。佛言。除汝顛倒令得見水。廣說慳貪過。鬼言。我今渴久雖聞法言都不入心。先可入河恣意飲之。以佛力故即得飲水。佛為說法悉發菩提心。舍諸鬼形。或有餓鬼常被火燒。如劫盡時諸山出火。或有羸瘦狂走毛發蓬亂以覆其身。或立廁溷邊伺求不凈。或有常求產婦余血飲之。形如燒樹咽孔如針。若與水飲千歲不飽。或有自破其頭取腦而舐。或有形如黑山鐵鎖鎖頸。叩頭求哀歸命獄卒。或有先世惡口好以粗言加他眾人憎惡見之如仇。以此罪故墮餓鬼中。如是罪報受苦無量(出涅槃大智論)  
　　鬼沽酒語主人令湖中取死人金銀三。  
　　有人以沽酒為業。鬼現來飲酒未雇錢。而告主人言。明日當有一人持花上下白衣帶青縢。縢中有金銀千斤。當于湖中浴卒死不出。汝往取金銀保后無憂。明日主人伺候。見人來入水洗浴上岸著衣洗足卻躄地而死。酒師往取得金銀如數。后日鬼來。主人作食出酒白神言。我見人著衣欲去乃死。何不于水中殺之使得上岸乎。鬼言。我不能殺人病人。我知人壽命衰耗時耳。師曰。天上天下鬼神。知人壽命罪福當至未至。不能活人不能殺人。不能使人富貴貧賤。但欲使人作惡犯殺。因人衰耗而往亂之。語其禍福令人向之設祠祀耳(出十卷譬喻經第六卷)  
　　金床女裸形著衣火然四。  
　　迦夷國王名梵摩達。時出游獵于曠野。見有一屋(福報經云山邊樹下)即往趣之。中有一女。從求飲食無索不得。王請相見。女都裸形。王解衣與之著體便然。如是至三。王以問女。女答。昔為王妻。王飯沙門又施衣。時諫。但施飯足不復須衣(福報經云割施沙門)故受此罪。王欲令我得著衣者。為我作衣先施沙門及明經者。王求沙門又不能得。可施五戒賢者。賢者咒愿云。愿令金床女得福無量得著王衣。王問女言。女是何神。答曰。我勝于人。小不及天。故在鬼神道中。舍此命后當生第一天上(出譬喻經出福報經)  
　　二鬼負尸拔出手足頭脅從人易之形改心存遇佛得道五。  
　　昔人遠行獨宿空舍。夜中有鬼擔一死人來著其前。復有一鬼逐來嗔罵。死人我物汝忽擔來。先鬼言。是我物我自持來后鬼言。是死人實我擔來。二鬼各捉一足一手爭之。前鬼言。此有人可問。后鬼即問。是死人誰擔來。是人思惟。此二鬼力大。若實若妄俱不免死。語言。前鬼擔來。后鬼大嗔。捉其人手拔出著地。前鬼取死人一臂柎之。即著如是。兩臂兩腳頭脅舉身皆易。于是二鬼共食所易人身。拭口而去。其人思惟。我父母生身。眼見二鬼食盡。今我此身悉是他肉。我今定有身耶為無身耶。行到佛塔問諸比丘。廣說上事。諸比丘言。從本已來恒自無我。但以四大和合故計為我身。如汝本身與今。無異。諸比丘度之為道。得阿羅漢(出大智論第十二卷)  
　　金色神指流為甘露并資生物以給行人六。  
　　有一鬼神。身體極大有金色手。五指常流甘露。若有行人所須。飲食資生之具。盡從指出恣而與之。目連問言。汝是何天。福報功德奇特乃爾。我非天王梵天王。我是鬼神。乃依某國大城住。為游行觀看故來至此。目連問言。汝作何善得如此報。答言。彼國大城名曰羅樓。我昔在中作貧女人。又織毛縷囊賣以自活。居計轉貧屋舍壞盡。遂至陌頭。近一大富好施長者家織縷自活。日欲中時。若有沙門婆羅門。持缽乞食。問我言。某長者家為在何處。我心真實無有虛妄。歡喜舉手指示其家言。往彼處去。日時欲過勿復余求(出雜藏經)  
　　毗沙惡鬼食啖人民遇佛悟解七。  
　　跋只國界有鬼。名為毗沙(承事勝已經云阿羅婆)極為兇暴。殺民無量。日恒數十人。皆共集而作是說。可避此國遠至他界。鬼知人心便語彼人曰。汝等莫離此處至他邦土。終不免吾手。卿日日持一人祠吾便不擾汝。時跋只人日取一人祠。彼惡鬼。是鬼啖人骨滿溪谷。時有長者子名曰善覺。在彼住止饒財多寶。兒名那優羅。唯有一子。有此限制。兒那優羅應祠是鬼。父母沐浴此小兒竟。與著好衣至彼鬼所。啼哭喚呼不可稱計。并作是說。諸鬼地神皆共證明。我此一子愿擁此兒使得免濟。釋提桓因及梵天王。諸如來弟子漏盡阿羅漢及辟支佛。乃至如來最尊最上良祐福田。無有出如來上者。當鑒察之。愿如來當照此至心。以兒付鬼便退而去。爾時世尊以天眼耳徹聽聞見。以神足力至雪山北。入鬼住處結跏趺坐。是時小兒至鬼住處。遙見如來光色炳然。三十二相八十種好莊嚴其身。發歡喜心向于如來。謂是惡鬼隨意食之。是時世尊告曰。那優羅如汝所言。我今是如來至真等正覺。故來救汝及降此鬼。那優羅歡喜頭面禮足。時世尊與說妙義。即于座上諸塵垢盡得法眼凈。彼已見法歸佛法圣眾而受五戒。惡鬼還本處遙見世尊端坐不動。便興恚怒。雨雷電霹靂或雨刀劍。未墮地頃。如來化作優缽蓮華。復雨種種神力如來隨而降之。沙門衣毛不動我今當往問其深義。設不能報我者當持汝兩腳擲著海南。佛言。若人非人無能持我兩腳擲海南者。欲問便問。時鬼問曰。何等是故行新行及行滅。世尊告曰。當知眼是故行。曩時所造緣病成行。耳鼻口身意此是故行。今身所造身三口四意三此是新行當知故行滅盡。更不興起復不造行。能取此行永已不生永盡無余。是謂行滅。鬼白佛言。我今極饑歸我小兒。世尊告曰。昔我為菩薩時。有鴿投我我尚不惜身命救彼鴿厄。況今已成如來。能舍此兒令汝食啖。汝迦葉佛時曾作沙門。修持梵行后復犯戒。生此惡鬼。爾時惡鬼承佛威神。便憶曩昔所造諸行。即至世尊所。頭面禮足。我今愚惑不別真偽。乃生此心向于如來。唯愿世尊受我懺悔。如是三四。世尊告曰。聽汝悔過。為說妙法。時彼惡鬼手擎數千兩金奉上世尊。我今以此山谷。施招提僧。唯愿世尊與我受之。世尊即受。便說此偈。  
　　園果施清凈　　及作木橋梁 
　　設能造大船　　及諸養生具 
　　晝夜無懈怠　　獲福不可量 
　　法義戒成就　　終后生天上  
　　鬼曰更有何教。世尊告曰。舍汝本形著三法衣而作沙門。入跋只城處處教令。如來出世不度者度。令得解脫。最尊最上良祐福田。今度那優羅小兒。及降毗沙惡鬼。汝等可往至彼受化。時毗沙鬼于跋只國。唱如是言。是時長者善覺。聞此語已喜躍不勝。將八萬四千人民之眾。至世尊所(出增一阿含第八卷)  
　　鬼子母先食人民佛藏其子然后受化八。  
　　昔有一母人。甚多子息。性惡無慈。喜盜人子殺而啖之。亡子家不知誰取。行巷涕哭如是非一。阿難出行輒見涕哭。還已共議。傷亡子家。佛知故問。眾何等議。阿難白佛言。向行分衛見人涕哭。問之皆云。生亡我子不知尸處。佛便為阿難說。是國中盜人子者非凡人。是鬼子母。今生作人喜盜人子。是母有千子。五百子在天上。五百子在人間。千子皆為鬼王。一王者從數萬鬼。如是五百鬼王在天上嬈諸天。五百鬼王在世間嬈帝王人民。如是五百鬼王天亦無奈何。阿難言。鬼子母在是國中。寧可敕令不盜人子耶。佛言大善。阿難言。用何方便。佛語阿難。到是母所伺其出已。斂取其子著精舍中。即往伺斂得十數子逃精舍中。母來不見便舍他子不敢復殺。行索其子遍不知處。行道啼哭如是十日。母便自擗自撲仰天大呼不復飲食。佛遣沙門往問。即報沙門言。亡多子故哭耳。沙門又言。汝欲得子不。報言欲得。沙門言。汝審欲得者可往問佛可得汝子。母聞是語。歡喜意解便到佛所。為佛作禮。佛即問母。何為啼哭。母報言。亡我子故。佛問。汝舍汝子。至何所而亡汝子。母即默然。如是至三。母知盜人子為惡。即起作禮。我愚癡故。佛復問言。汝有子愛之不母言。我有子坐起常欲著我傍。佛復問曰。汝有子知愛之。何以日行盜他人子。他人有子亦如汝愛之。亡子之家亦行道啼哭如汝。汝反盜人子殺啖之。死后當入太山地獄。汝寧欲得汝子不。母即頭面著地。愿佛哀我。佛言。汝子若在汝寧能自悔不。若能自悔當還汝子。母言。我能自悔。佛言。汝能自悔當作何等自悔。母言。聽佛教戒當隨佛語。佛還我子佛言。審如汝語。授以五戒。汝有千子皆為說名。五百子在天上。五百子在世間。嬈諸天人。汝子作鬼王將數萬鬼。如是不可勝數。或稱樹木神地神水神及船車。舍宅闇冥夢寤恐怖怪異種種之神。如是矯稱令人祠祀。烹殺飲食不能護活人命。但增益罪。是愚癡人不知坐思貧窮。鬼子母聞佛說。一心自悔。即得須陀洹道。長跪白佛言。愿佛哀我。欲止佛精舍傍。我欲呼千子。我欲使與佛結要。我欲報彼天上天下人恩。佛言善哉。如汝有是意大善。佛言。便止佛精舍邊。其國中人民無子者。來求子當與之子自在所愿。我當敕子往使隨護人。不得復妄嬈之。欲從鬼子母求愿者。名浮陀摩尼缽。姊名炙匿。天上天下鬼屬是摩尼缽主。四海內船車治生有財產皆屬摩尼缽。摩尼缽與佛結要受戒。主護人財物。炙匿主人若有產生當往救之(出鬼子母經)  
　　屈摩夜叉請佛設房及燈明九。  
　　時屈摩夜叉鬼。來詣佛所稽首佛足退住一面。時屈摩鬼白佛言。世尊。今請世尊與諸大眾。于此夜宿。世尊默然。是時屈摩化作五百重合房舍臥具坐床踞床。俱執褥枕各五百具。又化作五百燈明。無諸煙焰(出雜阿含第四十九卷)  
　　魔王嬈目連為說先身為魔事十。  
　　爾時目連夜冥經行。弊魔自化徹影入目連腹。目連入三昧觀察其原。即語弊魔。且出且出。莫嬈佛弟子。長夜獲苦。魔心念言。今此沙門未會見我。橫造妄語。正使其師尚不知吾。況其弟子。目連報曰。吾復知卿即心所念。魔即恐懼已覺我矣。即化徹身出住其前。目連告魔。過去之世拘樓秦佛時。我曾為魔。號曰瞑恨。吾有一姊。名曰黤黑。汝為作子。以是知之是吾姊子。時佛出世。有二弟子。一曰洪音。二曰知想。何故名曰洪音。住于梵天磬咳出聲。聞于三千。知想者獨處閑居坐山樹下。三昧正受牧牛羊人擔薪負草。各相謂言。此已命過共阇維之。知想從三昧起入城分衛(出弊魔試目連經又出中阿含經第二十七卷)  
　　鬼得他心害怨女人十一。  
　　曾有一女人。為餓鬼所持。即以咒術而問鬼言。何以惱他女人。鬼答之言。此女人者是我怨家。五百世中而常殺我。我亦五百世中。斷其命根。若彼能舍舊怨之心。我亦能舍。爾時女人作如是言。我今已舍怨心。鬼觀女人雖口言舍。而心不放。即斷其命(出抄毗婆沙經第八卷)  
　　波旬嬈固文殊十二。  
　　魔設供膳。化作四萬比丘。著垢弊敗衣執持破缽。胸背悉露面貌丑惡。跛蹇痤僂心懷遑懅。受種種食。文殊令諸化人缽食常滿。揣食在口饐不得納。身體不安自然躄地問于魔言。比丘何故不食。魔曰。是欲死矣。文殊曰。無毒之人豈復行垢毒耶。有淫怒癡人是則為毒。因為說法我無是毒。五百諸天從魔來者。發菩提心(出文殊現寶藏經下卷)  
　　餓鬼請問目連所因得苦十三。  
　　目連至恒河邊。見五百餓鬼群來趣水有守水鬼。鐵杖驅逐令不得近。于是諸鬼逕詣目連。禮目連足各問其罪。一鬼曰。我受此身常患熱渴。先聞恒河水清且涼。歡喜趣之沸熱壞身。試飲一口。五藏燋爛臭不可當。何因緣故受如此罪。目連曰。汝先世時作相師。相人吉兇。少實多虛。或毀或譽。自稱審諦以動人心。詐惑欺誑以求財利。迷惑眾生失如意事。  
　　復有一鬼言。我常為大狗利牙赤白來啖我肉遺有骨在。風來吹起。肉續復生。狗復來啖。此苦何因。目連答言。汝前世時作天祠主。常教眾生殺羊以血祠天。汝自食肉。是故今日以肉償之。  
　　復有一鬼言。我常身上有糞周遍涂漫。亦復啖之。是罪何因。目連答曰。汝前世時作婆羅門。惡邪不信。道人乞食取缽盛滿糞以飯著上持與道人。道人持還以手食飯。糞污其手。是故今日受如此罪。  
　　復有一鬼言。我腹極大如甕。咽喉手腳其細如針。不得飲食。何因此苦。目連答言。汝前世時作聚落主。自恃豪貴。飲食縱橫輕欺余人。奪其飲食饑困眾生。  
　　復有一鬼言。我常趣溷欲啖食糞。有大群鬼捉杖驅我不得近廁。中爛臭饑困無賴。何因如此。目連答言。汝前世時作佛圖主。有諸白衣供養眾僧供辦食具。汝以粗供設客僧。細者自食。  
　　復有一鬼言。我身上遍滿生舌。斧來斫舌。斷續復生如此不已。何因故爾。目連答言。汝前世時作道人。眾僧差作蜜漿。石蜜塊大難消。以斧斫之。盜心啖一口。以是因緣故還斫舌也。  
　　復有一鬼言。我常有七枚熱鐵丸直入我口。入腹五藏燋爛。出還復入。何因故受此罪。目連答言。汝前世時作沙彌。行果瓜子到其師所。敬其師故偏心多與實長七枚。  
　　復有一鬼言。常有二熱鐵輪。在我兩腋下。轉身體燋爛。何因故爾。目連答曰。汝前世時。與眾僧作餅。盜心取兩幡俠兩腋底。  
　　復有一餓鬼言。我丸極大如甕。行時擔著肩上。住則坐上進止患苦。何因故爾。目連答曰。汝前世時作市令。常以輕秤小斗與。重秤大斗取。常自欲得大利于己侵克余人。  
　　復有一鬼言。我常兩肩有眼。胸有口鼻。常無有頭。何因故爾。目連答言。汝前世時恒作魁膾。弟子若殺罪人時。汝常有歡喜心。以繩著結挽之。  
　　復有一鬼言。我常有熱鐵針。入出我身受苦無賴。何因故爾。目連答言。汝前世時作調馬師。或作調象。馬難制。汝以鐵針刺腳。又時牛遲亦以針刺。復有一鬼言。我身常有火出燃懊惱。何因故爾。目連答言。汝前世時作國王夫人。更一夫人王甚幸愛。常生妒心伺欲危害。值王臥起去。時所愛夫人眠猶未起著衣。即生惡心正值作餅。有熱麻油即以灌其腹。腹爛即死。  
　　復有一鬼言。常有旋風回轉我身。不得自在隨意東西。心常惱悶。何因故爾。目連答言。汝前世時常作卜師。或時實語或時妄語。迷惑人心不得隨意。  
　　復有一鬼言。我身常如塊肉。無有腳眼耳鼻等。恒為蟲鳥所食。罪苦難堪。何因緣故。答言。汝前世時常與他藥墮他兒胎。  
　　復有一鬼言。常有熱鐵籠。籠絡我身。燋熱懊惱。何因受此。目連答言。汝前世時常以羅網掩捕魚鳥。  
　　復有一鬼言。我以物自蒙籠頭。亦常畏人來殺我。心常怖懼不可堪忍。何因故爾。答言。汝前世時淫犯外色常畏人見。或畏其夫捉縛打殺。或畏官法戮之都市。恐怖相續。  
　　復有一鬼問曰。我受此身。肩上常有銅瓶滿中洋銅。手捉一杓取自灌頭。舉體燋爛。如是受苦無數無量。有何罪咎。答言。汝前世時出家為道。僧典飲食。以一蘇瓶私著余處。有客道人來者不與之。去已出蘇行與舊僧。此蘇是招提僧物一切有分。此人藏隱雖與不等。由是緣故受此罪也(出雜藏經)  
　　惡鬼見帝釋形稍丑滅十四。  
　　釋提桓因在普集講堂。與玉女共相娛樂。是時有天子白帝釋言。瞿翼當知。今有惡鬼在尊座上。今三十三天極懷恚怒鬼轉端正顏貌勝常。釋提桓因便作是念。此鬼必是神妙之鬼。往至鬼所相去不遠。自稱姓名。吾是釋提桓因諸天之主。惡鬼轉丑可惡。稍稍滅(出增一阿含經第二十七卷)  
　　鬼還鞭其故尸十五。  
　　昔外國有人死。魂還自鞭其尸。傍人問曰。是人已死何以復鞭。報曰。此是我故身。為我作惡。見經戒不讀。偷盜欺詐犯人婦女。不孝父母兄弟。惜財不肯布施。今死令我墮惡道中。勤苦毒痛不可復言。是故來鞭之耳(出譬喻經)  
經律異相卷第四十七(雜獸畜生部第三十七)  
　　師子一(七事) 象二(四事) 馬三(一事) 牛四(四事) 驢五(二事) 狗六(四事) 鹿七(二事) 銘陀八(一事) 狐九(一事) 狼十(一事) 獼猴十一(六事) 兔十二(一事) 貓貍十三(二事) 鼠十四(一事)  
師子第一  
　　師子王為獼猴欲舍命一 師子王有十一勝事二 師子食象哽死木雀為拔得蘇后遂忘恩三 師子有二子為獵者所殺同生長者家得道四 師子王墮井為野干所救五 師子虎為善友野干兩舌分身喪命六 師子等十二獸更次教化七  
　　師子王為獼猴欲舍命一。  
　　過去世有一師子王。在深山窟。常作是念。我是一切獸中之王。力能視護一切諸獸。山中有二獼猴。共生二子。時二獼猴問師子王。王若能護一切獸者。我今二子以相委付。我欲余行求覓飲食。時師子王即便許之。獼猴留寄二子即舍而行。是時山中有一鷲鳥王。厥名利見。師子王睡。即便摶取獼猴二子處崄而住。師子王即寤。即白鷲言。  
　　我今固請　　見為放之　　莫令失信 
　　生我慚愧  
　　鷲王答曰。  
　　我能飛行空　　無畏過汝界 
　　若欲護二子　　為我應舍身  
　　師子又曰。  
　　我今護二子　　舍身如枯草 
　　護身而妄語　　云何得稱行  
　　說是偈已。即至高處欲舍其身。鷲王復曰。  
　　為他能舍身　　則受無上樂 
　　施汝獼猴子　　愿王莫自害(出大集經第三卷)  
　　師子王有十一勝事二。  
　　師子王生住深。山大谷。方頰巨骨身肉肥滿。頭大眼長眉高而廣。口鼻淵方齒齊而利。吐赤白舌雙耳高上。修脊細腰其腹不現。六牙長尾髦發光潤。自知氣力牙爪鋒芒。四足據地安住巖穴振尾出聲。若有能具如是相者。當知真師子王。晨朝出穴嚬申欠呿。四向顧視發聲震吼。為十一事。一壞實非師子詐作師子。二自試身力。三令住處凈。四使子知處。五群輩無怖心。六睡者得覺。七諸獸不敢放逸。八諸獸得來依附。九調大香象。十告諸子息。十一莊嚴眷屬。凡聞師子吼。水住深潛。陸行藏穴。高飛墮落。廄中香象振鎖斷絕失糞怖走。猶如野干。雖學師子至百千年。終不能作師子之吼。若師子子生始三歲則能哮吼。香山徑有師子。飛鳥走獸絕跡不窺。一切畜生。師子為最(出涅槃經第二十五卷又大智論)  
　　師子食象哽死木雀為拔得蘇后忘恩三。  
　　佛告目連。勇智菩薩。昔光明佛時作師子王。吾為梵志修于凈行。時師子王晨朝跱立八處不動。奮迅身體便大雷吼。走獸伏住飛者墮落。然后乃起。曠野山澤案行屬界求覓群獸。逢一象王殺而食之。脾骨哽咽死而復蘇時告木雀。與吾挽骨。后若得食當相報恩。木雀聞之入口盡力拔骨乃得去之。時師子王后日求食大殺群獸。木雀在側少多求恩師子不報。佛告目連。時師子王。以此偈報木雀曰。  
　　吾為師子王　　以殺為家業 
　　啖肉飲其血　　以此為常膳 
　　汝既不自量　　脫吾牙出難 
　　還得出吾口　　此恩何可忘  
　　爾時木雀。復以此偈。報師子曰。  
　　我雖是小鳥　　識恩不惜死 
　　但王不念恩　　自負言誓重 
　　若能小寬弘　　少多見惠者 
　　沒命終不恨　　不敢有譏論  
　　時師子王竟不報恩。舍之而去。木雀自念。吾恩極重反見輕賤。今當追逐要伺子便。不報恩者終不行世。在在處處終不相離。時師子王復殺群獸恣意食之。飽便睡眠無所畏懼。時彼木雀飛趣師子。當立額上盡其力勢喙一眼壞。師子驚起左右顧視不見余獸。唯見木雀獨在樹上。時師子王語木雀曰。汝今何為乃壞吾目。時彼木雀以偈報之。  
　　重恩不知報　　乃復生害心 
　　今留汝一目　　此恩何可忘 
　　汝雖獸中王　　所行無反復 
　　從是各自休　　莫復作緣對  
　　師子王者今勇智菩薩是。時木雀者今目揵連是(出菩薩瓔珞經第九卷)  
　　師子有二子為獵者所殺同生長者家得道四。  
　　昔者山中有兩比丘。閑居行道逮得神通。去之不遠有一師子。產生二子養之稍大。欲行所索。持子寄二道人。窟邊求食。或五日一還見。與道人相近附。遂復舍行。日月轉久。后日道人各行不在。獵師遇之意欲射之。狩迸入林。獵師意念。此數與道人相依附。吾作道人被服。爾乃得之。巖窟中有留袈裟法衣。獵師著往師子所。師子謂是道人。喜共赴之。獵師打殺剝取其皮作裘賣之。道人行還不見師子子求之不得。定意觀之知為獵客所殺。便以神足追而奪之。以為坐褥恒摩娑咒愿欲令解脫。未久復坐禪。觀知趣何道。而為中國大長者家作雙生子。始入胞胎其母未覺。道人問。長者何所渴乏。曰吾家大富唯乏兒子。道人語之。吾能使有兒。長者大喜爾為蒙恩。道人語曰。若必得子何以報恩。曰長大便當給道人為弟子。道人咒愿而去。從是遂覺有身。后生二男相似如一。年轉八歲復來到其家。兒有宿緣自然愛敬。道人語長者。識昔約不。長者以本誓不得已。便以二兒各施道人。道人將作沙彌。精進未久亦皆得道。亦恒自坐皮上試共坐禪。觀此皮神所生。便知是己身故皮。展轉相照便共至師前。禮足謝曰。實蒙大恩(出譬喻經第五卷)  
　　師子王墮井為野干所救五。  
　　過去世近雪山下。有師子獸王。作五百師子主。是師子王后時老病瘦眼闇。在諸師子前行墮空井中。五百師子皆舍離去。爾時有一野干見師子王。作是念言。我所以得此林住安樂飽滿肉者由師子王。今墮急處云何當報。時此井邊有渠水流。野干即曰。以腳通水。水入滿井師子浮出。時此林神而說。偈言。  
　　身雖自雄健　　應以弱為友 
　　小野干能救　　師子王井難  
　　佛言師子王者我身是。五百師子者諸比丘是。野干者阿難是(出十誦律雜誦卷第一)  
　　師子虎為善友野干兩舌分身喪命六。  
　　過去世雪山下有二獸。一名好毛師子。二名好牙虎。共為善知識閉目相舐。是二獸恒得濡好肉啖。去是不遠有兩舌野干。作是念。我至二獸邊言。我與汝作第三伴。汝聽我入。師子虎言。隨意兩舌野干啖二獸殘肉身體肥大。作是念。是好毛師子好牙虎。共為善知識更相親愛。閉目相舐恒啖好肉。或時不得必當啖我。我先方便令心別離。語師子言。虎有惡心于汝師子。食啖皆是我力。師子言。云何得知。兩舌野干答言。虎明日見汝時閉目舐汝毛者當知惡相。往語虎言。師子于汝有惡心言。有所食啖皆是我力。虎言。云何得知。答言。明日見汝時閉目舐汝毛者當知惡相。是二知識中。虎生畏想。是故先往師子所言。汝于我生惡心耶。師子言。誰作是語。答言。兩舌野干。好毛復問言。汝于我亦生惡心耶。虎言不也。虎語師子言。汝若有是惡語者不得共作善知識。好毛言。是兩舌野干有如此言。云何不喜共我住耶。即說偈言。  
　　若信是惡人　　則速別離去 
　　當懷其愁憂　　嗔恨不離心 
　　凡為善知識　　不以他語難 
　　不信欲除者　　若信他別離 
　　則為其所食　　不信兩舌者 
　　還共作和合　　所懷相向說 
　　心凈言柔濡　　應作善知識 
　　和合如水乳　　今此弊小蟲 
　　生來性自惡　　一頭而兩舌  
　　虎與師子驗事實已。共捉野干破作二分(出十誦律二誦第三分又出四第九分文同又出彌沙塞律第六卷又出野干兩舌經略同)  
　　師子等十二獸更次教化七。  
　　閻浮提外東方海中。有琉璃山名之為潮。高二十由旬具種種寶。其山有窟名種種色。是昔菩薩所住之處。縱廣一由旬高六由旬。有一毒蛇在中而住修聲聞慈。復有一窟名曰無死。高廣亦爾。是昔菩薩所住之處。中有一馬修聲聞慈。復有一窟名曰善住。高廣亦爾。昔菩薩處中。有一羊修聲聞慈。其山樹神名曰無勝。有羅剎女名曰善行。各有五百眷屬圍繞是二女人常共供養如是三獸。  
　　閻浮提外南方海中。有頗梨山高二十由旬。有窟名曰上色。縱廣高下亦復如是。亦是菩薩昔所住處。有一獼猴修聲聞慈。復有窟名口誓愿。高廣亦爾。昔菩薩處中。有一雞修聲聞慈。復有一窟名曰法林。高廣亦爾。昔菩薩處中。有一犬修聲聞慈。中有火神。有羅剎女名曰眼見。各有五百眷屬圍繞。是二女人常共供養是三鳥獸。  
　　閻浮提外西方海中。有一銀山名菩提月。高二十由旬。中有一窟名曰金剛。高廣亦爾。昔菩薩處中。有一豬修聲聞慈。復有一窟名香功德。高廣亦爾。昔菩薩處中。有一鼠修聲聞慈。復有一窟名高功德。高廣亦爾。昔菩薩處中。有一牛修聲聞慈。山有風神名曰動風。有羅剎女名曰無護。各有五百眷屬圍繞。是二女人常共供養如是三獸。  
　　閻浮提外北方海中。有一金山名功德相。高二十由旬。中有一窟名為明星。廣一由旬。高六由旬。昔菩薩處中。有一師子修聲聞慈。復有一窟名曰凈道。高廣亦爾。昔菩薩處中。有一兔修聲聞慈。復有一窟名曰喜樂。高廣亦爾。昔菩薩處中。有一龍修聲聞慈。山有水神名曰水天。有羅剎女名修慚愧。各有五百眷屬。是二女人常共供養如是三獸。是十二獸晝夜常行閻浮提內。人天恭敬功德成就。已于諸佛發深重愿。一日一夜常令一獸游行教化。余十一獸安住修慈。周而復始。七月一日鼠初游行。以聲聞乘教化一切鼠身眾生。令離惡業勸修善事。如是次第至十三日。鼠復還行。乃至盡十二月至十二歲亦復如是。故此土多有功德。乃至畜獸亦能教化。是故他方菩薩。常應恭敬此佛世界。若有比丘比丘尼優婆塞優婆夷。欲得睹見是十二獸。欲得大智大定大神通力。欲受一切所有典籍。欲增善法。是人當以白土作山。縱廣七尺高十二尺。種種香涂金薄。薄之四邊周匝二十尺。所散瞻婆華當以銅器盛。諸種種非時之漿置之四面。清凈持戒日三洗浴。敬信三寶。離山三丈正東而立。誦如是咒住十五日。當于山上見初月像。爾時則知見十二獸。見已所愿隨意即得。若能修行苦行即得。眼見是十二獸諸菩薩等。或作天像或作鬼像鳥獸之像。游閻浮提教化如是種種眾生。若為人天調伏眾生。是不為難。若為畜生調伏眾生乃是為難(出大集經第二十四卷)  
象第二  
　　象王供養佛一 善住象王為轉輪王寶二 象子生而失母為仙人所養三 象獼猴鵽相敬四  
　　象王供養佛一。  
　　佛獨游行欲求靜寂。到憍薩羅國波利羅耶娑羅林寶樹下住。時五百群象。象行王恒在后。常得濁水殘草。厭其群眾獨來樹下。遙見佛。以鼻拔草蹈地令平。以鼻盛水灑塵草鋪為座。屈膝請佛令坐。三月供養。佛知象意。即受其請。而說頌曰。  
　　獨善無憂　　如空野象　　樂戒學行 
　　奚用伴為  
　　時象王。取好藕根凈洗。授與世尊。如是三月(出僧祇律第十一卷)  
　　善住象王為轉輪王寶二。  
　　有一象王名曰善住。身體純白七處平住。力能飛行。赤首身毛雜色。六牙纖傭。與八千象王以為眷屬。住香山娑羅樹下。娑羅樹王有八千浴池。縱廣五十由旬。其水清涼以七寶為塹。五色雜華集間池內。象王念欲入池八千象應念而至。有持蓋扇者。有唱贊前導者。或有象王洗尾背髀足者。有拔華根與王食者。有采華散王上者。八千象亦復洗浴共相娛樂。大小便利。諸夜叉鬼。移山林外(十誦律云阿耨達池有善住象王宮殿。增一阿含云。香積山側有八萬四千白象)釋提桓因所乘最下象。轉輪圣王乘之名曰象寶。金壁山中有八萬巖窟。八萬象止憩其中。身色純白。頭有雜色。口有大牙。齒間金填(出長阿含經第十八卷又出增一阿含樓炭經)  
　　象子生而失母為仙人所養三。  
　　往古世時。有閑居一象。生一子。墮地未久。其母終亡。去彼不遠仙人所處。有威神。功德具足志懷大哀。遙見象子。其母命終才能舉足。東西游洋不能自活。即時扶還所止。飲食之以水果。彼時象子。仁和賢善功德姝妙。樂于義理。既得安隱無有憂患。于時仙人臥起同處。身形轉長衣毛鮮澤。則以水漿供養仙人其好果苽。然后自食。仙人愍哀觀其德行愛念如子視之無厭。時天帝釋即時發念。今此仙人志在象子倚念無厭。今我寧可別令愁感。時帝釋示現試之化使象子忽然死地而血流離。仙人見象子死愁憂涕泣。余仙人聞來諫曉之。不能除憂。時天帝釋住在虛空。為仙人說偈。時天帝釋令象子活。仙人大喜。仙人者和尚身是。象子死者弟子是也。天帝釋者則我身也(出佛說弟子過命經)  
　　象獼猴鵽共為親友四。  
　　過去世時有三親友。象獼猴鵽鳥(僧祇律第二十七今云巔多鳥)依一尼拘律樹止。共相謂言。既同依此木宜相恭敬。獼猴鵽鳥共問象言。汝憶事近遠。象言。我憶小時行此樹齊畫我腹。象與鵽問獼猴。獼猴答言。我憶小時此樹舉手及頭(僧祇律云尿此樹上)象語獼猴。汝生年多我。象與獼猴共問鵽。鵽言。我憶雪山右面有大尼拘律樹。我食果子來此便轉即生此樹。共相謂言。鵽生年多。象以獼猴置其頭上獼猴。以鵽置其肩上。共游人間。從村至村。從邑至邑。常說偈言。  
　　若人能懷法　　必敬諸長老 
　　現世有名譽　　將來生善道  
　　時鵽說如是法。人皆隨從法訓流布。汝等于我法中出家。應更相恭敬。如是佛法流布。自今已去聽隨長幼恭敬禮拜迎逆問訊。時諸比丘聞佛教。諸比丘長幼相次恭敬禮拜(出四分律四分第三卷又出十誦律七法第六卷)  
馬第三  
　　婆羅醯馬王為轉輪王寶一。  
　　馬王名婆羅醯。宮殿住在大海洲內明月山。有八千馬以為眷屬。若轉輪圣王出世。取最小者以為馬寶。給王乘御(出增一阿含經)  
牛第四  
　　大牛被賣走趣如來佛說往緣死得生天一 水牛王忍獼猴辱二 二牛捔力牽載三 迦羅越牛自說前身負一千錢三反作牛不了四  
　　大牛被賣走趣如來佛說往緣死得生天一。  
　　有遠方民。將一大牛。肥盛有力。賣與舍衛城人。城人買欲以殺之。在城門中與佛相遇。牛遙睹佛。心中悲喜。絕鎖馳走人不能制。直趣如來屈前兩腳。悲鳴淚出口自說言。大圣難遭億世時有。唯垂弘慈一見濟拔。佛言甚可。久遠世時有轉輪王。王四天下千子七寶。治以正法人民安寧。又有四德。視民如子民奉猶父。沙門梵志長者人民身未曾病。四域宣德徹于十方。王出游四方還欲向宮。逢見親舊為債主所拘云。負五十兩金系縛著樹。王七寶侍從停住不進。怪之所以。報云。解之令去當倍卿百兩。即解還家。其人數數詣王宮門求金不得。債主已避不知處所。遂在生死。周旋往來無數之劫。不償所負至于今生。墮此牛中。債主所賣數千兩金。時轉輪王則我身是。其債主者此牛是也。佛為圣王保之為償。竟不與之故來求救。佛告牛主。佛為卿分衛倍償牛直。牛主不肯還欲得牛。佛復重告。吾稱牛身斤兩輕重與若干金。故不肯與矣。時釋梵天悉俱來下。白佛。萬千億兩吾等致之。將牛到祇洹中。七日命盡忽生天上。尋自憶識念佛功德。來還人間散華供養報佛恩德。佛為說經。即得立不退地無生法忍。乃還天上(出生經第四卷)  
　　水牛王忍獼猴辱二。  
　　過去世有異曠野。水牛王頓止其中。游行食草而飲泉水。時水牛王與眾眷屬。有所至湊獨在其前。顏貌姝好威神巍巍名德超異忍辱和雅行止安詳。有一獼猴住在道邊。見水牛王與眷屬俱。心懷忿怒興于嫉妒。便即揚塵瓦石。而坌擲之輕慢毀辱。水牛默然受之不報。行過未久。更有一部水牛王尋從后來。獼猴見之亦復罵詈揚塵打擲。后一部眾。見前牛王默然不校效之。忍辱不以為恨。是等眷屬過去。未久有一水牛犢。尋從后來。隨逐群牛。于是獼猴逐之罵詈毀辱輕易。水犢懷恨不喜。見前等類忍辱不恨。亦復學效。去道不遠大叢樹間。時有樹神游居其中。問水牛王。卿等何故睹此獼猴猥見罵詈。而反忍辱默聲不應。水牛報曰。  
　　彼輕辱毀我　　又當加施人 
　　彼人當加報　　爾乃得抂患  
　　諸水牛過去。未久有諸梵志。大眾群輩仙人之等從道而來。時彼獼猴亦復毀辱。諸梵志等。即時捕捉腳蹋殺之。于是樹神即復頌曰。  
　　罪惡不腐朽　　殃熟乃遭患 
　　罪惡今已滿　　諸殃不爛壞  
　　佛言。水牛王即我是。為菩薩時墮罪為水牛中王。常行忍辱修四等心。慈悲喜護自致得佛(出生經第四分)  
　　二牛捔力牽載三。  
　　過去有人有一黑牛。復一牛主為財物故唱言。誰牛力勝我牛者。若勝我輸物。若不如者輸我物。時黑牛主答言可爾。時載重物系牛車左。共相輕笑謂。黑曲角。以杖擊之牽是車去。牛聞之即失色力不能挽重上阪。時黑牛主大輸財物。是得物人后復更唱令。黑牛聞聲即語其主。可答言爾。主言不能。所以然者。汝弊黑牛大輸我物。今復作者輸我物盡牛語主言。先在眾前形相輕我。聞惡名故即失色力。是故不能挽重上阪。今授主語莫出惡言。在他前時便語我言。汝是好黑大牛生來良吉角廣且直。主受牛語。即便洗刷涂角著好華鬘。系車右邊柔濡愛語。大吉黑牛廣角大力。牽是車去。是牛聞是柔濡愛語故即得色力。牽重上阪。時黑牛主先所失物更再三倍得之。是牛主得大利己心甚歡喜。即說偈曰。  
　　載重入深轍　　隨我語能去 
　　是故應濡語　　不應生惡言 
　　濡語有色力　　是牛能牽重 
　　我獲大財物　　身心得喜樂  
　　佛語諸比丘。畜生聞形相語。尚失色力。何況于人(出十誦律二誦第三卷出四分律初分第七卷略同)  
　　迦羅越牛自說前身負一千錢三反作牛不了四。  
　　昔大迦羅越出錢為業。有二人舉錢一萬。至時還之。后日二人復相謂言。我曹更各舉十萬。后不還之。有牛系在籬里。語二人言。我先世時坐負主人一千錢不還債。三反作牛猶故不了。況君欲取十萬罪無畢時。二人驚怪會天已曉。主人出。二人說牛之語。主人即便放著群中不復取用。咒愿。此牛自今已后莫復受此畜生身。若有余錢一以布施。牛后命過得生人中(出譬喻經)  
驢第五  
　　有驢挽車日行五百里一。  
　　昔人有驢以用挽車。日行數百里。語其弟言。莫放驢使與驢相見。弟怪之自思念云。夫智者相得其則歡喜。諛諂相得其亦歡喜。物類相得無不歡喜。弟故放驢令得相見。亦不鳴咽相嚊不食。兄后駕之便臥不行。兄便大嗔截其毛耳。驢得苦痛復行如前。驢語大家。君弟放我見惡知識。我問何肥。答曰。給陶家公邊負土。得惡道便臥不行。公便步擔土去。放我道邊食。得食好草歸得芻谷。是以得肥。問何瘦。答曰。挽車日行五百里。飲食轗軻是以瘦耳。我瘦取謂放得肥。反見髡剃不敢復臥。乞得生活。主愍之放令解脫(出十卷譬喻經第八卷)  
　　驢效群牛為牛所殺二。  
　　群牛志性調良。所至到處。擇軟美草食。選清涼水飲。時有一驢。便作是念。我亦效其飲食。即入群牛。前腳把地觸嬈彼牛。效其鳴吼而不能改。其聲自稱我亦是牛。牛角抵殺舍之而去(出增一阿含第二十卷)  
狗第六  
　　狗乞食不得詣官訟主人一 狗子被殺時見沙門命終生豪貴家二 白狗生前世兒家被好供給捊出先身所藏之物三 弊狗因一比丘得生善心四  
　　狗乞食不得詣官訟主人一。  
　　佛在舍衛國。過去世有狗。舍自家至他家乞食。入他家時身在門內尾在門外。時主人居士打不與食。狗詣眾官言。是居士。我至其家乞食。不與我食反打我。我不破狗法。眾官問言狗有何法。答言。我在自家隨意坐臥。至他家時身入門內尾著門外。眾官言。喚居士來。問言。汝實打狗不與食耶。答言實爾。眾官問狗言。此人應云何治。狗言。與此舍衛城大居士職。何以故答。我昔在此舍衛城中作大居士。以身口作惡故受是狗身。是人惡甚于我若令是人得力勢者。當大作惡令入地獄。極受苦惱(出十誦律第三誦第一卷)  
　　狗子被殺時見沙門命終生豪貴家二。  
　　昔有一國。谷米踴貴人民饑餓。時有沙門入城分衛。無所一獲。次至長者大豪貴門。得粗惡飯。這欲出城。逢一屠兒抱一狗子持歸欲殺。見沙門歡喜前為作禮。沙門咒愿。老壽長生知有狗子。而欲殺之。故問其人何所赍持。答曰空行。又問。吾以見之愿持示我。食貿狗子令命得濟。其人答曰。不能相與。如是至三殷勤喻請。其人抵突不肯隨言。又言可以示我。其人即出以示沙門。舉飯飴狗子摩捋咒愿。狗子淚出。卿罪所致不得自在。使爾世世罪滅福生。離狗子身得生為人。值遇三寶。狗子得食善心生焉。命過即生豪貴大長者家。這生墮地便有慈心。時彼沙門次到長者門里分衛。時長者子年以七歲。見彼沙門憶識本緣。便前稽首禮沙門足請前供養。還白父母。今我欲逐此大和尚奉受經戒。為作弟子。父母愛重不肯聽之。小兒啼泣不肯飲食。不欲聽去我便就死。父母便聽。隨師學道。除去須發被三法衣。便得三昧立不退轉。開化一切發大道意(出迦葉詰阿難經)  
　　白狗生前世兒家被好供給捊出先身所藏之物三。  
　　佛詣舍衛城游行分衛。時到鸚鵡摩牢兜羅子家。遇其不在家。有白狗名具。坐好蓐上以金缽食粳米肉。白狗遙見世尊從遠而來。見已便吠。世尊言。止白狗。不須作是聲。汝本吟哦(梵志乞食音)于是作白狗。白狗極大嗔恚。下床蓐已至門閾下伏寂然而住。后摩牢兜羅見問邊人曰。誰觸我狗而令憂戚。今日有沙門瞿曇來詣家乞食。狗吠之。瞿曇言。止白狗。汝不應作是聲。汝本吟哦。狗恚不樂。鸚鵡摩牢兜羅子遙罵世尊。誹謗嗔恚詣孤獨園。遙見鸚鵡摩牢兜羅子來。告諸比丘。此人嗔恚身壞生泥犁中。彼時鸚鵡摩牢兜羅子白世尊曰。沙門瞿曇今至我家乞食。白狗于汝有何咎而令不樂。佛言。白狗見我而吠。我言。白狗汝不應作是聲。汝本吟哦。而白狗嗔恚。瞿曇此白狗本是我何等親屬。佛止摩牢不須問。汝或能憂戚不樂。如是再三。世尊曰。此摩牢白狗前所生。是汝父名兜羅。倍增嗔恚。我父兜羅。常行施與常事于火。身壞死已生梵天上。何故當生狗中。此摩牢以汝增上慢。我父兜羅后亦復爾。生弊惡狗中。而說偈曰。  
　　梵志增上慢　　此終生六趣 
　　雞豬狗野狐　　驢卵地獄中  
　　佛言。若不信我說者。便可還家語白狗言。汝本生時是我父兜羅者。還上床蓐當于金缽中食粳米肉。當示我父遺財。汝本藏舉我不知處。于是鸚鵡摩牢兜羅子聞世尊所說。善思惟念。還至家已具語白狗。彼時白狗便還上床蓐坐。于金缽中食粳米肉。至本臥處床四腳下。以口足捊地。于是鸚鵡摩牢兜羅子大得錢財。歡喜心生。以右膝著地向祇樹園。自稱姓字。真實沙門語實不妄。三自稱已。出舍衛城往詣祇樹。世尊遙見告諸比丘。汝見彼鸚鵡摩牢兜羅子來不。唯然世尊。若以此時。兜羅子命終者生于善處。于我有善心故。眾生因善心故。身壞死時生善處天上。彼時鸚鵡摩牢兜羅子往世尊所。面相慰勞竟云。佛言無有異(出中阿鋡經第三十九卷鸚鵡章中)  
　　弊狗因一比丘得生善心四。  
　　有一長者財富無數。有一弊狗常喜嚙人。凡人不得妄入其門。有一比丘。聰明善慧圣達難當逮。入其門乞。值狗出臥不覺入時。長者設食狗覺方見。念出臥不覺沙門得入。今既已坐當奈之何。若獨食者出必嚙殺。啖其腹中所食美膳。若分我食乃原之耳。沙門知其心念。自食一揣與狗一揣。善生慈向于沙門。前舐其足。后出門臥。曾被其嚙人劍斫其頭。其狗即生長者夫人腹中。生后短命尋復終亡。復生彼國余長者家。年十余歲。見一沙門前迎為禮。啟其父母請為我師。施設供養尋受經戒。再化家中一切大小誦經念道。因報二親求為沙門。不受具足。供養和尚日夜不懈。和尚滅后乃受戒德(出十卷譬喻經第六卷)  
鹿第七  
　　鹿母落弶乞與子別還來就死一。  
　　昔者有鹿數百為群。隨逐美草侵近人邑。國王出獵遂各分迸。有一母鹿。懷妊獨游被逐。饑疲失侶。時生二子舍行求食。煢悸失厝墮獵弶中。悲鳴欲出不能得脫。獵師聞聲便往視之。見鹿心喜即前欲殺。鹿乃叩頭求哀自陳。向生二子尚小無知。始視曚曚未曉東西。乞假須臾暫還視子。將示水草使得生活。旋來就死不違信誓。獵者驚怪。即答鹿曰。一切世人尚無至誠。況鹿身從死得脫豈有還期。鹿復報言。聽則子存。留則子亡。說偈曰。  
　　我身為畜狩　　游處于林藪 
　　賤生貪軀命　　不能故逆死 
　　今來入君弶　　分當就刀機 
　　不惜腥臊身　　但憐二子耳  
　　獵者甚奇甚異。意猶有貪。又答鹿曰。夫巧偽無實奸詐難信。虛華萬端狡猾非一。愛身重死鮮能效命。人之無良由難為期。而況禽狩將去豈復還。固不放汝。鹿復垂淚。以偈報言。  
　　雖身為賤畜　　不識仁義方 
　　奈何受慈恩　　一去不復還 
　　寧就分裂痛　　無為虛偽存 
　　哀傷二子窮　　乞假須臾間 
　　世若有惡人　　斗亂比丘僧 
　　破塔壞佛寺　　及殺阿羅漢 
　　返逆害父母　　妻子及奴婢 
　　設我不來還　　罪大過于是  
　　獵者重聞鹿言。心益悚然。乃卻嘆曰。惟我處世得生為人。愚惑癡冥背恩薄義。殘害眾生殺獵為業。詐偽茍得貪求無厭。不知非常識別三尊。鹿之所言有殊于人。信誓叩至情見盡忠。便前解弶放之令去。于是鹿還至其子所。低頭鳴吟舐子身體。一悲一喜。并說偈言。  
　　一切恩愛會　　皆由因緣合 
　　合會有別離　　無常難得久 
　　今我為爾母　　恒恐不自保 
　　生世多畏懼　　命急于晨露  
　　于是鹿母將其二子。示好水草。垂淚交流。說偈別言。  
　　吾朝行不遇　　誤墮獵者手 
　　即時當屠割　　碎身化糜朽 
　　念汝求哀來　　今當還就死 
　　憐爾小早孤　　努力自活已  
　　鹿母說已便舍而去。二子嗚呼悲淚戀慕。從后追尋頓仆復起。母顧命曰。爾還勿來。無得母子并命俱死。吾沒心甘傷。汝未識世間無常皆有離別。我自薄命爾生無祐。何為悲懷徒益憂患。但當建志畢命。于是母復為子說此偈言。  
　　吾前生貪愛　　今來愛持身 
　　世生皆有死　　不脫不終患 
　　制意一離貪　　然后乃大安 
　　寧就說信死　　終不欺殆生  
　　子猶悲戀鳴啼。相尋至于弶所。東西求索。乃見獵者臥于樹下。鹿母住立。說偈覺言。  
　　前所可放鹿　　今來還就死 
　　恩流惠賤畜　　得見辭二子 
　　將行示水草　　為說非常苦 
　　萬沒無遺恨　　念恩不敢負  
　　獵者于是忽覺驚起。鹿復跪向。重說偈言。  
　　君前見放去　　德重過天地 
　　賤狩被慈覆　　赴信來就死 
　　感仁恩難忘　　不敢違命旨 
　　雖還于反報　　猶不畢恩紀  
　　獵者見鹿篤信死義。志節丹誠慈行發忠。放應征驗舍生赴誓。母子悲戀相尋而至。慈感愍傷。稽首謝曰。  
　　為天是神祇　　信義妙乃爾 
　　恐懼情悚然　　豈敢加逆害 
　　寧自殺鄙身　　害及其妻子 
　　何忍向靈神　　起想如毛發  
　　獵者即放鹿使去。母子悲喜鳴聲呦呦。偈謝獵者。  
　　賤畜生處世　　當應充廚宰 
　　即時分烹殂　　寬惠辭二子 
　　天仁重愛物　　復蒙放赦原 
　　德祐積無量　　非口所能陳  
　　獵者具以聞王。國人咸知。普感慈信。狩之仁行有踰于義。莫不肅嘆。為止殺獵。鹿還鳴群嘯侶游集各寧其所。佛言。時鹿者我身是。二子者羅云朱利母是也。時國王者舍利弗是。射獵者阿難是(出鹿子經)  
　　鹿王遭捕殺身以濟群眾二。  
　　昔國王游獵。作于場塹以捕群鹿。時有鹿王將鹿數億。次食美草入其場內。守者閉門。往白于王。王大歡喜。鹿王即知。自念。群鹿所以來者由我一身耳。當作方計以濟眾命。即以身橫伏塹上。使群鹿蹈背而出。足傷其背皮肉了盡。唯有骨在。忍痛濟之皆已得出。勢自上岸四向顧視。唯有一鹿不知求出。鹿王命呼乃來得出。于是鹿王命絕墮塹(出十卷譬喻經第八卷)  
銘陀第八  
　　銘陀獸剝皮濟獵師命一。  
　　佛在羅閱耆阇崛山。身有風患。耆域醫王為合蘇藥。用三十二種。日日服三十二兩。時提婆達常懷嫉妒。心自高大望與佛齊。效佛亦服注諸脈理。身力微弱苦惱呻喚。世尊憐愍手摩其頭。藥消病除看識佛手。曰。悉達余術世不承用復學醫道。佛言。提婆達懷不善心不但今日。昔閻浮提城名波羅奈。王名梵摩達。兇暴無慈。夢見一獸。身毛金色毛端金光。即召獵師。我夢具以告之。汝等求捕。若得其皮當重賞汝。若不得者誅滅汝族。時諸獵師憂愁憒憒聚會議計。共募一人令行求之。若汝不吉還亦當以物與汝妻子。其人自念。分棄身命即可當行。涉崄而去。經久身弊。天時暑熱郁蒸欲死。悲悴而言。誰有慈悲拯我身命。有一野獸名曰銘陀。身毛金色聞甚憐愍。身入冷泉來就裹抱。小還有力將至水所。為其洗浴拾果食之。體既平復。而自念言。今睹此獸王正求之。然我垂死賴其濟命。感恩未詶何心當害。若復不獲。彼諸獵師必被誅戮。念是而悲。銘陀問言以何不樂。答心所懷。銘陀語言。此事莫憂我皮易得。舍身無數未曾為福。今以身皮濟彼眾命。如有所獲。但剝取皮莫便絕命。我以施汝終無悔恨。獵師剝皮。銘陀即自立愿。今我以皮用施此人。救彼愛命。持此功德施彼眾生。用成佛道普度一切。作此愿已三千國土六反震動。剝皮去后身肉赤裸血出流離。復有八萬蠅蟻之屬。集其身上同時唼食。時欲趣穴復恐傷害。忍痛自持身不動搖。死于彼中。時諸蠅蟻食者命終生天。獵師擔皮上王。王見奇之常敷用臥。身心安隱快樂。獸銘陀者今我身是。梵摩達王今提婆達是。八萬諸蟲我初成佛始轉法輪。上八萬諸天得道者是(出賢愚經第三卷)  
野狐第九  
　　野狐從師子乞食得肥后為師子所食一。  
　　有野狐往從師子乞食。每得殘余往遂不息。正值師子饑未得食。便呼野狐鼻嗅便取吞之。未死咽中呼言。大家活我。師子心念。養汝肥毳當持備之耳。汝復何云(出十卷譬喻經)  
狼第十(第八分)  
　　狼得他心害怨女嬰兒。  
　　有女置其嬰兒在于一處。狼擔兒而走。時人捕躡而語之言。汝今何故擔他兒去。狼答之言。此小兒母是我怨家。五百世中常食我兒。我亦五百世常殺其子。若彼能舍舊怨之心。我亦能舍。時人語其兒母。可舍怨心。兒母答言。我今已舍。狼觀兒母。雖口言舍而心不放。害之而去(出抄毗曇第二十八卷)  
獼猴第十一  
　　獼猴等四獸與梵志結緣一 獼猴奉佛缽蜜二 獼猴為五百仙人師三 五百獼猴效羅漢起佛圖四 獼猴學禪墮樹死得生天上五 獼猴與婢共戲六  
　　獼猴等四獸與梵志結緣一。  
　　昔有梵志年百二十。少不娶妻無有淫泆。靜處深山以茅為廬。蓬蒿為席以水果苽充為食。不積財寶。王娉不往端然無為。數千余歲與禽獸相娛。有四種獸。一名狐。二者獼猴。三者獺。四者兔。此四獸于道人所聽經說戒。如是積久。食諸果苽皆悉訖盡。后道人意欲去。此四大獸愁憂不樂。共議言。我曹各求供養。獼猴取甘果來以上道人。狐亦求食得一囊飯麨來以上道人。獺入水取大魚來以上道人。兔自思念。我當用何等供養道人耶。自念。當持身供養耳。便行取樵以燃火作炭。往白道人言。今我小薄。請作炭入火中。以身上道人。火為不然。道人感其仁義。哀之遂止。時梵志者提和竭佛是。兔者我身是。獼猴者舍利弗是。狐者阿難是。獺者目揵連是(出舊譬喻經下卷)  
　　獼猴奉佛缽蜜二。  
　　佛與諸比丘。受師質婆羅門請。還于耆阇。河邊洗器。安羅樹林有獼猴。行見一樹無蜂而有熟蜜。來就阿難求缽。阿難不與。佛言但與。獼猴得缽(彌沙塞律云求佛缽)盛滿蜜以奉世尊。世尊不受令其水凈。獼猴不解。謂呼有蟲。將至水邊洗缽。水漾蜜中捧還上佛(賢愚經云洗卻赤蟲彌沙塞律。見蟲舍去。更取)佛分布眾僧皆悉周遍。獼猴歡喜騰躍卻舞墮坑而死。為師質婦胎。后生男子形貌端正(彌沙塞律云。生三十三天。后生人間。得阿羅漢道)佛言。過去迦葉佛時。有一年少沙門。見阿羅漢跳渡涇水。謂凡比丘云。汝飄疾如獼猴。后五百世中常為獼猴(出賢愚經第十二卷。又出彌沙塞律第十卷。又出僧祇律第二十九卷)  
　　獼猴為五百仙人師三。  
　　如來于摩偷羅國涅槃。百年后優婁漫陀山。一邊有五百緣覺。一邊有五百仙人。一邊有五百獼猴。獼猴主往緣覺間見諸緣覺。生歡喜心。取樹華果供養緣覺。作禮坐于僧末。日日如是。后諸緣覺皆入涅槃。獼猴供養如本。見諸緣覺不受。便牽衣捉足亦復不動。獼猴思惟。皆已死矣。啼泣懊惱。復至五百仙人所。皆到棘刺中。獼猴亦到。仙復到灰土上。獼猴亦到灰土上。仙人五熱炙身。獼猴亦復如是。仙手攀樹自懸獼猴。撥其手令墮地。常教化諸仙以四威儀。既教化已。于諸仙所端坐修定。語仙人言。汝等一切當如是坐。時五百仙隨其坐禪。諸仙無師說法。于三十七品助菩提法。思惟取證得緣覺道。皆作是念。我得圣道由此獼猴。即以香華飲食供養獼猴。獼猴命終以香木燒其身。佛語阿難。是獼猴者即優波笈多。于惡道中為多眾生作饒益。我涅槃后百余年。當有上事(出阿育王經第六卷)  
　　五百獼猴效羅漢起佛圖四。  
　　昔佛在羅閱只國。遣一羅漢名須漫。持佛發爪至罽賓國南山作佛圖。寺五百羅漢常止其中。旦夕燒香繞塔禮拜。時彼山中有五百獼猴。見道人供養塔寺。即便相將至深澗邊。負輦泥石效作佛圖。豎木立剎弊幡系頭。旦夕禮拜亦如道人。時山水暴漲。五百獼猴一時漂沒。魂神即生第二忉利天上。七寶殿舍衣食自然。各自念言。從何所來得生天上。即以天眼自見本形。獼猴之身。效諸道人戲作塔寺。雖身漂沒神得生天。今當下報故尸之恩。各將侍從華香伎樂臨故尸上。散華燒香繞之七匝。時山中有五百婆羅門。外學邪見不信罪福。見諸天人散華作樂繞獼猴尸。怪而問曰。諸天光影巍巍乃爾。何故屈意供養此尸。諸天人言。此尸是吾等故身。具述本事。等以此微福得生天上。今故散華以報故身之恩。戲為塔寺獲福如此。若當至心奉佛。其德難喻。卿等邪見不信正真。百劫勤苦無所一得。不如共至耆阇崛山禮事供養得福無限。即皆欣然共至佛所。五體作禮散華供養。諸天人白佛。我等近世獼猴之身。蒙世尊之恩。得生天上。恨不見佛今故自歸。重白佛言。我等前世有何罪行受獼猴身。雖作塔寺身被漂沒。佛告天人。不從空生。往昔世時有五百年少婆羅門共行入山欲求仙道。時山上有一沙門。欲于山上泥治精舍。下谷取水身輕若飛。五百婆羅門興嫉妒意同聲笑之。今此沙門上下飄疾甚如獼猴。何足為奇。如是取水不止。山水一來溺死不久。佛告諸天人。時上下沙門我身是也。五百年少婆羅門者五百獼猴身是。戲笑作罪身受其報。佛說偈言。  
　　戲笑為惡　號泣受報。  
　　五百天人聞佛語已即得道跡。五百婆羅門聞罪福之報。而自嘆曰。吾等學仙積有年數。未蒙果報。不如獼猴戲笑為福得生天上。佛德實妙。稽首佛足愿為弟子。佛言。善來比丘。即成沙門精進得道(出法句經第一卷)  
　　獼猴學禪墮樹死得生天上五。  
　　昔有道人。樹下坐禪誦經。有一獼猴在樹上效之。不覺墮樹而死。得生天上(出雜譬喻經)  
　　獼猴與婢共戲六。  
　　昔有國王有一獼猴。與婢共戲數數不止。有一梵志謂王。當別此婢與獼猴。王曰。何所能諧而令別離乎。后婢持飯器并大杖從外來。獼猴走來牽婢。婢嗔以足排杖撾。獼猴墮火燒其毛衣。奔走入[卄/積]薪中。燃及屋舍宮殿。寶藏悉成灰燼。王方悟梵志之言也(出獼猴與婢共戲致變經)  
兔第十二  
　　兔王依附道人投身火聚生兜率天一。  
　　昔有兔王游在山中。與群輩俱食果飲水。行四等心慈悲喜護。教諸眷屬悉令仁和勿為眾惡。畢脫此身得為人形。可受道教。時諸眷屬歡喜。從教不敢違命。有一仙人處在林樹。食果飲水獨修道行。未曾游放建四梵行。慈悲喜護誦經念道。音聲通利其音和雅聞莫不欣。于時兔王往附近之。聽其誦經意中欣踴不以為厭。與諸眷屬共赍果苽供養道人。如是積日經歷年月。時冬寒至。仙人欲還到于人間。兔王見之愁憂不樂。心懷戀恨不欲令舍。問何所趣。在此日日相見以為娛樂。饑渴忘食如依父母。愿留莫去。仙人報曰。吾有四大當慎將護。今冬寒至果苽已盡。山水冰凍又無巖窟可以居止。故欲舍去依處人間。分衛求食頓止精舍。過此冬寒當復相就。勿以悒悒。兔王答曰。吾等眷屬當行求果。遠近募索當相給足。愿一屈意愍傷見濟。假使舍去憂戚之戀或不自全。設使今日無有供具。便以我身供上道人。道人見之感惟哀念。愍之至心當奈之何。仙人事火前有生炭。兔王心念。道人為我是以默然便自舉身投于火中。火大熾盛道人欲救。尋已命過生兜術天。于菩薩身功德特尊威神巍巍。仙人見之。為道德故不惜身命。愍傷憐之亦自克責。絕谷不食。尋時遷神處兜率天。佛言。時兔王者則我是。仙人者定光佛是(出生經第三第四卷又出兔王經)  
貓貍第十三  
　　貓貍吞鼠食其藏一。  
　　過去世時有一貓貍。饑渴羸瘦。于孔穴中伺求鼠子。時鼠子出疾取吞之。鼠子身小生入腹中。食其內藏。貓貍迷悶東西狂走。遂至于死。愚癡乞士不善。護身心見諸女人。而取色相(出雜阿含經第四十七卷)  
鼠第十四  
　　鼠濟毗舍離命一。  
　　佛言。迦蘭陀者是山鼠名。時毗舍離王。將諸伎女入山游戲。王時疲惓眠一樹下。伎女左右四散走戲。時樹下窟中有大毒蛇。聞王酒氣出欲螫王。樹上有鼠從上來下鳴喚覺王。蛇即還縮。王覺已復眠。蛇又更出。鼠復鳴喚下來覺王。王起見大毒蛇。即生驚怖。求諸伎女又復不見。王自念言。我今得活。由鼠之恩。思惟欲報。時山邊有村。即命村中。自今以后我之祿限悉回供鼠。因此鼠故即號此村迦蘭陀也。是時村中有一長者。有金錢四十億。王即賜長者位。因此村名故號迦蘭陀長者(出善見律毗婆沙第六卷)  
　　鼠偷蘇身長器中二。  
　　昔有長者家持蘇瓶。高樓上覆蓋不固。鼠入蘇瓶晝夜食啖。身體遂長蘇既賜盡。鼠滿瓶里狀似蘇色。有人買蘇。是時長者取蘇著于火上。鼠在瓶里便于瓶中命終。復化為蘇。賣與買人。量取升斗骨沈在下。髏腳骨各自離解(出甘露道經)  
經律異相卷第四十八(禽畜生部第三十八)  
　　金翅一(二事) 千秋二(一事) 雁三(三事) 鶴四(一事) 鴿五(二事) 雉六(一事) 烏七(四事)  
金翅第一  
　　生住所資一 正音王死相二  
　　生住所資一。  
　　金翅鳥有四種。一者卵生。二者胎生。三者濕生。四者化生。皆先大布施心高凌虛。苦惱眾生心多嗔慢。生此鳥中。有如意寶珠以為瓔珞。變化萬端無事不辦。身高四十里。衣廣八十里。長四十里。重二兩半。食黿鼉魚鱉以為揣食(涅槃經云能食能消。一切龍魚金銀等寶唯除金剛耳)洗浴衣服為細滑食。亦有婚姻。兩身相觸以成陰陽。壽一劫或有減者。大海北岸一樹名究羅嗔摩高百由旬。蔭五十由旬(樓炭經略同)樹東有卵生龍宮卵生金翅鳥宮。樹南有胎生龍宮胎生金翅鳥宮。樹西有濕生龍宮濕生金翅鳥宮。樹北有化生龍宮化生金翅鳥宮。各各縱廣六千由旬。莊飾如上。若卵生金翅鳥飛下海中以翅搏水。水即兩披深二百由旬。取卵生龍隨意而食之(華嚴經云。此鳥食龍。所扇之風若入眼人眼失明故不來人間)胎濕化亦復如是(涅槃經云唯不能食受三歸者)有化生龍子三齋日受齋八禁。時金翅鳥欲取食之。銜上須彌山北大鐵樹上。高十六萬里。求覓其尾了不可得。鳥聞亦受五戒(出長阿含經第十九卷。又出增一阿含第十五卷。大智論華嚴經。亦見也)  
　　正音王死相二。  
　　金翅鳥王。名曰正音。于眾羽族快樂自在。于閻浮提日食一龍王及五百小龍。于四天下更食。一日數亦如上。周而復始。經八千歲死相既現。諸龍吐毒不能得食。饑逼慞惶永不得安。至金剛山。從金剛山直下從大水際。至風輪際為風所吹還金剛山。如是七反然后命終。以其毒故令十寶山同時火起。難陀龍王懼燒此山。即降大雨渧如車輪。鳥肉消盡唯余心存。心又直下七反如前住金剛山。難陀龍王取為明珠。轉輪圣王得為如意珠。若人念佛心亦如是(出觀佛三昧經第一卷)  
千秋第二  
　　千秋生必害母。  
　　千秋。人面鳥身。生子還害其母。復學得羅漢果。畜生無有是智及有尊卑想。不受五逆罪(出婆須蜜經第八卷)  
雁第三  
　　金羽雁猶愛前生妻子日與一毛一。  
　　毗舍離獼猴江側有蒜園。偷羅難陀比丘尼。去園不遠。園主問言。阿姨欲須蒜耶。比丘尼即與沙彌尼式叉摩那尼。數數往索蒜。遂都盡。其主委園而去。佛說本生。昔有一婆羅門。年百二十形體羸瘦。其婦端正無比。多生男女。此婆羅門系心其婦及諸男女。初不舍離。以此愛著情篤。遂至命終便生雁中。其身毛羽盡為金色。以前福因緣故自識宿命。我以何方便養活此男女使不貧苦。日日來還日落一羽而去。兒見如是不知因緣。即共議言。我等寧可伺其來時。方便捉之盡取金羽。如其所計盡拔金羽。羽盡更生白羽。佛告諸比丘。欲知爾時婆羅門死為雁者。豈異人乎。即園主是。其端正婦者即比丘尼是。男女者即式叉摩那沙彌尼等是(出四分律二分第三卷)  
　　五百雁為獵所殺以聞佛法生天得道二。  
　　佛在波羅奈國。于林澤中。為諸天人四輩之類顯說妙法。時虛空中有五百雁為群。聞佛音聲深心愛樂回翔欲下。獵師張羅雁墮其中。為獵師所殺生忉利天。處父母膝上若八歲兒。端嚴無比光若金山。便自念言。我何因生此。即識宿命愛法果報。即共持華下閻浮提。至世尊所禮足白言。我蒙法音生在妙天。愿重開示。佛說四諦。得須陀洹。即還天上(出賢愚經第十三卷)  
　　雁遇王羅不食得出三。  
　　國王夫人升在樓上。見雁飛空中欲得其肉。便以白王。王遣獵工。持網行羅分布求索。即得數十以籠養之。中有不食者。諸雁謂言。今已得活不食何益。不食者日。憂不能食。七日瘠瘦于籠孔中得出飛去。遙語肥者曰。卿等貪食害痛在后(出十卷譬喻經第六卷)  
鶴第四  
　　常吐根力八道之音一。  
　　彌陀佛國。常有種種奇妙雜色之鳥。白鵠孔雀鸚鵡舍利迦陵頻伽共命之鳥。晝夜六時出和雅音。其音所說。五根。五力。七菩提分。八圣道分。如是等法。其土眾生聞是音聲。皆悉念三寶(出彌陀經)  
鴿第五  
　　鴿舍命施饑窮人一 鴿被鷹逐遇佛影則安弟子影猶戰二  
　　鴿鳥舍命施饑窮人一。  
　　昔雪山上有一鴿鳥。時大雨雪。有人失道窮厄辛苦。饑寒兼至命在須臾。鴿飛求火。為其聚薪然之。既然身投火中。施此饑人(出大智論第十一卷)  
　　鴿被鷹逐遇佛影則安弟子影猶戰二。  
　　佛在祇洹林晡時經行。舍利弗從。時有鷹逐鴿。鴿飛來佛邊。佛行影覆之。鴿身安隱怖畏即除不復作聲。后舍利弗影到。鴿便作聲戰怖如初。舍利弗白佛言。佛及我身俱無三毒。佛影覆鴿鴿不恐怖。我影覆鴿戰慓如初。佛言。汝有三毒習故。汝觀此鴿宿世因緣幾世作鴿。舍利弗即時入宿命智三昧。觀見此鴿。已八萬大劫常作鴿身。過是已往我不能見。佛言。汝若不能盡知過去。試觀此鴿何時當脫。舍利弗即入愿智三昧。觀見此鴿。八萬大劫未脫鴿身。過是不知。于恒河沙等大劫中常作鴿身(出大智論第十一卷)  
雉第六  
　　雉救林火一。  
　　昔野火燒林。林有一雉。勤身自力飛來入林。以水灑林往反疲乏不以為苦。時天帝釋來問之言。汝作何等。答曰。我救此林愍眾生故。此林蔭育處廣清涼快樂。我諸種類及諸宗親皆悉依仰。我有身力云何懈怠而不救之。天帝問言。汝乃精勤當至幾時。雉言。以死為期。天帝言。誰為汝證。即自立誓。我心至誠信不虛者火即自滅。是時凈居天知雉弘誓。即為滅火。始終常茂不為火燒(出大智論第十六卷)  
烏第七  
　　烏王甘蔗所領四烏使至沙竭國一 赤嘴烏與獼猴為親友二 烏與雞合共生一子三 烏與蟲狐迭相贊嘆四  
　　烏王甘蔗所領四烏使至沙竭國一。  
　　波斯匿王有四大臣。拜為將。合四部兵欲伐小國。四臣見佛稽首足下。世尊問之。仁等何去。具以事答。我等之身為此國王多所興立常畏危命今當攻伐。世尊贊曰。善哉諸賢。是為報恩而有反復。不但今世為此國王。過去世時沙竭之國。有諸烏眾而來集會止頓其國。烏王名曰甘蔗。主八萬烏。烏王有婦名舊黎尼。懷軀惡食至誠白王。我身小發欲得善柔。鹿王肉食乃活不爾者死。于是烏王聞其音聲合會烏眾。汝等當往沙竭國。沙竭國王有大鹿王。名曰須具。欲得其肉。四烏應募。吾等堪任。不惜身命當辦此事。于時四烏數至會所。時國王子見烏恐懼。馳還白王。我見四烏色像若斯。數來鹿苑。王即敕人令捕。烏師造立方便張羅捕烏。輒以獲之生上國王。王問四烏而呵罵之。汝等何故數來至此。犯吾境界。烏言曰。唯然天王非我所樂。有王名曰安住。其婦受胎。欲得須具善柔鹿肉。彼王遣來。受其君教。時國王愕然怪之。自受王教作此方計。投棄軀命誠非所及。欲求俗人有此反復。受君父教尚不可得。況鳥獸乎。王告諸烏。今赦汝罪(出蜜具經又名俱薩國烏王經)  
　　赤嘴烏與獼猴為親友二。  
　　昔有烏名曰拘耆(梁言赤嘴烏也)游在叢樹產乳諸子在于樹上。時拘耆與一獼猴共為親厚。時叢樹間有一毒蛇。伺行不在。啖拘耆子無復遺余。拘耆失子悲鳴啼呼不知所在。熟自思惟。知蛇所啖。獼猴歸見問之何為。答曰。蛇啖我子了盡無余。獼猴曰。我當報之。時毒蛇行。獼猴前繞之。蛇怒纏獼猴。獼猴捉得頭曳。至石上磨破而死。棄擲而還。拘耆踴躍(出赤嘴烏喻經)  
　　烏與雞合共生一子三。  
　　過去世時。有一群雞依榛林住。有貍侵食唯余一[此*鳥]。烏來覆之共生一子。子作聲時烏說偈言。  
　　此兒非我有　　野父聚落母 
　　共合生兒子　　非烏復非雞 
　　若欲學公聲　　復是雞所生 
　　若欲學母鳴　　其父復是烏 
　　學烏似雞鳴　　學雞作烏聲 
　　烏雞若兼學　　是二俱不成  
　　(出僧祇律第二十四卷)  
　　烏與蟲狐迭相贊嘆四。  
　　久遠世時。有黃門命過。棄樗樹間。蠱狐及烏。共來食肉。更相贊嘆。烏曰。  
　　君體如師子　　其頭如仙人 
　　胎由鹿中王　　美哉如好華  
　　狐曰。  
　　誰尊在樹上　　其慧最第一 
　　其明照十方　　如積紫磨金  
　　時大仙人處于閑居。凈修為道。聞之說偈問曰。  
　　所作吾久見　　其事為兩舌 
　　自藏于樹間　　食死黃門肉 
　　汝輩下賤物　　自稱如上人  
　　烏曰。  
　　師子及孔雀　　其食于禽肉 
　　何謝髡減頭　　次第而求乞(出蟲狐烏經)  
蟲畜生部第三十九  
　　龍一(五事) 蛇二(三事) 龜三(一事) 魚四(二事) 蛤五(一事) 谷賊六(一事) [泳-永+狂]中蟲七(一事) 虱八(一事)  
龍第一  
　　生住資待一 娑竭龍王為五百鬼神所護二 眷屬先少后多三 龍持一日戒為人所剝生忉利天四 四大龍王患金翅請佛五  
　　生住資待一。  
　　龍有四種。一者卵生。二者胎生。三者濕生。四者化生。皆先多嗔恚心曲不端。大行布施今受此形。以七寶為宮(宮之所在乃現金翅鳥部)身高四十里。衣長四十里。廣八十里。重二兩半。神力自在百味飲食。最后一口變為蝦蟆。若自化眷屬發于道心。施乞皂衣能使諸龍各興供養者。沙不雨身及離眾患(又云。變身為蛇虺等不遭蝦蟆及金翅鳥)食黿鼉魚鱉。以為揣食(樓炭經云龍食魚鱉及提違提歷大魚也)洗浴衣服為細滑食。亦有婚姻。身相觸以成陰陽。壽命一劫。或有減者。免金翅鳥食。唯有十六王。一娑竭。二難陀。三跋難陀。四伊那婆羅。五提頭賴吒。六善見。七阿虛。八伽句羅。九伽毗羅。十阿波羅。十一伽[少/兔]。十二瞿伽[少/兔]。十三阿耨達。十四善住。十五優睒伽波頭。十六得叉迦(樓炭經六十三出長阿含樓炭大智論)  
　　娑竭龍王為五百鬼神所護二。  
　　娑竭龍王。住須彌山北大海底。宮宅縱廣八萬由旬。七寶所成墻壁七重。欄楯羅網嚴飾其上。園林浴池眾鳥和鳴。金壁銀門。門高二千四百里。廣二千二百里。彩畫姝好。常有五百鬼神之所守護。能隨心降雨。群龍所不能及。所住之淵涌流入海。青琉璃色(出樓炭華嚴經)  
　　眷屬先少后多三。  
　　龍王白佛言。我從劫初止住大海。從拘樓秦佛時。大海之中妻子甚少。今者海龍眷屬繁多。佛告龍王。其于佛法出家。違戒犯行不舍破戒者多生龍中。  
　　直見不墮地獄。如斯之類壽終已后皆生龍中。佛告龍王。拘樓秦佛時。九十八億居家出家。違其禁戒皆生龍中。拘那含牟尼佛時。八十億居家出家。毀戒恣心。壽終之后皆生龍中。迦葉佛時。六十四億居家出家。犯戒皆生龍中。于我世中。九百九十億居家。斗諍誹謗經戒死生龍中。今已有生者。以是之故。在大海中諸龍妻子眷屬不可稱計。我泥洹后多有惡優婆塞。違失禁戒當生龍中。或墮地獄(出海龍王經第二卷)  
　　龍持戒至死不破四。  
　　大力毒龍。以眼視人弱者即死。以氣噓人強者亦死。時龍受一日戒。出家入林樹間思惟。坐久疲懈而睡。龍法眠時形如蛇狀。七寶雜色。獵者見之驚喜言曰。以希有難得之皮。獻上國王。以為船飾不亦宜乎。便以杖案其頭刀剝其皮。龍自念言。我力能傾國。此一小物豈能困我。我今以持戒故不計此身。當從佛語自忍。閉目不視閉氣不息。憐愍此人。為持戒故一心受剝不生悔意。既以失皮赤肉在地。時日大熱宛轉土中。欲趣大水見諸小蟲來食其身。為持戒故不復敢動。自思惟言。今我此身以施諸蟲。為佛道故。今以肉施以充其身。后以法施以益其心。身乾命絕即生忉利天上(出大智論第十四卷)  
　　四大龍王患金翅請佛五。  
　　有龍王。一名噏氣。二名大噏氣。三名能羅。四名無量色。白世尊曰。于此海中無數種龍。有四種金翅鳥常食海中諸龍。愿佛擁護令得安隱不懷愁恐。世尊脫身皂衣告海龍王曰。汝當取是如來皂衣。分與諸龍皆令周遍。在大海中有值一縷者。金翅鳥王不能觸犯。佛所建立不可思議巍巍之德其如斯矣。時海龍王即取佛衣而分與諸龍王。隨其所乏廣狹大小自然給與。其衣如故終不可盡。于時海龍王告諸龍王。當敬此衣如敬世尊。泥洹后供養舍利。一切眾具而以奉事世尊。四金翅鳥王聞佛所建惶懅。速疾往詣佛所前稽首足。何故世尊奪吾等食。佛言。都有四食。坐趣三處。何等四。一曰網獵禽獸殘害群畜殺生枉命以為飲食。二曰執帶兵仗刀矛斫刺逼迫格射劫奪他財以用飲食。三曰慳貪諛諂亂犯禁邪見欺巧而以得食。四曰非師稱師。非世尊稱世尊。隨邪稱正。非寂志稱寂志。非清凈稱清凈。非梵行稱梵行。自稱詐求而以得食。是為四食。坐趣地獄餓鬼畜生三惡之處。吾所說法除此四食。不當以養身害于眾生。欲自護身當護他人。所不當作慎勿為也。爾時四金翅鳥王。各與千眷屬俱而白佛言。今日吾等自歸命佛及法眾僧。自首悔過前所犯殃。奉持禁戒從今日始。以無畏施一切龍王。擁護正法至佛法住將。從道法至于滅盡不違佛教(出海龍王經第四卷)  
蛇第二  
　　毒蛇舍金設會生忉利天一 一蛇首尾兩諍從尾則亡二 蛇龜蝦蟆遭饑相語三。  
　　毒蛇舍金設會生忉利天一。  
　　昔閻浮提有國名波羅奈。中有一人。特愛黃金。苦身營覓得七瓶金。埋內土中終不衣食。遇疾而亡。貪愛既重。轉身作一毒蛇。纏繞金瓶死已更生經數萬歲。后自思惟忽能醒悟。正當為金受此惡報。當舍施福田求覓善處。時出路邊見婆羅門。便言。我有一瓶金托君飯諸眾僧。若不為我我當殺君。婆羅門言。我能相為。蛇出金與之。即持詣于伽藍。具以白僧。稱蛇欲設供意。僧許。持金付維那。維那經營設食日近。婆羅門以小阿翰提往至蛇所。蛇見歡喜。即盤阿翰提上。婆羅門以氎覆之擔向寺所。路人見之多與財物送其家中。別克一日。請諸賢圣僧設飯食。會竟。前至僧伽藍著眾僧前住街而立。令婆羅門次第行看。自以信心觀受食者。熟視不移。事訖蛇益懷敬心無厭足。僧食畢重為說法。蛇并舍七瓶金將維那取以為供養。即離惡形生忉利天(出賢愚經第四卷)  
　　一蛇首尾兩諍從尾則亡二。  
　　昔有一蛇頭尾自諍。頭語尾曰。我應為大。尾語頭曰。我應為大。頭曰。我有耳能聽。有目能視。有口能食。行時在前。故可為大。汝無此術。尾曰。我令汝去。故得去耳。若我以身繞木三匝。三日不已不得求食。饑餓垂死。頭語尾曰。汝可放之聽汝為大。尾聞其言即時放之。復語尾曰。汝既為大聽汝前行。尾在前行。未經數步墜火坑而死。  
　　蛇龜蝦蟆遭饑相語三。  
　　昔有一蛇。與一蝦蟆一龜在一池中共作親友。其后池水竭盡。饑窮困乏無所控告。時蛇遣龜以呼蝦蟆言。  
　　若遭貧窮失本心　　不惟本義食為先  
　　蝦蟆曰。  
　　汝持我聲以語蛇　蝦蟆終不到汝邊(出大智論第十二卷)  
龜第三  
　　盲龜值浮木孔一。  
　　告諸比丘。如大海中有一盲龜。壽無量劫。百年一遇出頭。復有浮木正有一孔。漂流海浪隨風東西。盲龜百年一出得遇此孔至海東。浮木或至海西違繞亦爾。雖復差違或復相得。凡夫漂流五趣之海。還復人身甚難于此(出雜阿含經第十六卷)  
魚第四  
　　百頭魚為捕者所得聞其往緣漁人悟道一 三魚隨濤流入小涇二強得反一羸被縶二  
　　百頭魚為捕者所得聞其往緣漁人悟道一。  
　　佛與諸比丘。向毗舍離。到黎越河。河邊有五百牧牛人五百捕魚人。佛去河不遠而坐止息。時捕魚人網得一魚。五百人挽不能使出。復喚牧牛之眾。千人并力得一大魚。身有百頭若干種類。驢馬駱駝虎狼豬狗猿猴狐貍如斯之屬。眾人甚怪競集看之。世尊尋時往至魚所。而問魚言。汝是迦毗梨不。如是三問皆答言是。復問。教化汝黨今在何處。答言。墮阿鼻地獄中。阿難曰。今者何故喚百頭魚為迦毗梨。佛言。迦葉佛時有婆羅門。生一男兒。字迦毗梨(梁言黃頭)。聰明博達。于種類中多聞第一。唯不如諸沙門輩。其父臨終殷勤約敕。汝慎莫與迦葉沙門講論道理。所以者何。沙門智深汝必不如。父沒之后其母問曰。汝本高明今頗更有勝汝者不。答言。沙門殊勝于我。母復問言。云何為勝。答有疑往問佛能開解。彼若問我我不能答。母復告言。何以不學習其法。答言。敬學其法當作沙門。我是白衣何緣得學。母復告曰。偽作沙門學習已達還來在家。奉其母教而作比丘。經少時間讀誦三藏綜達義理。母問之曰。今得勝未。答言。學問中勝不如坐禪。何以知之。我問彼人悉能分別。彼人問我我不能知。因是事故未與他等。母復告曰。自今已往若共談論。儻不如時便可罵辱。迦毗梨言。出家沙門無復過罪。云何罵之。答曰。但罵卿當得勝。時迦毗梨不忍違母。后日更論理。若短屈即便罵言。汝等愚騃無所識別劇于畜生。諸百獸頭皆用比之。如是非一。以是果報今受魚身而有百頭。阿難問佛。何時當脫此魚身。佛告阿難。此賢劫中千佛過去猶故不脫。爾時阿難及于眾人。聞佛所說。咸共同聲而作是言。身口意行不可不慎。時捕魚人及牧牛人等。一時俱共合掌向佛。求索出家凈修梵行。佛言善來。須發自落法衣在體。為說妙法成阿羅漢(出賢愚經第十卷)  
　　三魚隨濤流入小涇二強得反一羸被縶二。  
　　南海卒涌驚濤浸灌。有三大魚流入小洲涇。自相謂言。我等厄此及曼水未減。宜可逆上還歸大海。復礙水洲不得越過。第一魚者盡力跳洲得度。次魚復憑草獲過。其第三魚氣力消竭。為獵者得之。佛見而說頌曰。  
　　是日已過　　命則隨減 
　　如少水魚　　斯有何樂(出出曜經第十八卷)  
蛤第五  
　　蛤聞甘露死生天上見佛得道一。  
　　迦羅池中有一蛤。聞佛說法。即從池出入草根下。是時有一牧牛人。見大眾圍繞聽佛說法。往到佛所。欲聞法故以杖刺地。誤著蛤頭。蛤即命終生忉利天。見諸妓女娛樂音聲。尋即思惟。我先為畜生。何因緣故生此天宮。即以天眼觀。先于池邊聽佛說法。以此功德得此果報。時蛤天人即乘宮殿。往至佛所頭頂禮足。佛為說法得須陀洹果(出善見此婆沙第四卷)  
谷賊第六  
　　谷賊天金藏以報谷主一。  
　　昔有大家收谷千斛。埋著地中。前至春溫開之取種。了不見谷。而有一蟲大如牛筥。無有手足亦無頭目如頑鈍肉。主人大小莫不怪之。出著平地。即問。汝是何等。終無所道。便以鐵錐刺一處。語曰。欲知我名者持我著大道旁。自當有名我者。于是舉著道邊。三日之中無能名者。次有數百乘黃馬車。衣服侍從皆黃。駐車而呼。谷賊汝何為在是間。答曰。吾食人谷故持我著此。語極久便辭別去。主人問谷賊。向者是誰也。答言。是金寶之精。居在此西三百余步大樹下。有百石甕滿中金。主人即將數十人往掘即得甕金。家室歡喜輦載將歸。叩頭向谷賊。今日得金是大神恩。寧可留神共歸更設供養。谷賊曰。前食君谷不語姓字者。欲令君得是金報。今當轉行福于天下。不得復住。言竟忽然不見(出譬喻經第二卷)  
蟲第七  
　　[泳-永+狂]中大蟲先世業緣一。  
　　王舍城東南嵎有一[泳-永+狂]水。城內溝瀆污穢。屎尿盡趣其中。臭不可近。有一大蟲生[泳-永+狂]水內。身長數丈無有手足。而宛轉低仰戲[泳-永+狂]水中。觀者數千。阿難分衛見而往視。蟲即跳梁波浪動涌。具以啟佛。佛與諸比丘共詣池所。眾人見佛。各各念言。今日如來。當為眾會說蟲本末以釋眾疑不當快乎。佛言。維衛佛泥洹后。時有塔寺。有五百比丘經過寺中。寺主見大歡喜。請留供養三月眾皆受請。寺主盡心供饌無有所遺。后五百商人入海采寶還過塔寺。見五百比丘精勤行道。并各發心。欣然共議。福田難遇當設薄供。便白寺主。寺主報言。我請三月更五日滿。乃得廣設。賈人言。吾等當去不得待竟。五百商人各舍一珠。得五百摩尼珠。以寄寺主。囑寺主言。日足以吾等珠供于僧眾。比丘言諾。即皆受之。后生不善心。圖欲獨取。卒不為供。眾僧問言。主前賈客施珠應當設供。而發遣耶。寺主言。是施我耳。若欲奪吾糞可施汝。若不時去。劓汝手足投于糞坑。眾愍其癡默然各去(出十卷譬喻經第四卷)  
虱第八  
　　虱依坐禪人約飲血有時節一。  
　　過去久遠。應現如來滅度以后。像法之中有一坐禪比丘。獨在林中常患蟣虱。即便共約。我若坐禪汝宜默然。身隱寂住虱甚如法。于后一時。有一土蚤來至虱邊。問言。汝今云何身體肥盛。虱言。所依主人常修禪定。教我飲食時節。我如法行所以鮮肥。蚤言。我亦欲修習其法。虱言隨意。蚤聞血肉香即便食啖。比丘苦惱。即便脫衣以火燒之。坐禪比丘迦葉佛是。土蚤者提婆達多是。虱者我是(出報恩經第四卷)  
經律異相卷第四十九(地獄部第四十之一)  
　　閻羅王等為獄司往緣一 閻羅王三時受苦二 閻羅王問罪人三 十八地獄及獄主名字四 三十地獄及獄主名字五 五官禁人作罪六 始受地獄生七 應生天墮地獄臨終有迎見善惡處八 八王使者于六齋日簡閱善惡九 寒熱邊地地獄十 金剛山間八大地獄各有十六小獄十一 金剛山間別有十地獄十二  
閻羅王等為獄司往緣第一  
　　閻羅王者。昔為毗沙國王。緣與維陀始王共戰。兵力不敵。因立誓愿。愿為地獄主。臣佐十八人領百萬之眾頭有角耳皆悉忿懟。同立誓曰。后當奉助治此罪人。毗沙王者今閻羅是。十八人者諸小王是。百萬之眾諸阿傍是。隸北方毗沙門天王(出問地獄經凈度三昧經云總治一百三十四地獄)  
閻羅王三時受苦第二  
　　閻浮提南有大金剛山。內有閻羅王宮。縱廣六千由旬(問地獄經云。住地獄間。城縱廣三萬里金銀所成)晝夜三時有大銅鑊自然在前。若鑊入宮內。王見怖畏。舍出宮外。若鑊出宮外王入宮內。有大獄卒。臥王熱鑊上。鐵鉤擘口。洋銅灌之。從咽徹下無不燋爛。事竟還與婇人共相娛樂。彼諸大臣同受福者亦復如是(出長阿含經十九卷)  
閻羅王問罪人第三  
　　有三使。一老。二病。三死。若有眾生三業行惡。身壞命終應墮地獄。王問言。汝是天使所召耶。王曰。汝見第一使者不。汝在人中。見頭白齒落目視蒙蒙。皮緩肌皺僂脊拄杖呻吟而行見此人不。罪人言見。王曰。汝何不自念。我亦當爾。罪人言。我時放逸不自覺知。王曰。今當令汝知放逸苦。非父母兄弟天帝先祖知識僮仆沙門等過。汝自作惡今當自受。又問汝見第二使不。汝本為人。頗見疾病困篤屎尿臭處身臥其上。飲食須人百節酸疼流淚呻吟不能語言不。答曰見。王問曰。何不自念(往反如第一使)又問覺第三使不。頗見人死身壞命終諸根永滅。身體挺直猶如枯木捐棄冢間鳥獸所食不。答曰見(往反如前)語已付獄卒(有眾生三世治惡經云。遣五使。五問。謂生老病死先身惡業)詣大地獄(出長阿含經第十九卷婁炭經大同小異)  
十八地獄及獄主名字第四  
　　十八小王者。一迦延典泥犁。二屈遵典刀山。三沸[這-言+(大/隹)]壽典沸沙。四沸典典沸屎。五迦世典黑耳。六[山*蓋]傞典火車。七湯謂典鑊湯。八鐵迦然典鐵床。九惡生典[山*蓋]山。十寒冰(經闕王名)十一毗迦典剝皮。十二逕頭典畜。十三提薄典刀兵。十四夷大典鐵磨。十五悅頭典冰地獄。十六鐵笧(經闕王名)十七身典蛆蟲。十八觀身典[金*羊]銅(出問地獄經)  
三十地獄及獄主名字第五  
　　一曰平潮王。典主阿鼻大泥犁。二曰晉平王。典治黑繩重獄。三曰荼都王。典治[金*戟]臼獄。四曰輔天王。典治合會獄。五曰圣都王。典治大山獄。六曰玄都王。典治火城獄。七曰廣武王。主治劍樹獄。八曰武陽王。典主嚾吼獄。九曰平陽王。主治八路獄。十曰都陽王。典治刺樹獄。十一消陽王。主治沸灰獄。十二挺慰王。典治大噭獄小噭獄。十三廣進王。主大阿鼻獄。十四高都王。主治鐵車獄。十五公陽王。主治鐵火獄。十六平解王。主治沸屎獄。十七柱陽王。主治燒地獄。十八平丘王。典治彌離獄。十九[石*連]石王。主治山石獄。二十瑯耶王。主治多洹獄。二十一都官王。主治泥犁獄。二十二玄錫王。主治飛蟲獄。二十三太一王。主治陽阿獄。二十四合石王。主治大磨獄。二十五涼無王。主治寒雪獄。二十六無原王。主治鐵杵獄。二十七政治王。主治鐵柱獄。二十八高遠王。主治膿血獄。二十九都進王。主治燒石獄三十原都王。主治鐵輪獄。是為三十大苦劇泥犁。神明聽察疏記罪福不問尊卑。一月六奏一歲四覆。四覆之日皆用八王。八王日者天王案行以比諸天民隸之屬。有福增壽有罪減算。制命長短毛分不差。人民盲冥了自不知。不預作善收付地獄(出凈度三昧經)  
五官禁人作罪第六  
　　五官者。一鮮官禁殺。二水官禁盜。三鐵官禁淫。四土官禁兩舌。五天官禁酒(出凈度三昧經)  
始受地獄生第七  
　　閻羅王城之東西南面列諸地獄。有日月光而不明凈。唯黑耳獄光所不照。人命終時神生中陰。中陰者已舍死陰未及生陰。其罪人者乘中陰身。入泥犁城。泥犁城者(梁言寄系城又云閉城也)是諸罪人。未受罪之間共聚是處。巧風所吹隨業輕重受大小身。臭風所吹成就罪人粗丑之形。香風所吹成就福人微細之體(出問地獄經)  
應生天墮地獄臨終有迎見善惡處第八  
　　生天墮地獄。各有迎人。人病欲死時。眼自見來迎。應生天上者天人持天衣伎樂來迎。應生他方者眼見尊人為說妙言。應墮地獄者眼見兵士持刀楯矛戟索圍繞之。所見不同。口不能言。各隨所作得其果報。天無枉濫。平直無二。隨其所作天網治之(出凈度三昧經。華嚴經云。人欲終時見中陰相。行惡業者見三惡受苦。或見閻羅持諸兵仗囚執將去。或聞苦聲。若行善者見諸天宮殿伎女莊嚴游戲快樂如是等勝事)  
八王使者于六齋日簡閱善惡第九  
　　八王曰。謂天帝釋鎮臣三十二人。四鎮大王司命司錄。五羅大王八王使者。盡出四布覆行。復值四王十五日三十日所奏。案挍人民立行善惡。地獄王亦遣輔臣小王。同時俱出有罪即記。前齋八王日。犯過福強有救安隱無他用福原赦。到后齋日重犯。罪數多者減壽條名克死。歲月日時關下地獄。地獄承文書即遣獄鬼持名錄召。獄鬼無慈死日未到。強推作惡令命促盡。福多者增壽益算。天遣善神營護其身。移下地獄拔除罪名。除死定生。后生天上(出凈度三昧經)  
寒熱邊地地獄第十  
　　云何地獄。答謂寒熱邊地也。有無量種。今當略說。寒地獄者。了叫喚。不了叫喚。不叫喚。有是三相極惡喚呼。了叫喚者有三。一阿浮陀。二泥羅浮陀。三阿波跛。阿浮陀地獄者由寒身中生似癰。泥羅浮陀地獄者風吹脹滿。阿波跛者極寒風吹剝其身皮肉盡落。皆急戰喚聲。此三可了。  
　　不了叫喚者。一阿吒鵂吒鵂。二優缽羅。阿吒鵂吒鵂者亦是極寒風所吹。皮肉剝落喚阿吒鵂吒鵂。優缽羅者極大風寒吹剝身皮肉體中自鐵葉還自纏身。如優缽羅華。以謗賢圣墮此獄中。不叫喚者。一拘牟陀。二須揵提。三伽分陀犁。四伽波曇摩。極寒風吹身脹滿。如四種相受苦呻吟。以謗賢圣故墮彼四種地獄。于一切時受無量苦。是一切大寒地獄。處在四洲間。著鐵圍山底。仰向居止在闇冥中。寒風壞身。大火所燒。如燒竹林。聲咳相觸。亦有余眾生于中受苦。皆謗毀賢圣受如是苦。如世尊說偈。  
　　泥羅浮有百千　　阿浮陀三十五 
　　毀圣惡趣獄　　口及意惡愿  
　　是謂寒地獄。問云何熱地獄。答一有主治。二少主治。三無主治。此三相治者是考掠也。有主。一者治活。二行。三黑繩。活地獄者。獄卒以利刀斧解剝剉斬罪眾生如斬剉草頭。皮肉解散罪緣未盡。以冷風吹還生如故。復因罪惡手生鐵爪鋒利猶刀。各生怨結更相摑截。如刈竹葦。彼此相聞結恨心死故生此中。黑繩地獄者。挓罪人著地。以黑繩拼[(巳/廾)*ㄆ][(巳/廾)*ㄆ]斫截。以斫眾生故生彼地獄。  
　　復次以熱赤銅。鍱纏身骨破碎髓血流。以鞭杖加眾生及出家。不精進受著信施衣故生彼中。極大闇冥苦于煙熏。倒懸其身使歙煙熏。煙熏穴居眾生故也。行地獄者。行列罪眾生如屠肆者。截手足耳鼻及頭。本為屠兒故受此苦。復次熱鐵地駕鐵火車。獄卒乘之張眼[口*戒]喚叱叱。使走以乘象馬驅使疲勞故墮此中。淫犯他妻驅上劍樹自然火燒受如此苦。謂有主治地獄獄卒者。以行緣故不被火燒。少主治地獄者。一眾合二大哭三鐵鑒。眾合地獄者。罪眾生畏地獄卒。無量百千走入山間。前后自然生火。兩山自合如磨。血流如河骨肉爛盡。以喜磨眾生故也。復次火燒大鐵臼以杵搗之。經歷百年彼以罪緣而命不盡。以臼搗殺蚤虱及[分*函]殺故也。  
　　大哭地獄者。大鐵山周遍火燃四絕無行處。惡獄卒無慈。嗔恚言。欲何所趣。以火燒鐵杵擊破其頭。以困苦萬民故生此中也。炙地獄者。大鐵山火焰相博。以鐵鏟鏟之。周匝猗炙一面適熟。鏟自然轉反覆顛倒。以貫刺殺人故生此中也。無缺地獄者。鐵地周匝火然縱廣百由旬。四門如城以銅薄覆上焰焰相續。諸罪眾生積聚如薪。焰無掛礙燋爛其身受苦無缺。以殺父母真人。惡意向佛使血流出。斗亂僧眾。及作增上十不善業故生此中也。邊地獄者。所在家水間山間及曠野。獨受惡業報是謂邊地獄(出衣品第三卷)  
金剛山間八大地獄各有十六小獄第十一  
　　四天下外有八萬天下而圍繞之。八萬天下外復有大海。海外復有大金剛山。山外復有山亦名金剛(樓炭經云大鐵圍山)二山中間日月神天威光不照。有八大地獄。一曰想。二曰黑繩。三曰椎岬。四曰叫喚。五曰大叫喚。六曰燒炙。七曰大燒炙。八曰無間(樓炭經云有不同文多不載也)其一地獄。各有十六小地獄(問地獄經云。地獄者地上有也)  
　　想地獄十六者。一曰黑沙。二曰沸屎。三曰五百釘。四曰饑。五曰渴。六曰一銅釜。七曰多銅釜。八曰石磨。九曰膿血。十曰量火。十一曰灰河。十二曰鐵丸。十三曰釿斧。十四曰豺狼。十五曰劍樹。十六曰寒冰。  
　　其中眾生。手生鐵抓迭相嗔忿。以爪相攫應手肉墮。想以為死。復次其中眾生懷毒害想。手執刀劍迭相斫刺。剝臠割身碎在地。相謂為死。冷風來吹尋復活起。彼自相言我今已活。久受罪已出想地獄。慞惶求救不覺忽到黑沙地獄。熱風暴起吹熱黑沙來著其身。燒皮徹骨身中焰起。回旋還身燒炙燋爛。其罪未畢故使不死。久受苦已出黑沙獄到沸屎獄。有沸屎鐵丸自然滿前。驅迫罪人使抱鐵丸燒其身手。復使撮著口中。從咽至腹通徹下過無不燋爛。有鐵嘴蟲唼肉達髓苦毒無量。受罪未畢復不肯死。久受苦已出沸屎獄附到鐵釘獄。卒撲之偃熱鐵上。舒展其身以釘釘手足。周遍身體盡五百釘。苦毒號吟猶復不死。久受苦已出鐵釘獄到饑餓獄。即撲熱鐵上銷銅灌口。從咽至腹通徹下過無不燋爛。余罪未盡猶復不死。久受苦已出饑地獄到渴地獄。即撲熱鐵上以熱鐵丸著其口中。燒其唇舌通徹下過無不燋爛苦毒啼哭。久受苦已出渴地獄到一銅鍑地獄獄卒怒目捉罪人足倒投鍑中。隨湯涌沸上下回旋。身壞爛熟萬毒并至故令不死。久受苦已出一銅鍑至多銅鍑地獄。捉罪人足倒投鍑中。隨湯涌沸上下回旋舉身壞爛。以鐵鉤取置余鍑中。悲叫苦毒故使不死。久受苦已出多銅鍑至石磨地獄。捉彼罪人撲熱石上。舒展手足以大熱石岬其身上。回轉揩磨骨肉糜碎。苦毒切痛故使不死。久受苦已出石磨獄至膿血地獄。膿血沸涌罪人于中東西馳走。湯其身體頭面爛壞。又取膿血食之。通徹下過苦毒難忍故令不死。久受苦已乃出膿血至量火地獄。有大火聚其火炎熾驅迫罪人。手執鐵升以量火聚。遍燒身體苦毒熱痛。吟呻號哭故令不死。久受苦已出量火獄到灰河地獄。縱廣深淺各五百由旬。灰湯涌沸惡氣[泳-永+逢]渤回波相搏聲響可畏。從底至上鐵刺縱橫。其河岸上有劍樹林。枝葉華實皆是刀劍。罪人入河隨波上下。回覆沉沒鐵刺刺身。內外通徹膿血流出。苦痛萬端故令不死。乃出灰河至彼岸上。利劍割刺身體傷破。復有豺狼來嚙罪人生食其肉。走上劍樹劍刃下向。下劍樹時劍刃上向。手攀手絕足蹋足斷。皮肉墮落唯有白骨筋脈相連。時劍樹上有鐵嘴烏。啄頭食腦苦毒號叫故令不死。還入灰河隨波沉沒。鐵刺刺身苦毒萬端。皮肉爛壞膿血流出。唯有白骨浮漂于外。冷風來吹尋便起立。宿對所牽不覺忽至鐵丸地獄。有熱鐵丸獄鬼驅投之。手足爛壞舉身火然。萬毒并至故令不死。久受苦已乃出鐵丸至釿斧地獄。捉此罪人撲熱鐵上。以熱鐵釿斧斫其手足耳鼻身體。苦毒號叫猶復不死。久受罪已出釿斧獄至豺狼地獄。有群豺狼競來[齒*齊]齪。肉墮骨傷膿血流出。苦痛萬端故令不死。久受苦已乃出豺狼至劍樹獄。入彼劍林有暴風起。吹劍樹葉墮其身上。頭面身體無不傷壞。有鐵嘴烏啄其兩目。苦痛悲號故使不死。久受苦已乃出劍樹至寒冰獄。有大寒風吹其身上。舉體凍傷皮肉墮落。苦毒叫喚然后命終。身為不善口意亦然。斯墮想地獄怖懼毛豎。  
　　黑繩大地獄。有十六小獄周匝圍繞。各縱廣五百由旬。何故名黑繩。其諸獄卒捉彼罪人撲熱鐵上。舒展其身以熱鐵繩絣之使直。以熱鐵斧逐繩道斫罪人作百千段。復次以鐵繩絣鋸之。復次懸熱鐵繩交橫無數。驅迫罪人使行繩間。惡風暴起吹諸鐵繩歷絡其身。燒皮徹肉燋骨沸髓苦毒萬端。余罪未畢故使不死。故名黑繩。久受苦已乃出黑繩至黑沙地獄。乃至寒冰地獄然后命終。惡意向父母佛及聲聞。則墮黑繩獄苦痛不可稱。  
　　推岬大地獄。有十六小獄圍繞。各縱廣五百由旬。何故名推岬。有大石山兩山相對。人入此中。山自然合推岬其身。骨肉糜碎山還故處。苦毒萬端故使不死。復有大鐵象舉身火然哮呼而來。蹴蹋罪人婉轉其上。身體糜碎膿血流出。號啕悲叫故使不死。復捉罪人臥大石上以大石岬。復取罪人臥地鐵杵搗之。從足至頭皮肉糜碎。膿血流出萬毒并至。余罪未畢故令不死故名推岬。久受苦已乃出推岬到黑沙地獄。乃至寒冰然后命終。但造三惡業不修三善行。墮推岬地獄苦痛不可稱。  
　　叫喚大地獄。有十六小地獄。各縱廣五百由旬。何故名叫喚獄。獄卒捉罪人擲大鑊中。又置大鐵鍑中。熱湯涌沸煮彼罪人。號啕叫喚苦痛辛酸。又取彼罪人擲不[金*敖]上。反覆煎熬號啕叫喚。余罪未畢故使不死故名叫喚。久受苦已乃出叫喚至黑沙地獄。乃至寒水爾乃命終。嗔恚懷毒造諸惡行。墮叫喚地獄。  
　　大叫喚大地獄。有十六小獄。何名大叫喚。取彼罪人著大鐵釜中。又置鐵鑊中。熱湯涌沸煮彼罪人。又擲大[金*敖]上。反覆煎熬號啕大叫苦痛辛酸。余罪未畢故使不死名大叫喚。久受苦已出大叫喚至寒冰獄。爾乃命終。習眾邪見。為愛網所牽。造卑陋行。墮大叫喚獄。  
　　燒炙地獄。有十六小地獄。何故名燒炙。將諸罪人置鐵城中。其城火然內外俱赤燒炙罪人。又著鐵樓上。其樓火然內外俱赤。又擲著大鐵陶中。其陶火然內外俱赤。燒炙罪人皮肉燋爛萬毒并至。余罪未畢故使不死。故名為燒炙。久受苦已出燒炙獄至黑沙獄。乃至寒冰然后命終。為燒炙行墮燒炙地獄。長夜受燒炙苦。  
　　大燒炙地獄。有十六小地獄。縱廣五百由旬。將諸罪人置鐵城中。其城火然內外俱赤。燒炙罪人皮肉燋爛萬毒并至。有大火坑火焰熾盛。其坑兩岸有大火山。捉彼罪人貫鐵叉上豎著火中重火燒炙皮肉燋爛。余罪未畢故使不死。久受苦已出大燒炙至黑沙地獄。乃至寒冰爾乃命終。舍善果業為眾惡行。墮大燒炙獄。  
　　無間大地獄。有十六小獄。各縱廣五百由旬。捉彼罪人剝取其皮從足至頂。即以其皮纏罪人身。著火車輪蹍熱鐵地。周行反覆身體碎爛。皮肉墮落萬毒并至故使不死。又有鐵城四面火起。東焰至西西焰至東。南北上下亦復如是。焰熾回遑間無空處。東西馳走燒炙其身皮肉燋爛。苦痛辛酸萬毒并至。罪人在中久乃門開。其諸罪人奔走往趣。身諸枝節皆火焰出。走欲至門門自然閉。余罪未畢故使不死。又其中罪人舉目所見但見惡色。耳聞惡聲鼻聞臭氣。身觸苦痛意念惡法。彈指之頃無不苦時。故名無間地獄。久受苦已命終。為重罪行生惡趣。乃至寒冰地獄。爾乃命終。為重罪行生惡趣業。墮無間獄罪不可稱名。八大地獄各有十六小地獄。  
金剛山間別有十地獄第十二  
　　二大金剛山間。有大風起名為僧佉。若使風來至四天下及八萬天下。大地諸山去地十里。或至百里飛揚空中皆悉糜碎。如壯士手把輕糠散于空中。由二大山遮止此風。若使風至四天下者。其中眾生溪河江海皆當焦枯。又山間風臭處不凈腥穢酷烈。若使來至四天下者。熏諸眾生皆當失目。又此二山多所饒益。亦是眾生行報所致。  
　　又二山間有十地獄。一名厚云。二名無云。三名呵呵。四名奈何。五名羊鳴。六名須干提。七名優缽羅。八名拘物頭。九名分陀利。十名缽頭摩。云何名厚云。地獄罪人自然生身。譬如厚云故名厚云。云何名無云。眾生生身猶如段肉故名無云。云何名呵呵。苦痛切身皆稱呵呵故名呵呵。云何名奈何。受罪眾生苦痛酸切無所歸依皆稱奈何。云何名羊鳴。受罪眾生苦痛切身欲舉聲語舌不能轉直如羊鳴。云何名須干提華。獄皆黑如須干提華色。云何名優缽羅華。獄皆青如優缽羅華。云何名拘物頭華。獄皆紅如拘物頭色。云何名分陀利華。獄皆白如分陀利華。云何名缽頭摩華。獄皆赤如缽頭摩華色。喻如有簞受六十四斛滿中胡麻。有人百歲持一麻去。如是至盡。厚云地獄受罪未竟。如二十厚云地獄壽。與一無云地獄壽等。如二十無云地獄壽。與一呵呵地獄壽等。如二十呵呵地獄壽。與一奈何地獄壽等。如二十奈何地獄壽。與一羊鳴地獄壽等。如二十羊鳴地獄壽。與一須干提地獄壽等。如二十須干提地獄壽。與一優缽羅地獄壽等。如二十優缽羅地獄壽。與一拘物頭地獄壽等。如二十拘物頭地獄壽。與一分陀利地獄壽等。如二十分陀利地獄壽。與一缽頭摩地獄壽等。如二十缽頭摩壽名一中劫。如二十中劫名一大劫。缽頭摩地獄中火焰熾盛。罪人去火一百由旬。火已燒炙去六十由旬。兩耳已聾無所聞知。去五十由旬兩目已盲無所復見。瞿波利比丘已懷惡心。謗舍利弗目揵連。身壞命終墮此缽頭摩地獄中(出長阿含經樓炭大同小異也)  
經律異相卷第五十(地獄部第四十之二)  
　　阿鼻地獄受諸苦相一 十八小地獄各有十八獄圍繞阿鼻二 六十四地獄舉因示苦相三 五大地獄示受苦相四  
阿鼻地獄受諸苦相第一  
　　阿鼻地獄者(梁言無遮。又言無間。又言猛火入心)縱廣正等八千由旬。七重鐵城七層鐵網。下有十八隔。周匝七重。皆是刀林。復有七重劍林。四角有四大銅狗。廣長四十由旬。眼如掣電。牙如劍樹。齒如刀山。舌如鐵刺。一切身毛皆然猛火。其煙臭惡。有十八獄卒。口如夜叉。六十四眼散迸鐵丸。狗牙上出高四由旬。牙端火流燒煎鐵車。輪網出火。鋒刃劍戟燒阿鼻城赤如融銅。獄卒八頭六十角。角抄火然。火化成銅復成刀輪。相次在火焰間。滿阿鼻城。城內有七鐵幢。火涌如沸鐵流融迸涌出四門。上有十八釜。沸銅涌漫滿于城中。二隔間有八萬四千鐵蟒大蛇。吐毒火中身滿城內。其蛇哮吼如天震雷。雨大鐵丸五百。又五百億蟲。八萬四千嘴頭火流如雨而下。滿阿鼻城。此蟲若下猛火大熾照八萬四千由旬獄上。沖大海沃燋山下貫大海底渧如車軸。若有殺父害母罵辱六親。命終之時銅狗化十八車。狀如寶蓋。一切火焰化為玉女。罪人遙見心喜欲往。風刀解時寒急失聲。寧得好火安在車上然火自爆。即便命終。坐金車瞻玉女。皆捉鐵斧斬截其身。屈伸臂頃直落阿鼻。從上隔如旋火輪至于下隔。身遍隔內。銅狗大吼嚙骨唼髓。獄卒羅剎捉大斧截以叉叉頸令起遍體火焰滿阿鼻獄。閻羅王大聲告敕。癡人獄種。汝在世時。不孝父母邪慢無道。汝今生處名阿鼻獄。獄卒復從下隔更上上隔。經歷八萬四千隔掛身而過至鐵網際。一日一夜即閻浮提六十小劫。盡一大劫。作五逆罪。臨命終時。十八風刀如鐵火車解截其身。以熱逼故便作是言。得好色華清涼大樹于下游戲不亦樂乎。作此念時八萬四千諸惡劍林。化作寶樹華果茂盛行列在前。大熱火焰化為蓮華。罪人疾于暴雨坐蓮華上。鐵嘴諸蟲從火華起穿骨入體躁動。一切劍枝。削于肉骨。無量刀林當上而下。火車爐炭十八苦事一時來迎。此相現時陷墜地下。從下隔上身如華敷遍滿下隔下火熾然。至于上隔身滿其中。熱惱急故張眼吐舌。萬億融銅百千刀輪。從空中下頸入足出。一切苦事過于上說百千萬倍。具五逆者受罪五劫。復有眾生。犯四重禁虛食信施誹謗邪見不識因果。斷學般若毀十方佛。偷僧祇物淫劮無道。逼凈戒尼姊妹親戚。造眾惡事。此人罪報。臨命終時。風刀解身偃臥不定如被楚撻。其心荒越發狂癡想。見己室宅男女大小。一切皆是不凈之物。屎尿臭處盈流于外。獄卒羅剎以大鐵叉擎。阿鼻獄及諸刀林。化作寶樹及清涼池。火焰化作金葉蓮華諸鐵嘴蟲化為鳧雁。苦痛之聲猶如歌詠。罪人聞此吾當游中。坐火蓮華。眾物競分。狗食其心。俄爾之間。身如鐵華滿十八隔。此等罪人經八萬四千大劫。復入東方十八隔中。如前受苦。南西北方亦復如是。謗方等經。具五逆罪。破壞僧祇。污比丘尼。斷諸善根。具眾罪者身滿阿鼻獄。四支復滿十八隔中。此阿鼻獄但燒如此獄種眾生。劫欲盡時東門即開。見東門外。清泉流水華果林樹一切俱現。是諸罪人從下隔見明火暫歇。從下隔起婉轉腹行。[打-丁+聿]身上走到上隔中。手攀刀輪。時虛空中雨熱鐵丸。走于東門既至門閫。獄卒羅剎手捉鐵叉逆刺其眼。鐵狗嚙心悶絕而死。南西北門亦復如是。經歷半劫。  
十八小地獄各有十八獄圍繞阿鼻第二  
　　阿鼻地獄。有十八小地獄。小地獄。各有十八寒地獄。十八黑闇地獄。十八小熱地獄。十八刀輪地獄。十八釰輪地獄。十八火車地獄。十八沸屎地獄。十八鑊湯地獄。十八灰河地獄。五百億釰林地獄。五百億刺林地獄。五百億銅柱地獄。五百億鐵璣地獄。五百億鐵輞地獄。十八鐵窟地獄。十八鐵丸地獄。十八尖石地獄。十八飲銅地獄。如是等眾多地獄。阿鼻地獄。死生寒冰中。寒冰獄死生黑闇處。八千萬歲目無所見。受大蟲身婉轉腹行。諸情闇塞為狐狼食之。后生畜生。五千萬身受鳥獸形。還生人中。六根不具貧窮下賤。經五百身后生餓鬼。后遇善知識發菩提心。  
　　十八寒地獄者。八方冰山。山十八隔。復有十八諸小冰山。寒冰山間如瓦蓮華。高十八由旬。上有冰輪。縱廣正等十二由旬。如天雨雹從空而下。劫奪抄盜剝脫凍殺眾生。此人罪報欲命終時。一切刀風化為熱火。罪人作念我今云何不臥冰上。作是念時。獄卒羅剎手執冰輪躡虛而至。罪人見已心便愛念。氣絕命終生冰山上。既生之后。十八冰山如以扇扇。一切寒冰從毛孔入。十八隔中遍滿一隔。剖裂擗拆如赤蓮華。冰輪上下遍覆其身。八方冰山一時俱合。更無余辭但言阿羅。爾時罪人即彼作是念。我于何時當免寒冰生熱火中。爾時空中有鐵嘴鳥。吐火破冰啄腦。罪人即死。獄卒復以鐵叉打地[口*戒]言活活。應聲即蘇。身火猛熾愿得前冰以滅此火。獄卒復以冰輪迎接置與獄中。如是十八隔中無不經歷。此寒地獄壽命歲數。如四天王天日月八千萬歲。罪畢下生賤貧鄙陋。五十世中為人奴婢。衣不蔽形食不充口。此罪畢已。遇善知識發菩提心。  
　　黑闇地獄者。十八重黑山。十八重黑網。十八重鐵床。十八重鐵縵。一山高八萬四千由旬。一一縵亦厚八萬四千由旬。一一縵間十八重鐵圍山羅剎如林。此山陰闇。偷佛僧燈明。偷盜父母師長。謗說法者。亦毀世俗論義師等。不忌尊卑不知慚愧。以此罪故命欲終時。眼有電光睒迅不停。即作是念。我有何罪常見是火。即閉兩目不愿欲見。命欲終時。獄卒羅剎擎大鐵床張大鐵輪。如大隊云乘。空而至。無形有聲。罪人欲往命終。坐鐵床上落黑闇處。刀輪上下斬斷其身。有大鐵烏嘴距長利。從山飛下來摷罪人。痛急疾走求明不得。足下蒺梨穿骨徹髓。如是慞惶經五百萬億歲日月如前。彼人頭打諸黑闇山。腦流眼出。獄卒羅剎以鐵叉叉安眼眶。罪畢乃出。為貧窮人。眼目角睞盲冥無見。或被癩病人所驅逐。如是罪報經五百身。過是以后遇善知識發菩提心。  
　　十八小熱地獄者。如阿鼻獄。亦七重城七重鐵輞。無量諸惡以為莊嚴。以不從師教興惡逆心。不知恩養盜師害師。污師凈食坐師床坐捉師缽盂藏去不凈。作種種惡毒藥飲師。若沙門婆羅門。作諸非法無有慚愧。剝像破塔劫法寶物。殺伯叔父母兄弟姊妹。命欲終時。十八獄卒各以鐵叉擎置一隔獄。如大寶蓋雨微細雨。雨渧如華熱惱入心。見雨清涼即作念言。愿我得坐蔭蓋之下。涼雨灑我不亦樂耶。氣絕命終。如一瞬頃即坐劍林上。百億劍刃。刃皆出火燒刺其身。空中寶蓋化為火輪。從上而下直劈其頂。身體碎裂為數千段。上雨銅丸從毛孔入。獄卒羅剎以大鐵叉刺罪人眼。或以鐵箭貫射其心悶絕而死。須臾還活坐劍床上。旋嵐猛風吹墮地獄。時閻羅王告言。獄種汝作眾惡。殺師謗師。汝今生處名拔舌阿鼻。汝在此獄當經三劫。作是語已即滅不現。  
　　刀輪地獄者。四面刀山。于眾山間積刀如輪。有八百萬億極大刀輪。隨次而下猶如雨渧。以樂苦惱他殺害眾生。命終之時。患逆氣病心堅如石。即作是愿。得一利刀削此諸患不亦快乎。是時獄卒頂戴刀輪翳令不現。至罪人所卑言遜辭。我有利刀能割重病。罪人歡喜即自念言。唯此為快。氣絕命終生刀輪上。如醉象走墮刀山間。是時四山一時俱合。四種刀山割切其身。不自勝持悶絕而死。獄卒羅剎驅蹙罪人。令登刀山來至山頂。刀傷足下乃至于心。畏獄卒故匍匐而上。既至山頂。獄卒手執一切樹揲。未死之間鐵狗嚙心楚毒百端。鐵蟲唼食肉皆都盡。尋復唱活。腳著鐵輪從空而下。一日一夜六十億生六十億死。如是眾多如四天王壽八千萬歲。罪畢乃出墮在畜生。五百世中有供眾口。復五百世受卑賤形。后遇善知識發菩提心。  
　　劍輪地獄者。縱廣正等五十由旬。滿中劍樹其樹多少。如稻麻竹葦。一一劍樹高四十由旬。八萬四千劍輪為葉。八萬四千劍輪為華。八萬四千劍輪為果。八萬四千沸銅為枝。以樂殺無厭。如此罪人臨命終時。遇大熱病即作念言。我今身體時熱時寒。舉身堅強猶如鐵砧。即作愿言。得金剛劍割卻此患樂不可言。是時獄卒即自化身。如己父母親友之形。在其人前而告之言。我有秘法如卿所念當用相遺。罪人云急急欲得。氣絕命終如馬奔走生劍華中。無量劍刀削骨破肉碎落如空。復有鐵烏。從樹上下挑眼啄耳。有大羅剎。手捉鐵斧破頭出腦。鐵狗來舐死已唱活。驅令上樹。未至樹端身碎如塵。一日一夜殺身如塵不可稱數。殺人罪故受如此殃經八萬億歲生畜生中。身常負重死復剝皮。經五百世還生人中。貧窮短命多病消瘦。過是已后遇善知識發菩提心。  
　　火車地獄者。一一銅鑊。縱廣正等四十由旬。滿中火。下有十二輪。上有九千四火輪。自有眾生為佛弟子。及事梵天九十六種。及在家者誑惑邪命諂曲作惡。如此罪人欲命終時。風大先動身冷如冰。即作是念。何時當得大猛火聚。入中坐者永除冷病。作是念已。獄卒羅剎化作火車如金蓮華。獄卒在上如童男像。手執白拂鼓舞而至。罪人愛著。若坐此上快不可言。氣絕命終載火車上。支節火然身體燋散。獄卒唱活應聲還活。火車轢身凡十八反碎身如塵。天雨沸銅遍灑身體即便還活。如是往反上至湯際下墮鑊中。火車所轢一日一夜九十億死九十億生。此人罪畢生貧賤家為人所使。系屬于他不得自在。償利養畢久乃得脫。由前出家善心功德。遇善知識為其說法。心開意解成阿羅漢。  
　　沸屎地獄者。八十由旬十八鐵城。一一鐵城有十八隔。一一隔中四壁皆有百億萬劍樹。地如刀刃。刃厚三尺。于其刃上百千蒺梨不可稱計。一一蒺梨及劍樹間。生諸鐵蟲其數無量。一一鐵蟲有百千頭。一一頭有百千嘴。嘴頭皆有百千蚖蟲。此諸蚖蟲口吐熱屎。沸如融銅滿鐵郭內。上有鐵網鐵烏。以破八戒齋。污沙彌尼式叉摩尼。污比丘戒比丘尼戒。污優婆塞戒優婆夷戒。如是七眾及余一切。污僧凈飯污父母食。偷竊先啖不凈手捉。及僧知事以自恃故污僧凈食。四部弟子以不凈身坐僧祇床。犯偷蘭遮久不懺悔。虛食僧食坐僧眾中與僧布薩。如是眾多無量不凈惡業罪人。臨命終時舉身皆香。如麝香子不可堪處。即作是念。當于何處不聞此香。獄卒化身猶如畫瓶中盛糞穢。至罪人所以手摩觸。令彼罪人心生愛著。氣絕命終墮沸屎中。身體糜爛眾蟲唼食削骨徹髓。以渴逼故飲熱沸屎。蚖蟲蛆蟲唼其舌根。一日一夜九十億生九十億死。罪畢乃出生貧賤家不得自在。設生世時恒值惡王屬邪見主。種種惡事逼切其身。癭瘇惡創以為衣服。宿世聞法善因緣故。遇善知識出家學道成阿羅漢。  
　　十八鑊湯地獄者。有十八鑊。縱廣正等各四十由旬。七重鐵網滿中沸鐵。五百羅剎鼓大石炭。燒其銅鑊焰焰相次。經六十日火不可滅。閻浮提日滿十二萬歲。鑊湯上涌化成火輪。還入鑊中。以毀佛禁戒殺生祠祀。為啖肉故焚燒山野傷害眾生。生啖眾生以火焚燒。如此罪人命欲終時。身心煩悶失大小便不自禁制。或熱如湯或冷如冰。即作是念。得大溫水入中沐浴不亦樂乎。獄卒羅剎化作僮仆。手擎湯盆至罪人所。心生愛樂。氣絕命終生鑊湯中。速疾消爛唯余骨在。鐵叉掠出鐵狗嗗之。嘔吐在地尋復還活。獄卒驅蹙還令入鑊。鐵鑊熱故攀劍樹上。骨肉斷壞落鑊湯中。一日一夜恒沙死生。罪畢生為豬羊雞狗。短命之處無不經歷。如是受身八千萬歲。命終之后還生人中。受二種報。一者多病。二者短命。過算數劫遇善知識。受持五戒行六波羅蜜。  
　　灰河地獄者。長二百由旬。廣十二由旬。下有利刀岸上劍樹。滿中猛火廣十二丈。復有融灰以覆火上。厚四十丈。以偷盜父母師長善友兄弟姊妹。如是癡人無有慚愧。不識恩養不從師教。此人罪報命欲終時。氣滿心腹喘息不續。即作是念。我心如泥氣滿胸中。得一微火爆我身者不亦快乎。獄卒應念化作妻子。手擎火爐微灰覆上。至罪人所。罪人歡喜。氣絕命終生灰河中。諸劍樹間有一羅剎。手執利劍欲來傷害是人恐怖走入灰河。舉足下足刀傷其腳。劍樹雨刀從毛孔入。羅剎以叉叉出其心。躄地悶死尋復還活。一日一夜五百億生五百億死。饑渴逼故張口欲食。劍樹雨刀從舌頭入。擗腹裂胸悶絕而死。由前世聞法僧名故。罪畢之后得生人中。貧窮下賤。覺世非常出家學道。時世無佛成辟支佛。世若有佛成阿羅漢。  
　　劍林地獄者。八千由旬滿中劍樹。有熱鐵丸以為其果。樹高二十四由旬。以不孝父母不敬師長。作惡口業無慈愛心刀杖加人。臨欲終時心如糊膠處處生著。即作此念。我心縛著觸事不舍。耽酒嗜色雖遇苦患心猶不息。得一利刀以割截此愛。獄卒應聲化為侍者。執鏡語言。汝心多著可觀此鏡。見利劍像。  
　　以即作是念。我體羸弱以不堪欲事。得此利劍。割斷我心不亦快乎。作此念時氣絕命終受餓鬼身。諸劍樹間化生鐵丸。從頂入口出腸胃燋爛。獄卒打撲驅令上樹。鐵嘴蟲啖以怖上樹。如是展轉悉經劍林。一日一夜八萬生死。罪畢之后生饑饉世及疾病劫。為人卑賤口氣恒臭人所惡見。后遇善知識發菩提心。  
　　刺林地獄者。八千由旬滿中鐵刺。一一刺端有十二劍。樹上復有大熱鐵鉤。以惡口兩舌綺語不義語。調戲無節誑說是非。說經典過毀論議師。如此罪報命欲終時咽燥舌干。即作此念。得一利刺刺頸出血。令眾脈間流注眾水不亦快乎。獄卒羅剎化作父母手執明珠。珠頭生刺持用擬口如水欲渧。罪人歡喜氣絕命終。如雷電頃生刺林間。獄卒羅剎手執鐵鉤拔舌令出。八千鐵牛有大鐵犁耕破其舌。一日一夜六百生死。過是已后得生人中。肩狹面皺語言[口*騫]吃。如此罪人體生諸瘡。膿血盈流經五百世人所惡見。過是已后雖有言說人不信受。遇善知識發菩提心。  
　　銅柱地獄者。有一銅柱林如火山。高六百由旬。下有猛火火上鐵床上有刀輪。間有鐵嘴蟲鐵口烏。以貪惑滋多染愛不凈。非處非時行不凈業。設有比丘尼婆羅門等諸梵行者。若非時于非處犯不凈法。乃至一切犯邪行者。如此罪人臨命終時。舉身反強振掉不定。即作是念。得一堅大銅鐵柱者。縛此身體令不動搖。獄卒應時化作僮仆。手執鐵杖至罪人所。白言長者。汝今身強余物皆弱可捉此杖。心即歡喜氣絕命終。如弄杖頃生銅柱頭。猛火焰熾焚燒其身。驚怖下視見鐵床上。有端正女。若是女人見端正男。心生愛著從銅柱上下投于地。銅柱貫身鐵網絡頸鐵嘴諸蟲唼食其軀。落鐵床上。男女俱時六根火起。有鐵嘴蟲從眼而入從男女根出。若污戒者別有九億諸小蟲輩。如[蟲*巢]蛆蟲有十二嘴。嘴頭出火唼食其體。一日一夜九百億生九百億死。出生鳩鴿身經五百世。復生龍中經五百身。后生人中無根二根。及不定根黃門之身經五百世。設得為人。妻不貞良子不慈孝奴婢不從。過是已后遇善知識發菩提心。  
　　鐵機地獄者有一鐵床。縱廣正等四百由旬。上安諸[撼-咸+巳]。[撼-咸+巳]間皆有萬億鐵弩。鐵弩鑊頭百億鋒刃。以為貪欲故不孝父母。不敬師長。不從善教殺害眾生。此人命終身體戰動六竅汁流。見自己床如兜羅綿。得堅冷處臥不亦快耶。獄卒羅剎。以叉擎床銷火毾[登*毛]至罪人所。歡喜欲臥。氣絕命終生鐵機上。萬億鐵[撼-咸+巳]關從下動鐵[撼-咸+巳]昂無量。鐵弩同時皆張二鐵。箭射罪人心。一日一夜六百億生死。后生畜生中經五百世。還生人間。貧窮下賤為人所使。多墮刑獄恒受鞭撻。后遇善知識發菩提心。  
　　鐵網地獄者。八十九重諸鐵羅網。一一網間百億鐵針。一一鐵針施五關[撼-咸+巳]。以邪心諂曲妖媚惑人。心懷讒賊晝夜惡念。臨命終時身體搔癢。即作此念。得一束針攙刺不亦快乎。作是念時獄卒化為良醫。手執利針唱言。治病。罪人心喜氣絕命終生鐵網間。[打-丁+聿]身下過眾[撼-咸+巳]皆動。無量諸針射入毛孔。如是婉轉諸鐵網間。如剎那頃死生。罪畢乃出生于邊地無佛法處。亦不聞說世間善語何況正法。雖生人中三惡道攝。后遇善知識雖得聞法心不解了。  
　　鐵窟地獄者。餓鬼道中最上苦法。有一鐵山。縱廣正等二十五由旬。山上復有五百萬億大熱鐵丸。一一鐵丸團圓正等十三由旬。山間復有百千刀劍。是時彼山東開小孔。如摩伽陀升但出黑煙。以慳貪縛著心如金剛。但樂求索無有厭足。父母妻子悉不給與。師長教授視如糞穢。奴婢親友不施衣食。如是慳人不慮無常。護惜財物猶如眼目。命欲終時諸情閉塞。口噤不語心中默念。我死之后是諸惡人。食我財物如啖鐵丸。處我窟宅如處闇室。作是念已。獄卒化為慳人。多收財物以火焚之。罪人心喜氣絕命終生火山上。猶如融銅鑄鐵窟中。劍蟲刀蟲唼食其軀。煙熏其眼不見火焰。東西馳走頭打鐵山。鐵丸從頂徹足。一念頃死生。罪畢乃出生餓鬼中。其身長大數十由旬。咽如針筒腹如大山。東西求食融銅灌咽。經八千歲。生食膿唾血鬼中。復生廁神豬狗等中。罪畢乃生貧窮卑賤無衣食處。遇善知識發菩提心。  
　　鐵丸地獄者。八十由旬滿中鐵城。八十八隔。一一隔中有五刀山。持用覆上。下有十八大惡鐵蛇。皆吐鐵劍劍頭火然。以毀辱布施言施無報。勸人藏積。向國王大臣沙門婆羅門及一切眾。說施無因亦無果報。此人臨終頸強脈縮。回轉不語不喜見人。低視而臥心中但念。我積財寶。得與我俱快不可言。獄卒化作其妻捉熱鐵丸。化作寶器在其人前。語言。我隨汝死婉轉相著終不相離。氣絕命終生鐵城中東西馳走。鐵蛇出毒纏繞其身節頭火然。即作是念。愿天愛我降注甘雨。應念即雨大熱鐵丸項入足出。罪畢乃為貧窮孤獨喑啞之人。歲數如鐵窟說。遇善知識發菩提心。  
　　尖石地獄者。有二十五石山。一一石山有八水池。一一水池有五毒龍。比丘比丘尼。沙彌沙彌尼。式叉摩尼。優婆塞優婆夷。九十五種梵志等法。或犯輕戒。久不懺悔心無慚愧。命欲終時。心下氣滿腹脹如鼓。飲食噎吐水漿不下。即作是念。得一尖石塞我咽喉不亦快乎。是時獄卒化作良醫。拗捉尖石作大藥丸著其口中。告言閉口。心生歡喜。氣絕命終生石山間。無量尖石從背入胸出。獄卒復以鐵叉叉口以石內中。一日一夜六十億生。此是生報。從此命終墮黑繩地獄。黑繩地獄者。八百鐵鎖八百鐵山。豎大鐵幢兩頭系鎖。獄卒馳踧令貪鐵繩上走。不勝下落墮鑊湯中。馳起渴急飲鐵吞石而走。一日一夜經歷是苦凡十萬遍。罪畢生世為人僮仆。遇善知識為說實法。得阿羅漢。  
　　飲銅地獄者。千二百種雜色銅車。一銅車上六千銅丸。以慳貪嫉妒邪見惡說。不施父母妻子眷屬及與一切。心生慳嫉見他得利如箭入心。如是罪人欲命終時。多病消瘦昏言囈語。是時獄卒化以銅車載果至罪人所。得已歡喜。即作念言。得此美果甚適我愿。氣絕命終生銅車上。不久即往生銅山間。銅車轉頸。獄卒以鉗挓口飲以烊銅。迷悶躄地唱言饑饑。尋時獄卒擘口令開。以銅鐵丸置其口中。吞十八丸。節節火然東西馳走。經于七日爾乃命終。獄卒唱言。汝前身時。諛諂邪見慳貪嫉妒。以是因緣受鐵丸報。或曾出家毀犯輕戒。久不悔過虛食信施。以此因緣食諸鐵丸。此人罪報億千萬歲不識水谷。受罪既畢還生人中。五百世中言語[口*騫]吃不自辯了。以宿習故食后啖土塊。過是以后遇善知識發菩提心(出觀佛三昧法經第五卷)  
六十四地獄舉因示苦相第三  
　　一曰腳蹋。先蹋殺人今為獄鬼所啖。經二百歲。  
　　二曰刀山。先殺眾生今受罪二百歲。三曰審諦。嗔心罵人以為鳥獸。五百歲中鐵杵撞口。罪畢受生人頭鳥身。口常言罪。  
　　四曰抱刀劍。自犯淫戒。又犯持戒人。五曰沸沙。先以熱灰覆眾生上。  
　　六曰沸井。井水常沸。以惡心用不凈物致井中。罪畢百歲為井中蝦蟆。七曰窖窗獄卒。以人倒內窖窗中。此女生時。以顧影衣裔他男子。八曰啞鬼。獄常燒鐵鉹烙其舌。生時父母及師喚之不應。經二百歲后生為啞人。九曰熱灰。七百里滿中熱灰。此人生時起淫欲心。就貞女宿終不果遂。受罪二百歲。后生患瘡及恐怖。十曰沸屎。三萬里滿中屎尿。驅人入中。昔賜人好食。嗔言如食不凈。受罪五百歲為豬。  
　　十一曰膖臭。縱廣二千五百里。滿中膿血。此人生時以不善心入圣人室失氣泄穢。受罪二百四十歲。后生貧賤人中身體常臭。十二曰不凈。縱廣千里滿中涕唾。慢心不凈手捻香供養大圣。后生人中常慢。十三曰不凈。六百里膿。生時食正中。有鼠屎狗食不凈。投凈食中。受罪二百歲出生作狗。十四曰黑耳常闇。生時以不善心障佛光明。受罪七百歲。十五曰縱廣四萬里。恒被斫射打剔推岬。此人生時作五逆業。受罪動經數劫。若展轉諸獄。故亦有劫數也一萬歲。十六曰相殺。婦殺夫夫殺婦。母殺兒兒殺母。其人昔時殺他人父母。并殺眾生父母及兒。及生人中。父母子孫皆悉早死。十七曰斫身。恒為獄鬼所斫。先斫眾生故。后生喜遭縣官。十八曰火車。此人猶燒殺眾生。后生被燒。十九曰不識法。滿中癡人聞揵捶聲。慢心而臥。后生邊地。二十曰鐵熬。熬蝦蟹故。后生短壽。  
　　二十一曰餓鬼。身長四十里。腹如萬斛簞。頸長十里。恒苦饑渴口氣恒臭。見食化成炭。飲成膿血。猶食齋食不持齋。后生八百世常作羅剎。二十二曰剛炭。盜心取他物手捧剛炭。后生貧賤為人所使。二十三曰鑊湯。生時惡心以熱湯澆地蟲。二十四曰鐵床。淫他婦女逼犯持戒女人。男抱銅柱女臥鐵床。二十五曰鐵丸。猶炮煮雞鴨子。后生常苦迷荒。二十六曰貢高坐地獄。生時貢高食他信施。自恃有德起心貢高。二十七曰黑耳。獄鬼以刀節節支解。淫比丘。后生下賤女人之中。五百歲作黃門。二十八曰寒冰獄。生時擲眾生致寒凍處。后生貧賤常無衣服。二十九曰石窟。滿中煙火。惡心熏殺眾生。三十曰權收。鬼獄收之以嗔心滅屑殺蟣虱。  
　　三十一曰[打-丁+(恙-心+皿)]。山以[打-丁+(恙-心+皿)]殺蟣虱。后生短壽。三十二曰熱湯澆身。披著好衣誘他婦女。罪畢為鳥獸。三十三曰餓鬼。身長三十里。咽下有癭決膿食之。或見好食。眾鬼競奪不得食之。得他好食不先上上座食。后生貧窮。三十四曰餓鬼。身長十里或五里。身毛剛利。慳不施食實有言無。后生貧賤多無飲食。三十五曰惡狗。多諸惡狗牙利如劍。獄鬼喚狗競共嚙之。生時喚狗嚙殺眾生。后得為人喜被狗嚙。三十六曰鐵杙。驅人履之。生時含毒看父母師長。后生毒蛇中。三十七曰剝皮。鬼恒利刀剝其皮。生惡心剝人衣被。及剝眾生皮。后生人中常為人所剝奪。三十八曰倒懸。獄卒悉取人倒懸。生時倒懸眾生。三十九曰畜生。獄鬼洋銅灌其口。負債抵而不還。后五百歲中。為人牛馬奴婢。喜得鞭打。四十曰耕身。獄鬼以鐵犁耕身。生時耕地傷眾生。惡心稱懀。四十一曰鏃眼。獄鬼常以鐵鏃鏃其眼。生時惡心惡眼看其父母。后生人中眼常通睛。四十二曰刀兵。獄鬼斫射。此人生時嗔心相殺。后生人中喜得斫射。四十三曰割刺。獄鬼生割其肉。此人生時惡心割人肉。罪畢為人喜得割刺。四十四曰鐵磨。獄鬼以鐵磨磨人。此人生時以惡心磨殺磨此中蟲。四十五曰[打-丁+蒙]弄。滿中鐵磨。獄鬼驅人入磨磨之。四十六曰[打-丁+蒙]弄。此人生時。見眾生入[打-丁+蒙]弄中。生惡心我誓不救。后生人中身體黃熟。四十七曰石臼。卒驅入臼中搗之。此人生時惡心搗殺眾生。罪畢為螺蚌。四十八曰憍慢。人頭蛇身。此人生時臥地誦經。四十九曰水地獄。水停住不流。此人生時抑人水中沒溺而死。五十曰[仁-二+屬]儒。獄鬼石岬人頭。此人生時慢心。使父母師長倚。令其兒生言不恭敬。  
　　五十一曰鐵棒。獄鬼常使其身棒鐵此人生時以惡心殺蟣虱。五十二曰恐怖。常為牛頭阿旁所恐。此人生時常恐人故。五十三曰鐵杙。水底布鐵杙。獄鬼驅人入水中刺身流血。生時嫉妒布杙傷人。五十四曰飲洋銅。生時慢心學父母師長語。后常蹇吃。五十五曰鐵鏃。獄鬼以鐵鏃鏃其眼。此人生時惡心生刺眾生瞳子。罪畢為盲人。五十六曰鐵叉獄。獄鬼以鐵叉叉人。此人生時惡心叉魚及余眾生。五十七曰蛆蟲。唼食人身。此人生時蛆妒傷人。及六畜財物。罪畢為人身患惡瘡。五十八曰刀解手。獄鬼以利刀解其兩手。此人生時以慢心。用不凈手捉經。五十九曰啼哭。獄鬼護來恐怖令其啼哭。此人生時常憂錢財以營淫欲。后生為人恒苦少財。六十曰鐵拘。獄鬼常以鐵拘拘其身體。此人生時拘殺眾生。六十一曰洋銅。獄鬼洋銅灌其口。此人生時惡心。妄語兩舌惡罵綺語。罪畢為人口氣常臭。六十二曰洋銅灌手。此人生時心不敬道。以不凈手捉沙門衣。六十三曰射身。獄鬼以箭射之。此人生時惡心射殺眾生。  
　　六十四曰無擇(梁言生終)凡有五王者。一曰隨王。二曰劫王。三曰丑王。四曰自然王。五曰眾生王。皆發信心大乘誓愿度地獄眾生。諸地獄罪畢者來入此中。斷其昔行作罪多少。舍地獄身受中陰形如三歲小兒。更隨行業從父母受生(出問地獄經)  
五大地獄示受苦相第四  
　　活大地獄。惡心嗔爭以槊相刺。鐵抓相攫血相涂漫。痛毒逼切悶無所覺。冷風來吹。獄卒喚活罪人還活。是故名為活獄。此中眾生前世好殺物命牛羊禽獸。為田宅國土錢財等利而相殺害。受此罪報。合會大地獄。羅剎獄卒。作種種形諸惡獸頭。而來吞啖咬嚙罪人。兩山相合熱鐵輪轢。熱鐵臼搗亦如押油。聚肉成積血流成池。雕鷲虎狼各來牽掣。此人前世多殺眾生還受此形獄。又以力勢相凌拄押羸弱。受兩山相合罪。慳貪嗔恚愚癡怖畏。斷事輕重不以正理。或破正道。受熱鐵輪轢鐵臼搗。  
　　第四第五名叫喚大叫喚。此大地獄其中罪人。羅剎獄卒頸黃眼赤火從中出。著朱色衣身肉堅勁。走射罪人。罪人狂怖叩頭求哀。呼大將軍小見憐愍。將入熱鐵地獄。縱廣百由旬。驅打驅走足皆燋然。脂髓流出如笮蘇油。鐵棒頭額其腦流出如破酪瓶。復將入鐵閣屋間。黑煙來熏。互相堆押意欲求出。其門已閉大喚[口*睪]呼聲常不絕。此人前世斗秤欺誑。非法斷事受寄不還。侵凌下劣惱諸貧窮令其號哭。破他城邑壞人聚落。傷害劫奪舉城叫呼。詐誘令出而復害之。今受叫喚地獄。熏殺穴居之類幽閉囹圄。或闇煙窟中而熏殺之。或投井中劫奪他財。皆受大叫喚地獄罪報。  
　　第六第七熱大熱地獄。中有二大銅鑊。堿沸水滿中。羅剎獄卒以罪人投中。腳上頭下骨節解零。以釵釵出冷風吹活復投炭坑中。或著沸灰中。從灰中出放熱沙中。又以膿血而自煎熬。從炭坑出投之焰床強驅令坐。眼耳鼻口及諸毛孔一切火出。此人宿世惱亂父母師長沙門婆羅門諸善好人。惱令心熱今受熱地獄報。或有前世煮殺生繭。或生爛豬羊。或以木貫人腹而生炙之。或焚山野及諸聚落佛圖精舍及天祠。或推眾生著火坑中。故生此地獄。阿毗地獄縱廣四千里。其處最深。獄卒羅剎從頭剝皮乃至其足。以五百釘釘其身體如挓牛皮。熱鐵火車躒其身。驅入火坑令抱炭出。利刀劍槊飛入身中迷悶萎熟。或顛匐墮落。此人宿行多造大惡。五逆重罪斷善根。法言非法非法言法。破因破果憎嫉善人。入此地獄受罪最劇(出大智論略其小同取其尤異)  

 上一部：乾隆大藏經·此土著述·經律異相五十卷（第一卷～第二十五卷）  下一部：乾隆大藏經·此土著述·慈悲道場懺法十卷 



  
乾隆大藏經·此土著述·經律異相 
  