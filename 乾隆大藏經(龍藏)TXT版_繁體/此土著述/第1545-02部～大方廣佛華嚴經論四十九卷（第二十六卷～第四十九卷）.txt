  第1545-02部～大方廣佛華嚴經論四十九卷（第二十六卷～第四十九卷）         
   
  
   此土著述·第1545部   
大方廣佛華嚴經論四十九卷（第二十六卷～第四十九卷）   
唐方山長者李通玄撰      
 
 
　　 
 
大方廣佛華嚴經論卷第二十六  
　　第六爾時如來大悲已下至稱揚贊說不可窮盡一段有二十六行半經。分為兩段。一爾時如來大悲所覆已下至生三世諸如來家有十二行經。明如來示現莊嚴及神力令不可說世界眾生獲益分。二世尊所現已下至此段末有十三行半經。明如來所現之德顯佛自在令一切眾生發諸菩薩入佛所行酬本愿分。  
　　第七爾時兜率天王已下至一切世界悉亦如是。有十三行經。明兜率天王辦供請佛如來為欲益眾生故。受請并結十方同此分。  
　　第八爾時一切寶莊嚴殿已下至而說頌言有十三行半經。約分為兩段。  
　　一爾時一切寶莊嚴殿已下至悉過諸天供養之上有八行經。明如來受請入殿以佛自己善根依果出勝諸天無比對分。此明加行會勝位德如佛故。二時兜率天宮中已下至而說頌言有五行半經。明諸天妓樂熾然不息諸天歡喜說頌分。此明入法悅樂故。  
　　第九有二十行頌。明稱嘆往昔如來來入此殿分。云吉祥者。眾善所集名吉。眾福所加名祥。云金色殿者。殿有金色光明。亦名法身無垢。云蓮華殿者。殿有眾色蓮華莊嚴。亦表法無染。是蓮華義。山王殿者。明積德如山王。非殿有山。如經云。寶者。貴德為寶。非關寶王。余義可知。所以須嘆往昔如來者有三義。一兜率天王念昔自分善根力合古。二明古今諸佛道跡普周。三明如來道跡依古不異非天魔梵所改今為眾生生信入故。此十佛亦以加行隨行成名。  
　　第十兩行經。明兜率天王嘆佛并結十方同此。  
　　第十一品末有十三行半經。約分為二段。一爾時世尊已下至為眾說法有六行半經。明如來處座為眾說法分。二不可說諸菩薩眾已下有七行經。明十方菩薩來集處座殿內莊嚴妙好勝諸天一切十方兜率天悉同此云集莊嚴分。座體前已釋訖。師子座上結跏趺坐者有二義。一世間威儀。二會此十回向中理事交徹。如來座體。以法界緣起不思議智無所依住大慈大悲以為座體。以無依住智性自遍周與虛空等。不去不來而對現色。身與眾生數等。任根差別。隨應調伏而化度之。而無所造作。如經云法身清凈妙用自在者是也。與三世佛同一境界住一切智者。以智體無內外中邊。諸佛同住境界亦爾。與一切佛同入一性者。為無性之性無出入也。諸佛同此也。佛眼明了者。覺一切法非有無。而能以智遍知一切諸法也。有大威德普游法界未嘗休息者。以無作無依之理智破一切執著。皆悉消亡名之為威力。以智無表里性遍如虛空應感現形而無來。去名之為。游無俗不真名為法界。一念三世古今情盡教化眾生無始無終。名未嘗休息。明時不遷也。具大神通者。大智無依無形性無生滅名之為神。智無不達名之為通。隨有可化悉能遍往者。明智無去來中邊表里。十方眾生應感皆見。皆悉不同名為遍往。以一切諸佛無礙莊嚴而嚴其身者此無礙莊嚴有二義。一四無礙智莊嚴。二佛依報正報二福莊嚴。一切相好及隨好。是以如來身是正報。國土蓮華藏世界是依報。智自善業而嚴自身及境為智。法爾自具無邊功德。如九十七種大人之相。是只為無明所覆。以慈悲喜舍饒益眾生。報得依果者。即隨好光明功德是。如佛大人相有十華藏世界微塵數隨好無限。如經且約舉一種隨好功德名圓滿王。所有利益具在經說。又如無依住智體無自他內外所執。所有依報正報莊嚴身及國土。一切境界互相含入。猶如百千明鏡影像互相。容入重重無盡。重重無盡。身土眾境互入無盡。猶如帝釋所居寶網。諸天眷屬寶內重重眾像相入身境無礙。身出剎土。剎土出身云。俱現佛事。一種自在諸法總然。于智境界不說有情無情之法。經云善知其時為眾說法者。了根生熟如應化度。  
　　問曰。何為諸佛知眾生心時與非時。  
　　答曰。以如來心與一切眾生心本不異故。是一心一智慧故。以此知時與非時。諸佛了悟而與眾生共之。眾生迷惑自謂為隔。一切諸佛以一切眾生心智慧而成正覺。一切眾生迷諸佛智慧而作眾生。及至成佛時還成眾生迷理之佛。所說法門還解眾生心里迷佛眾生。以此不異故知眾生心。經云不可說諸菩薩各從他方種種國土而共來集者。約萬行差別名為他方。以法隨根應物調伏名種種國土。不出如來大圓明智。名為而共來集。眾會清凈者。無情識也。法身無二者。與佛同一體性等無性也。無所依止者無得無證也。而能自在起佛身行者。無作之智同佛用也。坐此座已者。會此十回向法界本也。殿出殊好者以智所感也。出過諸天者。以智報感非有情為也。解云。菩薩所報相約行所生。論主頌曰。  
　　菩薩以忍為垂鬘　　慚愧恒為衣服飾 
　　戒品涂香及末香　　慈悲普覆為其蓋 
　　正心不動禪定幢　　智慧幡破諸邪見 
　　方便常住生死海　　饒益眾生為妓樂 
　　總持演暢妙法音　　聞者解脫為歌樂  
　　已上如文可知。此段有不可說他方菩薩眾。此一段諸天住兜率宮。菩薩眾總有一百五十個百萬億眾。若他方所來菩薩有不可說。諸天莊嚴高座及宮殿色類。有一百八十種差別。一類有百萬億。如來及菩薩自福莊嚴無有限數。此會所將如是大悲。如是智慧。如是萬行。但為長養初發心住初生佛家之智慧大悲令慣習自在故。時亦不改。法亦不異。智亦不遷。猶如竹[竺-二+韋]依舊而成。初生與終無有粗細。亦如小兒長初生而為大無異大也。此直以十行十回向十地十一地為養道之方便佛果在于初發心。又十住中一住具十住之功用故。及十住十行十回向十地總十住中總具足故。猶如神龍馬王所生。其神駒生在其地。與父遲速相似。唯力用未如其母。如初發心菩薩。以乘如來一切智乘。初生佛家。與佛同智。唯神通道力未如。以待大悲萬行長養故。雖長養功終法不異也。時不遷也。終不出初發心時力用功畢。如龍女不出剎那際三生成佛。是如善財一生得佛果亦爾。一生義者得無生也。今且約立無生有十。一諸蘊自體無生。二諸見自體無生。三空無生。四性無生。五時劫不遷無生。六涅槃生死無生。七說法音聲寂默無生。八智慧分別無生。九神通力性自周遍無生。十不出剎那際對現三世盡古今劫一切眾生前身無生。有此十種無生義故。是名一生當得菩提。是此經意。以十行十向十地十一地法方便用資初發心佛果。絕前后之情所望故。以資糧與佛果同時互為體用相資故。故號為覺行互嚴。此經以果資行令行無著。以行資果大用得辦。如三乘以意生身菩薩未說乘佛一切智乘者。推佛果在十一地后三祇之劫終也。即地前三賢為資糧。十地為見道。佛果在十一地后三祇之劫也。如此教與三乘中五位行相。一倍顛倒行相不同。后當更明。  
兜率天宮中偈贊品第二十四  
　　將釋此品。三門如前。  
　　第一釋品名目者。明以金剛幢等十菩薩各從異佛剎來。處兜率天宮至如來所。各化作妙寶藏師子之座已。各以十回向法門因果而偈贊之。故名偈贊品。異佛剎者。從十行中來入十回向。  
　　第二釋品來意者。此品為欲成十回向中因果法門故。此品須來也。  
　　第三隨文解釋中。義分為二。第一長科經意。第二隨文釋義。  
　　一長科經意者。于此一品大意前后總作十一段長科。一從爾時佛神力故已下至而說頌言有五十二行經。明金剛幢等十菩薩眾十方來集彰因示果不二分。二如來不出世已下有十行頌。明佛以實示權分三。爾時堅固幢菩薩已下有十行頌。明嘆佛身性相無比要常親近供養無疲大愿成滿方能履佛所行道分。四爾時勇猛幢菩薩已下有十行頌。明佛及法要以凈心凈行方了見佛有為不堪分。五光明幢菩薩已下有十行頌。明一佛身而生多佛身如幻而生起分。六爾時智幢菩薩已下有十行頌。明佛智無依無作不造不內不外而能現形普遍分。七爾時寶幢菩薩已下有十行頌。明如來所有應現非情所為任智無功眾生自業應見分。此段約自修行之行智現相應故。非時分智立時分者是情故。多時少時俱是情故。八爾時精進幢菩薩已下有十行頌。明佛身非內外十方佛同等無有內外身對眾生業現分。九爾時離垢幢菩薩已下有十行頌。明如來以無心無思無依之智性無表里對現十方隨根普應分。十爾時星宿幢菩薩已下有十行頌。明如來無心意識可名為佛眾生以有心意識及住寂滅心者總不能見佛分。十一爾時法幢菩薩已下有十行頌。明寧受眾苦不舍如來分。已上各說一法共成十回向心。或但說有眾生著有。或但說無眾生著無。如經星宿幢菩薩頌云。眾生有分別。是佛是世界。了達法性者。無佛無世界。如下文法幢頌云。寧可恒具受。一切世間苦。終不遠如來。不睹自在力。此二頌皆相成就有無恐墮邊見。余例知。如觀十方何意為觀眾意之同別。亦觀十方世界諸佛法同不二。  
　　二隨文釋義中從第一初五十二行經義分為十段。一爾時佛神力故已下至來詣佛所。是諸眾來集分。二其名曰已下至法幢菩薩。舉所來十菩薩名號分。三所從來國已下至妙香世界。是諸菩薩所從來國土分。四各于佛所凈修梵行已下至觀察幢佛。舉本所事佛之號分。五其諸菩薩已下至無量功德有八行經。明諸來菩薩化座而坐放光顯德饒益分。六所謂已下至猶若虛空有七行經。明諸來菩薩見無依止清凈法身智慧遍游十方事佛自在無礙分。七如此世界已下至無有差別。明都結十方同此來集分。八爾時世尊已下至神變之相。明如來放光所在普照十方彼此大眾皆相見分。九如是菩薩已下至皆來集會有十六行經。明諸來菩薩往因同佛善根至法究竟自在分。十在于佛所因光所見已下至頌有兩行經。明都結十方同此世界菩薩集會分。  
　　二隨文釋義者。于此五十行經。約立十門。一明十方菩薩所來之法。二釋菩薩名下之義。三釋十世界之所表。四釋十佛名號之因果。五釋十菩薩來至佛所所化之座體。六釋菩薩身光之因。七明菩薩所得何法而能自在化滿十方。八釋如來放光處所表法。九明諸來菩薩眾海從誰發心。十明隨位進修因果。  
　　一明菩薩所來法者。經云一一各與萬佛剎微塵為數者。明進升之法智之知見勝前位故。十住云百。十行云千。十向云萬。俱從萬佛剎微塵數國土外諸世界中來詣佛所者。明迷法云外世界智達名來詣佛所。云萬佛剎微塵者。是迷悟之數也。  
　　二釋菩薩名下之義者。其名曰金剛幢菩薩者。菩薩前已釋訖。金剛幢者。明堅固不動義。前十行位菩薩名林。表行覆蔭廣多義故。此位菩薩以幢為稱者。明大悲之行處生死大海能摧破一切眾生煩惱自智無傾動故。十行明以行自卑和怨義。十回向明大智堅強隨悲破怨自在義。此約檀度行堅固幢菩薩者。此大悲為戒體故。勇猛幢菩薩者。此約大悲為忍。是勇猛義。光明幢菩薩者。此約大悲為精進之體。長處生死之夜。以智發明故。智幢菩薩者。此位大智于生死之中恒明常破闇故。以為定體。寶幢菩薩者。明以大悲大智慧善施教網。名為寶幢。明教可貴故。非世寶也。精進幢菩薩者。此位是第七方便行。善能知根同事處俗不迷同塵不污。是精進幢義故。無垢幢菩薩者。是此第八愿波羅蜜自無生死。以智隨愿利生故。常無垢也。星宿幢菩薩者。此力波羅蜜法王位成差別智。明善知眾根猶如星宿大小皆明。法幢菩薩者。此位是智波羅蜜。善安立諸法無能摧破者。是法幢義故。此已上是能行行之人。  
　　三釋世界名者。所從來國謂妙寶世界。明以妙法普施含生是可貴義。世界名妙樂者。明大悲為戒處生死利眾生令得大樂。妙銀世界者。明以法身理智以成忍體猶如白銀柔軟明凈。妙金世界者。明精進利俗無有勞倦不虧真理黃中致福悉皆金色也。妙摩尼世界者。明法性白凈用而無垢自在。以為定體故。妙金剛世界者。明無性妙慧能破虛妄不自壞故。妙波頭摩世界者。是赤蓮華也。明此以大悲方能同色香而無染故。妙優缽羅華世界者。青蓮華色也。明第八以智隨悲之行清潔不污。以青蓮華色處泥不污。以用表之也。妙旃檀世界者。以此法師位成說法香也。妙香世界者。明此位大智大悲隨位功德終。以無依無作之微妙智。而滿十方無來去智。法音隨遍無有形故。但云妙香不云形類。表勝前有跡故。此十世界已上名是此十回向位行中之法故。言妙香世界者。是隨生死教化眾生理智妙用也。世間以土地山河為世界。智人以智德妙用為世界。  
　　四釋十佛名號因果者。經云各于佛所凈修梵行者。明隨位進修加行佛果。即如下十個佛是。所謂無盡幢佛者。明此十向大悲之位所施無盡。以成佛果之號。其施如下回向品自明。風幢佛者。明巽為風為白凈為言說為赤為日為明為白凈即如風無形色而香臭悉吹皆令凈故。又巽為雞知時而鳴故。像此知根而垂教也。上值天門開眾善也。巽為已盛陽之始也。定是非之時也。時齋戒法則之時故。巽為言說為口為面門談眾善也。能治辛丑。丑為小男。以眾言說化童蒙也。以此言之。風幢佛是。此戒波羅蜜之風化果號也。解脫幢佛者。忍位中果也。忍力已成無不解脫也。是西方兌為卑下義。威儀幢佛。此主北方佛果。共信位中北方威儀智佛同號。此主北方師范位也。以威儀庠序以接童蒙故。以約行為果號。明相幢佛。此與十信位東北方明相智佛同號故。明約坎為所治。丑為信心。寅為契理。始明借方表法也。主丑為山。山為不動。不動即凈。凈能發明。明禪之始也。入定之始正慧開敷。以十向之位不離十信所信之法。于彼法上以為安立。此明十向之定體。能發大悲利俗之明慧故。如常幢佛。與十信中第六究竟智佛亦相似。總約隨位升進波羅蜜上。立佛果號之名。總不離十信所信果。一如善財至彌勒佛果還指善財見文殊者是也。明文殊是啟蒙信果之位。發行進修不離舊跡。今文殊菩薩住清涼山。是此閻浮一境之東北。主艮位。表啟蒙發明之首故。故為童子菩薩。以實言之。本是十方諸佛無性理之妙慧。成佛莫不由之。此門即一切眾生盡有。迷理自惑而不見。若悟理者現行分別是也。以定照之方明故。艮為止也。自余準例。隨名會位知之。  
　　五釋諸菩薩來所化之座體者。經云。化作妙寶藏師子之座。以法寶利生教行網故。以寶網彌覆座上。十信位中座體約果成名。以寶蓮華藏為體。十住位中約得如來智慧大悲而成體。即以毗盧遮那藏為體。即師子座號毗盧遮那藏。十行位中以凈行離垢師子座。即以蓮華藏為體。十回向位明大悲處生死設教行普該萬法不拘一法故。座體直以寶為名。不限色類。以教行遍周而漉眾生故。座有寶網彌覆其上。  
　　六釋菩薩身光者。明此位菩薩以大悲行處世利物任智慧而照眾生即凈光恒照。  
　　七明菩薩得何法而自在者。經云。見無依止清凈法身。以智身現無量故。是明見法無依止性。一切無明便為妙用智慧。即能通化無方。  
　　八釋如來放光處所表法者。明十信足下輪中放光以信為初。如十住足指端。明入圣位之初。十行足趺。明依圣性法身起行。十回向即于膝上放光者。明表法光明以膝者人之坐起回旋卷舒自在之所由也。明此回向位法門是。回俗處真解脫無染之大智。以悲愿利生。處生死而恒涅槃。處涅槃與生死無礙自在。以放光處表之。十地眉間表中道果光也。  
　　九明諸菩薩從誰發心者。皆于自心無始分別。無明為發心之始。達此無始無明為大圓鏡智故。即與十方毗盧遮那如來同善根故。若離此智。無成佛期。無見佛日。是故經云。如是菩薩皆與毗盧遮那往昔同善根故。明達自無明。成大智體。諸佛共此智也。  
　　十明隨位進修因果者。明金剛幢菩薩是所修行之人。妙寶世界是所修之行。無盡幢佛是所行之果。余九例知仿此。已下有十段頌。一頌十行。一行一頌。所頌之法是此當位十回向位中。都調治綱紀之門。如文自具。更加文釋。文煩義沉表法難知。方可約釋。余如文自具書。  
大方廣佛華嚴經論卷第二十七 
十回向品第二十五之一  
　　將釋此品三門如前。  
　　一釋品名目者。此品何故名為十回向。答曰。以十住初生諸佛智慧家。雖有第七方便波羅蜜成大悲行。然為創始應真修理智出世心多行悲行劣故。于初發心住。于妙峰山頂見比丘。名為德云。得憶念諸佛智慧光明門。雖知以后次第十善知識。以十波羅蜜互相參入。和融諸行早已具足。然當隨本位行門勝劣全異。此明同中別令升進故。如十行位中為行之首。即以三眼國比丘名善見。即以林中經行。用表其十行。以智眼慧眼法眼。觀根利生化令出世故。以比丘所表為十行。廣大覆蔭眾多以林所表。如此十回向位中。明前二位出俗心多。大悲行劣。以將十住初心所得諸佛之智慧。十行之中出世之行門。處俗利生故名回向。回真入俗利生故名回向。是故此位表法善知識。即以鬻香長者名號青蓮華表之。明此十回向法門如合和香法。以將諸眾香合為一丸。互相資益以成遍熏。十回向者。亦復如是。以戒定慧解脫解脫知見五分法身之香。和合大慈大悲諸波羅蜜四攝四無量涅槃生死諸塵勞門。共成一個法界之真香。皆從大愿為首。是故此位名為回向。長者名青蓮華者。表此位行不染垢凈生死涅槃也。又長者明處俗流。智長于世人名之為長者。青蓮華者。明諸色華之中此華色香第一。以表五位行門。此十回向法門第一。何以然者。為此十回向法門以大愿力會融悲智。生死涅槃成一法界之真自在法故。能資前位佛果。使具普賢行門圓滿故。亦成后位十地十一地行門。使慣習自在故。明前后十住十行十地十一地總是此十回向位中理智大愿大智。大悲所圓融故。故以此十回向位通前徹后總通收故表青蓮華。眾華之中色香最為殊勝出過余華也。又以表兜率天宮。于諸三界此天殊勝。何以故。為世間三世諸佛皆在此天長菩提心滿化世間故。向上化樂天他化天樂放逸故。又向上色界無色界是樂凈心多故。已下夜摩忉利是著樂之處天非知足故。四天王天四面而居非正位故。是故此天處欲界之天上下處中故。又此天要修三福德人之共生處故。何者為三。一修施。二持戒。三修定。自余諸天不修三福令均平故。皆偏多也。修戒施二福。是故余天。或多放逸。或多樂凈。是故上生經云。樂欲長菩提心者。來生此天。是故此天說此十回向門。于此表法勝故。又向下忉利夜摩向上他化化樂。此天于此五天處中故。故說十回向。和會智悲均平令處中故。故于此天說十回向故。故將此處表所說法門。又將鬻香長者號青蓮華。所表法位以此之義可解。是故名十回向。以表十波羅蜜行參和一多同別之門故。為十種回向以表無盡故。以大愿風吹智慈云令普雨故。  
　　二釋品來意者。大意如前所述可知。  
　　三隨文釋義者。義分為二。一長科經意。二隨文釋義。  
　　一長科經意者。從爾時已下。至第三十三卷末。總作十五段長科。第一從品初爾時已下。至去來現在一切諸佛回向。有三十三行經。是十方諸佛如金剛幢菩薩令說十回向分。第二佛子菩薩摩訶薩已下。至過去未來現在諸佛已說當說今說。有九行半經。是正舉十回向之名目分。自此已下。佛子云何為菩薩摩訶薩已下。至第三十三卷內。至皆得清凈到于彼岸。總有十卷經。明正說十回向隨十波羅蜜進修行門分。已上十個回向。一個是一個波羅蜜行。都共為十段科。第十三佛神力故已下。至一切世界兜率天宮悉亦如是。有十六行經。是動地興供分。第十四爾時復以佛神力已下。至亦復如是。有十行經。明同號菩薩來集作證分。第十五爾時已下。有六行半經。明金剛幢菩薩說頌分。  
　　從初第一段諸佛加金剛幢分中。復分為四段。一爾時金剛幢菩薩已下。至演說諸菩薩十回向。有十八行半經。明金剛幢菩薩入定諸佛與同號加持分。二佛子汝當承佛威神之力已下。至無障礙法光故。有四行半經。明諸佛勸說十回向法門分。三爾時已下。至善根力故。有六行經。明諸佛與金剛幢十種法力加持分。四爾時已下。至去來現在一切諸佛回向。有四行經。明諸佛以手摩頂令金剛幢菩薩出定說法分。  
　　二隨文釋義者。約立十門。一釋入三昧因緣。二釋三昧之名。三明諸來佛剎遠近。四明諸佛之數。五明諸佛同號所緣。六明佛來現前稱贊。七明諸佛共加入定。八明諸佛摩頂因緣。九明出定告眾嘆法。十明正說十回向。  
　　一釋入三昧因緣者。為欲令后學菩薩知軌則故。為知三昧方便現智令明凈故。為知三昧之力能令說法智慧簡擇自在分明故。三世諸佛法則合如是故。故須入定。  
　　二釋三昧之名者。何故名為智光三昧。為以成就大悲之門非大智而不顯。如十住中顯佛智慧與自心同合。即以方便三昧無作無思。如凈水澄明日月萬像自然現徹。如十行之內三昧。即名號善思惟。則明　理隨事法差別名善思惟。如此十回向所入三昧名智光者。明以智行悲明處俗無染。以此智光照俗無俗不真。是以鬻香長者青蓮華表之。用明處俗無染。十住十行比丘以為標首。以明出俗之功。一依善財知識表之。是故此位圓悲智之自在故。故三昧名為智光。  
　　三明諸來佛剎遠近者。明隨位勝進智慧增廣。十行云萬佛剎微塵。此位云十萬佛剎微塵。表勝進過前。  
　　四明諸佛之數者。經云。十方各十萬佛剎微塵數。明進修智業廣大與十方如來智體功用合故。  
　　五明諸佛同號所緣者。何故十方諸佛。與入定菩薩同號為金剛幢。而現其前者。有二義。一如前所釋進修智會。二以佛名號及如來身而現入定菩薩前。明處位不惑斷自他之疑故。成法印故又智既合同。身亦無二故。  
　　六明諸佛來現稱贊金剛幢者。明以言加令入定者。印法不惑。亦令當學之徒斷余疑惑故。又身智既同。說法亦等故。  
　　七明諸佛共加入定者。所云共加者。有二義。一自智所會合佛德故。二諸佛隨智與力二緣會故。名之為加。又為自雖不疑斷他惑故。諸佛與加成法則故。又說佛加持有六。一同名號加。與同名故。二現身加。而現其前故。三言贊加。以言贊嘆故。四毗盧遮那往昔愿力加。五與十種法加。如文自明。六以十方諸佛手摩其頂加。  
　　八明諸佛手摩其頂因緣者。何故手摩其頂。明右手作用之便。明諸佛以右手引接令出定說法。又自作用與諸佛作用相及故。又諸佛許可到法際故。以當位有自位際法也。  
　　九明出定告眾嘆法者。經文自具。  
　　十明正說十種回向者。如經下文。此釋初段三十三行竟。  
　　第二佛子菩薩摩訶薩已下。至過去未來現在諸佛已說當說今說。有九行半經。正舉十回向之名目分。至后隨當位分中方釋。  
　　第三正說十回向隨十波羅蜜進修分中。從佛子是為菩薩摩訶薩十種回向已下。云何為菩薩摩訶薩救護一切眾生離眾生相回向。于此段中有二義。一科其當段經意。二隨文解釋。此十個回向中。長科有一百八十段經文。  
　　一科其當段經意者。于此救護一切眾生離眾生相回向段中。長科為十段。一佛子云何為菩薩摩訶薩救護一切眾生離眾生相回向已下。至如是等無量善根可有五行經。明修六波羅蜜四無量心成就初回向分。二修善根時已下。至皆令得一切智。有十四行半經。明起大愿念度眾生分。三佛子菩薩摩訶薩已下。至阿耨多羅三藐三菩提。有三十三行半經。明親疏善惡平等分。四佛子菩薩摩訶薩已下。至住佛所住。有二十行經。明以諸佛法而為勝緣。深植自善根愿與眾生分。五佛子菩薩摩訶薩已下。至令得解脫。有三十八行經。明菩薩入于惡道。代諸眾生受苦令諸眾生得樂分。六佛子菩薩摩訶薩復作是念已下。至使到彼岸。有七行經。明菩薩以自善根令諸眾生得十種究竟樂分。七佛子菩薩摩訶薩已下。至無量善根。有五行經。明菩薩隨宜救護眾生。得出生死供養諸佛親近善友分。八佛子已下。至令一切眾生斷疑故。有十一行半經。明菩薩大愿眾生雖多不假多圣。唯我一人獨能度盡分。九佛子已下。至救護一切眾生離眾生相回向。有三十一行經。明菩薩如日普照。不求恩報不著眾生法回向分。十爾時已下。至說頌。有六行半經。明金剛幢菩薩觀眾說頌分。  
　　二隨文解釋者。何故名為救護一切眾生離眾生相回向。釋此名目有二義。一明隨位修行次第之法。二方明本位名號。一明隨位修行次第之法者。如十住中。于初發心住求一切智。此菩薩所緣十種難得法而發于心。所謂處非處等十種如來智力而發于心。生于佛家為佛真子。如十行之中。行歡喜行為大施主。凡所有物悉能惠施無有悔吝。行菩薩行以為所緣。如此十回向中。初回向名救護一切眾生離眾生相者。即以六波羅蜜四無量心。以為所緣。即以十住十行所得大智法身無著凈行。起廣大愿行處于生死。以六波羅蜜以為行首。慈悲喜舍以為處生死利物之緣。是故即名為救護眾生離眾生相回向。即以慈悲喜舍為救護。以六波羅蜜出世間法為離眾生相故。為六度行門是出世行故。是故如是安立次第。總在十住初發心位。一時總具。只為紙素竹帛名言次第。遂生分段。非是法有前后義故。如十住位中善財童子表法之中海門國觀大海。具有阿修羅等十王供養等是回向義。然教門次第升進不可不存。若不如斯。使后學之流行沉淪而不進。二明本位之名者。又以大智法身。以為離體。十波羅蜜四無量心。以為處生死救護眾生所緣。是故名救護眾生離眾生相回向。心以智體無依所救護者。無住眾生無相正為救護而無作者故。故眾生自真無出沒故。名救護眾生離眾生相回向。成此初回向法門具足五緣。一具自了法身本自清凈解脫緣。二得大智慧解脫緣。三具大愿力奉事諸佛利眾生緣。四十波羅蜜具足勝行緣。五慈悲喜舍不舍一切眾生緣。具此五法方能成就此初回向。云何行檀波羅蜜凈戒波羅蜜。以能舍惡法戒體自凈故。云何修忍波羅蜜。施戒已成。當修忍力時。為施體能舍故。與戒體凈因忍體。須加行修學。為忍防他凌辱。非由己自舍故。故須加行學忍。云何起精進波羅蜜。以忍體是自息其忿恨。非是忻修利物之行故。須起利物之行。是此位精進義。云何起精進波羅蜜。入禪波羅蜜。以精進勤利物之行。恐多散動相應故。須入禪波羅蜜。云何住般若波羅蜜。以禪能發生凈慧故。云何大慈大悲大喜大舍。為六波羅蜜是出世心多故。加以慈悲喜舍利眾生法均調諸行故。此已上六度四無量心。使令均平智悲得所成。此初回向門此回向法門。從十信十住十行總具有之。至此本位方令齊等。若以解行門中有此差降。若以理智門中總無前后。始終之法已下當位。有十度調治之法。如下文中具明。不煩更釋。但如文以行行之。云何但以六波羅蜜。為利生行。為明大悲門中但令眾生出世間故。然后方令入生死中。已下頌中。有五十六行頌。頌此救護眾生離眾生相回向。此一段中。明菩薩所行之行。調均得所。兩行一頌如文自具。得意以行行之。此之一段。以檀波羅蜜為主。九波羅蜜為伴。以善財鬻香長者號青蓮華表行行之人。以名下義思之可解。于中所行法則鬻香者賣香人也。能辦諸香和合諸香。賣鬻與人。用表此位之行。前已釋竟。  
　　第二不壞回向。以戒波羅蜜為體。余九　伴。善財以舡師號婆施羅。為表行行之人。此云自在。住樓閣城門外海岸上。住修大悲幢行法門。明此回向位中以大悲為戒體。視一切生死之海。令得一切大智之海。居生死海而得自在。故名自在。廣說如經文。又表戒體如海性凈不宿死尸。明法身本凈不宿煩惱染污死尸也。廣義如文。經云。佛子。云何為菩薩摩訶薩不壞回向者。于此一段經文義分為二段。一長科此一段經意。二隨文解說。  
　　第一長科此一段經意者。自佛子已下。至說頌已來。總科為六段。  
　　一佛子已下。至無量無數行境界故。有十三行半經。明菩薩得信不壞分。二佛子已下。至大愿悉使滿足。有十一行經。明菩薩住持教化眾生分。三菩薩如是已下。至阿僧祇衣敷布其地。有三十三行經。明舉依果報莊嚴分。四佛子已下。至最上信解心回向。有二十一行半經。明菩薩以如上依果所有莊嚴供養諸佛皆為度脫眾生分。五佛子已下。至第二不壞回向。有二十四行經。明菩薩能隨生死度脫眾生。同諸事業求一切智。白凈等法恒不舍分。六菩薩摩訶薩已下。至說頌。有七行經。明菩薩得于諸佛妙法斷疑。如聞自達能隨想力。入一切剎普照眾生分。已下頌有五十行。兩行一頌。皆頌當位之中回向所行之行。如文自具。不煩更釋。如文行之。  
　　第二隨文解說者。云何為不壞回向。雖隨生死海而不壞法身。雖隨分別而不壞無作。雖隨諸見而不壞法眼。雖隨諸行而不壞菩提心。雖教化成就眾生皆至佛果。不壞身心無依住門。雖隨一切眾生知根同事。而不壞戒體恒自白凈。是故名為不壞回向。又一切世間出世間法無成壞體。如是阿僧祇寶者。是本行中。以法利生依報果也。阿僧祇華者。是以行能利自他。開敷眾善之依果。阿僧祇鬘者。是忍所報也。阿僧祇衣者。從慚愧生也。阿僧祇蓋者。大慈悲所生也。阿僧祇幡者。回向心所生也。阿僧祇幢者。是隨行不退力所生也。阿僧祇莊嚴具者。諸助道法所生也。阿僧祇給侍者。從謙敬離慢所生也。阿僧祇涂飾地者。從戒品生也。阿僧祇涂香者。以戒遍諸法生。阿僧祇末香者。以往昔散華香報所生。大約以行知果。如影隨形。一一相似準物類。以義解之可解。亦以昔曾以如是物供養佛法僧獲得如斯果故。余準此知之。  
　　此回向體。如經云。如實法印印諸業門。得法無生住佛所住。觀無生性印諸境界。諸佛護念發心回向。與諸法性相應回向。入無作法成就所作方便回向。此是不壞回向之大體也。智不壞。生死不壞。大愿不壞。大悲不壞。皆如實故。如十住位。以離染大悲為戒體。即以海門國海云比丘為所表。十行位中。即以工巧算術以為戒體。即以釋天童子于河渚中算印法。以為所表。為明行為河流而歸海故。十回向中。以處俗大悲為戒體。即以海舡師自在為所表。  
　　第三等一切諸佛回向者。以忍波羅蜜為體。余九為伴。表法中以善財童子所見可樂城東大莊嚴幢無憂林中無上勝長者是也。為城名可樂依主所行之行立其名故。為明得法成忍人見可樂住。城東者。為明忍為覺行之首。為表東方角亢氐房之位。主眾善之首。房為青龍。主吉慶位故。以東方為陽。為生萬物之首。明忍為萬行之首。生眾福故。故名城東也大莊嚴幢者。忍隨違境不動也。是幢義。無憂林者。明忍成行滿如林廣蔭也。號無上勝者。眾行之中不勝忍也。眾行之中無忍不成行故。余廣如經說。二義如前。  
　　第一長科當段經意者。從此一段經中。約科為十段。  
　　一佛子云何菩薩摩訶薩等一切諸佛回向已下。至諸根清涼。有五行半經。明學佛回向心得自在清涼分。  
　　二佛子已下。至不變異樂。有七行半經。是菩薩回向佛樂分。  
　　三佛子已下。證薩婆若。此云一切智。有七行經。明回向菩薩行愿分。  
　　四佛子已下。證一切智。有十行經。明回向一切眾生。令得離苦分。  
　　五佛子已下。至具足充滿。有兩行經。明菩薩行由愿廣大充滿分。  
　　六佛子已下。至回向諸佛無上菩提。有十八行半經明菩薩以本大悲處俗無染著分。  
　　七佛子已下。至如來究竟之地。有二十五行經。明與畜生食愿永離眾苦得樂分。  
　　八佛子已下。至第三等一切諸佛回向。有十四行經。明菩薩等一切諸佛回向分。  
　　九菩薩摩訶薩已下。至心無所著。有六行經。明菩薩入佛功德深入法界善知菩薩修行次第分。  
　　十爾時已下。一行經。明金剛幢菩薩觀眾說頌分。  
　　第二隨文釋義者。何故名為等一切諸佛回向。為此第三回向成其忍門。無貪嗔癡三業如佛。佛所行愿皆悉愿為故。名等一切諸佛回向。令愿行一如佛故。又前云不壞回向。以次等一切諸佛回向。明次第合然已下。有四十八行頌。兩行一頌。所頌前法如文具明。不煩更解。  
　　第四至一切處回向者。以精進波羅蜜為體。余九為伴。以善財見比丘尼。名師子頻申住輸那國。此曰勇猛城。名迦陵迦林。此云斗諍時也。明此比丘尼能和斷斗諍。此表第四回向行精進業利物之相。表比丘者。明離染清潔。尼者慈音。明此精進行門離染慈悲以為行體。號師子頻申者。明已得四無礙智已得四種無畏故。師子者。明智無畏也。頻申者。卷舒自在也。明以清凈大智勇猛。自在卷舒說法利生善和斷斗諍皆悉從伏無量諸眾。見聞不同廣如經說意表此第四回向中行精進之行。智悲相故。無染慈悲說法自在。表悲常隨苦流智常無所染是尼義故。四無礙智者。一義無礙智。二法無礙智。三辭無礙智。四樂說無礙智。四無畏者一一切。智無畏。二漏盡無畏。三說障道無畏。四說盡苦道無畏。二義如前。第一長科此段經意。義分為八段。  
　　一佛子云何為菩薩摩訶薩至一切處回向已下。至無邊世界。有十二行經。明菩薩所修善根如實際遍三世供養分。  
　　二佛子已下。至廣大威德種性中。有十二行經。明諸佛興世如法身遍往無差別廣大利益分。  
　　三佛子已下。至護持一切諸佛教故。有六十四行經。明菩薩以眾多無盡如法性供養云供養如法性無邊眾多如來普攝諸善根分。  
　　四佛子已下。至以善方便修回向道。有十六行半經。明菩薩修回向以無所得而為方便修一切善根分。  
　　五佛子已下。至具足一切功德。有六行經。總結已上供養功德分。  
　　六佛子已下。至第四至一切處回向。有六行經。明都結已上遍一切處回向所作令佛種不斷廣嚴凈佛剎分。  
　　七菩薩摩訶薩已下。至能以善根如是回向。有十二行經。明住此回向時得身語意業遍十方一切處分。  
　　八爾時已下。有一行經。明金剛幢菩薩觀眾說頌分。  
　　第二隨文解義者。云何至一切處回向。約位有十一。一法身至一切處。二智身至一切處。三大愿至一切處。四供養諸佛至一切處。五見聞聽受諸法至一切處。六遍現色身至一切處。七開悟眾生至一切處。八不出毛孔至一切處。九遍滿十方等于法界而無去來至一切處。十入一眾生身心等一切眾生身心至一切處。十一入一佛身毛孔等一切佛身毛孔至一切處回向。又回向者。有十法。一以無作法回向有作法。二以有作法回向無作法。三以一法回向多法。四以多法回向一法。五于諸有法回向無法。六于無法回向有法。七以世間法回向出世間法。八以出世間法回向世間法。九以一切自性無回向以為方便回向法。十以一切有回向法。以為自性無回向法。為令滯有無者得自在故。生死涅槃無障礙。得大神通無物拘留故。供養諸佛教化眾生。一多同別皆得自在故。以誠實心起大愿云。周覆法界虛空界。興種種供具供養三世一切諸佛。皆愿自他福德圓滿故。是故名為至一切處回向如世界種。即如華藏世界種是也。約先德云。數三千大千世界至一恒河沙數。為一世界海。又數海世界數至一恒河沙。為世界性。又數世界性至一恒河沙。為一世界種。如種種世界云眾雜多也。如轉世界者。或圓形轉。或流轉如江河。是日月亦是皆無住心名轉側世界。如四天王天。在須彌山側住仰世界。可知覆世界如蜂窠等。是亦如世界成就品說。已下如經自具。大意以修得十住十行之中法身理智。即依此法起大愿大悲。依無作理智起神通行。使不滯染凈。不為染凈二法所拘留。神通諸法性自離故。已下有二十二行頌。兩行一頌。如文自具。  
　　第五無盡功德藏回向者。以禪波羅蜜為體。以善財童子所見婆須蜜女。以為所行之人。所住國土。名為險難。城名寶莊嚴。以嘆德中心無分別。普知諸法。一身端坐充滿法界。于自身現一切剎。所明禪體遍周自在。為明禪與智悲會融無二體用自在故。以國名險難者。以真智會俗。城名寶莊嚴者。會俗體自真。明定亂兩融智悲不礙隨塵不染故。號名寶莊嚴。婆須蜜女者。此云世友。能與世人為師友故。亦曰天友。能與諸天作師友。或曰易寶。以此女善巧方便易取眾生一切智寶。此女身金色目發紺青。若聞說法。若暫見。若執手。若坐座。總得三昧。為明禪體遍周與智會故。道合見者。總皆是禪體智慈相會之流。若也別見之流。常對面不睹其容也。但為定與智會。智與悲冥。隨根接俗。號之為女。非即但為女也。十住中第五主禪門即俗士長者。號為解脫。明俗體本真眾生身本來佛國故。長者身含佛國。明眾生身亦然。但禪觀相應即見。十行中即以寶髻長者。明禪門。以本自居宅十層之閣。宅有八門。市上接俗引來宅內。即以所行俗事。用彰智隨悲行處世染而不污。若也未悟俗塵為業所留。要須戒定慧求出世之智。若也達智業亡。要須處纏不污方便利生皆令解脫。一須知根接引不得惑亂眾生。要須依根受藥。二義如前。  
　　一長科當經意者。于此段長科為十三段。  
　　一佛子已下。至悉皆具足。有六十一行經。明菩薩凡所隨喜回向悉皆具足圓滿分。  
　　二佛子已下。至一切佛剎悉亦如是。有三十行經。明菩薩以大愿愿菩薩眾海圓滿十方莊嚴國剎分。  
　　三佛子已下。至轉無障礙不退法輪。有七行經。明方便回向分。  
　　四佛子已下。至超然出現。有五行經。明愿清凈佛剎至一切眾生界佛常超然出現分。  
　　五佛子已下。至入一切法界。有三行半經。明菩薩達一切智知業果寂滅分。  
　　六佛子已下。至無有少法與法同止。有六行經。明不分別不著取分。  
　　七佛子已下。得無盡善根。有十行經。是菩薩得無盡善根分。  
　　八佛子已下。至一切境界悉無所有。有六行經。明菩薩了眾生界無眾生于法無得證分。  
　　九佛子已下。至令諸善根悉充足故。有五行經。是菩薩無智入法無法入智分。  
　　十佛子已下。至修治諸行。有六行半經。是菩薩成就功德藏堪為眾生福田分。  
　　十一佛子已下。至第五無盡功德藏回向。有七行經。是菩薩福相處世無倫分。  
　　十二從菩薩摩訶薩已下。至十種無盡藏。有十五行經。是菩薩得十無盡藏分。  
　　十二爾時已下。有一行經明金剛幢菩薩說頌分。  
　　第二隨文釋義者。云何名無盡功德藏回向。此位明禪與智冥。智與悲會。以無盡虛空為一道場。以無盡眾生無明行相。而為佛事。身恒承事無盡諸佛。而遍周法界化無盡眾生。總成佛身表里相亡始終情盡。遍知諸法不壞無心。名無盡功德藏經云。于一毛孔見阿僧祇諸佛出興于世得入法無盡藏者。明心性本無大小系盡。身為智影。國土亦然。智凈影明大小相入。如因陀羅網境界喻是也。  
　　經云。以佛智力觀一切法悉入一法者。明萬境雖多皆一心而起。心亡境滅萬境皆虛。如凈水中眾影也。水亡影滅。此約破有成無說。又以境約智生。智虛境幻。多幻相入不離一虛。幻不異虛處不異幻。幻虛無二。一異總虛。此約以智幻處自在無礙門說。此皆借法。況說如實所知唯亡。思者智會。其智會者。方可用而真不惑心境。以大愿力隨智幻生等。眾生數身如應攝化故。名無盡功德藏。自余如文自具。不煩更解。已下有五十行頌。如文自具。但如說修行。  
　　第六隨順堅固一切善根回向者。此明般若波羅蜜為體。以善財知識名鞞瑟胝羅住善度城。常供養旃檀座佛塔。以為表法。名鞞瑟胝羅。此云包攝。以身含佛剎為名爾。住善度國者。約化行為名故。以此住智慧善度眾生故。供養旃檀座佛塔者。明戒定慧解脫法身為座體。得佛不涅槃際者。明戒定慧體無滅沒也。廣如經說。其座不安形像者。明無相理會是佛義故。見座入法故。城名善度。身與空合。名為佛國。亦名包攝也。以明無相智慧是佛不滅度法門。以智無生滅故。  
　　第一長科經意者。于此一段長科約作六十四段如下。此段回向長行中。有六十一段經。總明行施。于段段中。皆有三義。一明行施心成就。二明施已回向菩提。三明各發十種愿皆愿自他成佛。已下三段是總結所施之功。及金剛幢觀眾說頌。一舍身肉手足國城妻子悉舍行。二施食。三施飲。四施味。五施車乘。六施衣。七施華。八施鬘。九施涂香。十施床座。十一施房舍。十二施燈明。十三施湯藥。十四施器。十五施種種寶嚴飾車。十六施象寶。十七施師子座。十八施寶等。十九施寶蓋。二十施寶幡。二十一施寶幢。二十二施寶藏。二十三施種種妙莊嚴具。二十四施冠及髻中珠。二十五施財寶妻子救眾生牢獄。二十六舍身代命。二十七施蓮膚頂髻。二十八施眼。二十九施鼻。三十施耳。三十一施牙齒。三十二施舌。三十三施頭。三十四施手足。三十五施血。三十六施髓肉。三十七施心。三十八施肝肺。三十九施身。四十施支節骨。四十一施皮。四十二施手足指。四十三施連肉爪甲。四十四為求法故投身火坑。四十五為求法。乃至一字一句。舍其王位國城妻子一切所有。四十六菩薩為自舍屠殺業。四十七見殘忍損諸人畜。慈心救之。所謂去男形也。四十八菩薩見佛出興普告眾生。舍我慢戲論。四十九舍大地。五十舍僮仆。五十一舍身施與一切眾生謙下離慢。五十二施身給侍諸佛。五十三施土地一切諸物及舍世事。五十四舍都城關防輸稅。五十五舍妓女。五十六施所愛妻子。五十七施舍宅。五十八施園林臺榭。五十九施廣大施會。六十施一切資生物。六十一隨諸眾生所須一切阿僧祇物施。已上此一段回向中。總有六十一種施。一一施中十種大愿。六十一愿中有。十種回向。以表舍一切所著成一切無所著。諸性無作供養諸佛。教化眾生。行無盡行故。從佛子是為菩薩摩訶薩。第六隨順堅固一切善根回向已下。至于諸法中而得自在。有六行經。都結已下回向之功。自爾時金剛幢菩薩已下有六行經。明金剛幢菩薩觀眾說頌嘆法分。今上下長行及八十二行頌。于中文義自具不煩更釋。且略釋回向名目。云何隨順堅固一切善根回向。經云。佛子如是回向時。即為隨順佛住。隨順法住。隨順智住。隨順菩提住。總明行檀波羅蜜遍周剎海不壞法身智身成就通化長大慈悲等佛所行。故為名也。又釋以理順行。以行順理。以智順悲。以悲順智。以方便愿力引生智海。成就悲門均調自在。名為隨順堅固善根回向。論主頌曰。  
　　法身理智無體性　　平等清凈無造作 
　　方便以愿力莊嚴　　神通變化行充滿 
　　法無自性從緣生　　緣生不失無作性 
　　設興回向大愿云　　周遍無邊一切行 
　　不離緣體性無生　　智如影響充法界 
　　智體如愿如普賢　　回向大愿皆無實 
　　雖復無實不廢緣　　雖復從緣性無作 
　　菩薩所興諸行云　　智無來去如影現 
　　假使教化諸群生　　猶如化人度幻眾  
　　大約如世造立宮室要以功成。論其現自施功。功體各無自性。及至成功事畢。還以無功而益人。設宮室有覆養之功。亦復不云養育。此回向大愿亦復如是。為理智雖有凈煩惱之功。不興回向大愿。無覆育饒益大慈悲之功。此之回向從初發心住具足有之。但約升進勝劣言之。亦約說文廣狹言爾。亦以時不遷論也。總五位一時說也。古今無前后義也。  
大方廣佛華嚴經論卷第二十八 
十回向品第二十五之二  
　　第七等隨順一切眾生回向者。以方便波羅蜜為體主大悲門。前六波羅蜜是修出生死心。此第七已后四波羅蜜是方便。智入生死中教化眾生。是故表法中善財知識觀世音菩薩。以為此第七隨順一切眾生大悲回向中行故。此新經翻為觀自在菩薩。不可依也。舊經名觀世音菩薩者。是為十方世界共為一佛國。無別西方別有阿彌陀。是如來權設引有為小蒙方便。隨心專念攝余惡心。隨心念處得見化佛。稱自心量。諸德謬解。謂此娑婆世界無觀世音。此改舊經本作觀自在。云觀自在者。但約名彰行中。但彰觀照世間出世間無相理智自在非明慈悲之行也。觀世音菩薩文殊普賢。此三法是古今三世一切佛之共行。十方共同。文殊主法身妙慧之理。普賢明智身知根成萬行之門。觀世音明大慈悲處生死。三人之法成一人之德。號毗盧遮那。一切眾生總依此三法。號之為佛。少一不成。今此一位依舊不依新翻。又依梵云光世音菩薩。明以教光行光大慈悲之光等眾生而利物。即一切處文殊。一切處普賢。亦得名一切處光世音。今言觀世音者。取正念心成依心應現而立名也。不可以為觀自在所表法也。觀自在者。約名表法義中。是表第六般若波羅蜜位也。非是方便波羅蜜入生死同眾生行。以四攝四無量不斷煩惱之名。此由翻譯者誤也。觀世音住居補怛洛迦。此云小白華樹山。觀世音菩薩居之。為諸菩薩說慈悲經。此山多有小白華樹。其華甚香。經云。住山西阿者。西為金。為白虎。主殺位。明于殺位以主慈悲門正趣。菩薩東來以明智位。至文方釋。經云。佛子云何為菩薩摩訶薩等隨順一切眾生回向已下至說頌。長科為二十段。  
　　一從初佛子已下至一切世間善根有十四行經。明菩薩自集已上三十二種無邊善根分。  
　　二佛子已下至修習一切善根有十四行經。明菩薩如上所修三十二種無限福田善根回向為一切眾生功德之藏分。  
　　三佛子已下至永不退轉有六行經。明菩薩念如上善根不離無作無依菩提心所積集憐愍一切眾生分。  
　　四佛子已下至亦復如是有十一行半經。明菩薩發愿愿如上所修無限善根所有果報。盡未來劫所修。如上善根。悉以回向一切眾生。令十方世界眾寶充滿。惠施無限眾生分。  
　　五佛子已下至常行惠施住一切智智心有五行經。明菩薩無五種心常行惠施成五種心分。如經自具無虛偽心為首。已上五段結前三十二種善根竟。  
　　六佛子已下至皆如是施有十八行半經。明菩薩以如是等何僧祇象馬王妓女及自身等十種不可數物盡不可數劫而常施分。  
　　七佛子已下至無有一彈指頃生疲倦心有六行經。明菩薩以如上十種施。滿足無限眾生。盡無限劫無一念疲勞分。  
　　八佛子已下至入一切智智心有六行經。明菩薩以如上布施以十種無著解脫心為施者分。  
　　九佛子已下至得一切智有八行半經。明菩薩以如上十種無限施。起十種無限愿。愿一切眾生得一切智分。  
　　十佛子已下至于諸有中最尊勝故有一百一十六行半經。明菩薩以如上兩段無限布施業。普為一切無限種種眾生起一百一十種。廣大無限所為眾生等所緣事業而行如上等施愿回向故。  
　　此已下總結已前三十二種無限善根。以次象馬等十種施等及大愿回向。及為眾生等境界竟。  
　　十一佛子已下至具足十力調伏眾生有二十四行經。明菩薩為慈愍眾生入苦同行以大愿接生分。  
　　十二佛子已下至不著無一切法有三行經。明菩薩雖以施愿回向入苦利益眾生其心有十種不著分。  
　　十三佛子已下至增長成就三世佛種有三行經。明菩薩以如上一切善根愿一切眾生得智種分。  
　　云何得入佛智種有四法。一得清凈心。二智慧明了。三內心寂靜。四外緣不動。如是修治。能增長三世諸佛智種故。  
　　十四佛子已下至與諸菩薩等同一見有十七行半經。明菩薩修行如上回向之時。神通智力陀羅尼門出過世所稱嘆分。  
　　十五佛子已下至神通境界平等清凈有八行經。明菩薩如是修行菩薩行時。功德出過思量。何況得成無上菩提。此段明功德作法報生猶尚無限出過思量。何況無作自在菩提之理智。豈可不能成也。言功過也。  
　　十六佛子已下至不違菩薩行有十五行經。明菩薩見法三世體相平等分。  
　　十七佛子已下至第七等隨順一切眾生回向有十行經。明菩薩如是回向時。得法業剎三世平等。已得承事一切諸佛。入一切清凈眾會道場分。  
　　十八菩薩摩訶薩已下至等隨愿一切眾生如是回向有九行經。明總嘆如上回向施愿所得之德業用成就分。  
　　十九爾時已下一行經。明金剛幢菩薩觀眾說頌分。  
　　二十其頌總有四十二行。文義自具。不煩更釋。  
　　第二隨文釋義者。何故名為等隨順一切眾生回向。為明第七方便波羅蜜主大悲門。以波羅蜜中所修智慧之力。入于生死海隨一切眾生根品。同行利生故。故名等隨順。如十住中第七住大悲位休舍優婆夷云我有同行眷屬八萬四千那由他常居此園者是。大意云。同一切眾生八萬四千及不可說煩惱悉同行故。是此義也。亦是此位第七回向與善財所見觀音。是此位也。可知。如此一段回向總有二十段經文。余十九段。文義自具顯現。不煩更釋。如第十六段。得知法業平等三世互不相違。約作略釋。經云。一切佛剎平等清凈。一切眾生平等清凈。此約理智說。一切善根平等清凈。乃至四行經總明。約理智說。如第十七段中。眾生不違一切剎者。明依報相似。剎從心業起故。眾生心差別。如世界成就品具明。思不違心者。以思從心生。即思是心。余心仿此知。業不違報者。報從業生報是業果。余仿此知。如業不違業道者。明來生受生與現世作業相似。余仿此。法性不違相。為無性為相。無相為相。無性中實相即如來身色及妙境。是眾生不了無性妄計之相。即天人龍鬼畜等。是各隨心。自心所生業相稱余仿此。生不違性。明以生是無生無生為生故。剎平等不違眾生平等。此約理無凈穢。已下例然。一切眾生安住平等。不違離欲際平等者。明眾生報居之境與解脫涅槃際無二理性同時。無二性故。過去不違未來。總明三世性故。三世無體。可相違故。余例知。佛平等不違菩薩平等者。明以佛理智及菩薩體用不離無性。菩薩摩訶薩如是回向時。得業平等。得報平等。如是十平等法。明以回向發愿力莊嚴自報得此十平等果故。表法中如善財知識十住第七。以優婆夷休舍表慈悲位。十行第七位。表慈悲以滿足。王自化其身作諸罪逆。自化其身捉來殺罰。以息眾生惡逆。此十回向第七。即以觀世音表慈悲位也。夫大教玄悠芳文義廣。法門名句明白宛然。十十之數相從。萬萬千千次第。不可以將小池而添巨海。未足以致其深。炷微燈而益日光。焉能資其遠照。此經義弘言修理具詞豐。且略釋其大意。密智幽潛。聊申少趣。不可加余經之法相滯此妙章。若得意修行者。理由定發。智以理明。悲藉愿興。行成愿發。理弘智博。愿廣悲寬。佛種因此而生。法界以斯緣濟。都結如此余義后文。  
　　第八真如相回向者。以愿波羅蜜為體。明此位同第八地智增勝以愿引生智業成大悲故以愿防智為智體凈故利化不弘。表法中如善財童子見東方正趣菩薩是其行也。從空中來至娑婆世界者。明法空智應現普周亦無來去。觀世音指東方正趣。及至見時與觀世音同會而見。表以愿會悲智令悲智圓滿故。東方表智。西方表悲。日出照明春陽發生。青龍吉祥表智。日入昏迷秋霜凋零白虎殺害。明以智入悲處苦流濟益眾生故。第八愿波羅蜜。明防智體性凈以愿會悲成普賢行升進。隨其行位和會知之。二義如前。第一長科經意者。自初佛子已下至頌已來。長科為十段。  
　　一佛子已下至普能往詣一切佛土有三十五行經。明菩薩入此真如相回向位中以自所得善根。更加回向發愿所緣成位升進分。  
　　二佛子已下至顯示安隱住處有十行經。明菩薩觀眾生惡道苦如身愿速出離分。  
　　三佛子已下至心不動搖無障礙故有十行經。明菩薩以如上回向有十為令眾生得十種大利分。  
　　四佛子已下至普于世間現成正覺有四十六行半經。明菩薩見勝妙國土及一切妙境。以無量大愿愿一切眾生皆盡普得生在其中并獲眾益分。  
　　五佛子已下至廣大善根有五行經。明菩薩已上回向善根自增善根分。  
　　六佛子已下至圓滿一切清凈智慧有一百八十九行半經。明以如上回向。皆以無性無著真如為回向分。上一百八十九行半經。明約以真如為回向體。以真如遍世間一切法。回向還遍世間出世間一切法。何以然者。為以回向為方便興起無作真如中大智大悲大陀羅尼門大神通道力令稱真如無作大自在作用恒寂故。若不如是以大愿大悲大智慧無限回向。但依無作真如用凈煩惱。即同二乘樂寂及三乘六通菩薩。但生一方凈國。不入法界之真門。居門外之權乘。且止草庵之位。當知滿十方之差別種智。皆由大愿力而發生圓法界之行門。藉回向而興起。故立斯教網。用接有緣。明知軌度而踐其蹤。使學者省功而不錯謬者也。  
　　七佛子已下至第八真如相回向有十二行半經。明以如上真如相回向自獲義利分。  
　　八菩薩摩訶薩已下至善根隨順真如相回向有十三行半經。明如上回向已得同如來成道分。  
　　九爾時已下一行經。明金剛幢菩薩說頌嘆法分。  
　　十已下有五十八行頌。明以頌重頌前法分。  
　　第二隨文釋義者。于自余文義經文自足。如此一段。經云。一身充遍一切世間。得佛無量音聲。于一毛孔中普能容納一切國土。得佛無量神通。置諸眾生于一毛孔。此約十住初心見道之后入實知見。然為凡夫有信士。略釋少分。以開心目。非入禪定觀智會融方親見爾。論主頌曰。  
　　了知毛孔大小性　　十方國土無表里 
　　智境含容十方剎　　剎土體相本皆幻 
　　智身體凈相無礙　　毛孔微塵亦復然 
　　國土因心虛妄生　　無妄智境恒相納 
　　眾生心凈無表里　　乃了自身毛亦然 
　　心無分別自他情　　一切塵毛含佛剎 
　　是故如來說回向　　廣興愿行融自他 
　　愿他得樂與己同　　心凈佛國恒相入 
　　以廣大愿興大智　　同體智悲充法界 
　　無功理智起身云　　隨類現形聲亦爾 
　　能以自他同體智　　眾生身中現佛國 
　　以眾生智轉法輪　　眾生心迷不知覺 
　　以眾生智是佛智　　佛智本是眾生智 
　　迷者佛智作眾生　　悟者眾生是佛智 
　　如是了達體同別　　堪與眾生作依止  
　　約釋第八真如相回向竟。  
　　第九無著無縛解脫回向者。以力波羅蜜為體。以善財所見天神為所表此位之行也。所居之城名墮羅缽底。神號大天。城名墮羅缽底者。此曰有門城。此是此界干神。以干為天門。以后次第見地神。以此二位明和會此十回向位之智極悲終。天神表法空妙智之極。地神表大慈悲王極。厚載萬物育含生故。像如父母位也。天神無量種眾寶。積聚如山。地神放光地震嚴。地為凈剎。眾多寶藏自然踴現。明天地神隨業養育濟物之德廣大。至文方明。略舉會通表法之意。令后學者易見其意。不迷教行。不迂修行。表法中明智凈稱天之性。即法財充滿功德寶出現如山。若純凈大悲育載萬物。如地無勞故。地體本唯凈土。此唯智悲之凈極故。即佛國莊嚴凈也。此明神智應真德會天地濟育物也。亦是天地之神靈。是菩薩約位所堪治真俗之行。此位天神表之。明升進理智幽微像天靈。而不測神功。萬有以不作而為之。二義如前。第一從佛子至說頌已來。長科為七段。  
　　一佛子云何為菩薩摩訶薩無著無縛解脫回向已下至隨順忍可有八行經。明因中種善根生十種尊重分。  
　　二佛子已下至生無所依智生一切佛法智已上可十五紙經。明修初十種善根。修十種尊重行無著無縛解脫回向得入普賢微細智境分。  
　　三佛子已下。至不分別。若法若智有七行經。明得無別分。  
　　四佛子已下。至第九無著無縛解脫回向。有十五行半經。明修此回向得三業無著無縛。同三世佛回向自在分。  
　　五菩薩摩訶薩已下。至成就菩薩自在神通。有九行經。明此修回向得善根不壞。所生值佛得自在神通分。  
　　六爾時金剛幢菩薩已下一行經。明金剛幢菩薩觀眾說頌分。  
　　七已下有一百二行頌。文義自具。兩行一頌第二隨文釋義者。云何為無著無縛解脫回向為無性。理智無依。即一切無著一切無縛。是故經云。甚微細智。修菩薩行。住普賢道。若文若義皆如實智生。如影智生。如夢如幻如響如化如空。乃至無所依等智生也。經云。菩薩摩訶薩于一切善根心生尊重者。舉十種意。在無盡所謂者。欲論及所陳之法。謂于出生死心生尊重者。三乘中出分段生死。得變易生死。為有厭生死忻寂靜故。得入變易生死。不同一乘以智生身遍周剎海任根應現非生死性。乃至同于世法非生死性。諸見道者應如是知。若論自報智合行同方能睹也。如是出生死性生尊重故。經云。于攝取一切善根心生尊重者。即攝善法戒。于希求一切善根心生尊重者。十信有漏所求。十住已去無漏希求。總須心生尊重。于悔諸過業心生尊重者。是悔往業也。已下隨文義可知。如是令尊其因故。果便不退。如十層之閣下固而上存。已上一段以尊重因竟。自佛子菩薩摩訶薩于彼善根皆生尊重隨時忍可。至生無所依智生一切法智。有十五紙經。總明成就三世諸佛果德及普賢果行諸微細法。如是微細法門約立十種微細。略以示之。余皆仿此。  
　　一佛身微細。如佛報身中。于一佛身中及一眾生身中。有不可說不可量佛身。一切佛身一切眾生身。總爾。  
　　二佛智微細。于一智慧中遍虛空界眾生隨樂之法皆差別知。  
　　三佛受生微細。盡十方一切佛剎。皆末為塵。于一一塵中一時受胎。一時初生。一時趣道場。一時轉法輪等。而亦不壞起隨類身對現故。  
　　四攝世一切眾生微細。于一切佛剎塵中具普賢行。一一眾生前隨類現形說法教化。各各差別重重無礙。  
　　五國土微細。于一一塵中皆有無量等虛空廣大國土。一一國土互相參入。重重無礙如華藏海是。  
　　六菩薩眾海微細。于如上佛剎塵中一一佛所。有如虛空量等廣大道場。菩薩眾海皆悉充滿。如是一切剎塵之內。總皆如是。如是道場。如是眾海。皆相參入。重重無礙。如光如影。  
　　七菩薩見佛微細。隨其十住十行十回向十地。皆見如來如對目前。說隨自位法。見隨自位身。  
　　八佛音聲微細。如來音聲。不從心出。不從身出。常有音聲。恒遍十方。隨聞之者皆使得聞。  
　　九時劫微細。以三世不可說劫一切諸佛不出。一念普在如今。如今現前諸佛還居未來過去。一時三世參入。劫劫重重無礙。  
　　十神通道力微細。以法性遍故智身亦爾。以無依住智對現色身。十方響應而無往來。亦無變化造作之心。以智隨本愿法應如是。及一切塵中境界亦復如是。重重無盡。  
　　如是已上安立十種法門。釋此位中回向之法。大況如是。明此無著無縛回向位中菩薩堪如是入故。余文可知。大意以無作法身無住智以十回向大愿。調和令得成就大慈悲利眾生之行海。令使一切思分別便為智用。令使一切知見總為禪門本來不動。令使理性本寂定門起差別智身慧身變易。令使一毛孔中安立一切佛剎眾生剎。悉皆無礙。令使有為無為為一法界自在故。如是回向。  
　　第十等法界無量回向者。以智波羅蜜為體。表法以善財童子所見安住地神。是女神。如此坤神分位在西南方。又處中宮而治四季。明處智行悲圓滿故。其地神住摩竭國者。是如來成道之國。明此位升進至中道同如來智悲圓滿位故。摩竭國是此閻浮之中心。是中宮位。若隨當方有帝王所居處。即是。若隨位升進。修行中智悲圓滿行是。若望回向。表位會融中。前天神表智。此地神表悲。二位會融。以成一位。養含生之道。成德化之門。如百萬地神放大光明遍三千大千世界者。以智行悲。百萬行門慈光照燭遍也。大地震吼者。悲心感應也。種種寶物處處莊嚴者。明大悲行滿現業果報。舉本位因果報得所嚴也。廣釋至位方明。又表智悲成滿可以說教利生。須當其智如神其心如地載育萬物不以為勞。如地能生能養能載終始不移焉。二義如前。第一長科當位者。從初佛子已下至三十三卷中說頌已來。長科為二十六段。  
　　一佛子已下至令其善根增長成就有十一行經。明此位菩薩智悲圓滿堪為法師施法利生分。  
　　二佛子已下至無恚梵行有二十一行經。明菩薩以法利生自余修梵行分。  
　　三佛子已下至亦令眾生安住正法有二十五行經。明菩薩自在梵行分。  
　　四佛子已下至悉得成就一切智故有二十二行經。明如上法施所生善根回向愿得為一切眾生演說三世佛法入無礙辯及音聲無礙分。  
　　五佛子已下至得如我無異有十一行經。明菩薩令諸清凈以如上法施及回向發愿善根又回向愿見等法界如來出興于世調伏等世界無盡眾生分。  
　　六佛子已下至不失壞諸清凈行有十五行經。明菩薩回向善根如法界無量分。  
　　七佛子已下至于一切法永不忘失有十六行經。明以法界等無量善根回向愿令一切眾生得見佛心清凈分。  
　　八佛子已下至無差別性回向有六行經。明如法界性無起無遷回向分。  
　　九佛子已下至成就菩薩說法愿力有二十七行經。明菩薩愿如上法施回向善根又愿一切眾生得入佛法師位分。  
　　十佛子已下至不以取著利益眾生故回向有六行經。明以無取著以為回向分。  
　　十一佛子已下至無礙光明恒不斷故回向有二十二行經。明不為世法不為二乘法但令一切眾生入佛智故回向分。  
　　十二佛子已下至入佛廣大門故回向有三十行經。明一切善根但令一切眾生離苦得樂成大菩提分。  
　　十三佛子已下至自在神通無有休息有二十三行經。明以如上等善根回向為一切眾生住大悲大喜大舍及永離二種著成滿佛智慧分。二著者。著有。著無。是非自他彼此內外能所都為二。  
　　十四佛子已下至應以修習善根回向有六行經。明菩薩如是回向時于三有五欲境界不應貪著以無貪嗔癡善根故修習善根分。  
　　十五佛子已下至設大施會有四行經。明菩薩舍惡成善離眾魔業設法施會分。  
　　十六佛子已下至覺悟一切眾生長夜睡眠音有二十五行經。明菩薩自得無礙音聲普遍愿令一切眾生音聲圓滿分。  
　　十七佛子已下至正念智慧辯才有十行半經。明愿一切眾生得離過惡得清凈分。  
　　十八佛子已下至一切智身有十四行半經。明菩薩以如上善根回向愿得浮智身分。  
　　十九佛子已下至安住修菩薩行有十四行經。明菩薩法施善根如是回向愿隨住一切剎無有休息見者獲益分。  
　　已上十九段明法施回向善根饒益自他行門分。  
　　已下三十三卷中。明莊嚴佛剎回向分。此等法界無量回向中。通有此三十二三十三兩卷經。  
　　二十佛子已下至廣大智寶究竟圓滿有三紙半經。明以如上法施功德寶回向莊嚴無量佛剎皆令清凈分。  
　　二十一佛子已下至如是廣說有十一行經。明菩薩愿以菩薩身遍諸佛剎及寶莊嚴位過前百千倍分。  
　　二十二佛子已下至佛子菩薩摩訶薩以諸善根普為一切眾生如是回向有二十八行經。明菩薩總為眾生如是回向分。  
　　二十三復以此善根已下至咸令歡喜故回向有十九行經。明菩薩以如上回向但欲令說法及行安樂一切眾生令圓滿如法界分。  
　　二十四佛子已下至如來眾會道場平等回向有二十二行經。明菩薩以如上法施及大愿莊嚴廣愿化眾生總令住法界平等故回向分。  
　　二十五佛子已下至第十等法界無量回向有十一行半經。明以如上回向一切善根時得如是身口心業及十種安住法界清凈分。  
　　二十六菩薩摩訶薩已下至到于彼岸有二十四行經。明菩薩以如上法施等善根回向皆愿一切眾生得見佛入佛知見同佛所得分。  
　　此已上是正釋十個回向門竟。長科第十三段中佛神力故已下。復分為五段。一佛威動地分。二諸天興供分。天興供中有二義。一香華幡蓋供。二諸天歌贊禮敬放光等供。三從如于此兜率天已下。至悉亦如是。是都結十方同然分。四十方同號金剛幢菩薩俱來證法分。五明金剛幢菩薩觀眾說頌分。  
　　第二隨文解釋者。云何為等法界無量回向。釋曰。如法界無中邊回向。心亦無中邊。如法界無作者回向。心無作者。法界無去來遠近回向。心無去來遠近。法界如虛空回向。智如虛空。法界不思議回向智不思議。法界無所依回向智無所依。法界一切諸佛之所共住。回向智一切佛之所共住。法界非三世及一切生滅時分所攝。回向之智。非三世時分所攝。法界圓滿三世事業。在于現前。回向之智圓滿三世事業在于現前。法界有無自在。回向之智有無自在。為令自他皆如法界無礙自在如諸佛故。以是名為等法界無量回向。大意令一切發菩提心者一如法界。諸德用自在圓滿廣大無限。離大小性不屬一二三百千萬等有限量故等。無限量法。世間出世間大智大悲喜舍等法界眾生界故。若不如是回向設求菩提。但得二乘住寂菩提菩薩樂生凈土。皆住門外三車。露地白牛不當其分。此十回向諸三乘皆得出世心者。令達世間生死之性。自性法界令起大悲。與一切眾生皆得令見眾生性是法界智故。得平等悲門。入普光明圓智之宅故。不令久住草庵化城。即如維摩居士所說一期法門。是令三乘回向之小分法華露地白牛之乘。略陳一分之寶所。總興法界門普光明大智佛果普賢行海。是普終畢也。如此當部經中十回向門。為回十住十行中大悲大智法身萬行功德莊嚴自他滯障悲敬不真知見不廣悲心不普心不廣大不稱無限法界。將此回向均治令等。稱法界無礙無限自在住故。若不如是以無限回向發愿。普為無限法界眾生。即自住真門偏生凈土。不依法界無礙垢凈平等無限同體大悲。不成佛果故。如是十回向均十信十住十行及十地十一地行門。總在其中。此義十地位中更不別配佛果。但取此位十個佛果上名。總同。同名為妙菩薩名號。十地位中菩薩上名。與此十回向位菩薩。總名金剛。但幢與藏別。明妙用之佛果及所行之法與此無殊。但蘊積功終大悲功滿。名之為藏。非是異此回向位外別法也。是故善財十回向中善友即長者天神地神。所表十地知識九個夜天。總是女眾。一個如來為大子時妻。以表純修大悲之位。明十住十行智位。十回向以愿力均融。令智悲等進十地蘊修令大智大悲深廣成備故。以十個女眾表之。十一地悲智滿成普賢行門。即明以悲興智。即以佛母摩耶為十一地初善知識。能生一切諸佛為表。母是悲位。佛是智故。以悲生智故。云摩耶生佛故。得幻生法門。此明悲智德成普賢行滿故。明其進修次第如是安立。若以修行一時同進。即如善財十住位中第二海門國海云比丘是。成就初發心住悲智門。以此義故。于中有阿修羅王等十王。是表入生死之行故。又海云是此回向位中能入生死大海故。又生死海即佛海故。故云有佛出現說普眼經。著十王等。表萬行自在也。乃至十住第七住休舍優婆夷等亦是。但以成熟慣習增降處論之。又此五位法門。總不出一剎那際。始終成故。總無前后之義故。如第二十段。以法施善根回向莊嚴佛剎中。此是愿力莊嚴。有義隱者。釋之可知者如文。如延袤言樓閣相連延長無限。寶窗牖者。大曰窗。小曰牖。寶多羅形如半月者。是西域樹名。如此葼櫚樹。以寶為體。以半月寶用嚴其樹。不可言樹形如半月。無非如來善根所起者。以愿力如佛善根所起莊嚴而用莊嚴佛國故。阿僧祇寶海法水盈滿者。言水說法。阿僧祇寶芬陀利華常出妙法芬陀利聲者。此是百葉白蓮華也。還能出百種音聲。說百種法故。阿僧祇寶須彌山智慧山王秀出清凈者。明以愿智慧業超勝報得。出過余法名秀出。能清眾業名清凈。須彌云妙高。山名為止。以艮為山為止。王者自在也。明以止其心心即凈故。若心凈即智慧妙用自在故。故報得其山亦如是故。因果相似故。阿僧祇八楞妙寶寶線貫穿嚴凈無比者。明八正道之報得。寶線者教也。以名言竹帛而貫穿之。令法無散失故。以成果報也。菩薩寶者。如菩薩形約行報得。阿僧祇寶旋示現菩薩智眼者。約無礙智報得。為以一智中智無盡法門。以深幽無極名之為旋阿僧祇宮殿者。悲宮智殿報相莊嚴也。鑒者照徹也。寶山為垣墻者。以止為防護報得故。阿僧祇寶化事者。此寶能化作種種事法。此約以一智行萬行報得也。寶藏現示一切正法者。是一切種種之智藏報得故。如來幢相迥然高出者。寶似佛形像而立莊嚴國土。明真如智幢不傾動報得也。阿僧祇寶賢大智賢像具足者。其寶似賢人形。形狀有賢人之相。約自賢而報生也。寶園生諸菩薩三昧快樂者。明以三昧為園林之報得故。寶音者。以音聲為寶。非有形質也。寶形者。以種種寶作種種形故。寶相者。以寶為相好故。寶威儀者。以寶作菩薩威儀庠序故。寶聚者。見者皆生智慧聚。明以智慧聚報得故。寶住者。以智境界現作菩薩十住之位。寶修習者。以寶為修習法門次第。見者知一切寶皆是業。此是識業報也。寶無礙知見者。以寶為無礙知見。見者得清凈法眼。約凈智無礙所生也。寶多羅樹者。此樹似葼櫚堅如鐵。葉長稠密。設多時大雨如屋常干。如此經所說。約以寶為體。非如西域人間木樹也。其樹無枝處為身。身直上者為干。干上傍生者為枝。枝上細者為條。王都及聚落者。總是約大愿行化作莊嚴佛剎。跋陀羅樹者。此名賢。以樹下有賢人居。又樹出賢才。其上有帝釋寶網莊嚴也。寶吹者。能出音寶如螺唄之形。其聲清亮者。清亮也。寶鼓妙音克諧窮劫者。克者能也。諧者和也。言音韻和雅曲調無比。阿僧祇寶生者。以寶能生種種法寶。亦云眾生能發心為寶也。寶身者。明以寶為種種之身也。寶口者。以寶為口形能演法音故。寶心者。以寶為心之形具足意業及大智愿寶。大意已下如上。以因果相似解之。其中可解之事如文自具。大綱以果知所因。如上莊嚴皆大愿興行所成。如華藏世界。皆由普賢愿力起。明因愿起行故。寶身業語業意業者。以寶為三業。從自三業起行。立詮思惟去就以心寶為之。  
　　第二十三段中。明愿以菩薩身莊嚴佛剎充滿其中。下文都結如上莊嚴復過百倍。以此善根以將回向。  
　　第二十四段中。佛子已下舉十種回向所有如文具悉。如地振動段中動有三義。一說教威感動。二大眾聞法悅樂動。三推佛神德致令動。諸天興供有二義。一說佛教法門門招感供。二諸天聞法歡喜興供。如供養色數如經可知。如一切佛剎現無量阿僧祇諸佛境界。如來化身出過諸天者。此是說法現德法境相稱故。現非由天供也。一切世界兜率天宮悉亦如是。都結十方同此。爾時佛神力故。十方各舉過百萬佛剎微塵數者。十住百。十行百千。此位百萬。明升進知見知之增廣之量如是。百萬世界微塵數之外而來者。處迷不及云外。升進悟解入位云來。百萬佛剎微塵數菩薩同名金剛幢來嘆善哉。稱嘆金剛幢菩薩者。明智會道同名亦同故。亦明今時之智會與古今合故。亦是達如是等剎塵之境。總是金剛智無迷惑故。世界名金剛。光亦如是。爾時已下有六行經。明嘆金剛幢菩薩說頌之德。如文可知。已下有九十四行頌。兩行一頌如文自具。其中隨位授記作佛漸漸經劫廣者。明隨位升進智慧大悲廣故。非是有時日歲月劫量延促廣也。皆是約修行之位。安立佛果之名。  
大方廣佛華嚴經論卷第二十九 
第六會他化自在天宮說十地法門  
十地品第二十六之一  
　　約釋此品以四門分別。一釋品名目。二釋品來意。三敘其升進次第。四隨文解釋。  
　　第一釋品名目者。何故名為十地品。釋曰。以明如來普光明智。以成地體。如經如是菩薩已踐如來普光明地。即大圓鏡智是。所說四智及一切種智。一切智之差別。以此智為體。以諸菩薩雖蹬十住十行十回向。不離此體道力未充。更以十波羅蜜十重進修。令其道力圓滿。名為十地。又以一波羅蜜中而自具十法。名為十地。十十之中具百。百不移十故。名為十地。乃至十百十千十萬十億乃至十不可說明十數。該含一多無盡。故云十地。此十地之法通因十即通十信所信十個佛果即以普光明殿所說十個佛果不動智佛為初信故。乃至無礙智佛解脫智佛乃至通十個智佛為所信之果。進修之中經十住十行十回向。還將十信之中十個智果。以成此十地之體。十個智佛。以不動智佛為本。不動智佛。以普光明智為本。普光明智。以無依住智為本。又無依住智以一切眾生為本。如善財見彌勒菩薩彌勒菩薩還令善財卻見初善知識文殊師利。是其義也。乃至于五位終滿不離初信之佛果也。以此十地之法通初徹末一際法門。是故號名十地品者。均分一多次第升進同別層級義故。此乃是無升進中進修。無層級中級。且略言之。十地之體。若無十信能信自心初佛果者。十地亦不成故。十信之初心無十地。十一地之佛果亦無成信心故。始終總全是不動智之果故。能信心者亦佛果故。所信佛果亦佛果故。修行之身亦佛果故。如是信心方得成信。其所修因果終始不異不動智佛故。是故此經十住十行十回向。皆有隨位進修。因果十佛號故。十地十一地。以取十回向中佛果通號。更不別立佛名號故。為此后十地十一地。但取十回向中理智大悲妙用蘊積。使德行功熟。更無異法。以此義故。十回向中十個佛果。總同名號之為妙為明。十回向已和會理事悲智妙用法成故。以此如來亦不云升天。他化天王亦不云遙見。亦無迎佛及以興供。古人云。十地無迎佛及敷座者。以經來文未足者。此非為得經之意也。但為法則。如十回向中大愿及智悲修令圓滿。如彼故無敷座等事。為明法則。依地前舊法。不更別有加行進修。以十地法門但依十信。十住中法則以不動智為體。以十住中十個月佛十行中十個眼佛十回向中十個妙佛。以為十信中不動智佛。上加行進修之名十地同此準知。不移初法。  
　　第二釋品來意者。為明已說地前三十心竟。以十回向方法和會理智。大悲及廣興大愿竟此十地。但依前法則以積行蘊修。令使功成滿前智愿。令使大悲深厚功畢。以是此品須來。是故善財以九個夜神皆是女天。以表慈悲故一個佛為太子時妻。號曰瞿波。以表十地慈悲法喜以悅一切眾生。以此十地是蘊積慈悲滿前智愿故。以此十地之初歡喜地得愿求一切佛法心故。如后地中所說故。又以三十七個菩薩俱名為藏。亦表此十地俱依地前之法。以三十七助菩提分法助成地前志樂。智悲大愿令行滿故含容眾德成滿無功諸佛德門。名之為藏故。一個菩薩獨名解脫月。是三十七個助菩提行中。得法清涼之果故。一一皆有所表思之可解。是故以此十地品。成就地前志樂智悲大愿令功畢故。此品須來。  
　　第三敘其升進次第者。約立三門。一明三乘一乘十地同異。二明隨位進修次第。三明重敘說法之處及座體。一明三乘一乘十地同異者有二義。一三乘十地。二一乘十地。一三乘十地者。如仁王經。雖安立內凡外凡菩薩修六波羅蜜作六種人王。若修檀波羅蜜得作小國王。并修戒波羅蜜作粟散王。并修忍波羅蜜得作鐵輪王。王一閻浮提。并修精進波羅蜜作銅輪王。王二天下。并修禪波羅蜜作銀輪王。王三天下。并修般若波羅蜜得作金輪王。王四天下具足千子。自檀戒忍三度是外凡夫菩薩信心位。自進定慧三種度門是內凡位。是十住十行十回向中位也。十地中名十圣位修十波羅蜜得作十種天王。該管已上天位。自忉利為首。若約斷惑見道之中。三乘中地前修六波羅蜜。以空觀折伏現行及五見及五鈍使。且令伏息所有煩惱。如咒毒蛇不能害物。伏而不起。空觀心成達心境本性無生名為見道。若約修道。小乘以空觀滅情入寂身智總亡。地上菩薩得三種意生身。而不隨空而滅智故。為不了根本無明住地。是如來根本智故。受三界外變易生死故。已舍分段生死。三種意生身初二三地得三摩跋提樂意生身。明從定發正慧念用故。四五六地得覺法自性意生身。明覺法自性任性生故。七八九十地得種類俱生無行無作意生身。明無功用任運生無作意故。五見者。一身見。二邊見。三見取。四戒取。五邪見。此已上五見名利使。能障見道作煩惱。小乘修空滅智。菩薩達法是空。有智慧有慈悲之行。或生凈土。或處世因生隨意而樂自在也。五鈍使者。一貪。二嗔。三癡。四慢。五疑。通前為十使。此能障修道上隨事之行不能稱理。如是十使煩惱。小乘先斷見道上煩惱。后斷修道中煩惱。大乘菩薩于諸煩惱。以諸波羅蜜如理通融無斷無證。如上總明權教。大乘中菩薩約簡斷惑地位得果。如是十地菩薩修法空無生菩提得十種意生身。于三界業外受變易生死。是生死無明住地未能了知。如是菩薩猶于一乘佛果華嚴經未聞。設聞不信不順不證不入。猶有厭苦心。多一向樂求出世凈土。猶欣凈土在于他方。佛果在三祇之后。華嚴經云。設有菩薩經無量劫行六波羅蜜得六神通及修種種菩提分法。為不聞此大方廣佛華嚴經。猶名假名菩薩不真菩薩。設復聞時不信不順不證不入。如法華經不退諸菩薩亦復不能知。總其例也。又云。若持八萬四千法藏十二部經。為人演說。令諸聽者得六神通。亦未為難。聽受此經是則為難。或為一分劣解眾生發菩提心者。三祇之劫方成佛故。三乘不退菩薩是十真如觀。或是觀空不退。不是以無明為根本智發心不退。此以前明時劫定實凈土及穢土。全隔在于他方。忻厭之徒安立諸地故。二一乘十地者。從十信之心即信自心。根本無明具分別見。便為不動智佛。即文殊師利覺首目首等菩薩是其位也。以自信自心無始無明為不動智佛。文殊師利即為自心理智妙慧用也。法界大智大悲門普賢行海即是自己所行之行。如是信己以為信心。是故從經之初以列。如來成道之果及十普賢及海月光大明菩薩及神天等五十眾。以為現果成信門。諸菩薩神天等眾。示現入法獲益。所有入法皆同佛所得故。明信從自心無明上見不動智佛故。信亦是佛。悟亦是佛。以不異佛智體用為進修故。作此信時。普見一切眾生所有心量。皆從如來大智而有。凡圣一體同一智慧無有二性。如金光明經天女發愿。此語不虛者。愿三千大千世界眾生悉皆金色具大人相。當時稱愿一切眾生悉皆金色具大人相。具如彼經廣明。又如此經如來出現品云。眾生種種樂及諸方便智皆依佛智起。又云。應信自心中常有諸佛出興于世轉正法輪。從如是信已。以方便三昧發出悟入現本智慧。與佛契同。名生如來智慧家。為真佛子。從此初住住佛所住種如來性。名清凈智慧。從此慧已經十住十行十回向位位之中。配十個所修行之人。十個修行之法。十個修行。行下之佛果如前釋。十信十住十行十回向位中所配當者。是今此十地位修行之人。即金剛藏等三十八個菩薩是。三十七個是三十七助道法。助前十回向中悲智妙用功終不立自位佛果。為明十回向中以大愿力已圓理智大悲事畢十地但以助道行力成之使熟。乃至十一地佛果總如十回向位也。解脫月菩薩一人。表是能請法之人。亦表三十七助道之中解脫清涼之法樂也。故有此三十八菩薩。三十七同名為藏。唯一人名解脫月。即是表三十七助道之中無煩惱之果故。此四十心中位位成佛果及普賢行。非論人王梵王之位。但論位位之中以如來智生身等法界眾生界對現一切眾生前。身非論意生身隨意所往也。但以根本無明成一切智海。一切世界一切處現形隨類應現。不論于此三界外別受變易生死。又于此同金色總是信位之福。以信心廣大愿行廣大自信與佛果智齊起愿修行。此福不難即得。如隨好光明功德品天鼓所說悔除法。以盡法界眾生數等善身口意舌。悔除所有業障諸天問言云何悔除天鼓云觀業不從東西南北四維上下來。而共積集身心。乃至十方推求悉不可得。乃至廣說如經。天鼓如是。為諸天眾說法之時。百千萬億那由他佛剎微塵數世界兜率天子得無生法忍。得十地位。如上諸天子。總是過去修十信中十勝解業。為中有作惡業墮地獄中。蒙毗盧遮那光照其身。得生兜率天上。得天鼓說法。一時得十地離垢三昧。此為三生得十地果。若信解無作惡業者。一生成佛如善財是也。云一生者。言見道無生性總是入法界無時之生故。如三乘之教刊削屈曲理滯難成。尚能信而為之。此一乘法理智端直不克不削。達自根本無明便為不動智佛。萬事自止以智利生。即是佛故。又將十回向廣大無限悲愿會融。令行廣大。稱法界智用而無作者。具行而無依者。即普賢行具故。世士大迷易成而功廣者。即不信多劫曲修刊削難成。功劣者反存其情。畢竟多生還須歸此教。如此經中少起信樂。獲得無邊廣大饒益。且如隨好光明功德品中說。約有六門。  
　　第一說修十信中十種勝解力故。其中有造惡業墮地獄中為有信解之種。毗盧遮那菩薩處兜率天時放光。名幢王光明。照地獄眾生離苦生天。天鼓說法得十地位。入離垢三昧。此是三生得果。三生者。一修十勝解是第一生。二作惡入地獄是第二生。三蒙光照燭生兜率天得十地果是第三生。此是第一功少獲益廣多門。  
　　第二諸天得果毛孔興華云供佛所有香氣。若有眾生身蒙香者。一切業障皆悉消滅得成就香幢云自在光明清凈善根。此是第二功少益多門。  
　　第三若有眾生見其蓋者。種清凈金網轉輪王位。得一恒河沙善根。此轉輪王位于百千億那由他佛剎微塵數世界中教化眾生。此是第三功少益多門。  
　　第四如是清凈金網轉輪王位放摩尼髻清凈光明。若有眾生遇斯光者。皆得菩薩第十地位。成就無量智慧光明。得十種清凈眼。乃至十種清凈意等。此是第四功少益多門。  
　　第五經云。佛子。假使有人以億那由他佛剎碎為微塵。一塵為一佛剎。以如是等微塵數佛剎。又碎為微塵。如是微塵悉置右手。持以東行過爾許微塵數世界。乃下一塵。如是東行盡此微塵。南西北方四維上下亦復如是。如是十方所有世界。若著微塵乃至可思議不普手答言不也。若有眾生聞此譬喻。能生信解。當知更為希有奇特。佛言寶手如是。如汝所說。若有善男子善女人。聞此譬喻而生信者。我授彼記。決定當得阿耨多羅三藐三菩提。當獲如來無上智慧。此是第五功少獲益廣多門。  
　　第六經云。寶手設使有人以千億佛剎微塵數如上所說廣大佛土末為微塵。以此微塵依前譬喻。一一下盡乃至集成一佛國土。復末為塵。如是次第展轉乃至八十返。如是一切廣大佛土所有微塵數菩薩以業報清凈肉眼。于一念中悉能明見。亦見百億廣大佛剎微塵數佛。如頗梨鏡清凈光明。照曜十佛剎微塵數世界。寶手如是。皆是清凈金網轉輪王甚深三昧福德善根之所成就。此是第六功少獲益廣多門。如是此經法門廣大無限。一念信解心無限。其心清凈無限。供養諸佛饒益一切眾生心無限。一念相應獲無限廣大之益。為明以根本無明便為根本智。所起善根皆廣大無限。為智無依等法界故。所作善根等法界故。如是一念聞法便獲廣大利益者。皆是于此教門生信樂種故。大綱如見。如來處胎現生娑婆穢土。出生滅度之佛。為劣解眾生權施接引之教。即三乘之教是也。如此經云為劣解眾生母胎出現。為上根眾生蓮華化生。如此華嚴經教門是法界普光明大智報佛所說非是出生滅度穢國之身故。是為上上根所說。學三乘教者。雖引此教門和會三乘法相行位。然心想不廣不稱教知將此教門同三乘三祇之教。只可回權就實是乃契會圣心。何得回實就權反虧圣說。乖迷升進成佛何期。設致百萬億三大僧祇。終違圣旨。如三乘教中分分有此教在。只為學者不能了知佛開無上正詮迷者反生遮截。如金剛般若云。此經為大乘者說。為最上乘者說。即三乘權教是大乘故。最上乘者。一乘教是。如法華經是。回三乘向一乘之教。舉龍女彰法界實理智之無時。即于一剎那之際示三生而成佛。為破三乘情塵劫執反稱是化。就三乘三祇之。劫為真。只為情翳多生反頗梨妙寶鏡而歸如銅鐵之明以閻浮檀明凈真金令同瓦礫之價。非是寶之咎也。只為別寶賄者無功。此以已上一段明一乘三乘十地竟。修行者。但以簡教修行遲速。須去世情大小彼我之言。但稱根即用。  
　　第二立隨位進修次第者。約立十門。  
　　一明十種信中信果成因門者。即十個佛果。以不動智佛為首。以文殊師利覺首等十個菩薩。為表修行之人。金色世界等十個色世界。為所修之法。金色表法身。余九是隨用為十信。是凡夫有為心修行。是色心起信故。是第二會普光明殿光明覺品所集之眾是。如善財見文殊師利。是表信心位。明自妙慧之理遍周因果終始故。  
　　二從信創升佛果智慧門者。即第三升須彌山上說十住位中十個佛果下名同號。號之為月。是此位之果。法慧等十個菩薩。是表入位修行之人十個世界同名為華。是表入位開發慧華心開敷故。此表如善財童子于妙峰山得憶念諸佛智慧光明門。表初會佛智慧住佛所住故。此為十住。妙峰山者。是止中之妙慧也。為艮。為山。為止。為門闕。為童蒙。為初明。升須彌山者亦同此。  
　　三明已居佛慧修行門者。即第四會夜摩天宮說十行法門是也。其中有十個佛果。皆下名同號號之為眼。是此位修行之果。功德林等十個同名為林菩薩。是表修行之人。十個世界皆名為慧。是此位中智慧方便之法故。如善財表法中于三眼國見比丘林下經行。表行廣多覆育如林。經行表行無住故。三眼者。表智眼慧眼法眼等三眼。此兩位佛號十住位同名為月。十行同名為眼。十回向十個佛號上名悉同號之。為妙為表妙用智圓升進功德妙在其先。一一是有所表。不浪施名。  
　　四大愿理事悲智參融無盡門者。即第五會兜率天宮說十回向。以無盡大愿會融理智大悲令普賢行滿十個佛果上名。號之為妙。是此位之果。十個菩薩下名同號之為幢。是表此位修行之人。十個世界號之為妙。是此位修行之法。明理智悲愿萬行妙用為世界故。如善財表法中見鬻香長者號青蓮華者。是明此位法以將理智慈悲愿行一切無盡差別智慧差別愿行。以將回向之蜜。合為一丸戒定慧之香。以無依住智遍周法界。對現色身隨病調伏。而與五分法身之香。而無所著。如青蓮華色香第一而無所著。和合愿智悲法身十波羅蜜四攝四無量三十七助道之分世間出世間法。共為一法。猶如合香以將眾香合為一丸。  
　　五蘊修成德門者。第六會他化自在天宮說十地法。但修前回向法令使德行功德。滿其十回向愿行更無別路。佛果世界。但取十回向中妙用同功。不別安立。亦無他化天王遙見佛來敷座及迎佛等事。為明十地中法則如十回向和會以終。但生熟不等。更無有異途故。但將十地十一地行門觀智。反資前果。猶如菔菜長葉資根。如善財表法中。善財見摩竭提國迦毗羅城主夜神名婆珊婆演底。此云春時主當。明此神春時主當苗稼。亦名依止無畏。謂與一切眾生作依止無畏。身出星宿照曜眾生。于身一一毛孔現行。化度無數惡道眾生。迦毗羅城者。此云黃色也。為明此城在閻浮提之處中。明中宮土為黃色。表十地契中道應真不偏故。此是如來示成道處國。夜神總是女神。以明凡得智成悲故。以女神表之。神者。應真其智則神故。其智不為不思而遍資萬有。此神表初歡喜地自第九回向已來。直至第九地。總入神位明升進智通。祐物無限。不為不思而智自遍故。且略言爾。廣在后文。凡是善財問善知識。發心久近在世多少者。皆是明成就長養大悲之行。住劫久遠明大悲深厚。在智久劫是一剎那故。如觀世音菩薩以名號及所說法號慈悲經。又是十回向中。第七回向中善知識。與第八回向位中正趣菩薩。共成七八回向悲智二門。皆須如是前后和會方了其經意。不可見一法而能了佛心。明此十地但如十回向法蘊修成悲智滿前愿故。是故初歡喜地得愿求成滿心。以依前十回向愿心成滿故。  
　　六德滿行圓利生自在無限門者。在第三禪是第七會經。梵本未至。有百萬億偈。依菩薩瓔珞本業經說。此經是如來化三乘人卻領三乘之眾。至菩提樹下說往昔初成正覺時。說華嚴經。一一排次重敘其會。至第三禪。如瓔珞本業經。說十一地等覺位為一生補處菩薩位。為此地普賢行滿十二地為妙覺如來故。以此為一生主也。如善財以行表法中。見佛母摩耶夫人。是其行故。明十地以智從悲成行門。即以夜天女神。及如來為太子時妻號瞿波。此云守護地。此十個女眾成長大悲。守護大慈悲地也。如十一等覺位中行悲行滿。即從悲生智廣利益眾生。即以見佛母表之。母是慈悲之義。出生大智化利眾生。即等覺位中十個善知識是也。故云摩耶生佛。佛是智故。  
　　七德行圓滿成佛果終門者。即如第八會普光明殿說十一品經。以十定品為初。次十通十忍阿僧祇如來壽量。菩薩住處。佛不思議如來十身相海。如來隨好光明功德。普賢行如來出現等品。準初會中問處并有十頂未有說處。亦是來文未具。總是如善財表法中見彌勒菩薩是其行也。明是同其善財一生成佛果故。遂于樓閣之內現三生之行。總在如今。三生者。一過去久遠見道修行生。二現在得果圓滿生。三當來示現成正覺生。總在樓閣之內。如今現前無古今。去來現在不可得故。然亦不廢三生之相。現在其中。但以智知為隨俗利人故。即三生也。若約真論無發菩提心時。無修行見道時。無現生得果時。無當來示成正覺時。以三世及心量無性體故。無安立故。無處無依住故。名之成佛之時也。若見自心有能發菩提心時當來成正覺時。即為情識生滅不名發心時故。以是義故。信心及佛果總不離普光明殿。乃至常行普賢無始終之行。離世間品總不離普光明殿。明因果同本不動普光明大智。以為升進功終故。時復無體。智復無依故彌勒令善財卻見初友文殊師利即明至果不移因善財念見文殊。便聞普賢菩薩名。及自見其身入普賢身者。明表正覺之因不移行果。總明圓會因果行總一時滿故。為智境界上能含一切眾生情量多劫是一時故。明智無情有故。但不離十信中不動智佛。無前中后際故。此如文殊師利十信中說偈云。一念普觀無量劫。無去無來無住處。如是了知三世事。超諸方便成十力。  
　　八普賢行海常行門者。即如第九會中說離世間品是。常在世間無限利生。不與情合作業相應。即如善財所表行中憶念文殊初友便聞普賢名及見自身入普賢身是也。此是自成佛果竟。常行普賢無始終行。此普賢行亦明不移本普光明無依住智。古人釋云。重會普光法堂三會普光法堂。總非重及三故。大體明但以一個普光明無依住大智。圓會初發心因及佛果并行行滿。此三事總不離此智。時亦不遷。為明依智發心始終無情見之跡故。  
　　九如來不出不沒佛智恒果門者。即如第十會中說法界一品經。是以法界佛之恒果故。  
　　十表通信六位人法所進求門者。即如覺城東會大塔廟處善財見文殊菩薩并已下入位中五位善知識是也。此已上十門。從普光明殿說十信以來總重敘。使令學者易解經意故。并以略舉。善財知識表法次第和會令易解故。  
　　第三重敘佛所說法處及座體者。其義有三。一敘說法之處及意趣。二敘放光之處及意趣。三敘座體及意趣。  
　　一敘說法處及意趣者。其處有十。其意趣有十二。  
　　第一菩提場菩提樹下一會在熙連河邊。去優樓頻螺迦葉聚落五里。是一牛吼地。是阿蘭若處得道。依世間法。如此是化眾生法則。佛無此也。乃至升天總是所表法則。若望如來。以智體遍周十方恒遍而無來去。對現色身故。此明與世成法有可仿學也。此一段是如來舉自果法勸眾生修行門。  
　　第二會于普光明殿。此承上。古德說云。去菩提樹三里。又云龍造。此將未可也。普光明殿者。約所顯得普光明智所報居之殿。智體廣大無限重重也。所報之境無限重重。等同法界。如經初所陳。其地堅固金剛所成。寶樹行列宮殿樓閣等是。皆煥曜光明遍周法界。此明智體報居之宅遍一切處一切處總在纖毫之內不可拘其處所。以智遍觀。其宅亦復遍周十方。總是無限之境也。于此普光明殿說十信法門。明以舉果成信。還將智果報得。宅中說本不動智佛。以為信位。明信自心是不動智佛。約此以為信體。心外有法不成信心故。即如來根本智宅。還信自心所有分別是如來根本普光明大智本無動故。只為迷本妄為動故。  
　　第三會于須彌山頂說十住。表入理契智非生滅心所得至故。如須彌山在大海中。高八萬四千由旬。非手足攀攬所及。明八萬四千塵勞山住煩惱大海。于一切法無思無為。即煩惱海枯竭。塵勞山便成一切智山。煩惱海便成性海。若起心思慮。所有攀緣塵勞山逾高。煩惱海逾深。不可至其智頂。明以定為方便。是故法慧菩薩入方便三昧。方說此法門。當知亡思即智現在想即迷存。滯寂智潛情虛智發。此乃見道之初。生佛智慧家之始。約表出凡超世同天自在得智慧山之頂。又以方便定止心不亂為山體故。以艮為山為止。此為十住位也。初生佛智慧家住佛所住。明依定發慧像須彌山故。  
　　第四會夜摩天宮說十行。已上空居。表約智慧法空而為行體即處世無染。又明此天名時分明菩薩處行知根生熟時非時。不妄利生。又知何惑增多何惑減少。隨惑增減而成熟之。表知根利生名為時分。法空隨行名為空居也。  
　　第五會兜率天宮說十回向。此天于欲界處中。又名樂知足天。明回向法門不貪涅槃不貪生死常處生死常處涅槃無二性故。處中道故。余四天皆放逸。如色界無色界天。樂凈不可和會中道義故。雖他化自在天說十地法。還以此位中道之法。成十地蘊修成功故。說十回向法以膝上放光表卷舒自在莫不由膝故。明理智大愿大悲滿周十方會融無礙莫不皆由十回向位。如十地依此而行蘊積令熟故。無別法故。  
　　第六會他化自在天宮說十地。表至欲際之頂。又表依眾生而應化故。無自化也。故借此天處。以表化他之智故。又此天處是魔波旬所居。明十地位智伏心魔也。成大慈悲之行令成熟故。  
　　第七會在第三禪。表普賢行滿法悅利生。表此天唯禪悅喜動故。  
　　第八會普光明殿說十定及如來出現品。明佛出現進修道極不離本處。明不離一個普光明智以為進修。云升天上者。表法升進。元來不離一個普光明大智本定之宅。明雖修升進行滿元不移本不動智中普光大用。  
　　第九會又在普光明殿說離世間法。明以普光明智遍周十方普利眾生不染眾法名離世間。以普光明智具普賢行恒在世間不出不入。名之離世間故。以智體恒用而無依故名為離。非厭離故。如此三會總在普光明殿者。明行因與果并普賢行滿總是一個普光明。無始終依住自在大智故。若眾生發菩提心者。不見此智不名發心。見此智者方名發心。若心外見佛者。及取相求真者。皆且作善。未名發一切智心故。經云。乘一切智乘直至道場。以乘普光明大智之乘。還不出普光明大智道場。名之為至。此名發心畢竟二不別。如是二心先心難。是故發心難明此智難信。信得即能入故。夫證發心易先起信發心難信極即入位故。但須方便三昧現之。即智境便現。此三會總在普光明殿者。明定體用始終因果萬行同一智也。如前所述。  
　　第十會在給孤獨園說法界品。明法界不離世間給養之義故。表世間生死園林即法界體用。是故如來所居重閣講堂。包含法界師子之座。暨乎十方。唯應度者知之。處迷者不覺。即五百聲聞及余眾生是也。  
　　第十一會在覺城東。文殊師利為諸大眾說普照法界修多羅門及善財童子善知識等。明文殊是引蒙之首。十方諸佛及一切眾生。總依此法為師首故。為無性妙慧之首故。即以普賢為行首故。二首同發無前后也。已上敘會處所及所表意竟。但約如來自身表法放光有十度。  
　　第二敘放光之處及意趣者。約敘表升進修行光明。約有其十。  
　　第一會中如來現相品兩度放光。一放齒間光十方告眾知佛成道。令眾咸集說佛因果之法。二眉間毫中放光普照十方。名一切菩薩力智光明照曜十方藏照十方已。其光來入佛足下輪中。明舉果成因入信光。又于毫中出佛剎微塵數菩薩勝音為首。明如來自所行之行遍周。明佛自覺行遍周之果。用成信故。此光入佛足下輪中。明此光與說十地放眉間光相似。此是所信之佛果。彼是自己修行升進所得之果光也。  
　　第二會如來兩足下輪中放光。此是普光明殿成信位之光。是初會中放入足下輪中之光。今放出以成十信果故。明說十信光。以足下表之。輪表圓滿故。明說佛果德用成信心。表信心之中信佛果圓滿故。  
　　第三會如來足指端放光明。入內位之始。蹬圣道之初。生佛家之首。行圣行之初。故此光表之。此明說十住位光發足入圣之始。  
　　第四會如來兩足趺上放光。表依法空行故。此明說十行位光以明依空起行故。  
　　第五會如來膝上放光明。表十回向大愿理事互參智悲同濟。猶如人膝是卷舒所由也。此是說十回向光。表起愿興悲生死涅槃智悲自在。  
　　第六會眉間放光。名菩薩力焰明。此光是初會中眉間所放之光。名菩薩力智光明。此因果相似。初名力智。表根本智。此名力焰明。表自功達本。即能照俗故名力焰明。如三乘中號名根本智。及緣俗名后得智。此明達根本。智即能照俗。無二體先后。雖立升進之位。階級智不異。大悲不異。時劫不異。普賢行不異。總無遷法故。乃說無量智慧皆隨用言之不移本也。以智照之可見。以情見之即迷。以大悲門中引俗。即時劫及法各分。若大智約真時劫。元無依止長短。以總別六相言之。  
　　第八會如來放眉間光。灌文殊頂。放口中光灌普賢口。表令理智萬行共相參以說佛果德故。意明文殊理及妙慧。普賢是智萬行之用。意表理智妙慧寂用交徹相參問答佛果之門。文殊是如來法身無相善決正邪妙慧之果。普賢是如來大智遍周對現色身知根利俗之行果。一切諸佛用此二法而成佛故。此教之中如來出現品。還令此二法會融參徹。方成佛果理智萬行法界無礙圓融之門故。放光照之令相問答。令后學者見法易明。此二人因果從初發信直至果。終參融交徹思之以理智照自心體用可見。初會佛果是佛自成故。此十地十一地后佛果。是修行者自力所成。以將此文殊普賢二行參徹明理智萬行滿故。  
　　第九隨好光明功德品于手中放光照惡道苦明道滿大悲接俗光也。此已上自第二會以來。是自修行者升進之終。是此一終之教未付囑流通亦在此出現品內。如前所明。  
　　第十法界品還于眉間放光。名普照三世法界明。三世總一時故。總以法界為果體。從信住行回向十地十一地及佛果。總以法界為果體。文殊為法界理。普賢為法界智。理智妙用為一佛門。以此一門為化群蒙分為二法。若也逐根隨俗法門無盡。若論實理不離無性之中一法。一多無礙名為普賢。始接童蒙達無性理中。妙簡正邪入無生慧。名號文殊。亦名童子菩薩。能同苦際興行利生治佛家法名為普賢。二人參體名之為佛。本來自在名為法界。從初徹后。總此法界為體。更無別法。此品為一切諸佛因果之大都。亦是眾圣賢所行之大路。無出此也。亦是自心一切智王之所游觀之大宅也。亦是一切眾生之所依故名法界。  
　　第三敘座體及意趣者。其義有十種同異意趣。  
　　一初會座體以摩尼為臺者。約本體以法身性自無垢為摩尼。名離垢寶故。意以佛果菩提。約法身無垢為體。報得佛身及化身為智用故。明依體起智用故。以摩尼為座體故。  
　　第二會座體蓮華為藏者。意表第二會約化利眾生令成信種。處信之中表行。在世無染。表以利物無染為功。即蓮華為藏。  
　　第三會在帝釋妙勝殿上。安置普光明藏師子之座百千層級。意表從信入位。以方便無念無作寂靜三昧。名為安置。以三昧力顯得如來根本智慧。創生佛家得無畏慧。明普光明藏師子之座。藏者。表此位入如來智慧之藏。師子者。明智慧無畏。普光明者。表契如來本普光明法界大智慧也。  
　　百千層級者。表十住進修階級出世越百千情系無明故。破百千業障故。如佛果座。總不云層級以無。進修升降覺惑淺深智慧勝劣故。如十住中初且百千層級。為明入位進修超業障之分齊也。  
　　第四會夜摩天宮。化作寶蓮華藏師子之座。為表說十行位。約行處世無著。以蓮華所表。師子如前依主釋也。百萬層級者。升進過前超業勝故。云化作座。不云安置者。表以入如來智慧以智隨行所行行業以智化為故。猶如變化故不云安置。明行從理化故。  
　　第五會兜率天宮。即殿上敷摩尼藏師子之座百萬億層級。表十回向。其中以出世之理智依本法身處世無垢。依本佛果座體為升進。還歸本故。設以回向方便愿力成其悲智。不易法身自體無垢。為回向悲愿會融令體用均平故云敷座。不云安置及化作故。百萬億層級者。升進過前故。除染凈二障。成無礙法界大悲智。雖十住十行五位齊修。然以教辨病。明前二位。出俗心勝。大悲心劣。此十回向位。以愿力會融智悲得所故。  
　　第六會他化自在天王宮。但云摩尼藏殿。不云座體者。意表座不易兜率天摩尼座。但舉法性無垢大智成大悲門。覆育含生故。故但云殿不云座。以明依前回向之法長養大悲之殿覆育眾生故無別升進故。  
　　第七會在第三禪。其會法則教行未來。且以普賢行品略舉。其普賢行品在三十六品。是且其略舉。大本未來。有百萬億頌。  
　　第八第九會第二會。同在普光明殿。明十信心與升進。修行所至佛果及離世間品普賢常行及十定十通等總不離普光明一個智體故。以成五位十信等進修故。總不出此智。此普光明智十方諸佛及一切眾生同共有之。諸佛已達。眾生迷之故。然體用是一迷悟不同。望此教中發心之者。一悟即知見如佛。如法華經。以佛知見示悟眾生。欲令眾生入佛知見。乃至乘一切智乘直至道場。又此經云。乘如來乘不思議乘最勝乘無上乘等。是如初卷中嘆諸菩薩德中。善知一切佛平等法已。踐如來普光明地。此普光明智。眾生迷智為迷。悟者悟迷成普光明智為悟。是故初會神天示現入法獲益。入即同佛所。入同佛知見。與眾生作入法之樣。令后學仿之。是故此三會總在普光明殿意者。明五位升進信亦不離此智悟入修行亦不離此智時劫無體可轉智復不異此普光明智。以十回向法門和融悲愿。即自在神通。總在其內。如一生修有漏十善。尚得生于天上得業報神通。十念成就尚得往生凈土。何況依智發心。又復更加悲愿諸波羅蜜之行。豈此一生之后不得智體自在神通。望以智境會實而論。設無盡劫元來不出一念。今言一生者。時終不延。智終不異。生終無生。必不可逐情見生滅之生。但以真智知。即萬迷不惑也。如西方凈土十六觀門。總是作想。想成由自報得神通。何況達理智無依。明凈遍照。了身心無體。內外見亡者。但任理智廓然。興大愿海會融悲智。一剎那際對現色身。供養諸佛教化眾生復無作者。性皆平等無心無主無性無相凡圣一如。無所依住以無住法隨無住智供佛利生。如是修行。何慮不獲大力神通。一依十回向品。修學即得。  
　　第十法界品。但云其座普周法界不云層級。但明佛果座體摩尼為體。從初會至第五會。座體同是摩尼為體。會佛果體同故。大意以智行悲。不異一個普光明智。處世無垢。不異一個妙理法身智與法身。同為一個自在無體。用而無作。不往而至。任物而應。以理智會融方可知之。已上表意但令眾生見事知法。令易解故。起進修行無疑惑故。更廣云云。約知所趣。論主頌曰。  
　　普光明智等虛空　　虛空但空智自在 
　　從初發心依此生　　究竟還依此處滿 
　　是故三會光明殿　　和會因果無別體 
　　隨位進修行差別　　智隨生別報境殊 
　　不離本智無生滅　　是故佛坐摩尼座  
　　此意明五位佛果中升進。皆以法界本普光明智為體用故。是故始終因果不離普光明殿中。  
大方廣佛華嚴經論卷第三十 
十地品二十六之二  
　　第四隨文釋義者。于此品經中長科為四段。一序分。二正說分。三動地興供分。四說頌嘆法分。  
　　一序分者。從初爾時世尊已下。至法界智印善印故。于中有四段經。名為序分。  
　　二正說分者。從爾時十方諸佛各伸右手已下。至三十九卷中受持修習然后至于一切智地。此一段是正說分。  
　　三動地興供分者。從爾時佛神力故已下。至而說頌言是。  
　　四說頌嘆法分者。從其心寂滅恒調順已下。至三十九卷經末是。  
　　第一序分中。復分四段。  
　　一爾時世尊在他化自在天已下。至說不可盡。有十八行經。嘆諸來菩薩志德分。  
　　二其名曰已下。至而為上首。有十八行經。是菩薩列名分。  
　　三爾時金剛藏菩薩已下。至滿足一切智智故有二十五行經。明金剛藏菩薩入定同號諸佛皆來現前勸念令說十地法門分。  
　　四爾時十方諸佛已下。至法界智印善印故。有九行經。明十方諸佛與金剛藏菩薩十種力令說法自在分。  
　　隨文釋義者。從爾時世尊在他化自在天王宮者。明如來智身應位而現故托處表法。明此菩薩十地道終至欲界頂故。又為眾生故。而修行十地。非為己自有所求故。名為他化。又為十地道終降心境魔得自在故。入離垢三昧。白凈清潔法合然故。處欲界頂。常處三昧不住凈心。不居禪界故。為明此十地功終法云普潤不拘垢凈對現色身故。于此天說此十地故。如故初會中自在天王獲益頌曰。佛身周遍等法界。普應眾生悉現前。種種教門常化誘。于法自在能開悟。  
　　問曰。何故如來降此他化天中。何故不云天王遙見佛來及敷座迎送莊嚴偈贊等事。  
　　答曰。此位但依前兜率天宮法門回向愿行悲智之法。行之更無異法。以此不陳余事但積德依前愿海功終智極。不假更須法事。表其升進和會。但依前法故。  
　　又問。何故不次第至化樂天因何越升他化天說其十地。  
　　答曰。明十地向前須依次第和會理智悲愿升降會融得所十回向和融悲愿理智齊均廣狹稱周法界等眾生量表法處于中道還于處中處說中道之義說十回向和會悲愿理智。即于欲界處中以兜率天。是上下俱有二天故。說十地處中。即于欲界上際色界下際。欲明不拘染凈即理智大悲自在故。又說十一地等覺法門。于第三禪說。表利眾生之行滿法樂利生似彼三禪禪悅為樂。第四禪表佛果周妙用圓滿故。又十地超化樂。十一地超二禪。又明倍倍智高越次第故。摩尼寶藏殿者。表無垢大悲能含覆育物故。明此位一無情取自安樂心但饒益眾生長大悲故。故處摩尼無垢寶藏殿表之。與大菩薩眾俱。即是金剛藏等三十七表三十七助道法眾。解脫月一人明一一助道下當體皆是解脫清涼樂故。明即助即正道為地前見道正見已終十地助顯成熟不同三乘。十地見道地前資糧。為此一乘教。從初依如來根本智發信心修薩婆若智故。不依空觀折伏現行煩惱。十地方得意生身故。此教雖說如來無量色受想行識及心意者。明不壞俗境以達成差別智故。非同伏惑留生往生凈土故。或云三千之境為佛境故望此教中初信心之中。但約無限佛境。塵含十方。毛容法界。為信進修行。不云三千大千為佛報境一如賢首品。是所信忻修之門。發心功德品。是十住悟入之德。經云。其諸菩薩皆于無上正等菩提得不退轉者。菩提有五。一小乘菩提。二二乘菩提。三空觀行六波羅蜜菩薩菩提。四修十種相似真如觀修十波羅蜜有十真如障十一種粗重二十二種愚癡菩提。五依十種如來智修十波羅蜜以無盡劫為一剎那際契無盡多生為一生一念迷解即佛智慧菩提。此明依根本智發菩提心。如起信論。亦有此文。依本覺故而有不覺。又云。覺心源故名究竟覺。明知依如來智上而有不覺。依無明上而有覺者。于此覺者隨根種性。有此五種覺法差別。如此經菩提并一乘佛果根本智上不退菩提。如起信論說。或言超劫成佛。或云。我于無量劫修行成佛道者。皆為懈慢眾生作無數方便。或云。要經三僧祇方得成佛者。此皆逐世情說為三乘。不依根本智發心。此教依智發心。若以智論之不隨迷情。直以不可數阿僧祇劫以為無時。以此無時假施設一剎那際。攝無限三世劫。無限三世劫。總不出一剎那際。經云。智入三世而無來往。如是三僧祇劫。情有智無。以智收情。情居智內。無量劫情有在剎那際智中。若取情虛智實元來總無時體。始終無時可遷。二事校量。只可從實不從虛也。經云。悉從他方世界來集者。以從十回向法來成十地。名之他方故。法界性中無別他方。以未至位處。名他方故。乃至諸位例然。住一切菩薩智所住境者。但五位菩薩智境。總同。至此十地中佛智境故。入如來智所入處者。為依如來根本智發心入行差別智成大悲故。善入一切菩薩禪定者。一如十定品。說三摩缽底神通明智明。三昧能起智印神通。三之云正。此云正慧。以三摩者。三昧。缽底者。慧于一念頃無所動作。悉能往詣一切道場者。以三昧智印性自遍故。無表里故。明常與智俱無散動故。其名曰金剛藏菩薩者。以智慧為金剛。能破諸惑故。藏者。明智德遍周名之為藏。寶藏菩薩者。法寶遍周名之寶藏。蓮華藏菩薩者。明于眾。行及涅槃生死無所染著故。德藏菩薩者。明眾德圓滿故。蓮華德藏菩薩者。明無染眾行莊嚴智德故。日藏菩薩者。明大智照用也。蘇利耶藏菩薩者。此云日之照用也。無垢月藏菩薩者。明大慈悲心照俗破煩惱焰故。于一切國土普現莊嚴藏菩薩者。明福智二事遍周故。毗盧遮那藏菩薩者。云光明遍照之智。如是諸菩薩。以名下義解之可見。此一段有三十八個菩薩。如三十七個菩薩同名為藏者。即表三十七助道行門。如解脫月一人。即表三十七助道行中助菩提分清涼之果故。與諸菩薩作請法之主故。令諸大眾聞法修行得清見者。悅意如華故名悅意華也。優缽羅德藏菩薩者。取青蓮華為喻。以義取之可知。星宿王者。明自在無礙差別智分明故。  
　　第三入定分中。有二十五行經。義分為四段。一爾時金剛藏菩薩。有一行半經。總有三句經文。明金剛藏菩薩入定分。二入是三昧已下。至而現其前。有兩行經。明同號諸佛來現前分。三作如是言已下。至能遍至一切處決定開悟故。有十六行經。明以二十六事因緣入此三昧分。四善男子已下。有五行經。明十方諸佛勸金剛藏菩薩令說法分。經云。金剛藏菩薩承佛神力。入菩薩大智慧光明三昧者。以如來智慧以為信進修行所作一切佛事。總是佛神力無我自作故三昧名。菩薩大智慧光明者。即是如來眉間所放。十地智慧中道之光明。名菩薩力焰明亦是初會中如來放眉間光。明名一切菩薩力智光明。總是十地道終佛智慧光明。今入三昧。還是此之智慧三昧說十地道之智慧。名菩薩大智慧光明。以根本智成菩薩大悲行故。十方各過十億佛剎微塵數世界外。各有十億佛剎微塵數諸佛同號金剛藏者。十億表數之圓滿無盡故。云世界外者。從十住十行十回向中佛果為外。今成此十地智德佛果名來現其前故。所以與入定菩薩同名者。明入定者。智慧會及與本位佛智合故。言十億佛剎微塵為數者。明無作智用體遍周故。言十億佛剎微塵數佛共加者。明位至會源自力與佛力會故。故下文亦是汝勝智力故。汝以毗盧遮那如來應正等覺本愿力故。威神力故者。明升此十地法門皆以十回向中一切諸佛本愿發起若無十大愿回向此位不能自成故。威神力者。由初發心皆乘如來一切智乘。威神之力而升此十地故。不離如來所作一切智用故。若不由乘如來一切智乘。云何至此十地之位。此智通因徹果同智地故。是故于此教中十信十住十行十回向位位有佛果故。此十地十一地中佛果取十回向中佛果同妙用也。通十信并五位進修中有六十重佛果。若但取入位有五十重佛果。通修行因共有一百重因果。以佛本位中十波羅蜜自具十重因果。明修行者。皆依此佛本因果上起。五位修行升進。以依本起名一百一十城之法門。總通取十回向中佛果同名為妙。以此十地十一地不更別立佛果之號。以十地十一地法同十回向法故。如佛本位十波羅蜜者。如初會舉果勸修中如來是佛果。次十個菩薩上名同號為普者。明佛果位中普賢菩薩修十波羅蜜隨行名殊。此是佛本因果行門故。四十眾神天仿此而起。隨十住十行十回向十地位。進修行別。十波羅蜜亦隨升進行上亦名別。通十普賢四十眾神天有五十。以十波羅蜜隨行五位上升進。即有五十個菩薩行因五十個佛果。通為一百。常不離本佛果本十個普賢行名十。十通四十眾神天為五十個波羅蜜行。一中攝十。即有五百種差別智門。方成萬行圓滿佛也。即安立一剎那際。為升進始終之時。例如龍女是剎那不出三生成佛。亦取十定品中以剎那際降神初生及入涅槃。以為時體本來如是。見時日遷者。情隨妄想也。已上釋汝以毗盧遮那如來應正等覺本愿力故威神力故竟。此一段識本發心及成果之因緣。皆乘初會中毗盧遮那智力十普賢行四十眾神天所行行力。仿此而修。名乘佛神力。是如來愿力亦是汝勝智力故。已下十二行經。都舉入三昧之所為。有二十四因緣。文義可知。第四段善男子。有五行經。是勸說分。有十事因緣。如文自明。云滿一切智智故者。一滿根本智。二滿差別智。  
　　第四諸佛與力加持中。義分為三。一明諸佛十種加持。二明十種因緣法入是三昧。三明諸菩薩請說法。一爾時已下。至具足莊嚴。有五行半經。明十方諸佛與金剛藏菩薩十種力加持分。二何以故已下。有四行經。明舉十種因緣法合入是三昧分。于此欲說十地法時諸佛加持有六。一十方諸佛同名現前加。二毗盧遮那本愿威神加。三諸佛與金剛藏十種法力加。四諸佛以言贊嘆加。五諸佛各申右手摩頂加。六如來放光灌頂加。三如來菩薩請說有四。一如來放光光臺勸說。二解脫月三請。三諸菩薩同請。四通諸佛放光勸說。總有六種加持四重請二勸說。  
　　第二正說分中。從爾時十方諸佛各申右手已下。至動地興供以來。正說十地。且從初第一歡喜地中。長科為十段。一爾時十方諸佛各申右手已下。一段有十六行半經。明十方諸佛手摩金剛藏菩薩頂令起正說十種地名分。二爾時金剛藏菩薩已下。長行有五行。通偈頌有十行經。明金剛藏菩薩默然不說法。解脫月菩薩知眾之心。為眾請說十地法門分。三爾時大智無所畏金剛藏菩薩已下。長行通偈頌有七行經。明金剛藏菩薩以申默然不說之意。四爾時解脫月菩薩已下。通頌有九行經。明解脫月菩薩重請說法分。五爾時金剛藏菩薩已下。長行及頌有九行經。明金剛藏菩薩恐劣解隨識者不能生信分。六爾時解脫月菩薩已下。一段通頌有十四行經。明解脫月三請。此眾堪聞。若有得聞佛所護念愿說無疑分。七爾時諸大菩薩眾已下。并頌有六行半經。明大眾同請分。八爾時世尊已下。并頌有二十一行經。明十方世界如來各放眉間光灌金剛藏菩薩頂。互相照燭光作成臺。光臺出音聲勸說十地分。九爾時金剛藏菩薩已下。長行并頌有十三行經。明金剛藏菩薩嘆十地法門甚深出過情意識。唯智所知非言所及。承諸佛威神略說少許分。  
　　十佛子若有眾生已下。至卷末已來。是正說。第一歡喜地行門分。  
　　此十段門中。大意有十。文自具足不煩更釋。其十事者。一諸佛摩頂明印可許說。二總舉十種地名。二默止待請方宣明法可貴不輕授物。四解脫月知時而三請。五金剛藏菩薩恐器劣而三止。六大眾咸同請。七明堪聞者諸佛所加。不堪者元自不聞。八明光臺出音勸說。九明佛光灌頂。十明金剛藏菩薩辭近法深略說少分。大意明此十地體與十信十住十行十回向十一地互作依止故。是故從十信十住十行十回向。總有十地行門次第。為以一個如來自在無礙大智同行一個十波羅蜜。以為方便進修故。總是初會十普賢法故。是故解脫月菩薩言。以字母等喻一切書字及數說無離字母。一切佛法皆以十地為本。明此十地為本明此十地法通因徹果不離如來根本智。依十普賢行。修差別智。滿薩婆若海故。是故從初舉果勸修中放眉間光。名菩薩力智光明。入佛足下輪中。用成十信。今還于如來眉間放光名菩薩力焰明。灌金剛藏菩薩頂。用說十地。足下光明以果成因生信。此光明說十地是所信之果終。是故今還放初信之十地智果之光。用灌加持金剛藏菩薩頂。令說此十地之行。從頂入者。明十地是一切菩薩中道之智果頂故。至一切智之盡處故。是故如來出現品法界品。總于如來眉間放光。總明果體智光圓滿處故。又光從頂入者。明以從智頂處世行悲。稱十回向中所發大愿令行滿故。明此十地長養大慈悲門赴所愿滿足故。是以善財知識以十女天表之。十一地明悲滿從智遍利眾生。以佛母摩耶生佛表之。須妙得其意方可知真。成信解之門升進之路。不窮大教無可以指南。從第十正說歡喜地行相門中。又分二義。一長科此位。二隨文釋義。  
　　第一長科此位者。于此歡喜地中。長科為十二段。一佛子若有眾生深種善根已下。有十七行經。明初從凡夫地起三十種廣大志樂深心入菩薩位生如來家分。二佛子菩薩住歡喜地已下。一段有二十三行經。明菩薩初入地位多歡喜分。三佛子此菩薩以大悲為首已下。一段有十六行經。明入初地已又生三十四種廣大志樂分。四佛子菩薩住此歡喜地已下。有五十八行經。明住歡喜地興發十種無盡廣大誓愿分。五佛子此大愿已下。有七行半經。明前十無盡愿以十無盡句而能成就分。六佛子菩薩發如是大愿已下。有八行經。明發十無盡愿已得十種利益心十種信功用分。七佛子此菩薩復作是念已下。有十八行經。明菩薩知真愍俗隨迷緣生起大慈悲分。八菩薩摩訶薩已下。有二十一行半經。明入初地菩薩隨順大慈大悲行施分。九佛子菩薩住此歡喜地已下。有十八行半經。明以大愿力得見多百千萬億佛及行四攝攝眾生分。十佛子菩薩摩訶薩已下。有二十八行半經。明菩薩入初地時善問地地次第進修對。治障礙分。十一佛子菩薩摩訶薩已下。有二十行半經。明菩薩入位受職分。十二若人集眾善已下。有四十六行頌。頌前之法分。  
　　第二隨文釋義者。從初段中。經云。佛子若有眾生深種善根者。即如此段中生三十種志樂廣大是也。善修諸行善集助道者。即十波羅蜜三十七助菩提行觀是也。從四念觀常念觀身空無性相觀。受不在內外中間。觀心無住觀法無我。勤行此觀名四正勤。心稱所觀得法無我名四如意足。以得法無我故獲得五根。以觀達真不退名五根。五根者。信進念定慧。以不退生死正信根成故。隨行不染不與情俱。名之為力。力者。如前五根隨境不退不與情合。但與智俱。名之為力。即便獲得七菩提分法。七覺者。念覺支。擇法覺支。精進覺支。喜覺支。舍覺支。猗覺支。此心稱理為猗定覺支。以得此七種覺支分獲得八種正道分。八正道者。正見。正思惟。正精進。正念。正定。正語。正業。正命。是也。解云。以入佛智名為正見。以智觀法名正思惟。依五位法而行修名正精進。常與智合不與情俱名為正念。心無生滅而能發起諸佛智慧。及起無量大神通力名為正定。善能分別人天外道三乘一乘邪見正見邪定正定邪行正行。名為正語。善簡自他一切邪業。善顯佛智慧等一切眾生同共有之名為正業。令一切眾生人天外道世間生死及三乘出世解脫法門。皆令回向如來根本一切智心。本無情動。名為正命。如三十種廣大志樂。如經具明。從佛子菩薩始發如是心已下。有五行經。都結菩薩能發此三十種廣大志樂始發如是心。即超凡夫地入菩薩位生如來家。此一段通收前十住中初發心住。同此十地中初歡喜地。生如來家為真佛子。為明同乘一如來智慧為體故。明五位中差別行及差別智無前后始終一時同進故。非同三乘逐情法故。法行雖廣是一佛智印。諸法非前后故。故此十地法返成前十住十行十回向法。非是此十地別有法來。猶如蘿菔從根生葉。復以葉滋根。亦如種谷以果生苗苗熟果成還初果也。如善財見慈氏如來。慈氏如來還令卻見文殊。明果不離因中果也。又如人初生至三十而長終但以長初生為大故。非別有大來。又初生至老大時無先后也。以智為先導。非情所收。無先后異也。此一乘五位法門。智為先導。無先后故。五位之行教辯升。進同異差別。雖立升降差別。但明一法界智中階級。非如情見階級故。以智照之可見。亦如龍女一剎那際三生具行成佛是也。三乘之種不體會法華經會權就實之意。反云是化要經三祇劫方得成佛。此是法界大智宅外門前之見也。猶住草庵。且免三界粗苦之樂。得三種意生身。住火宅門外。權設三車。是以機案有憑據之乘以凈土穢土有二別故。未入法界大智生死涅槃無依住故。智悲無限佛本報居華藏海宅故。以眾生海即佛海故。眾生智是如來智。于一毛孔以智所觀。一切剎海凡圣同在其中。于剎那中普見無限三世劫海。無有始終。不同權教定時劫凈穢全作差別法故。此經十地之法門莫以三乘留惑。或以愿力不取凈土。留身穢境。以悲化眾生等解。皆不稱此之法界普光明大智本宅之門。須改三乘之見網眇目者。令圓滅存留惑及凈穢土之漏身。始可稱智身之廣大入此不動廣大智身。方名歡喜地不動相應也。亦是十信中不動智佛為體。十住十行十回向隨升進立名。至此位。歸本名故。論主乃為頌曰。  
　　無限智悲成佛德　　佛以智悲成十地 
　　還將十地成諸位　　前后五位加行門 
　　不離十地智悲起　　是故十地初發心 
　　發心即入十地智　　雖然五位方便殊 
　　只為成熟十地智　　猶如迅鳥飛虛空 
　　不廢游行無所至　　亦如魚龍游水中 
　　不廢常游不離水　　如是五位行差別 
　　不廢差別不離智　　所有日月歲差別 
　　以智法印無別異　　智體不成亦不壞 
　　以明諸位除習氣　　了習無習悲行成 
　　萬行常興無作智  
　　如是無礙智是觀達。無礙因觀所成。皆以自然無作智為體。亦名不動智無依。無可動故。如是安立五位升進之門。有十一事因緣。何者為十一。一令發菩提心者不滯一法而生懈慢。二令發菩提心者得智修行諸行。三令發菩提心者以愿起智從悲。四令行慈悲者堅固圓滿。五令發菩提心者自治隨俗習氣。以諸波羅蜜令升進智悲之境。六令發菩提心者從位知行對治習惑進修智門。七為發菩提心者簡辨三乘一乘及人天等差別諸行。八令發菩提心者自知自行所至之緣。九令發菩提心者明三乘一乘攝化廣狹福智減增。十明古今諸佛化儀常爾。十一如煉真金不離金體十度煉冶轉更明凈。且略釋歡喜地。十二門中初門十七行經竟。自余如下更明。  
　　第三次釋第二段中二十五行經。分為五段。一佛子菩薩住歡喜地已下。至多無嗔恨。有兩行半經。此一段明菩薩入初歡喜地多歡喜分。二佛子已下。至復作是念。有五行半經。明正說此位菩薩歡喜地意有十種歡喜。如此一段。明見聞念諸佛法故生歡喜分。三我轉離一切世間境界故已下。至何以故。有六行半經。有十種歡喜。明自知得佛智慧永離苦源。此一段入法故生歡喜分。四此菩薩得歡喜地已下。至何以故。可有兩行半經。明入此歡喜地已能離五種怖畏分。五此菩薩已下。至毛豎等事。有七行經。正說離五怖畏所緣分。此之已上二十五行經。如文自具。不煩更釋。  
　　第三段從佛子已下。有十五行半經。分為三段。一從佛子已下。修一切善根而得成就。有一行半經。此一段更勸勤修信進助菩提行無疲懈分。二所謂信增上故已下。至上上殊勝道故。有十二行半經。此一段明以三十種法增上進修凈治此地法分。三佛子已下。有一行半經。此一段明都結勸修住地分。如上十五行半經。經文自具。不煩更釋。  
　　第四段五十七行半經。分為十二段。  
　　一佛子已下。至如是大作用。有一行半經。是都舉此地所堪為十大愿分。  
　　二所謂已下。至無有休息。可三行半經。明愿以一切供養具供養一切諸佛如法界虛空界無休息分。  
　　三又發大愿已下。至無有休息。有三行經。明愿一切佛法護持無休息分。  
　　四又發大愿已下。至無休息。有四行半經。明愿一切世界佛出興世皆往詣供養為上首受行正法無休息分。  
　　五又發大愿已下。至無有休息。可四行半經。明菩薩廣大行不離諸波羅蜜凈治諸地有總別同異成壞等六相如實說教化眾生無休息分。此一段如五位升進。隨位安立十波羅蜜十菩薩行十佛世界十佛名號。總是一波羅蜜中隨行成名。于五位中俱有五百。為一波羅蜜中具十。十中具百。隨五位上加行同異上有五百。即如初會中菩薩神天等眾。一眾有十。十眾有百。五十眾上有五百。各各位中隨當位菩薩神天名下義。是波羅蜜行。又善財四眾各具五百者。是為一中具足十義。名之為總。其行殊途。名之為別。一智無二。名之為同。隨行報殊。名之為異。能成別報。名之為成。因果本虛。名之為壞。為行行無體故。且如波羅蜜一中有此六門。一能破慳貪等十煩惱結。名之為壞。二能成善果。名之為成。三眾惑雖多舍通多法。名之為總。四殊招別果。名之為別。五終歸一智。名之為同。六隨惑對治。名之為異。此之六相之法。于一切法中總具此六門。一一人法行門中。以智觀之可見。若一一法門中無此六義皆偏見也。又一波羅蜜上見十波羅蜜。即舍義通該無法不遍。余準例知。  
　　六又發大愿已下。至無有休息。有五行半經。明愿化一切三界四生眾生皆安住一切智智廣大無休息分。此一段明教化三界四生法。欲界心多者。勸令觀諸法苦空無常對治欲惡。修諸善法樂清凈定。凈治心垢離貪嗔癡慢。破欲界業得寂凈樂。色界心多者。住息想禪。生有漏善界方便。勸修十波羅蜜慈悲喜舍。令方便成就自體無作大寂定門。離息伏想。現一切智。成就無量巧方便智。教化眾生。若無色界心多者。方便教化修廣多聞慧。分別世間一切事業令無迷滯。無定亂體起大愿力。成就神通供佛法僧。修一切種一切智智。教化一切無盡眾生皆成佛故。如是依根發起調伏。使令皆至一切智智者。根本智中修差別智也。如根本智。依無作定顯差別智。依根本智加行起觀方成。或自力不終。佛菩薩先達之者學而方得。  
　　七又發大愿已下。至無有休息。可有四行經。明愿以智明了粗細世界廣多無限分。有形世界名粗。無形世界名細。亂住者。多類雜居。如此閻浮提諸雜居世界是也。側住如四天王居處是。倒住者。如胡蜂巢等是。正住可知。若入者。如土居眾生。只若入不欲出。若行者。如人等身中八萬四千戶蟲居而人或行住坐立者是也。若去者。如流水居眾生其一向流去是也。帝網差別者。如天帝網重重光影互相容也。如是世界重重共住。即華藏莊嚴世界是。與眾生世界海共住。業不相妨。猶如帝網互相容而住。各依自業相見。如經云。一切種一切智智者。明菩薩大慈悲種。由大愿力助成一切智。由定方現差別智。由觀助成。總以此知之。皆依根本智起無限智門。總由此也。  
　　八又發大愿已下。至無有休息。有六行經。明愿佛國互相參入莊嚴分。此一段明入智境界佛剎如光影互相參現故。  
　　九又發大愿已下。至無有休息。有七行經。明愿諸菩薩同志行無怨嫉分。  
　　十又發大愿已下。至無有休息。有五行半經。明愿乘不退輪行菩薩行身語意業見聞者無空過分。  
　　十一又發大愿已下。至無有休息。可十行經。明愿于一切世界隨眾生欲示現成佛。入涅槃分。  
　　十二佛子已下。可有兩行經明都結十種大愿滿無盡愿分。  
　　第五佛子已下。有七行半經。于此段中分為兩段。一從佛子已下。至眾生界盡我愿乃盡。有五行半經。明十盡句分。二而眾生界不可盡已下。至無有窮盡。可有兩行經。明愿不盡分。言世間轉法轉智轉界者。明眾生三界流轉法流轉智流轉眾生界盡菩薩愿行方盡如是不盡愿行不盡。  
　　第六佛子已下。一段有八行經。分為三段。一明發十盡大愿已得十種柔軟心。二得十種信。三舉要言之已后。一行都結。如文可解。  
　　第七一段十七行半經。分為五段。此一段是當歡喜地中第七地相觀苦成悲門。一佛子已下。至如是廣大。有三行經。先舉佛正法甚廣大分。二而凡夫心墮邪見已下。至于三界田中復生苦芽。有六行經。明凡夫心墮邪見而生苦趣相續不斷分。三所謂已下。至如是眾生生長苦聚。有四行經。明十二因緣有支為生因分。四是中皆空已下。至不覺不知。可有兩行經。明眾生不知身空無我分。五菩薩已下。至大慈光明智。可有三行經。明見眾生苦發悲愍分。此一段十七行經。約立四門分別。一舉體示迷門。二凡夫迷體成苦門。三不了緣生無體流轉門。四菩薩達真愍苦接生門。  
　　第一舉體示迷門者。即如初三行。是舉諸佛正法如是甚深如是寂靜如是寂滅如是無相等。愍念凡夫不悟邪見無明長夜覆翳輪轉苦流。  
　　問曰。一切眾生體自真理智等如來。何故從迷成諸苦業。  
　　答曰。為真如理智體皆無性。無性理智不能自知。若也自知不名無性。但有眾生緣隨境流轉。不如善惡。為隨境變。業有差殊。或因佛菩薩為說苦因。或自因苦生厭。方求正見不苦之道。若也未厭苦果終不信圣言。未可自知是真是假是苦是樂。但受得其生都無厭患。驚怖熱惱都不覺知。若不深自勤修責躬匪懈作諸定觀入法界之真門者。終未可盡其苦源也。  
　　第二凡夫迷體成苦門者。如后凡夫心墮邪見已下。于三界田中復生苦芽。有六行經是。于此段中所受苦生有十八種煩惱。皆依二種煩惱起故。云何為二。一根本無明為長夜所覆。二邪見逐境常流轉不息。此二種無明。非達得成根本智。方成智用。非三乘空觀能斷得故。是故勝鬘經云。聲聞緣覺及凈土菩薩。但能折伏現行煩惱。不名為斷煩惱。為折伏故。得變易生死。菩薩得隨意樂生身。皆有忻厭。自他佛剎皆未得法界普光明智。未得與十方諸佛同一智海永絕邪見自他取舍一切見流。為迷前二種無明妄生厭舍。別證真如及空相。迷大智故。是故凈名經云。一切煩惱諸塵勞門。以為佛種。此無明邪見一乘菩薩達而成智。三乘折伏現行。亦云留惑潤生。此乃皆非稱智而說。不同一乘依不動智上自有無邊大自在用門。如十信位中十個智佛。是以不動智佛為首。如此無明及邪見。與一切煩惱而作根本。自余已下。一切諸煩惱皆從此生。總名隨煩惱。為依根本而有故。如無明通總名邪見。因境起識為因。六根中見名色等。為名色對六根作境。因境識種取著。名之邪見。為迷真理智號曰無明。以名色識種起邪見。三種對于六根。根根之上皆具有三。且如耳根聞聲。知如是聲。皆有名色識起邪見等三種。如眼根鼻舌身意。總具此三名色識及六根。以名色為境根為主。識為取思之可見。是故此經云。不離此名色增長生六處聚落。于中相對生觸觸生受受生愛愛生取取生有有生老死等是也。如憍慢。二種為增長。無明能成增長苦種令不摧壞。是故經云。立憍慢幢入渴愛網中。如愛為津潤無明能潤生死。常流轉故。為非愛不受身。如諂誑。是稠林無明。為自迷覆廣多故。為凡夫常所行無暫間斷故。此非修定業。不可制之。如慳嫉二種。是常計無明。與惡道生死更加勝因。是故經云。心與慳嫉相應不舍。恒造諸趣受生因緣。如貪恚愚癡。是集業無明。是故經云。貪恚愚癡積集諸業日夜增長。如忿恨無明。與嗔作因。是故經云。以忿恨風吹心識火熾然不息。欲流有流無明流見流。此是常流無明恒流轉不息。明是四流大河常流不息成大苦海。若心無念諸流頓竭。若也智現便成法流。如是十二有支互為主伴。則一支上有十二支。總一百四十四有支。以成無邊生死。已上十八種煩惱無明。皆依十二有支以為根本。十二有支依名色邪見為本。若以無作定門印之。八萬四千塵勞。總為法流智海。如是無明名色。對五根。有觸受想行。總以心生意取為主。如是九緣同起了境名識。以此十事總名無明。總名邪見。作一切煩惱迷心及境。名曰無明。境者。名色是也。六根對境邪見隨生。  
　　第三不了緣生無體流轉門者。此之一段明迷真逐妄所生之因。從所謂已下。至生長苦聚。四行經是。所謂因依名色。對六根所緣。生觸以觸故。六根取受。因受生愛。因愛生取。因取生有。有生故有老死憂悲苦惱。以名中具色。色中具名。名色二存聲香味觸總在其內。以有有表色無表色故。但心意眼耳鼻舌身意所緣擊發成惑者。皆為觸。唯如來無為純與智俱無法觸也。眾生觸受成三界之煩惱。聲聞有厭生死證涅槃觸受。凈土菩薩有凈穢二種觸。一乘菩薩有圓和智悲未自在觸。如是諸觸以智明觀。以成智用。是故凈名經云。受諸觸如智證。又法本不生今則不滅。是明緣生體自性無性非生滅法。凡夫不了號曰無明。但知心境本無即起唯法起。常是智境非生滅緣。以定慧觀照即自然開解。  
　　第四菩薩達真愍苦接生門者。即從是中皆空離我我所。至大慈光明。智五行經是。如是十二有。支一切眾生。從此而起前十八種煩惱。而流轉生死。無苦不受。聲聞緣覺凈土菩薩厭而伏之現行不起。一乘菩薩以此十二有支而成根本智。起差別智。教化眾生住持善法。及成菩提心。意明迷悟不同非十二有支與智異故。如勝鬘經亦同此說。如上十八種煩惱。如邪見無明。十住初發心住上初生如來智慧家時。正使能作惡道。邪見以除故。習氣微薄。未盡憍慢等十八種總爾。以十種故。十行十回向法中有十法加行治之。漸漸微薄至十地。以正智增明。唯有見道隨行法執。無隨三界現行。習氣不善之業。如慳嫉忿恨嗔五種。入十地中習氣已無。自余至七地。悲終智滿方成隨愿智用。只可名為達煩惱而成智用。不可名為斷煩惱故。法執現行至七地故。法執習氣十地方無。如算數廣大愚隨好功德愚。此二愚至佛果行終方見盡。如阿僧祇品隨好光明功德品是。是故如來自說二品。明經佛果二愚是故。明十二有支微習直至佛果方盡。以此安立五位十度。十十治之。皆十住十行十回向十地十一地法則皆體相似。以明治習階級不同。如是五位十波羅蜜。皆初三波羅蜜。以治從纏出世之道。如善財。十住中初及二三知識。以三比丘表之。次后三波羅蜜。以治出世間世間之惑。即以彌伽長者解脫長者海幢比丘表之。次以方便波羅蜜以下。愿力等三波羅蜜門。以治入世間中出世間令悲智自在。即以休舍優婆夷仙人苦行婆羅門表之。次以世間出世間智悲自在故。即以智波羅蜜以智生悲得自在故。即以師子幢王女名曰慈行表之。智自在如王也。以七住中以修悲生智。以此第十住中以智生悲故。為王女也。明以智波羅蜜以智成悲而自在故。此明五位進修。位位有此四種勢分差別同異。至善財知識。一一差別同異重明。方得了其五位解行同異。從此十地法門。亦如上有此四種治惑差別同異。一從初地至第三地。是治世間中染成出世間習。四五六地是治出世間中世間智慧不自在習。七八九地是治入世間中悲智不自在習。是故八地位中諸佛以作三加七種勸發以用防之。如八地位中。具明第九第十地智波羅蜜治世間悲智得自在故。是故以如來為太子時第三夫人瞿波表之。明大慈大悲已滿。是表慈悲法悅義。如善財于十地中表法。有九個女天一個佛妻。為明此十地法門長養大慈悲門令圓滿自在故。故以女天表之。至彼位具明。仍普賢利他行未自在。大略約敘五位升進。大意有六。一十住明創生佛家且除正使煩惱。二明十行治隨世現行習惑。三明十回向起大愿力和融智悲使世間出世間無礙利物。四明十地長養蘊習悲智功圓。五明十一地普賢行滿。即普賢行品是。及十定品已后是。六明成佛位終即如來出現品是。如離世間品。明進修佛果以后普賢恒行。法界品即前后一部之經皆是以法界為體。如是以法界大智圓通。總無一法一時有前后差別。以智照之可見。如是五位中差別行位。總在初發心住中。以愿行智悲普印令圓滿故。教雖前后。愿行悲智法是一時。時亦不異。法亦不差。是故發心之士。應如是修。如是圓滿。不離如來不動智之體圓滿故。于一佛果智悲始終徹故。普見一切眾生是佛國土無出入故。教化迷如來智中眾生令依本故。令諸眾生于自智中普見諸佛同一智故。不于自智生別有佛想故。令一切眾生不于自身起內外遠近見故。以一智印印之。破情有大小長短量故。如是修行。即是令諸眾生佛種不斷故。為諸眾生說如斯法。是故能令法種不斷。普令一切眾生普見自身同佛智海入佛知見。是故能令僧種不斷。一一如是觀察而令心境如是相應。  
　　第八一段二十一行半經。分為三段。此是初地中第八地相。第一佛子已下。至凡是所有一切能施。有兩行半經。明一切能舍分。所謂已下。至是名菩薩住于初地大施成就。有六行經。明此位中為求佛智故于身命財無吝惜分。于此段中其施有三。一財寶施。二象馬妻子施。三頭目眼耳身肉施。第二佛子菩薩以此慈悲已下。至于佛教法能說能行。有十行經。明此位菩薩成前施已得十種利益分。一明大慈悲大施所緣。二明所施為求正法所為救眾生故。三求出世智無疲勞心。四于一切經論無怯弱心。五善籌量上中下眾生隨力而行成世間智分六慚愧莊嚴修自利利他之道七勤修無退。八成堅固力。九供養諸佛。十于佛教法隨說能行。第三佛子已下。至依教修行。有兩行半經。明總結成就十種凈諸地法分。具如經說。如此段中。已如上信慈悲喜舍無有疲厭。知諸經論善解世法慚愧堅固力供養諸佛以教修行。以為法門。凈治行地。以檀度為體。余九為伴。  
　　第九段中十八行半經。約分為三段。一從佛子已下。至回向無上菩提。有七行半經。明以愿力得見多百千佛并及悉承事供養分。二佛子已下。至隨意堪用。有七行經。明因供養佛獲勝益分。三佛子已下。至隨意堪用。有四行經。明金師煉金數數入火喻菩薩修行轉增上分。此一段如文自具。  
　　第十段有二十八行經。約分為三段。一佛子已下。至成于如來智慧光明。有十四行經。明菩薩入初地已更求此地。及十地入如來地相因果分。二佛子已下至悉免憂患。有六行半經。明以商主所往大城。喻菩薩問于諸地行相安危一時齊備所資具分。三佛子已下。至百千阿僧祇差別事。有七行半經。明菩薩修行善知地相安危主道眾生令得無礙解脫如商主分。  
　　第十一段中。有二十行半經。是正答前所問。佛菩薩善知識初地及十地因果分。于此段中。復分為二段。第一從初佛子已下。至一切智智。有八行經。于中大意有五。一正舉初地之果。二明能護持正法。三明所行四攝之行。四明一切所作不離念佛法僧。五明不離念具一切智智。如一切種者。是以加行大愿助成大悲種故。一切智智如前已明。又起大志樂修一切智及差別智。廣行大悲種。由熏修所生。如一切智由定顯發故。差別智由依師教先達者修學方成。皆依根本智而有。或因自根力上上觀達得明解之徒必藉師教。第二復作是念已下。至而說頌曰。有十二行經。明此位菩薩能舍家妻子修出家法。得見百佛境界法門分。于此十二行半經中。大意有八。一堪與眾生為首。二堪與求一切智及差別智者為依止。三明難舍能舍。四明出家勤行精進。五明所得三昧有百。六明依報見佛之數。七明以愿力見佛增廣。八明重說。其頌如上。見多百佛者。即是華藏智境。一佛剎海融十方諸佛剎海。互參遍徹之多百。非如三千大千世界佛境限之百佛故。乃至身塵毛孔等周法界虛空界之百也。不可如情所知之百佛故。此是智境無限中多百。但以定安立隨位升進之法。明其升進。然其一一佛境不可存其中邊量見。但如自觀身智境無中邊見。何得論佛境有邊量見。此初地中間十地及如來地法為一地。通修十地及佛地法故。此中因果依十回向中佛果名妙。以十地但成就十回向中大愿海令滿彼大愿行故。亦不離初信心中金色世界不動智佛文殊師利普賢等行。如經頌曰。佛子始發生。如是妙寶心。則超凡夫位。入佛所行處。  
　　第十二說頌中。有四十六行半頌。明重頌前法。如文自具。夫驗經所說入此初地法。乃至是創始具足凡夫。能發廣大愿行能趣入故。非是由因地前行解而來者。意明設教備明修行滯障節級安危。然發心者一時總頓修。居一時一行之內。非是要從節級次第來修。以總別同異成壞六相法。圓融可見。于此六字三對法中。一字有六且如人類之。余可準知。如一人身具足是六相。頭身手足眼耳鼻舌等用各別是別相。全是一身一四大。是總相。一空無體是名同相。不廢如是同無異性。頭身手足眼耳鼻舌等用有殊。是為異相。頭身手足眼耳鼻舌等共成一身。名為成相。但隨無作緣有。各無自性。無體無相。無生無滅。無成無壞。名為壞相。又一切眾生名為總相。愚智區分名為別相。皆同佛智而有名為同相。隨執業異名為異相。所因作業受報得生名為成相。心無所依業體無生名為壞相。又十方報佛名為總相。眾寶所嚴身土差別名為別相。同一法身理智無二名為同相。智隨行異名為異相。成就眾生名為成相。能所皆無無得無證名為壞相。又以一智慧該收五位名為總相。行解升進名為別相。同佛根本智名為同相。修差別智名為異相。成大菩提具普賢行名為成相。智體無依用而不作名為壞相。又三世久劫差別名為別相。以智普觀在一剎那名為總相。隨業長短名為異相。情亡見盡長短時無名為同相。智無依住名為壞相。應根與法名為成相。約舉五翻六相同異。自余一切法準此例知。又明一字中有六相義互為主伴。十玄義亦在此通。一同時具足相應門。二一多相容不同門。三諸法相即自在門。是其義也。  
　　六相義【圖】。  
 
　　此一字中有六相一切字。  
　　一切法皆有此六相。  
　　若善見者。得智無礙總持門。于諸法不滯有無斷常等障。可以離情。照之可見。此六字義闕一即理智不圓。是此初地中觀。通世間一切法門故。  
大方廣佛華嚴經論卷第三十一 
十地品二十六之三  
第二離垢地  
　　將釋此地。約作五門分別。一釋地名目。二明此地修何行門。三明善財表法。四明此地于三界中得何界解脫。五隨文釋義。  
　　一釋地名目者。何故名為離垢地。為此位治上上十善戒。上上十善戒即法身性戒能自體無垢故。故名離垢地也。  
　　二明此地修何行門者。以戒波羅蜜為主。余九波羅蜜為伴。  
　　三明善財表法者。善財此位中知識號普德凈光夜神。此是女天。在菩提場內。善財得菩薩寂靜禪定樂普游步解脫門。凡是夜神河神海神地神。總是女神。表慈悲位。明此十地蘊積大悲滿。凈光夜神者。為滿普賢愿行故。夜神者。常居生死大夜破一切眾生長迷暗故。神者。其智應真。號之為神。此女天在菩提場內者。明以法身妙理為戒體故。善財得菩薩寂靜禪定樂普游步解脫門者。明以性戒遍周行齊法界不為而用對現色身常處世間不染塵垢。故為名也。以體用恒寂故。以禪定是體游步是用樂是法樂。此神住菩提場內者。為上上十善是全體菩提法身妙理。又是初歡喜地婆珊婆演底夜神本發心之師。明一切發心以菩提妙理為體故。  
　　四明此地于三界中得何界解脫者若以菩提無作之體。即三界六道總通解脫。是總相義。若也別相論之。善知三界法差別者。即以戒體能治欲界煩惱。以菩提妙理現前。且能觀欲界煩惱行相。以菩提妙理。且治欲界惑習故。色無色二界三地位中修八禪定。方明此色無色界行門。若不如是別別修行。但以菩提無作用。不能簡知三界所染行法。即于三界法不能了達。便同聲聞外道。無大智故。是故此地修戒治欲界煩惱。三地修八禪。治色無色界煩惱。初地明凡夫發心但有大志樂忻求大法故。三地修八禪者。明上界禪皆息想安定。心而住禪。菩薩不息。任體自寂禪。舍彼息心住理自寂。稱菩提故。凡上二界禪。隨其淺深。皆有息心想伏。隨寂靜住。第四禪中無出入息。唯白凈妙色現前。水火風三災不至。為念亡想滅無此業故。唯有色界業在。  
　　五隨文釋義者。于中復分為二。一長科經意。二隨文釋義。一長科經意者。于此第二地中。長科為六段。一諸菩薩聞此已下有五行頌。明諸菩薩聞法歡喜分。二爾時已下一段。有四十三行經。明已修初地欲向第二地舍惡從善分。三佛子已下一段。有三十九行半經。明第二地中善持上上十善分。四佛子已下。有三十九行半經。明第二地中起慈悲眾生分。五佛子已下一段。有三十一行半經。明正入第二離垢地得見多佛分。六說頌已下。有四十二行頌。明重頌前法及請說第三地分。  
　　二隨文釋義中從初五行頌中大意有三。一菩薩聞說初地法歡喜。二散華稱贊。三解脫月知眾心請說第二地。其義如文自具。  
　　第二于舍惡從善段中四十三行經復分為兩段。一從爾時金剛藏已下至以此十心得入離垢地有四行半經。以十心修第二地向。二佛子菩薩住離垢地已下至令他修者無有是處有三十八行經。明第二地菩薩種性自身口意業調善順十善心。具慈悲分。十善者。身無殺盜淫。意無貪嗔癡。口無妄言綺語惡口兩舌。如欲界十善散善修。色界無色界十善。并修定業以息想方至。  
　　第三佛子已下三十九行半經。明善持上十善分中。復分為三段。一佛子已下至如是方便菩薩當學有十四行經。明此位菩薩持十善道分。于此段其意有六。一念十不善是地獄畜生。二念十善業道得生。三界至有頂天。此十善通修非想頂。總名有頂。三上品十善畏苦修真得聲聞乘。得出三界有為心。伏盡三界煩惱入變化生死。有入滅定經劫不覺。四上品十善自覺緣生不具慈悲成獨覺乘。亦得變化生死為根利故。回向大菩提。易經十千劫。五上品十善修廣大愿不舍眾生求佛大智成菩薩行。六上上十善修一切種智清凈故。成十力四無畏。故名為最上乘。以上生天及出世有此五種十善業道。二佛子此菩薩摩訶薩已下至無邊大苦聚有二十三行經。明行十不善業各有二種因果。如經具明。又十不善中亦有上中下三品因緣。受苦不同。如經自具。三是故菩薩作如是念已下至令住其中有兩行經明菩薩自行十善亦教化他行十善業分。如上上十善者。明依智發心。自余三品雖皆離三界業得出三界果。皆依空發心。漸求佛智。方入普賢愿行。為三乘中菩薩。愿行雖廣。為未盡佛智故皆有限量。如三千大千國土為佛報境者。以是義故。與佛智中行普賢行者全別。三乘以觀空及五位行門忻理至理。方忻如來種智之門然。更須入普賢愿行。即佛果在十信五位后。云滿三祇方至。若不回心者。俱在門外草庵。上上十善一乘之門。即以如來一切處不動智佛。以為信心。十住位中即入如來智慧之果。十信五位皆以佛果大智。以成行門。即以如來普光明智。以成十住十行十回向十地十一地為體。即佛果與普賢行同資。以智體圓明出情見故。非三世攝。是以法華經為回三乘令歸智海。即以龍女表之。此經頓示佛門。即如善財所表。善財雖遍巡諸友。然不動足于覺海之前。慈氏雖受一生成佛之功。然不離一念無前后。無生智海。此是乘一切智乘。古今見盡。情存前后不入佛智之門。且住草庵。止于門外。論主頌曰。  
　　一切眾生金色界　　白凈無垢智無壞 
　　智珠自在內衣中　　只欲長貧住門外 
　　廣大寶乘住四衢　　文殊引導普賢扶 
　　肥壯白牛甚多力　　一念遍游無卷舒 
　　如是寶乘不能入　　但樂勤苦門前立 
　　不覺自身常住中　　遣上恒言我不及  
　　第四段中四十行經。明第二地中起慈悲分。復分為十段。一佛子已下有四十行經。總有十種慈念眾生心。十種念眾生苦道。令安在十種樂中。如經自具。次第作十種復作是念。是如身邊二見見取戒取。總依邪見起故。標在其首。六道三界無明。總依名色見惡慧惡欲。生離佛意者。明根隨境變。迷自佛智故。我拔出如是險難。令住無畏一切智城。明念苦興悲。令達本智故。又作是念。一切眾生為大瀑水波浪所沒者。明因愛水所沒故。入欲流有流無明流見流生死回澓者。明總因愛河漩流漂轉故。湍馳奔激不暇觀察者。明前四流峻速逐境。從見起諸妄業。無暇起觀而調伏之故。為欲覺恚覺害覺隨逐不舍者。明此三種惡作流依身見羅剎于中執將永入愛欲稠林故。明因身等五見俱生。五見俱生。六十二見齊起。六十二見者。依毗婆沙說。五蘊中各起四見。四五二十。三世各二十通為六十。通身即是神身異神二見總為六十二見。且于色蘊中即色是我。離色是我。我中有色。色中有我。乘自佛智經五位見諦漸明。復有五因有五個果。此約本五上立通為十。都有百一十法門。皆有迷障愚癡等法。一如善財童子舉行所障待至彼位具明。如是名為隨位進修未得自在愚癡。直至佛果。所謂算數廣大愚。隨好光明功德分量廣大愚。唯佛窮果方始了知。如阿僧祇品隨好光明功德品如來自說者是。如是隨地位中進修迷障。至善財表法知識一一對行具明。令易解故。隨逐邪道故。又一切眾生人天魔梵聲聞緣覺凈土菩薩。皆是邪見。但為苦樂不同。皆非正見行。顛倒行者。四倒八顛倒等是。猶如盲人無有導師者。明菩薩觀迷起悲求出要道慧濟群品。已下可知。入魔境界者。五蘊魔煩惱魔死魔天魔是也。惡賊所攝者。六根逐境起諸邪見是也。隨順魔心遠生迷真妄取名色。身見邊見戒取見取邪見。常自籠網輪轉苦流愚癡稠林所迷者。如一切眾生愚癡稠林所迷。大要約有八萬四千。大體總論。一迷等虛空迷。為迷自身。如來普光明本智慧海。即等法界虛空界總迷。如是愚癡廣多蔽障本智。故號稠林。如入位菩薩迷道愚癡。隨五位上進修因果有一百。以五位中各有十種波羅蜜。以為升進之行體。如十住中。從十信以后修方便三昧。是修十住中初發心住向正入初發心住果。所謂得憶念諸佛智慧光明。是入海門國。觀修治地住向觀察一切。眾生海。是清凈法界海。得普眼法門。是正入治地住果。如是五位五十個法門。皆有二種因果。都有一百個升進法門。又從初發心生死稠林故。標之為首。若明此諸見無體。諸見即是法界緣生。起唯法起。見唯法見。隨智而轉所緣。三界六道諸不善道。總由此五種生。若了即入佛知見。已后諸煩惱總無有生。如是五見相破壞者。是離世間業。因此五見而生斗諍嗔恨。如因貪便起邪命。如三毒因起貪嗔癡業。惡業增盛。名為熾然。清涼涅槃者。業亡智現即樂。又舉愚癡重闇妄見膜者。總明多迷障業為迷名色以障正智。又舉墮地獄畜生餓鬼者。明由前迷障妄墮地獄。此謂十八地獄。十八者鑊湯爐炭刀山劍樹黑闇寒冰火車火輪鐵網銅柱沸屎拔舌釘身吐火飲銅愚癡火城灰河等。已上十八種地獄。約心所作惡業處即受之。入惡見網中者。明眾我五蘊中各具有此四如是。諸見皆依身所起。是故此經云無身亦無見。得佛無上身。將入愛欲稠林者。明一切生死皆從愛欲所生故。為生死多故如稠林。一剎那間八百生滅。心齊起流注不絕。剎那時盡生滅齊生。于所貪愛。深生染著者。明深作生死業轉轉不休故。所慢原阜者。慢有七慢。慢慢憍慢過慢卑慢我慢增上慢邪慢。原阜者。明慢上更加慢及過慢等。名之曰阜。如世平地更有高地。其上平坦曰原。原上更高為堆。堆上更高為阜。明我慢上加六重慢。此為阜也。安六處聚落者。憍慢原阜上。更加眼耳鼻舌身意。取著名色境。增長苦因已下十四行經。如文可解。此十段經。明此地中觀苦起悲救護分。  
　　第五佛子已下有三十一行半經。明此地菩薩以愿力得見多百千佛分。于此段中復分為十段。一佛子已下至那由他佛有三行半經。明此位菩薩以愿力得見多佛分。二于諸佛所已下至亦以供養一切眾僧有兩行半經。明以二心五事之供佛及僧分。此中佛法僧者。以毗盧遮那為佛寶。文殊師利為法寶。以普賢行為僧寶。總攝三乘人天六道三寶。總在此三寶中。皆從普賢隨行教成故。三善根已下至布施持戒清凈滿足有四行經。明重受十善戒分。此明初地亦受上上十善。此更重明煉磨。四譬如真金已下至持戒清凈滿足有三行半經。明舉煉真金更加礬石更明凈喻。五佛子已下至但隨力隨分有兩行半經。明此位菩薩所行之行分。六佛子已下。至一切智智有六行半經。明此位菩薩受職分。七又作是念已下至一切智智依止者有兩行半經。明此位菩薩自知道德殊勝分。八是菩薩已下至以為眷屬有四行半經。明此菩薩亦能舍家妻子出家得千三昧得見佛分。九若以菩薩殊勝愿力已下至不能數知明以勝愿力見佛過前依報業力分。十爾時已下明金剛藏說頌分。  
　　第六說頌已下有四十二行頌。復分為五段。一質直柔軟及堪能已下至為諸佛子已開演有三十行頌。明頌前十段法門。兩行一頌。如文自具。二佛子已下至第二地中之行相有四行頌。明大眾聞法興供分。三是諸菩薩已下至愿為演說第三地有三行頌。明諸菩薩聞第二地。又請說第三地法分。四與法相應諸智業已下至佛清凈行愿皆說有三行頌。明諸菩薩同請說分。五時解脫月復請言已下有兩行頌。明解脫月重請說第三地分。如上云一切種者。以加行熏修種一切智。即是根本智。又智者明以根本智加行成差別智。如根本智因三昧現故。差別智由以根本智觀察加行力修成。若不一一以加行觀察力大愿力。即根本智即滯寂。聲聞同乘。故無有用也。  
第三發光地  
　　將釋此地。作五門如前地。  
　　一釋地名目者何故。名為發光地。明此地修色無色界八禪定。善達色無色界。世間禪體識相對治。明達三界障惑分。明益令智慧明凈故。故名發光地。為從初地二地以善達欲界中隨纏法。于三地善達色無色界四禪八定法門。得出三界。智慧光明現前故。故名發光地。若但修治欲界煩惱。不修八定達色無色界。由有上二界障在。不名發光。為此地修三界業障盡故。故名發光地。以定能發慧光故。  
　　二明此地修何行門者。以忍波羅蜜為體。余八為伴。此明三界業障盡故。以此忍名為順無生忍。若也初發心住得佛智慧現前。名初生諸佛智慧家。已十住十行十回向總得無生忍是總義。若也粗細進修言之地前三賢。名為以佛智慧調伏。名為伏忍。初地二地三地名順無生忍。自四五六地得出三界及世間障亡方名得無生忍。七八九地方名無功用寂滅忍。十地悲智圓該位同諸佛。  
　　三明善財表法者。善財于此位中得見喜目觀察眾生夜天神。在去菩提場不遠。坐蓮華藏師子之座。善財得大勢力普喜幢解脫門。表初地初入地位初發心。第二離垢地是初會菩提之體為戒體。第三地是依菩提之理修忍。忍是行首故。故去菩提場不遠。以菩提成忍行故。坐蓮華藏師子之座。蓮華表在行無染。師子明依主義也。號喜目觀察眾生者。明法忍行慈也。夜天神者如前釋也。善財得大勢力普喜幢解脫者。明出三界障盡法忍成滿貪嗔忿恨惑不能生故。法忍現前有大勢力故。普喜幢解脫者。明能摧壞自他煩惱故。于諸境界不傾動故。于諸違順成法樂故。  
　　四明此地于三界中得何界解脫者。此得三界解脫。為前二地對治欲界。此三地次對治上二界。八禪總是三界障盡故。以四地修三十七助道觀。五地修十諦觀。六地修十二緣生觀。學出世中世間智慧故。  
　　五隨文釋義中。二義如前。第一長科經意者。于此段發光地中。長科為七段。第一爾時金剛藏菩薩已下至得第三地有五行經。明從二地修第三地向起十種心分。第一佛子已下非但口言而可清凈有五十二行半經。明正住第三地觀諸有為法及于一切眾生起慈悲并貴法重人能入火坑受苦樂聞法分。第三佛子已下至而無所樂著有十行半經。明住發光地修色無色界四禪八定隨順法性而行無所著分。第四佛子已下至亦復如是有兩行經。明此位修慈悲喜舍四無量心分。第五佛子已下至明以愿力而生其中有三十三行經。明住此地以修禪定獲通力六根清凈分。第六佛子已下至而說頌言有三十行經。明此位菩薩見佛廣狹及受職分。第七而說頌言是說頌分。于此七段經中。  
　　第一爾時金剛藏菩薩已下有五行經。明從第二地。修第三地向。起十種心。如經自具。  
　　第二佛子已下有五十二行半經。于中復分五段。一從佛子菩薩摩訶薩住第三地已下至是為十有十九行經。明觀有為苦無常以十種哀愍眾生分。二菩薩如是見眾生界已下至究竟涅槃之樂有七行半經。明菩薩念度眾生以何方便安置何處令得究竟涅槃之樂分。三便作是念已下至如是觀察了知已可有五行經。明菩薩所念知安置眾生之究竟處分。四倍于正法已下至觀察修行可有十九行經。明菩薩欲度眾生倍勤修求法身命能舍入大火坑無苦分。五此菩薩已下有兩行經。明決定修行非但口言分。  
　　隨文釋義者。余文自具。如欲度眾生令住涅槃樂。不離無障礙解脫智。此是根本智。乃至如實覺無行無生慧光禪善巧決定觀察智善巧多聞。如此五法總是一根本智之隨用。修行者。修方便定顯之可見。如倍于正法勤求修習日夜唯愿聞法者。喜法者。明智現無憂故。樂法者。無生死故。依法者。依如來智故。隨法者。隨順正解脫故。解法者。解第一義故。順法者。順正智故。到法者。自到涅槃能到入生死度眾生故。亦令到涅槃故。如得一偈法勝得大千世界寶及輪王位者。明世法不免生死故。已下準知。  
　　第三佛子已下有十行半經。是四禪八定隨順法性無著分中。復分為九段。一佛子已下至離生喜樂一行半經。是住初禪分。二滅覺觀。已下至定生喜樂一行經。是住第二禪分。三離喜住舍已下至舍有念受樂有兩行經。是住第三禪分。四斷樂已下至住第四禪有一行經。是住第四禪分。五超一切色想已下至住無邊虛空處有一行經。是空處定分。六超一切虛空無邊處至住識無邊處有一行經。是識處定分。七超一切識無邊處已下至無所有處一行經。是無所有處定分。八超無所有處已下至非有想非無想處一行經。是非有想定分。此三界頂。九但隨順法故而無所著。是心無依定此是法界定體。隨文釋義者。明此發光地得出三界心入法界自體無作大三昧門。雖修四禪八定恒隨法性而無所依。但為煉磨三界習氣令智明凈。應如是進修故。如善煉金不失銖兩喻。如是重重以戒定慧煉磨。不失法界大圓明智銖兩。以此八種禪定煉磨令智慧轉更明凈。以法身智體本無增減故。名發光地。權教菩薩得出八禪超三界苦生于凈土有慈悲者。留惑潤生住于世間。聲聞羅漢出八禪之后。入第九定。依空智滅身。智總無。如一乘菩薩修習八禪。善知世法無有體性。成一切智之妙用故。達三界體自無生滅故。發超大智知世法故。故名發光地。初地修檀住世間。第二地修戒明能凈世間。第三地修八定明得出世間。四五六地明修出世間中世間之智。七八九地明修入世間成悲智圓融。第十地明修智悲圓滿成佛位故。計其理智無有地體層級。為治慣習及會融悲智生熟及修世間出世間差別智有淺深。安立諸地。設有軌度令使仿之。  
　　第四佛子已下有兩行半經。明修四無量心以大慈為首分。  
　　第五佛子已下至以愿力而生其中有三十三行經。明神通自在分。于此段中復分為六段。一佛子此菩薩得無量神通力已下至梵世有六行經。明神通分。二此菩薩已下至亦悉能聞有兩行經。明天耳通分。三此菩薩已下至以他心智知眾生心有七行經。明得他心智分。四此菩薩已下至皆能憶念有八行經。明得宿命分。五此菩薩已下至皆如實知有七行半經。明得天眼分。此已上明菩薩五通自在。為智悲未滿本愿故。具普賢行故。異凈土菩薩故。異二乘故。不證漏盡。通以智于生死隨行自在故。如凈土經云。雖證六通而不盡漏者是也。六此菩薩已下至以意愿力而生其中有兩行經。明不隨三昧力受生分。  
　　第六佛子已下至而說頌曰有三十行半經。于此段復分為六段。一佛子已下至隨力修行有六行半經。明此菩薩以愿力得見多佛及供養聞法分。二此菩薩已下至轉更明凈有四行半經。明觀法解縛分。三佛子已下至轉更明凈有三行經。明喻煉金金比菩薩地加行智慧明凈分。四此菩薩已下至皆轉清凈有三行經。明忍辱柔和十三種心轉更明凈分。五此菩薩已下至隨力隨分有一行半經。明此位菩薩所行之法分。六佛子已下至不能數知有十行半經。明此位菩薩受職依定見佛數量分。  
　　第七爾時已下明金剛藏說頌分。于頌中有三十六行頌。兩行一頌。重頌前法。如文自具。  
第四焰慧地  
　　將釋此地。作五門如前。  
　　一釋地名目者。何故名為焰慧地。前地修上界八禪。得出三界智慧故。名發光地。此地修三十七助道觀門。觀身受心法轉加明凈。故名為焰慧地。前地因定發故名發光地。此地以三十七助道觀門觀身受心法。自性無依慧加明凈。故名焰慧。  
　　二明此地修何行門者。以精進波羅蜜為首。余九為伴。  
　　三明善財表法者。善財于此位中。見普救一切眾生妙德夜神。得菩薩普現一切世間調伏眾生解脫門。此神住在此眾會中者。即明與前喜目神同會為表。前離垢地是以法身無作性戒是菩提體故。忍波羅蜜精進波羅蜜是菩提行故。普德凈光住道場之內。喜目神住處去道場不遠。此第四地中普救眾生夜天在此眾會中。明以忍精進二位不離萬行故。又明三十七助道行門是助菩提行故。故言在此眾會。此位明以菩提體卻觀身受心法成世間智慧故。前之三地已求出世菩提心。此四五六地以菩提心返修世間智慧。此云在此眾會。此位中見普救眾生夜天神者。明三十七道品四念處觀。是三世諸佛教化一切眾生助道方便。一切諸佛從初發心至究竟智。皆依此方便。而增明諸智慧故。是故此神名普救一切眾生妙德。妙德者。明三十七助道觀。能顯自他妙慧故也。明前三地修戒定忍得出世心。此地重以三十七道觀。再更治之。故名焰慧地。得普現世間調伏一切眾生解脫門者。為明此位三十七道品。通三乘一乘共所修行調伏之大路故。名普現調伏一切眾生解脫。一一依善財表。行中類之可見其意。若不如是不可了知地位行門。后至入法界品具明。  
　　四明此地于三界中得何界解脫者。若以總相得三界一相解脫。若別相升進。明此位中以修三十七道品觀得欲界中智慧解脫心多。大意明重治前第三地中出三界余習。為明第五地禪波羅蜜修十諦觀。得上二界并欲界中出世間中解脫。皆須總別同異成壞論之。如初歡喜地表法神。明初生佛家以檀波羅蜜能資生圣道故。神名主當春生。如第二離垢地戒波羅蜜。以法身無作以為戒體。故神名普德凈光明戒光也。即住居道場之內。表法身是道場體故。身是菩提體故。第三發光地以忍波羅蜜為體。神名喜目觀察眾生。以忍故無事不悅。去道場不遠者。明忍以法身無作為體故。第四焰慧地以精進波羅蜜為體。神名普救眾生。以精進波羅蜜是普救義故。又為普治前三地出三界習氣住在此眾會者。明不離法身及性戒忍行中行精進行故。如是總約名及住處所表。地位次第令易見故。思之可見。又入地中多以神為表法者。明入地以圣智從行祐生名神故。又以總別同異成壞之義。六相法門思之。方無有惑。  
　　五隨文釋義者。有二義。一長科經意。二隨文釋義。一長科經意者。于此焰慧地中。長科為七段。第一佛子已下。有十二行頌。明大眾聞前地歡喜復請后地法分。第二爾時金剛藏已下一段六行半經。明以十法修入第四地向分。第三佛子菩薩住此焰慧地已下一段三十七行半經。明修三十七道品分。第四佛子已下五行半經。明對治身見分。第五佛子此菩薩已下一段十五行經。明以前觀智方便獲大利益柔和分。第六佛子菩薩住此焰慧地已下。有三十行經。明此地見佛增廣分。第七菩薩已凈第二地已下。有五十三行頌。明重頌前法分。  
　　第一從初十二行頌中。復分為兩段。一佛子聞此廣大行已下至菩薩勝行妙法音有八行頌。明大眾聞第三地法歡喜興供稱嘆分。二從愿更演說聰慧者有四行頌。明更請第四地法門分。已上文義如文自具。不煩更釋。如自在天王大忻慶者。為此天是說十地處非余天不悅。但舉說法處主故。  
　　第二爾時金剛藏菩薩已下修四地向中有六行半經。分為兩段。一爾時已下至當修十法明門有兩行半經。明欲入第四地勸修十法分。二何等為十已下三行經。是正舉十法名目觀察分。何故舉此十法重令觀者。明于前三地得出世間智慧今重觀此十法。明將出世間智慧返達世間同出世間故。  
　　第三佛子已下三十七行半經。分為九段。一佛子已下至生如來家有一行半經。明以十種智得生佛家分。如十住初發心住亦名生如來家。至初地中亦名生如來智慧家。此四地亦名生如來家。有何差別。答。計其總相。生如來智慧家。即一體無二。若論別相升進即有淺深。如十住之中于妙峰之頂。明創啟凡情始開佛智慧。但啟迷解得一分煩惱清涼故。佛果名月。如十住位中十個月佛是。如善財表法中。妙峰山上見比丘。且彰佛慧解脫未明智慧神通。如初地生如來家。雖有智德神通。但且得出三界之神智。所教化眾生亦以如己所知。未得達世間智慧與出世間智慧自在無礙。此第四地生在佛家。明達世間中出世間智慧故。與初地中。雖入神性共同然。出世間世間智慧淺深差別。明前三位但修上二界禪得出三界。一單之理。此位觀身受心法故。經云得彼內法生如來家。內法者。明智慧返觀達俗智無俗不真故。二何等為十已下至是為十有四行半經。明以十法成此地之智慧分。從所謂深心不退于三寶中凈信畢竟不壞故者。此三寶是通三界及三世一切法總三寶攝。非如世情三寶故云深心也。觀三界法性自無性。是名佛寶。了三界法同異總別成壞。是名法寶。以自行門和眾生心意方便引接令得應真及人天樂。是名僧寶。觀世間成壞故者。下文云因業故有生。還因業故滅。約本法界無成壞故。明不成壞中眾生妄見成壞。觀生死涅槃故者。明生死本涅槃總無體故。觀眾生。土業故者。明國由業起故。是本無今有故。觀前際后際故。觀無所有盡故者。明三世本無無有盡相故。不言多劫而有不盡。但言三世本無本無可盡。是為十。總結前十法故。三佛子菩薩住此第四地已下至除世間貪愛有六行經。明觀身受心法四念處觀門分。四念處觀者。一身念處觀者。循者順也。明善順觀內身腸胃肝膽心肺脾腎五藏六府都無我人主宰體相。勤勇者。明勤觀不惓。念知者。不忘念也。除世貪憂者。勤觀內身善知無主。除世貪欲煩惱故。觀外身循身觀。循身者巡身。亦云順。亦云善。意者。周巡觀察外身皮肉筋骨發毛爪齒眼耳鼻舌手足腰臗。都無主宰我人體相。皆從虛妄系著業生。無有實法。有業即有。無業即無。當觀業體本無依止。達身無體。受者亡遺有大智圓明。都無我人受者。動寂任智內外無依。勤勇念知。如前。除世貪憂者。除身見邊見見取戒取邪見上貪憂。觀內外身周巡遍觀者。內外身如前別觀。此令總觀其身內外無主。猶如虛空無有一法而可得者。此是身念處觀。已下觀內外受周巡內外。觀能受所受內外中間。性無依止已下。觀內心外心能知所知。都無住處已下。觀內法外法無有我人。此已上是四念處觀。四復次已下至回向于舍有八行半經。是修四正勤分。復次此菩薩修行欲定斷行者。明勤觀前四念處不亂是欲定為有覺有觀故。斷行者。勤觀前四念法斷身見邊見邪見等及色受想行識等行。此位重治練欲界惑上二界惑。以五地禪波羅蜜重更治之。前二地以戒體治粗。此四念觀治細。成就神足者。以欲界諸天等神足。是下品十善業報。此約一分法性智通殊勝。即不可比于三界及二乘三乘有限之通。且望后位。即此位不如。雖作觀行皆以理智為體。為成差別智。更令微細故。觀眾法起滿本愿成大慈悲故。依止厭者。對治不取世惡法依止離者。性自無著故。依止滅者。滅諸惡法令不生故。回向于舍者。至無依處故。此明是非總舍至露地智故。修行精進普救一切眾生故。勤定心定觀定斷行者。一心專作無錯失故。已下如前。五復次已下至回向于舍有兩行半經。明修信進念定慧五根分。依止厭離滅回向于舍。總四法為對治之體故。如文可知。六復次已下至回向于舍有兩行半經。是修五力分。還以依止厭離滅舍為體。即于境不動名之為力。七復次已下至回向于舍有三行半經。明修七覺分。還依止厭離滅舍為體。明簡正邪名擇法覺分。自利勸他恒無疲倦。名精進覺分。法樂現前見來求者歡喜無厭。名喜覺分猗者。依也悅也。以無依住之理智恒現前故。法悅熙怡世無憂恨之所傷故。名猗覺分。內外觀終受心隨智不隨境轉。名之為定覺分。身邊見亡自他境滅。身受心法都無所依。名為舍覺分。心境見亡起唯智起無雜亂故。名為念覺分。已下如前。八復次已下至回向于舍。有三行經。明八正道分。依止厭離滅舍為體。以八邪為八正道。九菩薩修行如是功德已下至善巧方便故有五行半經。明作如是觀行之意為十法故。以不舍一切眾生為首。如文具明。如十力處非處為首。如前已明。無畏者。四無畏也。一一切智無畏。二漏盡無畏。三說障道無畏。四說盡苦道無畏。如是四種。人天外道無能難其過失者。不共佛法者。十八不共法也。一佛身無失。身行善故。二口無失。口業善故。三念無失。無雜念故。四意無異。怨親平等故。五心無不定。不異法界無作智故。六無不知。以一切無不明了故。七欲無減。滿眾生心作所欲隨順利生故。八精進無失。自雖道滿建法利生無休息故。九念無減者。善知一切眾生根時非時故。十者定無退。本無動故。十一者慧無減。善簡諸法無生滅故。十二者解脫知見無減。光明智無不達故。十三者身業隨智慧行。四威儀中無不成益一切眾生故。十四者口業隨智慧行。無雜談論故。十五者意業隨智慧行。永無邪思相故。十六者智慧知過去世無礙事。十七者智慧知現在世無礙事。十八者智慧知未來世無礙事。此十八種唯佛獨有。不通下果。相好者。有九十七大人之相。隨好者。如隨好光明功德品。但舉一個手中隨好。名圓滿王出光明為熾盛。七百萬阿僧祇光明而為眷屬。但舉其一隨好無盡。又有十華藏世界海微塵數大人相。一一身相眾寶如相以為莊嚴。此明無盡相無盡隨好等法界虛空量故。音聲悉具足者。約總言之。有六十種梵音。若隨差別經云。廣大微妙之音遍一切剎。住無量劫求于上上殊勝道故。即以佛果法門余法不過故。隨順所聞甚深佛解脫者。乘如來一切智乘故。思惟大智善巧方便者。巧能隨逐一切眾生根所宜令度苦故。  
　　第四段中有五行半經。分為二段。一佛子住此焰慧地已下至一切皆離有三行經。明此地以四念處所觀對治身見為首。自余我人眾生等遍觀身受心法皆能離著處故。二此菩薩已下至皆悉修行有兩行經。明此菩薩見業是如來所訶所贊分。明一切眾生所作業道恒流轉生死此是如來所訶。應可以觀治之。若也以觀自治無業。當可以智方便隨生死。同眾生事業濟度眾生。是順菩薩道。如來所贊皆悉能修故。  
　　第五有十五行經。于中義分為四段。一佛子此菩薩隨所起方便已下至皆善修行心有四行半經。明此位如上修集于道及助道得十種利益心分。二此菩薩已下至得說法者意可有兩行經。又得十種心得說法者意分。無稠林行者。明無迷滯障所覆蔭故。三此菩薩已下至道非道精進有五行半經。明此位菩薩得十種精進分。此十精進以成當地令堅固故。亦成后地令相應故。四是菩薩心界清凈已下至皆悉成就有三行經。明此位菩薩心界清凈得佛護念分。已上明已作四念觀。于法深細。悟解明利。明斷具足故。  
　　第六佛子已下有三十行經。于此段中義分為八。一佛子菩薩住此焰慧地已下至一切眾僧有四行半經。明以愿力見多佛并供養分。二以此善根已下至轉更明凈有四行經。明見佛承事住多劫中深心信解更增明分。三佛子譬如金師已下至悉不能壞有六行經。明以金師煉真金作莊嚴具轉明凈喻。四此菩薩已下至第四焰慧地有兩行半經。明此位中所行之行分。五菩薩住此地已下至具足一切種一切智智可有四行經。明此位菩薩受職分。如一切種者。明加行成種。一切智智者。明入根本智及差別智皆可以求。六復作是念已下至一切智依止者可有兩行經。明此位堪為一切眾生師首分。七是菩薩已下至以為眷屬有三行經。是依自報業入三昧見佛及威動廣狹分。八若以愿力已下有兩行經。明以愿力見佛甚多不能數知分。  
　　第七五十三行頌中分為兩段。一切兩行頌嘆菩薩已凈第三地法方能趣入第四地分。二始登焰地增勢力已下至過于此數無能知有三十行頌。明重頌前法分。如身見為首。六十二見者。明有身見。即六十二見俱生。以是義故循觀身受心法以用治之。得無身受心法。即諸見總無唯智所見也。名悟佛知見入佛知見生佛家故。六十二見者。于五陰上各有三世。于三世上橫計有四句。一如去。二不如去。三亦如去亦不如去。四非如去非不如去。于未來五陰上各計四句。一者邊。二者無邊。三者亦邊亦無邊。四者非邊非無邊。于現在五陰上各計四句。一者常。二者無常。三者亦常亦無常。四者非常非無常。于五陰上有三世。三世上各有四見。一世有二十。三世各有二十。通為六十。總斷常二見為本。共為六十二見。又為色受想行識各有四見。一世上有二十。三世為六十。斷常為二見共為六十二。若以四念觀門。諸見總為佛事。為身見無。總是佛知見故。  
大方廣佛華嚴經論卷第三十二 
十地品二十六之四  
第五難勝地  
　　將釋此地。五門如前。  
　　一釋地名目者。此地何故名為難勝地。為以禪波羅蜜發起善根慈悲喜舍。通達世法。下地不如。故名難勝地。  
　　二明此地修何行門者。此地以禪波羅蜜為體。余九為伴。  
　　三明善財表法者。云去此地不遠有夜神。名寂靜音海。坐摩尼幢莊嚴蓮華座。善財得菩薩念念出生廣大喜莊嚴解脫門。云不遠者。不離菩提體而有禪波羅蜜行故。號寂靜音海者。明禪是寂靜故。音海。是表定能發慧用故。坐摩尼幢莊嚴蓮華座者。表摩尼名離垢寶明禪定離垢故。幢者。明法性定體不隨境動。明境界與心當體自定。為無自性故。莊嚴者。以無作性禪用嚴萬行故。蓮華者。表行無染故。明行性不異無作禪俱無性故。得菩薩念念出生廣大喜莊嚴解脫門者。表無作性禪。體同法界。故云廣大。常居生死常行萬行。禪悅無憂名之為喜。以定嚴慧名曰莊嚴。不迷靜亂名為解脫。此名難勝地者。為明以定體善知世法無定亂性勝于定亂故。名難勝地。為過三界惑復不證涅槃。三界及涅槃。總不能壞。其無依住之智慧。故名難勝地。夜神者。表無依住中智慧處生死之長夜破一切眾生迷故。此夜神所將名目及所坐之座。表法。大意明不壞無依無作無性自體之禪。用彰萬行以寂起用故。善財問言。此解脫門為何事業。行何境界。起何方便。作何觀察。夜神答言。我發起清凈平等樂欲心。我發起離一切世間塵垢清凈堅固莊嚴不可壞樂欲心。我發起攀緣不退轉位永不退轉心。已下如是無量發起心。具如經說。意明住欲界心多者。便令使修寂靜定至。色界無色界禪多者。令入法性禪發起攀緣于后上上位中智慧方便廣度眾生等空無限大用故。不令守凈住禪樂故。此寂靜音海主夜神坐摩尼幢莊嚴蓮華座。百萬阿僧祇主夜神前后圍繞。表法性無作體遍周無盡行體亦遍周故。言百萬者。大數之長也。阿僧祇者。不可數也。此明寂用圓滿以名座及同住之眾。及住處近遠及法門名目。思之可解此地之意。  
　　四明此地于三界中得何界解脫者。若以總相。三界同一解脫。若以別相。此地以禪波羅蜜為體。得上色無色解脫。為四地重治欲界細惑。此地重治色無色界細惑。既上界解脫下界自然同一解脫。以此一乘法門常以根本智以為進修。以無作智為禪體。以過上二界中息想禪故。得任理智法界自在隨緣無作禪。此明升進漸妙智體不離本智。此明前四地以三十七觀。重治前位欲界之習。知此地重以將定體用治上界之細惑。  
　　五隨文釋義者。二義如前。第一長科經意者。于此第五地。長科為十四段。第一從菩薩聞此勝地行已下有十九行頌。明大眾聞說第四地法門稱嘆歡喜興供及請說后地分。第二爾時金剛藏菩薩已下。至得入菩薩第五地。有十行經。明十平等心入第五地向。第三佛子已下。至得不退轉心。有六行經。以十二種法住第五地分。第四佛子已下。有十四行半經。明善知十諦法門分。第五佛子已下至生大慈光明。有兩行經。明知諦智于諸眾生生大慈悲分。第六佛子已下至皆如實知。有六行半經。明以智觀眾生起真隨妄分。第七佛子已下至波濤之所漂溺。有八行經。明菩薩念眾生愚癡隨苦漂流分。第八佛子已下一段有五行半經。明念一切眾生窮苦獨勵發心不求伴侶以己功德普令一切眾生得至如來十力智分。第九佛子已下一段。有五行半經。明菩薩以智慧觀察善根救護一切眾生令入涅槃分。第十佛子已下一段。有十七行經。明菩薩住第五地能善知諸法分。第十一佛子已下一段。有八行半經。明此位菩薩以布施愛語同行善能教化眾生及自求勝法分。第十二佛子已下一段。有十一行半經。明此地菩薩為眾生善解世間諸雜技藝分。第十三佛子已下一段。有三十二行半經。明此地菩薩見佛廣狹及受職分。第十四菩薩四地已清凈已下一段。有四十四行頌。頌前法分。  
　　第二隨文釋義者。于初一段十九行頌。復分為兩段。一從菩薩聞此勝地行已下至瞻仰如來默然住。十七行頌。明大眾聞法歡喜興供稱贊分。二是時已下兩行頌。明解脫月為諸大眾請第五地法門分。于頌中文義。隨文自具可知。  
　　第二爾時金剛藏已下至入第五地有十行經。明以十種平等心入第五地分。如道非道智。明此地治見道疑修行任運八地方終。十地始自在大意。三地治上界禪粗惑。此五地重治上二界禪細惑。以此能除見道是非疑。第六地明得出世間中世間智慧自在。如十住中第六住海幢比丘。是其樣式。同此第六地。出世間中世間智慧自在故。以比丘表之。此十地第六地位中即以守護一切城夜天神。表以明出世間中世間智慧心城無有邪思惡賊所入。一切邪念總成智慧城故。此明第五地得難勝名者。為出世間無作本寂用定以終故。第六現前地世出世法皆悉了知智慧現前已終故。以此十地以智成悲故。以夜神表之。是故此五地除見道疑。六地除世間出世間智慧疑。  
　　第三佛子已下一段有五行半經。明住第五地法善修十二種法。如文可知。  
　　第四佛子已下一段有十四行半經。復分為兩段。一佛子已下至善知如來智成就諦有六行經。此位菩薩善知十種諦法門分。二此菩薩隨眾生心樂已下八行半經。明便述知諦之所由。經自釋訖。如第一段中善知此苦圣諦者。不同三乘厭苦忻凈方求圣諦故。但達此世間諸苦體無故。即苦無滅性。道無生性。當知苦體即不生不滅。即與圣道無二性故。故云善知苦圣諦。已下三圣諦總如之。已下諸諦義。如經自具。  
　　第五此菩薩已下一段有兩行半經。明善知諸諦智已。如實知有為虛妄誑惑愚夫轉增大慈光明分。如文自具。諦者。實也真也。如實知見不虛。名之為諦。  
　　第六佛子此菩薩摩訶薩已下一段有六行半經。明此位菩薩觀諸諦無有諦相。根栽本末無我無人之智。然不舍一切眾生。善知一切眾生皆從十二緣有生居五蘊宅中。復知緣體離我我所分。此一段如經自具。但以說法者以大慈悲心如文稱嘆。善知苦縛體性自無為。  
　　第七佛子已下至波濤之所漂溺有八行經。明菩薩念眾生愚癡隨苦漂流分。如文自具。  
　　第八佛子已下一段有五行半經。明此位菩薩愍苦發獨立志愍接眾生不待伴侶分。如文自具。  
　　第九佛子已下一段有五行半經。明所修一切善根皆救護一切眾生令入涅槃不為自求己樂分。如文可知。  
　　第十佛子已下一段有十七行經明此難勝地于世間出世間自利利他法具足及成就莊嚴佛身語意分。  
　　第十一佛子已下一段有八行半經。復分為兩段。一佛子已下至以種種方便行教化眾生有六行半經。明以布施四攝等十種方便教化眾生分。布施一。四攝二。后有八。通為十。如文自具。二佛子已下至常勤修學殊勝行法有兩行半經。明教化眾生恒相續分。如文自具。  
　　第十二佛子已下一段有十一行半經。明為利眾生修學世間一切諸技藝分。經云印璽者。明玄既未萌。及如咒中結手印等。準王用玉為璽。銅鐵木為印。此明如龍樹等符印也。地水火風。明五行陰陽。覺鳥情等云種種。余如文自具足也。  
　　第十三佛子已下一段有三十二行半經。于中大意有十一種事。一明此地以愿力故見佛廣多。二明供養。三明恭敬聽法隨力修行。四明出家聞法總持。五明住地多積修眾善。六明如真金以硨磲磨瑩轉更明凈。七明下地善不能得及。八明受職為兜率天王。九明入千億三昧現身千億事千億佛。十明以愿力故其數甚過。十一明金剛藏說頌嘆法。如文自具。  
　　第十四說頌中有四十四行頌。明重頌前法如文自具。意明難勝地以其禪體。治三界中寂亂障。契菩提根本無造作禪理不出三界不在三界。無有欣求凈穢等障。任理恒寂用自在。以定觀察為世技之妙能。  
第六現前地  
　　將釋此地。五門如前。  
　　一釋地名目者。何故名為現前地。為明此地世間出世間一切智慧皆悉現前。為善觀十二緣生故。為得十三昧故。  
　　二明此地修何行者。修般若波羅蜜為體。余九為伴。  
　　三明善財表法者。善財于此位中。見夜天號守護一切城增長威力。在菩提場如來會中。坐一切寶摩尼王師子之座。無數夜神所共圍繞。現一切眾生色相身。現普對一切眾生身等。得甚深自在妙音解脫。名守護一切城增長威力者。經云。善男子。我于生死夜無明昏寐諸眾生中而獨覺悟。令諸眾生守護心城舍三界住一切智無上法城。明此第六地是所修之法門此主夜神是此六地所行之地行。恐修行者不解其事。以此法行二俱表之。住在菩提場佛眾會者。明行以菩提為體故。坐一切寶摩尼王師子座者。明以一切差別智慧為座體故。還依果亦爾。摩尼表智慧離染自他垢故。王者。明智慧自在故。師子者。依主釋。皆須觀知因果故。無數夜神圍繞者。表行遍周也。現一切眾生色相身者。對現色身隨根接俗故。得甚深自在妙音解脫者。明此位智慧自在善說教故。當以名義思之可見大意。此位說教由恐眾生不解其行故。以是圣者舉教及行。總彰令易解故。修行不錯謬故。十住第六住且明出世間中世間智慧。即以比丘表之。以十住且求出世心故。此十地中明長養慈悲。即第六地及余地。以女天表之。準此例隨位升進以知其意。  
　　四明此地于三界中得何界解脫者。此通三界及三乘出三界中世間出世間智慧解脫。為明善能分別三界中染凈等智慧自在故。得入明凈。隨順無生忍。如稱理契無生忍。即七地以出世間智慧。善能入世間智慧。隨一切眾生塵勞諸行。不異世間不壞無生。七地創修。八地畢功。九地方能說法自在。十地始悲智。圓成自在。若也取隨分無生。十住創心即分分有之。若也論始終不易。雖同眾生無量劫積修。元不移毫念。還依六相義。總別思之。若也但逐升進。即便乖其本體故。無虧本智了積修升降不遷。即理事非虧。即同異俱濟。即智愚全別。即因果無二。  
　　五隨文釋義者。二義如前。一長科經意者。于此第六地一段中。義分為九段。第一從初一段有十八行經約分為兩段。一有十七行頌。明聞第五地法門大眾歡喜興供稱贊分。二最下一行。明解脫月更請后地分。經文自具。第二爾時已下一段有九行經。明觀十平等法修六地之向。第三有十段經。明逆順觀十二緣生觀第四段有七行半經。明觀達十二緣生無體得空解脫分。第五一段有十行半經。觀十二緣大悲轉增精勤修習分。第六一段有六行半經。明此現前地得十空無相無愿三昧分。第七一段有九行半經。明住此現前地復更修習不可壞心入佛智地分。第八一段有二十七行半經。明入此位中見佛廣狹分。第九一段有四十四行頌。明重頌前法。  
　　二隨文釋義者。于逆順觀十二緣生法有十段經。具如下列。一如觀十二緣法中義。第一段從佛子此菩薩摩訶薩如是觀已大悲為首已下有十四行半經。明觀世間受生皆由著我。若離此者則無生處。又明由有我故。常求有無。一切諸惡業邪道。皆由此生。邪道者。九十五種邪道也。罪行者。三惡趣也。福行者。人中及第六天已來散善福也。不動行者。色無色界八禪是也。及小乘三果分段生死乃至四果凈土菩薩變易生死。雖免粗苦。分段生死及變易生死。皆名邪道。亦名不動行。積集增長者。三惡道積集增長惡業。欲界積集增長有為善業。上二界積集增長有漏八禪。聲聞緣覺凈土菩薩。積集增長凈業。成變易生死之身。一乘菩薩積集增長具佛悲智。雖總十二緣生。乘緣各有差別。若于三界中具縛凡夫。以十二緣成諸惡業。二乘觀十二緣空無體折伏現行煩惱。得有為無漏。凈上菩薩。以修四諦十二緣行六度門生于凈土。一乘菩薩以如來知見。修十波羅蜜四攝四無量三十七品助菩提行。成一切種一切智智。廣大如法界。究竟如虛空。無限圓滿佛大悲大慈大智佛果法門。及成法界無作自性緣起大圓明普光明智。恒以一切眾生生死海。便為一個道場。恒以十方佛剎眾生剎。住居毛孔。夫緣生之法性自本無。眾生橫計諸圣嗟嘆。枉流生死無自覺知。故勞圣嘆大悲示護。是故諸仁應當順理善觀離諸慢業便得識種業謝智果開敷三界報亡等悲垂俗任性緣起不沒死流對現色身應根利物。經云。于諸行中植心種子。植者種也。于業田中種識種子為有取有漏。其漏有七。一見二諸根三妄四惡五親近六愛七念。復起后有。生來世生老病已下如文自具無明闇覆者。覆謂覆蓋自己如如之本智故。為智自無性逐境緣迷故。隨迷苦極自覺迷除故。以覺無我智無明即無故。迷我成妄覺我成智。覺之與迷各無自性。皆從緣而有迷悟故。為根本智自性無性故。不自了知非智。但隨境起。逐境情生。起于我見非至苦極厭苦求真。若自未厭苦源。設圣者化時不信從。斯發起有二種發心。  
　　一有久從生死苦厭苦發心。有得三乘一乘之果。名自覺圣智。亦名佛智自然智無師智。二依先覺者。勸令知苦本方能發心。夫發心者。有此二種。若言要。依先佛發心者。即有常過。即同外道常見。即先覺者。以誰為師。轉轉相承不離常見。若有古時常佛為展轉之師。即古佛自體自真不隨妄者。即不可踐其古跡。為真自常真不可以真隨生死故。即生死是常生死佛自是常佛故。若也眾生定有生死者。生死自常生死。不可得成真故。此是斷見。此二種俱非不離斷常也。為一切眾生生死無性本無生死橫計生死本非生死。一切諸佛本無自性故。實無菩提亦無涅槃。而眾生妄謂諸佛有菩提涅槃。若有眾生能如是知者。名為發心。名為諸佛。名為見道。而能開悟一切眾生。是名達無明者。無明本無。諸佛亦無。名為覺者。但以無依住無體無性妙智。能隨響應對現色身。能以此理教化眾生。名為大悲。故不可得有證。有忻有厭。有取有舍。有古有今。有真有假。發菩提心也。如是發菩提心。不為長夜無明之所覆故。經云。愛水為潤者。因愛有生故。我慢溉灌者。有八種慢。一慢二大慢三慢慢四我慢五增上慢六不如慢七邪慢八驁慢。見網增長者。五見及六十二見等是。生名色牙者。由于諸見起貪與名色俱起。名色增長生五根者。由名色故。以眼耳鼻舌身。對名色生觸觸對生受。其身觸體有十二種。澀滑輕重冷熱饑渴堅濕暖動。眼色觸有二十五。青黃赤白長短方圓高下正不正光影明闇煙云塵霧粗細迥表空顯色故。耳聞聲有十一種觸。可意不可意俱相違因受大種因不受大種因俱大種世所共成所引遍計所執圣言所攝非圣言所攝聲也。鼻有六種香觸。好惡平等和合俱生變異。味有十二種觸。苦酢甘辛咸淡可意不可意俱相違和合俱生變異。于前五根上所得。隨意思量名之為六十六種意法。以心起意。意識隨五根中所現名觸。意根隨取名受。受之不舍名愛。愛增長取。取增長有。有生已。將前六根上六十六種意識所緣。于諸趣中成五蘊身為生。生已衰變名老。終歿為死。于死時生諸熱惱。乃至憂愁悲嘆眾苦皆集故。從此因緣故集已后一行半經。明緣生無體。妄謂生死隨順緣體。應如是觀。明十二緣體眾生情有而實理無善達理無緣性便即生死為不生死。此上一段。明由著我因有十二有支若作無我觀得離我所諸虛妄緣便為法界大智無作自性緣生故。  
　　第二段中有十行半經。明菩薩念一切眾生分。迷第一義諦。號曰無明。所作業果。是行行依止。初心是識者。以明迷第一義故名為無明。真之為妄皆有依報。以有依報便有名色。為迷真相情識取境與受想行識及以六根同時而取名之為蘊。蘊不壞故名之為業。識心為主。六根及境三事和合而為所緣。共生四取者。情為名色為境。情識為能緣。受隨之名為行。尋思煩憂迷其凈智名之為蘊。六根境識三事和合名之為觸。因此五蘊對于六根。情識之上有十二支同時而有已下十二有支具如經文說。如是已上一段。明迷第一義而生五蘊。從五蘊上共生十二有支。  
　　第三段中有七行半經。明三界所有唯是一心。明十二有支從一心起。以隨事貪欲迷真心故。妄心生為想。想心乖智妄辨為識。妄心所辨是識緣境。是行于行迷惑者所緣之境。謂實有故名曰無明。以心無明故便生名色。從名色六根妄心三事和合生觸正觸相應分別取著是受。余如經自具。此已上心境六根觸受愛取有生老死一時無前后體妄作前后。迷如來之理智本來無作者故。橫生諸苦。波浪苦流不息故。  
　　第四一段有十五行半經。明無明及十二有支皆有二種業者。一由無明故。令一切眾生迷于無作智自性法界。二由無明緣生便作思想行緣故。故云與行作生起因。行亦有二種業者。一由迷法界智執成來世報。二由妄行心想識種便生。是故經云與識作生起因。識亦有二種業者。一由迷根本智種妄生識種令諸業有相續不斷。二由迷根本普光明智。所有無名相之微妙功德之名色。生識種所成生死業報之粗名色也。名色亦有二種業者。一由識成名色由名色成識故云互相助成。二由名色故對六根中現相。能令六根中情識取之。六根亦有二種業者。一由迷無相體一相之理智。各隨別境別取境界色聲等異。二為六根現境識心相對妄情便起故。云與觸作生起因。觸亦有二種業者。一由觸能迷所緣便能受現世塵成諸喜怒。二由受現世塵故。成當來有苦果故。受亦有二種業者。一由迷一切法空能領受愛憎等事。二與愛作生起因。已下如文自具。此一段緣生皆從無明迷理智為首。  
　　第五段有四行半經。分為兩段。一佛子此中無明緣行已下至助成故有兩行經。明無明等十一有支皆總由迷本智以妄心成識更相助成分。于一一緣中皆有十二。以互體更相助成有一百四十四。于三世上各有一百四十四。總共為四百三十二。總由迷本真智。號曰無明。于無明中因境六根識三事而生五蘊。以五蘊對六根。緣生一切觸。總以意識為主。而隨根境識能作種種生死業緣乃至八萬四千一切塵勞從此而起八萬四千煩惱者。其名數至隨好光明功德品中具明。但自了識心根境三事一性。一性者。所謂無性。達無性理。以普光明智。普印諸境。妙用恒寂無明成智一切名為種智海。二無明滅已下兩行半經。明達無明成解脫緣。如文自具。  
　　第六段有三行半經。明無明愛取三事不斷。是煩惱道。行有二事不斷是業道。余分者。所謂名色觸受生老病死憂悲等是苦道。前后際及現在三世上前三段煩惱斷。即無三世及三段煩惱。離我我所但有生滅。猶如束蘆者。明雖有分別相似生滅了中虛無也。如束蘆葦。其相雖有一一中虛。明六根及境雖有法眼常虛。此明觀達也。  
　　第七一段有兩行半經。云復次無明緣行者。有三世無明。無明緣行。是當念中過去是所緣前境故。經云是觀過去識。乃至受是觀現在為識受。是當念中現在。為明識受分別領受現在事故。愛乃至有是觀未來為愛有。二事是當念中未來故為是當念中識受。后方計實有成愛染故。于是以后展轉相續者。以此無明緣行識受愛有。成三世業苦果相續不斷。但無明滅即行滅。即識受愛有并十二有支總滅。是觀待斷者。明十二緣待觀方斷故。此以六相義該通。  
　　第八一段有兩行半經。總明十二有支。共成三苦。一無明行及六根是行苦。是迷境攀緣不息故是行苦。二觸受是苦苦。明受諸觸有愛憎生苦。以受觸時即有苦。更加貪戀及以憎嫌苦更加苦。余是壞苦者。于十二有支中。從名色識取愛有生老病死。七是壞苦。但觀無明滅即行滅。即三苦滅。十二有支滅。  
　　第九一段有五行經。明有三段斷滅生起十二有支之緣。一明無明緣行是生起義。無無明諸行亦無。余亦如之。二無明緣行者。是系縛義。無明滅行滅者。系縛滅是斷煩惱義。是解脫故。為大智慧相應故。三無明緣行者。是隨順無所有觀。是生起觀行力。隨緣觀十二緣自體無所有故。無明滅行滅者。以觀十二有支無體故。余亦如是。通總十二緣。但無明無即十二緣無故。  
　　第十段有四行半經。明以十種逆順觀十二有支緣起相續皆一心所攝。但以自業苦樂不同而有差別。不離十二有支。但如前三道不斷者。所謂心境無明。此三無者。余皆自無。若不斷者。三苦聚集。即行苦苦苦壞苦聚也。言其斷者。以無明即成不苦之妙用理智故。已上是長科第三段中十種逆順觀十二有支分。  
　　長科第四段中有七行半經。明作前十種逆順觀十二有支已達諸緣起性自無生。便得三解脫門現前。三解脫門者。一觀十二緣自性空無作皆自性滅畢竟解脫得空解脫門。二無有少法可得即得無相解脫門。三得前空及無相二門。更無余愿求。唯有大悲教化一切眾生皆令畢竟解脫得無愿解脫門。余如文自具。  
　　第五段中有十行半經。明此位菩薩得三空解脫轉增大悲分。于此段中復分為二。一佛子此菩薩已下至亦不畢竟滅于諸行有五行半經。明觀一切有為法皆是無常甚可厭。患為成就眾生亦不永滅諸行分。二佛子菩薩如是已下至未圓滿故有六行半經。明菩薩觀有為法多諸過惡無有自性而恒起大悲得般若波羅蜜分。如經云。為未滿菩提分法者。明此六地已得空無相無作出世菩提未得入俗大悲圓滿隨普賢行海自在菩提。復作是念一切有為有和合則轉者。明迷情緣即諸法無常轉變情稱理即一切諸法。性自無生。此心生即法生也。已下準知。如緣集即轉不集即不轉者。若無明緣行則轉。若無明滅即行隨。智起則起唯法起非無常遷戀故。已下準知。有為法多諸過患者。有情識所為。皆生老病死苦痛患。若以智悲所行皆普賢行也。已下準知。即得般若波羅蜜現前者。已超聞思修慧。此一乘智慧。是佛智慧。是究竟無作普光明智慧也。此稱智遍周應根利物。不為而用。不思而應。自余如經自具。以菩提分法未圓滿故者。言正覺菩提初心以成。隨行菩提十一地始滿。  
　　第六段中有六行半經。明得十空三昧現前分。自性空三昧者。不由修作任理無功而自現故。此云正定。三者正也。昧者定也。何故以三為正。凡為作法以三度為正。昧者情識不現名之為昧。正智現前名之為三。又三者正也。何以故。以三為陽故正也。如十一月一陽生。十二月二陽生。正月三陽生為正月。以寅為木為日為火也。以火生于寅。又以日為智。以十二月正月為艮為山。為止。為門闕。為小男。為童蒙。是故圣者取之為法表。正月三陽已生。以從艮止。而生火也。明從定為止發起無作正智慧。明是入道啟蒙之門闕故。艮為童蒙。以明童蒙心止能啟大智慧日光明故。云三者正也昧者定也。以五蘊冥昧即正智便現又一止是正字。以一心止其道正故。故止一處無事不辦。第一義空三昧者。過一切有為無常法故第一空三昧者。明創過上二界息想定。亦過聲聞緣覺凈土三乘凈穢之定。又十方萬像一性名第一空三昧。大空三昧者。過世情所識空過三乘住無作空也。得意生身故。合空三昧者。明與十方凡圣有情無情合故。起空三昧者。明寂用自在故。如實不分別空三昧者。明無情識故。示現根所見故。不舍離空三昧者。示現遠離過惡故。離不離空三昧者。處世界如蓮華居水故。以此十二昧為首。皆不離空無作無愿。三三昧門為體。百千二昧總從此起。  
　　第七段有九行半經。分為三段。一佛子已下至皆悉圓滿有三行半經。明修十種無限心分。二佛子已下至常行不舍有四行經。明隨順佛菩提不懼異論入佛智地分。三佛子已下至隨順無違故有兩行半經。明住此位菩薩般若波羅蜜行得隨順忍分。經云不懼異論者。人天外道及三乘異論。入佛智地者。明從根本智入差別智地故。離二乘道者。二乘斷煩惱而證空。菩薩達煩惱而成智海故。云趣于佛智諸煩惱魔無能沮壞者。明煩惱魔是生死因也。陰魔死魔是生死果也。天魔生死緣。住于菩薩智者。一切隨世差別智也。佛子菩薩住此現前地中得般若波羅蜜行增上者。明此地菩薩于三界中一切諸緣生法逆順觀徹得世間中出世間智慧滿故。故名增上。第三明利順忍者。準五忍中。是第三順忍。若準十忍中。是第二順忍。如三乘中五忍者。一伏忍。二信忍。三順忍。四無生忍。五寂滅忍。如三乘中地前三賢菩薩得伏忍。五地得信忍。六地順忍。八地無生忍。十地寂滅忍。十忍者。經文自具。如此一乘教中以十波羅蜜。以五位十住十行十回向十地十一地通修習。位位中以十波羅蜜互為主伴。五位之上有五百個行門。分分微薄。以六相總別之義言之。時日歲月皆如是。猶如帝網重重參映一多同異皆不轉變。  
　　第八一段中有二十七行半經。約分為六段。  
　　一從初佛子已下至轉更明凈有九行經。明以愿力見佛廣多及供養佛法僧分。  
　　二譬如真金已下至四種魔道所不能壞有六行經。明舉喻顯法分。  
　　三此菩薩十波羅蜜已下至第六現前地有兩行半經。明此地菩薩所修法門分。  
　　四菩薩住此地已下至為一切智智依止者可有六行經。明此位菩薩授職堪能教化一切眾生分。  
　　五此菩薩已下至說頌有四行經。明此位菩薩以三昧見佛廣多分。  
　　六從初一行頌至我為佛子已宣說有四十四行頌。重頌前法如文自明。  
　　已上八段已釋第六現前地。此地是善達緣生成世間。出世間智慧。第七遠行地以方便波羅蜜。成就入世間中出世間智慈之慧。  
大方廣佛華嚴經論卷第三十三 
第七遠行地  
　　將釋此地。五門如前。  
　　一釋地名目者。何故名為遠行地。以此地行方便波羅蜜。以六地之中三空三昧。現無量無作智慧門。能入無量眾生界。入無量教化眾生業。入無量世界網。以無作智慧入一切世間。等眾生行普令遍周故名遠行地。為入世間行遍周廣大故。名遠行地。  
　　二明此地修何行門者。此地修方便波羅蜜。以出生死空無相無愿解脫門。能入世間同眾生之萬行。然不離世間。不隨生死。長大慈悲故名方便波羅蜜。  
　　三明善財表法者。善財于此位所見知識在于佛會中者。明不離菩提體行眾行故。名開敷樹華者。表于無相妙慧之樹開敷普賢行華。亦是開敷一切眾生無明行樹華令成普賢行華故。為表第七地成世間行成慈悲門令圓滿故。其身在眾寶樹樓閣之內妙寶所成師子之座者。表眾寶樹是眾行。明依報。以寶樹成樓閣形明隨行之智也。妙寶師子座者。表妙用無畏行也。善財得菩薩廣大歡喜解脫者。明此地菩薩成就大慈悲行普能方便教化眾生歡喜無厭故。不居染凈故名為解脫。第七地是所施之教。此是七地中所行之行故。名自住處以表之也。  
　　四明此地于三界中得何界解脫者。此地明處一切世間行方便利生不染世法解脫門。亦以善財所得菩薩廣大歡喜解脫門是。如經云。此七地功用行滿得入智慧自在行。又云。初地中緣一切佛法愿求滿故。第二地離心垢故。第三地愿轉增長得法光明法故。第四地入道故。第五地順世所作故。第六地入甚深法門故。第七地起一切佛法故。皆亦滿足菩提分法故。又明從初地乃至第七地。成就智功用故。第八地乃至十地。成就無功用行故。明第七地已前皆有功用。八地已去得無功用。  
　　五隨文釋義者。二義如前。第一長科經意者。于此七地中。長科為十段。從是時大眾心歡喜已下有二十四行頌。分為兩段。第一是時大眾心歡喜已下至瞻仰人尊愿聞法。有二十二行頌。明大眾聞六地歡喜興供分。第二時解脫月已下兩行頌。明更請后地法門分。其義如文。第三爾時金剛藏菩薩已下一段。有五十行半經。明以十法修第七地向并初住第七地法分。第四爾時已下一段。有四十四行半經。明十種地中升進同異分。第五佛子已下一段。有七行半經。明十種善擇三昧分。第六菩薩已下一段。有十二行半經。明從初地已來有三業勝二乘分。第七段有九行半經。明此地遠離有無常行身語意業常入滅定而不作證分。第八段有十一行經。明以方便示入生死一切諸道而住佛法分。第九段有二十九行半經。明此位菩薩以愿力見佛廣多及授職分。第十段中有四十二行頌重頌前法分。  
　　第二隨文釋義者。于初長行第一段有五十行半經。約分為三段。一爾時金剛藏菩薩已下至住第七遠行地有十八行經。明修十法入第七地向。二佛子菩薩摩訶薩已下至以無功用心成就圓滿有十五行經。明菩薩住第七地有二十種入眾生界及一切法門教化眾生分。三佛子菩薩以深智慧已下至皆悉圓滿有十七行半經。明此位菩薩行十波羅蜜四攝四無量三十七道品一切菩提法分。如初段中。經云修空無相無愿三昧慈悲不舍一切眾生者。明二乘修空自惑已滅無悲利生。凈土菩薩修三空門。自惑已滅隨愿生于凈土。聞佛教化自力成已。方還穢國方便利生。然有穢土凈土二障往來彼此。如三乘經中。余方菩薩來此娑婆聞法已還歸本土者。是如此一乘教中菩薩。明從迷入法名為他方佛剎而來集會。悟已不云還歸本土。明身土無二性故。此一段十八行經意。不離三空體以為萬行故。意明六地已前三空成就出世圓滿于七地中以三空成行滿足世間慈悲行故。經云雖行諸佛平等而樂常供養佛者。明以法身無性平等而崇敬行遍周無限明寂用不礙也。雖入觀空智門而勤集福德者。明以觀空之智而行十波羅蜜門。雖遠離三界而莊嚴三界者。明無三界業而常生三界善行教化眾生。雖畢竟寂滅諸煩惱焰而能為一切眾生起滅貪嗔癡煩惱焰者。明十使煩惱也。十使者。一貪二嗔三癡四慢五疑六身見七邊見八見取九戒禁取十邪見。三界十使煩惱迷四諦及修道上煩惱。成一百二十八種煩惱。欲界四諦上各有十種煩惱。四諦上各有四十。以修道根本煩惱有六。一貪二嗔三癡四慢五身見六邊見。以為根本。欲界煩惱有四十六。自余見取戒取邪見疑。此四從六上起。非根本故。上二界各除嗔。余如欲界。從色界四諦上各有九。共有四十一。無色界四諦上各有九。共有四十一。合有一百二十八種。乃至八萬四千煩惱。至隨好品自明。如三乘中斷煩惱。以身邊邪見戒取見取。以此五見為利使。貪嗔癡慢疑五種。為鈍使。五利使為見諦煩惱。五鈍使為修道煩惱。五利使障見道。為有諸見不亡理不現前故。五鈍使障修行者。隨行事上數數習生。雖入見道。貪嗔癡等猶有習氣為慣習未成故。須陀洹人斷見諦煩惱盡。斯陀含阿那含斷修道煩惱未盡。阿羅漢斷三界見諦修道二種煩惱盡故。不生三界。三乘菩薩以空觀折伏三界十使十纏煩惱。以修六波羅蜜。生于凈土。亦云色界上別有十地菩薩報生之天。名摩醯首羅。亦說十地菩薩唯有無明住。地未斷盡故。十纏者。一無慚二無愧三睡四悔五慳六嫉七姤八眠九忿十覆。此十纏隨十使起。亦與十使作生起因。如一乘菩薩。從十信信自分別心。從如來智起。十住初心上即同初地。至第六住即同第六地。得入寂滅定。神通即如十住中第六海幢比丘是也。大意前之十住十行十回向三位總同。十地升進次第為體。總一切如來不動智為體。所有煩惱。以禪定力。起無作智力。一時普印同智體。過現未來三世一際。無有短長延促之相。下文更明大意。于一念之際。若見自心有成佛有未成佛作延促時分限量者。當知此人不成正見。如來智體未現前故。已上明斷煩惱竟。經云雖知諸法如幻如夢如文自具而隨心作業無量差別者。明以無體之智幻作諸行應眾生心無量差別。雖知一切國土猶如虛空而能以清凈妙行莊嚴佛土者。明業空境寂悲智報嚴悲智無依報相如影。雖知諸佛法身本性無身而以相好莊嚴其身者。明法身無相以凈妄業。妄亡業謝。智境依正福相如凈光影。不屬有無之執。如華藏世界也。雖隨諸佛了知三世唯是一念而隨眾生意解分別以種種相種種時種種劫數而修諸行者。明法身智體無時無劫無三世體。為隨一切眾生業差別。有一切時劫差別。而為眾生分別時劫差別而修行諸行。即如說三祇劫及三生一生一念及六十劫等是。菩薩如是十種方便慧起殊勝行。從第六地入第七地。明已前十法是入第七地向。已下名為住。第七地有二十種所入法門。如文自具。此菩薩作是念已下依前料文義。如經自具。  
　　第二一段長行有四十四行經。約分為七段。一爾時解脫月已下至亦能滿足有兩行半經。明解脫月所問諸地滿足一切菩提分法分。二金剛藏菩薩言已下至第十無功用行可有十行經。明答前所問十地已來。諸地解行差別分。三佛子譬如有二世界已下至乃能得過有五行半經。明此地菩薩以愿力故入染凈二行。不住其中分。四解脫月菩薩言已下至超過人位有八行半經。明舉喻況說此地所行染凈二行非凈非染分。五佛子菩薩亦復如是已下至得一切盡超過故可有六行經。明七地有功用行八地無功用行分。六佛子此第七地已下至不名無者有三行半經。明此地不名有煩惱不名無煩惱分。七佛子菩薩住此第七地已下至轉勝圓滿有九行半經。明拔世悉達為大明師分。于此四十四行半經中。從初爾時解脫月問金剛藏菩薩言。佛子菩薩但于此第七地中滿足一切菩提分法為諸地中亦能滿足者。若以同相門中。總是一個如來根本普光明大智寂用無礙自體菩提。若望修行者進勝即異相門中總有五十種菩提隨行差別。大體總相。但約此十地差別菩提。以為升進之大體。從此十種地中菩提。總以五種菩提。以為大體。五種菩提者。一空無相菩提。二普光明無依住智菩提。三大愿能起大智大悲廣利眾生菩提。四以其大悲能隨染凈不染凈菩提。五智悲萬行圓滿無作菩提。夫菩提者。此云覺也。覺者普通眾法無過也。云無上者。但一乘非三乘也。  
　　一空無相菩提者。三乘及一乘共得。但以有大悲愿行無大悲愿行及廣狹寂用不同大體同歸無相。  
　　二普光明無依住智。菩提者。唯一乘非三乘也。一乘菩薩十住之心。初住此智。名住佛所住生如來智慧家故。以此智地進修諸行。隨差別智。隨差別行。慣習淺深。安立十波羅蜜。五十重升進階級。不離初心所得普光明無依住之智地。以智無體時亦無遷依本如是故。非情橫有故。此明發心畢竟二不別如是二心先心難者。得此地難故。如此經云。以踐如來普光明地。此經法門以此智為發心修行之地體故。一切種種智海及萬行海生在其中。  
　　三大愿能起大智大悲廣利眾生菩提者。明諸法不自生者即藉大愿而起智成悲故。亦不從他生者。明智之及愿無自性故。不共生者。法無和合故。不無因者。要因愿起智行慈悲故。故云佛種從緣起是故說一乘。以是三乘或滯寂。或但生凈土。為無廣大愿起智。成滿法界虛空界等眾生大悲故。或云以愿留惑住于娑婆者。但得法空無相菩提非得普光明智故。如三乘菩薩。雖有愿行。皆忻多劫成佛。不因此教剎那無時。又此八地菩薩無功之智現前。猶恐滯寂。以第八波羅蜜防之。又令億念本愿故。又十方諸佛以三加七勸發令智不滯寂故。又十回向中有十種起智大愿門故。  
　　四以其大悲能隨染凈不染凈菩提者。明前六地行六波羅蜜得出世。間及世間并出菩提。至此第七地以出世間及世間并出菩提。用入世間。同一切凡夫事業。成大慈悲行。使普賢行得圓滿故。雖同俗染以智無染性處世無著故。如蓮華處水恒生水中不濕故。又以本愿處世利生以于智體無自貪世樂故。不樂愛慢憍世所榮奢故。又明智體無依無性能隨大愿處于俗流不屬染凈而自在故。此之第七地法門非二乘所及。亦非行六波羅蜜忻厭煩惱菩薩所知。如下文。六通菩薩所不能知。為證漏盡通故。不能隨于生死具普賢行滿大悲故。為于生死有忻厭有疲勞樂生凈土故。  
　　五智悲萬行圓滿無作菩提者。若以總相同相門中。智體不異。時不異。即十住初心即總具。若以別相門中。十住十行十回向得一分如來同體大智。得一分如來同體之行。得一分如來回向大愿和融悲智圓滿之門。從初地至第六地。依前三賢位中之法。長養成就令得出纏。雖有慈悲是愿令一切眾生出世之悲。如第七地之悲。恒處世間。如蓮華處水不濕。即明生死恒寂即從初發心已來依教而生得信順非自分法爾而然故今至此第七地。將前出世解脫之心。方始處纏不污。為以創居同俗隨悲愿力受生。從三空無作之門。始入世間同纏方便之行。猶有無作有作二種習氣。仍在行有開發。是故善財表法善知識號開敷樹華。為開敷智樹萬行之華令如普賢行海故。從茲入纏行華開發。至第八地第十地。悲智圓滿任物利生無作方終。至第十一地。所利眾生等同法界。隨根隨時現色身。無生不利。不為而用。不作而應。以普光明智不屬方所同眾生心任物現形無往來故。為普光明智與一切眾生虛妄心是一性體故。故能知一切眾生所作業行。隨而應現故。經云初地中一切佛法愿求故者。明初地是緣地前三賢位中所安立佛果樣式愿成彼故。非自行滿故是愿求菩提如因滿故。三乘佛果樣式。在十地之后。此經佛果行樣。在十地之前。乃至初會神天等眾。總是第二地離心垢故者。明以上十善法身性戒以凈諸妄故。第三地愿轉增長得法光明者。明修上二界四禪八定得稱理智凈明故。得過三界心障礙故。入第九定故。第四地入道故者。明以修三十七品助菩提觀令智眼凈故。第五地順世所作故者。明以法界自體無作定門能順達世間技藝悉能了故。第六地入甚深法門故者。明入智慧方便世間出世間法無不明故。第七地起一切佛法故者。明第七地能入世間學普賢行故。已前諸地雖以普光明智為體。皆有學有解有行有忻上位法門。從第八地乃至第十地無功用行皆悉成就。第八地初得智慧無功用。第九地明無功用智說教自在。第十地明無功用中智悲總圓滿故。同佛位故。第七地最為殊勝者。下文云功用行滿故。明從六地無功用之智慧成有功之萬行故。成普賢之行圓滿至十地是此位中之果故。明因行難發果行易成故。如水入流任運至海。故何況此行不出海中。此第七遠行地同十住中第七住休舍優婆夷行。八萬四千那由他眾生之行。我皆同之。亦如十行中第七行滿足王以自化身示行殺害。亦如十回向中第七回向金剛山西見觀世音菩薩。此第七地中行門。一一仿地前之解行樣式。地前三位解脫行已周十地之中。蘊功成德。一如地前之果法也。地前果地。上行因。仿地前之果故。不同三乘立佛果在三祇之后也。若修行者善知教意。勿妄解佛心。如正修十住之因時。即十住十行十回向十地十一地五位一時總踐。為于智境。智不異時不移。以一法界智印印之古今絕矣。還依六相之義。即但了因圓果無不備故。若望起智達纏。即以初發心住功高。若以大悲先首即第七住第七行第七回向第七地為勝。余皆任運滿故。如經云。佛子譬如有二世界。一處雜染一處純凈。是二中間難可得過者。明六地純凈第七地純染。于此二位滯于染凈難可得過。下文云。唯除菩薩有大方便神通愿力。已下如文自明。意明以大悲大智不離此二行教化一切眾。生而令究竟成大菩提具一切智智。以加行智顯發根本智。以根本智觀照力。成差別智。解脫月菩薩言。佛子。此七地菩薩為是染行為是凈行。金剛藏菩薩言。佛子。從初地至第七地所行諸行皆舍。離煩惱業分得平等未名超煩惱行。如輪王喻不離人位非有貧窮困苦所患。舉喻如文具明大意。為得第六地中三空妙慧及根本智又加大愿力故。智自在故。不離人位不染世法。能同世事不垢不凈故。以智無依恒不受垢。以垢無依不能染凈。染凈但為大悲緣起方便利生。八地會融功終無功之行一分自在。十地方終。若無七地有行有功無盡大智普賢大悲不可成辦。是故凈名經。對三乘出纏之種。說塵勞之稠是如來種故。亦說火中生蓮華實可為希有。此為已得第六地已前出纏者說也。具縛之徒未可全登此跡余文如經自具諸禪者定也。三昧者無沉掉。三摩缽底者正受。諸法智相應故神通解脫者。以正受諸法智相應即得神通自在。名為解脫。  
　　第三一段長行有七行半經。分為四段。一佛子菩薩住此地已下至凈治此地有五行半經。明得十種三昧分。二是菩薩得此三昧已下有一行半經。明得十大三昧超過二乘地分。此應云超過三乘地。為此學三乘人等共譯此經。不善知教意。但云超過二乘不云超過三乘。若也但過二乘者。如此經云。一切世間群生類。鮮有欲求聲聞道。求緣覺者轉復少。求大乘者甚希有。求大乘者猶為易。能信此法為甚難。若此地但超過二乘者。此四乘義若為安置。何得一部經義。前后義意不相貫通。只為三乘之種智。迷誤顯圣旨。后有善達君子。無依此言。應云超過三乘。不可云二乘也。經云菩薩住此地入菩薩善觀擇三昧者。明此位菩薩入觀擇諸三昧次第是色界定。是無色界是聲聞是緣覺。是三乘定一乘定。善擇義三昧者。明善簡擇世間義出世間義是正義是邪義。最勝慧三昧者。是一乘佛慧故。分別義藏三昧者。是小乘藏是大乘藏是一乘藏。如實分別義三昧者。如實知諸法不妄解故。善住堅固根三昧者。無退轉故。智慧神通門三昧者。以此智慧能起種種神通法門故。法界業三昧者。心境動止無不真故。如來勝利三昧者。無心無思智隨三世教化眾生而無往來之相故種種義藏三昧者。都含萬法無不達也。生死涅槃三昧者。明以涅槃常寂滅法而有生死。常以生死以為涅槃二俱無體性故。寂用一真故。無我無人智能隨俗利群生故。已下總結。如文自具。  
　　第四段中有十二行半經。約分為五段。一佛子菩薩住此地已下至法忍光明有兩行半經。明此地菩薩無量身語意業皆無相行分。二解脫月已下至超過三乘耶可有兩行經。是解脫月起問分。三金剛藏菩薩已下至一切三乘所不能及有二行半經。是金剛藏菩薩答所問分。四譬如已下至自力超過有二行半經。明舉喻況說分。五一切菩薩已下出過一切三乘之上可有三行經。明此地菩薩是自力過三乘非是初地以來求大法超過故已。上十二行半經。意明此地菩薩無量身語意業自力超過三乘智。外修空但行六度菩薩及聲聞緣覺折伏煩惱。現行不生。得變易生死生于他方。或云上方別有十地菩薩凈土。如是三乘皆是如來權時。且免粗苦。方便安立非如此教依智發心。即此娑婆便為凈國。華藏世界等遍虛空。凈穢含容。一塵多剎。無有彼此往來等見。翻經之眾未詳佛意。誤顯圣旨云超二乘。后有學徒勿從此失。又明從初地已來至第六地是志求大法及愿力超過非是自力超三乘故。如文自明。  
　　第五一段有九行半經。約分為五段。一佛子菩薩住此地已下至雖行實際而不作證有兩行半經。明不住無行常行三業不證涅槃分。二解脫月已下至能入滅定有一行經。是解脫月起問分。三金剛藏菩薩言已下而不作證故可有兩行經。明此位及第六地菩薩能入滅定而不作證分。四此菩薩名為成就不可思議已下至行于實際而不作證有兩行經。明此位菩薩三業不思議不取證寂滅分。五譬如有人已下兩行經。舉乘船入海不遭水難喻自第六地已來及七地菩薩入滅定者非。如上界四禪四空息想證滅。亦非如羅漢厭苦修空。隨空性滅悲智不生。如大虛空更無所作。乃至經劫不覺。頭上系鼓不復聞。亦有化火自焚。入變易生死。亦非如緣覺觀十二緣空。順空想滅悲智不生。亦非如權教菩薩修六度。粗識已無細識猶在。隨愿力故生于凈土。或云報土在于色界已上。出過三界之身。為心有依止。凈業為緣。所有生處還有依止。如此一乘中十住第六住中心。如海幢比丘。于經行道側結跏趺坐。離出入息。隨其身分對現色身。起化如云遍周剎海。此約根本普光明智自體寂用無限法界之門。不同三乘皆有業果報生依止處所。設為化事皆有分限。如此十地第六地。即以守護一切增長威力。明已能守護心城。非定亂所攝。所行世事是同事所須非自業有故。七地是有用有開發如前三空而起行故。是故善財此位中知識號開敷樹華。明三空恒開發行華也。是故從第六地已來能入滅定。即十住第六住。以海幢比丘為樣。自十行十回向十地十一地。每第六心總例然。設不入定者。即但明十住海幢為體。余后是海幢中大用。余意如經自明。已上一段明不證涅槃門。  
　　第六佛子此菩薩得如是三昧已下一段有十一行經。以滅定方便起十種示現出過于世不舍樂法之心分。如經云。雖隨順佛智而示現入聲聞辟支佛地者。明二乘人得果之后。厭患其所受父母分段胎生之身。自化其火自焚其身。入變易生死身。余如文自明。下文天者。已上欲界色界無色界天龍者。是世間諸龍。夜叉者。此云苦活。或曰祠察。或云捷疾。乾闥婆者。此曰食香。或曰尋香。神設樂求食。阿修羅者。此是天趣所攝。此云無天妙樂。迦樓羅者。此云悲苦聲。以食龍在嗉中由活。有悲苦聲。亦為寶翅鳥。緊那羅者此曰疑神。頭上有角人見生疑。為人耶。為非人耶。摩睺羅者。此云胸腹行此是諸畜。是同龍輩。古云大蟒神人及非人。非人是鬼類。帝釋此云能主。梵天王是初禪王。梵者凈也。以過欲界名為凈王明此位菩薩能遍同其類引之修學菩提福智而無樂著故。云不舍樂法之心。余如文自具。又明自忻后地未滿須當勤心樂法也。  
　　第七一段有二十九行半經。約分為六段。一佛子菩薩成就如是已下至余莊嚴具所不能及有十二行經。明此遠行地得見多佛及供養聞法轉增勝分。二菩薩住此第七地已下至一切眾生諸惑泥潦有五行半經。明三乘之所不及分。三此菩薩十波羅蜜中已下至第七遠行地有兩行半經。明此地所修行門分。四菩薩住此地已下至一切智依止者有四行半經。明此位菩薩受職堪為眾生依止求智分。五此菩薩若發勤精進已下有四行半經。明此菩薩以自精進力及愿所得法門三昧眷屬之量分。六說頌中一段有四十二行頌。重明前法。如文自具。如煉真金轉明凈喻。第六地已前但明煉冶磨瑩轉令轉明凈者。為加戒定慧四念觀十二緣觀等凈治智地今此地善入世間方便示現種種眾生行皆能同事教化眾生故。明以種種眾妙寶間錯莊嚴。明以凈妙之智嚴種種眾行。而莊嚴智地。互相顯發更增明凈。意明此地以普光明智。用嚴萬行。以世間利益眾生之行。起智用自在。彰智更明故。智不對萬行而行者。智無大用。即三乘是也。萬行不得智而行者。即有限礙。即人天外道善行故。余文如經自具。  
大方廣佛華嚴經論卷第三十四 
十地品二十六之五  
第八不動地  
　　將釋此地。五門如前。  
　　一釋地名目者。此地何故名不動地。明此位菩薩于處世間智。不須功用。用神思量。不思不為而智隨萬有。通化無方。名為不動地。  
　　二明此地行門者。此地行愿波羅蜜。為此地智增以智體本凈以愿興行轉更自在。若不以愿起智。恐同二乘。以愿防之不令滯凈。至此地已法合得諸佛三加七種勸。令念本愿起生智用。任運能起廣大慈悲。便能成無作智悲任用圓滿。前第七地成入世間中有行有開發。此地成有行有開發中無行無開發。任智用滿大悲故。仍于后善慧未自在故。又以任運智慧增明非待作意故。  
　　三明善財表法者。善財于此行中所見善知識在此道場中者。明八地稱理入真智稱無作契會中義故。云在此道場中明智契中道名之為中。理無彼此我人自他名之為道場。此善知識號大愿精進力救護一切眾生者。明此位中方能赴其本愿救生無眼為表。第七地隨悲行智者。難成故。此位隨智行悲濟物廣大易成故。為智體遍周十方對現隨眾生廣狹故。如響應無心而與一切眾音合故。其智無思等虛空界法界一切眾生所樂心合。而以利之。而無成所。而無作者。是故以夜天號大愿精進力救護一切眾生。坐普現一切宮殿摩尼王藏師子之座者。明大慈悲普覆一切眾生為宮。以智對現利生為殿。智無染凈為摩尼。隨居染凈而無功廣救眾生名為王故。普現法界國土摩尼寶網彌覆其上者。表智境普含隨根設教名之為網。以智無體能現眾法而無作者名曰摩尼。此明約智用利生所報依果觀因知果舉果勸因故。乃至廣如經說。明此八地教門是所修行之法。夜天名大愿精進力。是行之人。  
　　四明此地于三界中得何界解脫者。明得智用利物遍周恒無功而解脫。明從初地已來至于七地有為無為皆有修學。此八地二行已終。如菩薩行中。此地功畢。諸佛十力十八不共自在十地方終。  
　　五隨文釋義者。二義如前。一長科經意者。于此八地約分十一段長科。一是時天王及眾已下至一心瞻仰欲聽法有二十二行頌。明諸天聞法興供嘆佛神德分。二時解脫月已下兩行頌。明請說八地分。三爾時已下一段長行有十行經。明修第八地向入無生忍分。四佛子菩薩成就此忍已下。有十七行經。明此位菩薩入無功用分。五佛子此地菩薩已下一段。有四十行半經。明此位入無功用已諸佛以七種勸發加持分。六佛子已下一段。有五十九行經。明此位菩薩以自智德善知眾法差別成壞同事攝生廣大自在分。七佛子已下。有十行經。明此位菩薩于身命財十自在無過失分。八佛子已下一段。有六行半經。明不動地隨德用具十種名分。九佛子菩薩已下一段。有十行半經。明此位菩薩入佛境界得佛護念梵釋四王力士隨侍普伏魔道住不動地分。十佛子已下一段。有三十二行半經。明此位菩薩知見廣多及受職分。十一七地修治方便慧已下。至經于億劫不能盡。有四十四行頌。重頌前法。如文自具。  
　　二隨文釋義者。第一如初一段長行十行經云。入一切法如虛空性是名得無生忍者。明初地已來至七地是順無生忍八地方名得無生忍。八地已前有為無為皆有覺觀修學。至此八為二行方終。自余文義如文自明。  
　　第二段長行者有十七行經。分為四段。一佛子菩薩成就此忍已下至皆悉止息有五行半經。明入第八不動地離一切想寂滅現前二乘滅定所不及分。二菩薩摩訶薩已下至二行相行悉不現前可有八行經。明自初地已來方便功終無功二行不現前分。三佛子已下至皆不現前可有兩行經。明舉生梵世欲界煩惱不現前喻分。四此菩薩摩訶薩已下一行半經。明菩薩心佛心菩提心涅槃心尚不現前分。經云一切聲聞辟支佛所不能及者。為二乘是厭有證無。不同有無二行滿。任無作功。離諸諠諍寂滅現前。有無二行功以滿故。無有諍故。五地拔世悉達。六地三空智慧終。七地大悲諸行滿。八地任運無功智自在大化利生故。無作者故。經云譬如比丘具足神通得心自在者。約小況大。如比丘得出三界定無三界心。但隨凈定力以出三界。妙凈意化現神通。其通有六一身通。二天耳通。三天眼通。四宿命通。五他心通。六漏盡通。如是二乘六通與凈土菩薩名數相似。但通用廣狹不同。二乘神通變化不得遍他方佛土。菩薩神通得往他方凈土。一乘菩薩神通。十方佛剎眾生剎。總納于毛孔。三乘以漏盡通為證。一乘菩薩離諸欲不以漏盡通為證。三乘六通皆有限量。一乘十通無限。如下十通品自明。如凈名經云。雖行六通而不盡漏。以智自在不同小果。三乘神通皆有往來。如三乘經云。我欲還歸本土等。是一乘菩薩所有神通依理智印。自遍周等虛空界。應物布施為無有去來中邊之性。所以一乘菩薩不證漏盡通者。以為明處智境界不見漏性及以無漏有取有舍萬法性自法界故。以智自在故。攝生行遍故。不同三乘有忻厭取舍故。是故今此以小況大。喻如下以夢況法。喻者明初地至七地有學有修。如夢所作未寤。八地如夢已覺故萬事總無。任用從智。以智自在。號智為王。自余如文自明。  
　　第三佛子已下一段有四十行半經。約分為十二段。一佛子此菩薩本愿力故已下至于此忍門是十方諸佛現如勸修諸如來十八不共法分。二又善男子已下至汝當愍念如是眾生是諸佛勸嘆得無生忍念度煩惱惡覺眾生分。三又善男子汝當憶念已下至智慧之門有兩行經。諸佛勸念本所誓愿普大饒益一切眾生分。四又善男子已下至一切二乘亦能得無分別法有兩行半經。明諸佛勸住法性分。五又善男子汝觀我等身相已下至宜應成就此事有兩行半經。是諸佛加勸令修福德智慧說法音聲分。六又善男子已下至汝應修行成就此法有三行半經。明諸佛勸修無量法明分。七又善男子已下至通達其事有一行半經。明諸佛勸修種種差別如實通達其事分。如上二十行半經。總有三加七勸。三加者。一諸佛現身。二與智。三贊言善哉善哉及與摩頂七勸者。如上科文作七段是也。八佛世尊與此菩薩無量起智門總有可兩行經。明諸佛以七勸三加令起差別業分。九佛子已下至優婆尼沙陀分亦不及一可有七行經。明以得起智門起前初發心不可比對分。十何以故已下至以不動法故可五行經。明得無量身語意業分。十一佛子已下至設經百歲亦不能及有三行經。明舉喻況乘船至海速疾超過百歲分。十二佛子已下至不能及有四行經。明乘船至此無功行海分。如是勸加從十住十行十回向十地。一一位初首皆諸佛勸嘆加持說法者。令說法故。至此八地三加七勸明自修行者。自行無功所得及故。于此地中法爾智現。諸佛加持法相應故。堪領受一切諸佛廣大法故。如世帝王德備即鳳祥麟應。是德所感也。明此八地無功智現即十方諸佛咸應是法爾合然故。經云善男子此忍第一順諸佛法者。明此地得。無生忍非如第六七地已前順忍故。此忍第一順諸佛法者。明此無生忍是諸佛本體智性故。善男子我等所有十力無畏者。即處非處力等及四無畏是。十八不共諸佛之法汝今未得者。明勸升進如來自在不令住在無功用中。十八不共法者。一無有誤失。二無卒暴音。三無忘失念。四無不定心。五無種種想。六無不擇舍。志欲七無退精進。八無退念。九無退定。十無退慧。十一無退解。十二無退一切業。十三隨智而轉智為前導。十四一切諸語業智為前導隨智而轉。十五一切意業智為前導隨智而轉。十六知過去世無著。十七知未來世無著。十八知現在世無著四無畏者。一一切智無畏。二漏盡無畏。三說障道無畏。四說盡苦道無畏。十力如先已明。如汝雖得是寂滅解脫已下。勸令念未得眾。生令念本愿。普大饒益已下。通有三加七勸。如文自明。以此七勸令起無量差別智業。如歌羅分者。此云豎析。人身上一毛為百分中一分。或曰為十六分之一分。以西域十六分為一升。所謂此地起智升進。不可以前地法能比對少分故。優波尼沙陀分者。優波此云近也。沙陀云對。明此地起智利物之廣大。前地設經百千億不可數劫所作利益。亦不比并此之少許微毫之益故。為明前地以益劣故。以此地起無限化身之益故。余如文自具。已上一段以明三加七勸安立法則。十住十行十回向十地等第八位中大勢共同。總明十住初心一念入道生如來智慧家時一切法總具。然法須安立次第升進。不滯諸行故。令諸始發心者知軌度故。從初發心興大愿故。令大悲智而與法身齊升進故。設教前卻學者。一時智有迷悟淺深自路。以智境界非有前后。  
　　第四段有五十九行經。約分為八段。一佛子菩薩住此第八地已下至皆如實知有四行經。明以善巧智觀世間成壞由何業因分。二又知地界小相大相已下至差別相有兩行經。明地水火風大小差別相分。三知微塵細相已下至知微塵差別智有七行經。明知微塵差別相。四又知欲界色界成壞已下至觀三界差別智有兩行半經。明知三界成壞相分。五佛子此菩薩復起智明已下至悉現其身有七行半經。明觀眾生身差別隨應現身分。六佛子已下至而為現身有十二行經。明現身同事分。七佛子已下至于此身現如是形有十行半經。明此位菩薩住于無心相中現身同別自在分。八此菩薩知眾生集已下至顯現色身相有十二行半經。明業報身及相差別分。隨文釋義者如觀一切智者。是根本智。所行境者。差別智也。從根本智所分別故。觀世間成相者。如世界初成及四時人天地獄畜生餓鬼等成相及以壞相。皆由業成。皆由業壞。皆同類相應非常總爾。于不遷不變無時之中。見長壽。見短壽。延促萬類不同。自成他壞。或復同時皆隨業然。非真有故。如是成壞劫住延促時分增減。此八地菩薩悉知。地界小相大相者。明知小相一塵是也。大相一塵無體即廣狹悉等。又如一毛孔中安立廣大世界及小世界凈穢差別咸住其中。微細無限。重重無礙。如因陀羅網。十方互參。如是悉見如水火風界大小之相者。且如此世界。約俱舍論云。安立器世界。風輪最居下。其量廣無數。厚十六億由旬次上水輪。深厚十一億二萬三千四百半由旬。下八由旬水余結凝成金。如是金剛際已上積塵成世界。如楞伽經云。津潤妄想。能生內外水界。堪能妄想。能生內外火界。斷截妄想。能生內外地界。飄動妄想。能生內外風界。所謂愛生水界。我所堪能生于火界。能所二執能生地界。思想彼此能生風界。愛心亡水災不及。我能我所亡火災不及。思想亡風災不及。二禪水災不及。三禪火災不及。四禪風災不及。為思想絕故。內無出入息。外無風災。內無能所。外無火災。內無欲愛。外無水災。一如色界四禪次第。又以增上欲愛故。能生火界。即如蓮華寶女地獄以愛心取故。欲愛增上便成熱銅柱等苦。以熱燒[火*(十/甲/寸)]悶絕便死而復生。如是一日千生萬死苦無窮極。皆由愛戀。如增上業火成融銅猛火業風等。一如說地獄等經如是業壞。此位菩薩悉能如實知見。經云隨何世界中所有地水火風界各若干微塵者。如以積小成大者。即以鄰虛塵透金塵透銅塵透鐵塵隙中兔毫羊毛蟣虱草子穬麥。皆七七比之以成分寸尺肘弓等量。知之者是凡情所知。如俱舍論所說。及此閻浮提洲地南北東西廣狹之量。亦如彼說。如人畜身以身長短以積塵之法。七七比之而知人畜身之塵數者。此是凡情之量見也。此位菩薩世界國土人畜等身。皆智眼見之。知三界成壞智者。三界所有成時乃至大相小相。此位菩薩皆智力知見。婆羅門眾者。凈種也。剎利眾者。王種也。毗舍眾者。商估種也。首陀眾者。農夫種也。經云此菩薩知眾生身者。是業報身也。國土身者。或以眾生身為國土。如人身于中有八萬四千戶蟲居等是。已下十身悉能同別自在。此菩薩知眾生集業身者集何業果增上。而報得身悉知之。煩惱身者。通三界身。色身者。色界身也。無色身者。無色界也。如是等身大小相以智能知。如來身有十種菩提身。愿身者。以菩提心起愿成身故。化身者。隨眾生所現故。力持身者。十力所持故。相好身者。福智萬行所莊嚴故。威勢身者。示現摧伏諸我慢故。意生身者。逐眾生情所欲故。福德身者。具莊嚴故。法身者。如虛空故。智身者。知無邊法故。知智身者。覺自智及他智故。善思量相者。任智所知無情識故。如實決擇相者。以根本智起差別智善決擇義相故。果行所攝相者。即一乘從根本智果起普賢愿行故。世間出世間差別相者。真俗二智悉現前故。三乘差別相者。二乘趣寂。菩薩生于凈土。或云留惑潤生等事。共相者。三乘共一體無生相。不共相者。具慈悲無慈悲名不共相。又共相者。凡圣一體具如來智。又不共相者。有迷悟不同故。出離相者。三乘是也。非出離相者。一切凡夫具煩惱者是。一乘非此二事。有學相者。七地已前菩薩是。無學相者。八地已后菩薩是。知法身平等相者。萬法無自性故。不壞相者。如智所報得境界故。隨時隨俗假名差別相者。即化身隨樂欲心故。眾生非眾生法差別相者。有情無情差別相故。佛法圣僧法差別相者。聲聞僧緣覺僧凈土菩薩僧一乘菩薩僧差別相故。佛亦隨類知之。知處空身無量相者。以法身起智隨行所感無量色別故。周遍相者。為法身。智身周遍。行亦周遍故。其色相亦遍無形相無異相者。悉同體故無邊相者。以法身智境非情限故。顯現色身相者。明色身無體無依智自在顯現故。已上如前科文中有八段經。文深隱處解之。文自具處如文自明。大意明此地菩薩無功之智所及之用故。  
　　第五段有十行半經。約分為三段。一佛子已下至法自在有兩行半經。明此位已成就如上身智已得十自在分。二得此十自在故已下至無能壞智者有一行半經。得四種智自在分。三此菩薩已下至積集一切佛法有六行半經。明此位菩薩以無過失身口意業隨般若波羅蜜能集一切佛法分。經云命自在者。于不生不滅大智體上同一切眾生受生死自在故。心自在者。隨無念智所作能辦故。余如文自具。  
　　第六一段有九行半經總為一段。佛子菩薩住此地已下至于諸事中無有過咎。明此位菩薩得住十種力分。如經自具云。一切種一切智者。一切種者。明加行具修多種智故。一切智者。是根本智。或云一切智智者。明從根本智起差別智故。意明以根本無功用智作種種多功用智無二故。智現前故者。明如上自在智現前故。此菩薩已下明得無功之智力故。能現一切諸所作事于諸事中無有過咎。以智無能所故。  
　　第七一段有六行半經。明不動地具有十種地名分。其地名義如經自明。一切世間無能測故名童真地。明七地已前有行有開發是世間智此八地無功之智現前故。是初童蒙入真智故。號曰童真地。無過失故名為生地。明有覺有觀已絕無覺觀刺之所傷故云生地。以生在無功用智中故。余如文自具。  
　　第八一段有十行半經。于此段中約分為兩段。一佛子菩薩成就如是智慧已下至示成正覺有五行半經。明此位菩薩入佛境界自力所持感招梵釋王等常隨侍奉分。二佛子菩薩如是入一乘會中已下至住不動地有五行經。明入一乘無功用會獲神通隨意自在分。常為如來之護念者。明諸佛非不護念一切眾生斷善根之輩。其護念有三義。一護念苦道眾生未發心者。二護念已發心者有學有開發者。三護念入無功用菩薩令得佛自在故。梵釋四王金剛力士常隨侍衛亦有三義。一侍衛一切眾生。二侍衛已發心之者。三侍衛已至無功用智及一切諸佛故。侍衛亦有二義。一大悲覆育侍衛。二入位菩薩以尊敬彼法侍衛。于一一身有大勢力報得神通者。七地已前是修。生報業神通未能自在。此地無功之智報業神通廣大自在。七地已前報業神通依禪定愿力生。此地報業神通無作智生。無修作故。放大光明者。所作障亡故光明自應。入無礙法界者。諸作已亡故。任智無有礙。余如文自具。  
　　第九一段有三十二行經。約分為四段。一佛子已下至善能開闡智慧門故有十三行半經。明此位菩薩見佛廣多及舉真金治作寶莊嚴喻分。二佛子已下至不可窮盡有六行半經。明此位菩薩普放光明及所行之行愿波羅蜜增上分。三佛子已下至一切智智依止者可有七行經。明此位菩薩授職及行諸波羅蜜四攝四無量不離三寶分。四此菩薩已下有五行半經。明此位菩薩以無功用智起精進力所得三昧及愿力所求示現菩薩眷屬廣多分。  
　　第十段中有四十二行頌。重頌前法。如文自具。  
大方廣佛華嚴經論卷第三十五 
第九善慧地  
　　將釋此地。五門如前。  
　　一釋地名目者。此地何故名為善慧地。為此第九地行同十住中第九法王子住。每與五位中第九位并同法師位。善知眾法故名善慧地。  
　　二明此地修何行門者。此地修力波羅蜜為主。余九為伴。  
　　三明善財表法者。善財于閻浮提有一林。名嵐毗尼。見有神。名妙德圓滿。此閻浮提者。是此洲林名此洲因林而得名故。以明此位智慧設教如林廣多覆蔭故。又言其中有園林者。明智慧重重無盡故。名嵐毗尼。或曰流彌尼。尼者。女音。流彌尼者。樂勝圓光也。明此善慧地智慧法樂無垢圓光明。以善慧圓光破煩惱令得樂故。神名妙德圓滿。明法師位妙慧圓滿故。住寶樹莊嚴樓閣。寶樹者。是法師之行也。樓閣者。明智慧高遠重重迥照無礙故。明以眾行莊嚴智慧善說諸教令眾生信伏故。是法師解行具足。  
　　四明此地于三界中得何界解脫者。得智慧圓滿解脫。  
　　五明隨文釋義者。二義如前。一長科經意者。于此善慧地長科為七段。第一說此菩薩八地時已下有二十六行頌。明聞前地之法大眾興供稱嘆及請說第九地法門分。第二段長行有六十二行半經。明修入九地向正住九地心知諸法差別分。第三段長行有三十六行半經。明此位菩薩為大法師以四無礙智說一切法門分。第四段長行有二十八行半經。明此位菩薩為大法師得百萬億不可說總持門隨意自在分。第五段長行有十六行半經。明此位菩薩以一音聲而為無限眾生說法問難隨彼所欲皆令歡喜分。第六一段長行有二十九行半經。明此位菩薩見佛廣多及以供養承事并自授職分。第七一段有四十八行頌。重頌前法分。  
　　二隨文釋義者。第一二十六行頌中復有兩段。一二十五行頌。是聞前地大眾歡喜興供嘆法分。二末后有一行頌。是請后地分。此兩段頌。于中文義如頌自明。  
　　第二段長行有六十二行半經。義分為十四段。一爾時下至第九善慧地有六行半經。是趣入第九地向分。二佛子已下至無為法行可有四行經。明住第九地知一切眾生十種所行法分。三此菩薩以是智慧已下至三聚稠林可有三行經。明此位菩薩知一切眾生十一種稠林分。四此菩薩如實知已下至皆如實知有四行經。明此位菩薩通達十種相差別分。五又知諸煩惱種種相已下至八萬四千如實知有四行半經。明此位菩薩如實知八萬四千煩惱相分。六又知諸業種種相已下至八萬四千皆如實知可有五行經。明此位菩薩知業種種相乃至八萬四千分。七又知諸根軟中勝相已下至乃至八萬四千皆如實知可有四行半經。明此位菩薩知諸根差別相分。八又知諸解有一行半經。明此位菩薩知諸解差別乃至八萬四千分。九又知諸隨眠種種相已下至唯以圣道拔出相可有六行經。明此位菩薩知隨眠種種相分。十又知受生種種相已下至妄謂出三界貪求相可有五行經。明此位菩薩知受生種種相分。十一又知習氣種種相已下至如來熏習相可有五行經。明此位菩薩知習氣種種相分。十二又知眾生正定已下至二俱舍不定相可有四行經。明此位菩薩知定正邪分。十三佛子已下至令得解脫有兩行經。明都結上十二段知差別諸法分。十四佛子此菩薩已下有四行半經。明以四乘法隨根獲益從第二段長行有六十二行經中分為十四段。又從初一段六行半經經云爾時金剛藏菩薩告解脫月菩薩已下六行半經。是修第九地向以如是無量智慧思量觀察。欲更求轉勝寂滅解脫者。明第八地入理智無。功趣入升進如來佛果十力四無畏大用寂滅無功用故。復修習如來智慧者。明修八九地于佛功用未自在故。入如來秘密法者。過思量修習所知而不作念。普應萬有無休息故。觀察不思議大智性者。是根本普光明大智也。性者。明智體也。性無依住。對根物而成大用故。凈諸陀羅尼三昧門者。以無依住智普應物而成大用。是正受總持義故。具大神通者。智隨根應名之為神。不往而體遍十方名之為通。又智無住與自他而齊知見名之為通。又智性具大功而無形名之為神。無自性而具眾知名之為通。又具知見而無生死名之為神等。法界而同一多名之為通。已下如文自明。已上六行半經是修第九地向。二一段可四行經。住第九地分經云佛子菩薩摩訶薩住此善慧地。如實知善不善無記法行者。明此位大法師。善知一切眾生心之所行。若善若不善及不作善不善名無記皆悉知之。如不善有四種自性相應引發勝義。善有一十三種自性相應隨逐發起。第一義生得方便現前。供養饒益。引攝對治靜等流。寂靜無記有二。如八種識中眼耳等。五識無覆無記。第六意識有覆無記。第七執識有覆無記。第八種子名為藏識無覆無記。但與執識成有漏善種子作來世生因故。如器盛物種子故。文有四種無記。威儀工巧變化異熟。如世人有威儀無威儀及工巧皆忘失正念。如學世間變化亦爾。與正念不應。如今世造業成來世異熟。身與死相應一念不覺受生。又四種無記。自性相應引發勝義。此四無記是出世道。如是等行法。此位菩薩悉知。有漏無漏法行者。三界是有漏。出三界法是無漏。三乘出三界法是有漏。一佛乘普光明智是無漏。世間出世間法行者。三乘是出世間法行。凡夫是世間法行。一乘是非世間非出世間。能隨世間具普賢行法故。思議不思議法者。一切三界是思議法。又三乘出世皆是思議。皆有所得故。一乘智境是不思議。無所得故。是寂用無邊大自在故。定不定法者。色界四禪無色界四禪是定法。是不定法。非真定故。有生滅故。三乘出世寂滅定。是定法。是不定法。皆有取舍法故。一乘法界禪。是定法是不定法。是寂用自在故一切凡夫法。是不定法。一切諸佛是定法故。一切凡圣皆無定法性。無依止故。聲聞獨覺法者。厭苦集。修滅道。了緣生入無生性。舍離悲智超世緣縛故。菩薩行法行者。行六波羅蜜留惑及生凈土法行。如來地法行者。普光明智是而與一切眾生及二乘一而作地故。有為法行者。三界人天及三乘修生無漏總屬有為行故。凈穢心自在故。無為法行者。唯如來智地故。已上一段四行經。明知十種法行分竟。三此菩薩知一切眾生十種稠林分中。經云此菩薩以如是智慧如實知眾生心稠林者。總舉煩惱廣多如稠林。皆由心起。無心即諸行稠林滅。大智如林。能普覆護一切眾生故。煩惱稠林者。迷法界自性緣生。成等虛空界世界微塵數一切煩惱稠林。明煩惱廣多翳障如稠林。一達智境便為萬行功德稠林故。業根解種性樂欲并可知。隨眠稠林者。有七。一欲受二嗔三有恚四愛五慢六無明七見疑。是見道疑。此七種常相迷覆。號曰隨眠。能迷無邊心境障菩提智。故號稠林。受生稠林者。一剎那際八百生滅。同時而起。習氣稠林者。如經安立十住十行十回向十地。皆為現前一分生如來智慧家。頓斷三界粗惑。地上漸治習氣如初地明觀世法。二地以戒波羅蜜以治欲界惑習。三地修四禪八定治上二界惑習。四地生如來家。五地修世間眾技之門。六地出纏智慧已滿。七地入利生之方便。八地無功智現前。九地行成任運。十地功圓佛用。皆是治習氣方便。三聚差別稠林者。從三不善根中。約有十六種稠林名廣乃八萬四千及無盡三不善根三毒三株杌三垢三燒害三箭三惡行三遺三縛三所有二熱三惱三不凈三熾然三稠林三拘礙。總以貪嗔癡為體。作種種煩惱名。已上三行經。明稠林煩惱分。四此菩薩如實。知眾生心種種相者。都言之也。所謂雜起相者心所緣雜境界。速轉相者。生滅無常剎那不住壞。不壞相者。世間無常。是名為壞相。世間相無成。即無有壞。此即世間出世間平等相無形質相者。如心念空作空無相見。無邊際相者。作無邊際念想。清凈相者。如是清凈相者如是染凈縛不縛悉如實知。乃至無量皆如實知已上明此位菩薩如實知種種心想相以智能知五有四行半經。又知諸煩惱種種相者。都言之也。所謂久遠隨行相者。言諸煩惱無有始終。恒隨無明所緣行故。無邊引起相者。由名色以心所緣名色名之為行。其心緣境受。乃同時心想系纏。識種便熟。五蘊十一緣濤波不息。名色為境。心為主。受想行為使。末那執識起貪愛嗔癡。于本業田中種識種子生諸苗稼。約有八萬四千。俱生不舍者。如前已釋。眠起一義者。眠煩惱者。如前七種是。起煩惱者。現作業十使十纏等是。如十使中身見邊見邪見戒見疑見等六是障見道。貪嗔癡慢四是障修道。行為雖見道在行數起。修道煩惱至三地除。見道煩惱六地除。七地十地會佛悲智利眾生行。為初地二地已上上十善治欲界惑。三地修四禪八定治上二界惑得出三界心故。六地三空現前出世智慧悉皆具足故。無見道惑。七地已去一向處世。學佛智悲利生之門。如是安立明分法則。須當如是。初發心者。一時具修。經云眠起一義相者。明體無二相故。迷一真智而作多妄者。還一體收。故與心相應不相應相者。心與境合為相應相。不與境合而妄緣之是。心不相應相。隨趣受生而住。相者。因如是煩惱生如是住處悉皆知之。三界差別相者。欲界色界無色界受生執境。于中定亂心想所緣。皆如實知愛見癡慢。如箭深入。過患相者。明三界受生皆由。是四種煩惱作種種煩惱。乃至八萬四千者。如十使煩惱以五蘊所成。一蘊中有百。五蘊中有五百。以五蘊成五塵。五塵中還有五蘊十使。以為一百。五塵中有五百。以蘊為內。以塵為外。皆意為主。意為能緣。塵為所緣。以此內外各有五百。共成一千。配七識七千。分三世。三七二十一。二萬一千。嗔行多者貪行多者癡行多者等分行者各二萬一千。共為八萬四千。以約造煩惱業。但七識故余不能為。如隨好光明功德品云。于色聲香味觸。其內具有五百煩惱。其外亦有五百煩惱。嗔行多者二萬一千。貪行多者二萬一千。癡行多者二萬一千。等分行者二萬一千。但有此言亦不配當。已上四行半經。明此位菩薩如實知種種諸煩惱相分。六可有五行經。明此位菩薩知業種種相分。如經云。又知諸業種種相者。都言之也。所謂善不善無記相善不善可知。無記者。有二種無記。一不記善不善及昏沉睡眠。是不善無記。二三昧正受心境俱亡正智現前。但為眾生轉正法輪。于其自他無法正記。故云無記。相有表示。無表示相。明有表業者。或有業因。有表示。生即因。有前境可見聞覺知由心取彼以成業種。或有業種外無表示。由心橫念自計成業相。與心同生不離相者。明業由心起心即是業。如境中像。業所報果是心影像。心亡境寂因自性剎那壞而次第集果不失相者。明作業由迷自性。雖作妄業。忽起還亡。雖不常系在前。所集果報一一不失。自非正智現前諸業便為智用始可脫也。有報無報相者。三界眾生及二乘并凈土菩薩皆是有報相。一乘佛果染凈心亡不依果報。但為隨眾生樂欲隨物現形。似如意摩尼與物同色無自性無他性。為本來與一切眾生同其一心。任彼心所見達者。法自如是非作用往來故。受黑黑等眾報相者。明無明業中重重作黑業故。以智為白以識為黑。如田無量相者。舉喻明業如田中生種種草木。如業田中生種種識種苗芽甚繁稠林故。凡圣差別相者。明是人業是畜生業是地獄是餓鬼是天業是聲聞是緣覺是凈土菩薩是一乘佛果大悲智業。此位菩薩悉能了知。現受生受后受相明懸知三世受生業故。乘非乘定不定相者。外道所乘及定并三乘出世。妄謂出世非出世道業故。乃至八萬四千皆如實知。及佛果已來差別業皆如實知。已上明知業差別相。七知諸根耎中上勝相者耎者。下根。中者中根。上者上根。如是先際后際差別無差別。上中下相者。知三世根行差別。同異悉知故。煩惱俱生不相離相者。修生煩惱俱生煩惱不相離相。皆悉知之。乘非乘定不定相如前。隨根網輕轉壞相者。隨根設教網隨輕重煩惱轉壞相悉能知之。增上無能壞相者。言根品上上而無退動故遠隨共生不同相者。如一切眾生無始共生不離一性而隨分別根。性差別不同悉皆知之。乃至八萬四千如實知之。皆無錯謬。八知諸根。已上知根差別解中知諸解。下中上性樂欲乃至八萬四千如文自具。  
　　已上知解性欲樂差別。八萬四千者。迷成八萬四千煩惱。悟成八萬四千解脫智慧。九知諸隨眠種種相者。都言之也。隨眠者。明恒與惑染相應而無一念了覺之想。名之為隨眠。所謂與染心共生相者。明因名色與心共生迷。斯名色從自心起執為外有遂生染心共名色俱起故。言與心共生心相應不相應差別相者。明一切眾生心與境相應不相應差別相悉能知之。久遠隨行相無始不拔相者。明無始恒與五蘊十二緣未曾一念覺心而以觀拔之。與一切禪定解脫三昧三摩缽底神通相違相者。心境無性無可動移。名之為禪心亡。即諸系滅名之解脫。三昧者。無沉掉也。三摩缽底者。正智慧也。神通者。正定不亂相應正智神通無礙自相應故。明隨眠煩惱與此相違三界相續受生系縛相皆悉知見。令無邊心相續現起相者。以隨眠故。開諸處門相者。以隨眠故。開三界六道受生之門。堅實難治相者。為執深無明重故。迷根本智地處成就不成就相者。明十種中成與不成相。唯以圣道拔出相者。明如上隨眠。煩惱非以圣道無能濟拔。已上明此位菩薩知隨眠煩惱相。十又如受生種種相者。都言之也。所謂隨業受生相。此段有十三種隨業受生因緣相。明六趣差別相者。天人阿修羅畜生餓鬼地獄等差別相。有色無色差別相者。是欲界色界無色界相。有想無想差別相者。有想通欲界色界。無想都舉無色界天。于中受生差別相悉皆知見。業為田。愛為潤。無明所覆。識為種子。皆與名色俱生。總不相離。如是迷一心之境生后有身。轉轉為因無有斷絕。實無有性妄作多生。如是悉知。癡愛希求相續有相者。為迷自心無性無生之智。于諸善惡常有希求。以此有生相續欲受欲生者。于一切名色常有欲受故。即有生也愛為生根故。照心無體即境無所起。心境總無業體便謝。唯普光智無闇無明。即無明滅十二虛妄緣滅。唯法界自在無礙智悲自在緣成也。性無能所自他同體。隨計示迷。如是等緣生如實知。見無始樂著妄。謂出三界者。明以有所希求妄。謂出三界乃至三乘解脫。但于三界外受粗塵化生死身。如微塵細變化身。于一塵之內。咸該剎海一切佛事悉在其中。此唯一乘智身所辦。已上知受生種種相。十一又知習氣種種相行不行差別相者。明此位菩薩知習氣行不行差別相。隨趣熏習相者。明隨天人六道受生隨趣習氣相。謂不依境得隨眾生行。熏習相者。明見他所作之行隨事起染。善惡例知隨業煩惱熏習相者。謂不依他境而自起故。如是熏習悉皆知之。善不善無記熏習相者。雖行善。雖行不善不記善不記不善。是無記熏習相。隨入后有熏習相者。如是無記還成后生所熏種子。亦皆知之。次第熏習相者。如有三界業何業種子勝依所勝業次第熏習。又如十住十行十回向十地。一一次第熏習相故。不斷煩惱。遠行不舍熏習相者。即是第七具足方便。住第七遠行地。八萬四千煩惱悉皆同事故。實非實熏習相者。若實若虛悉皆知見。見聞親近聲聞獨覺菩薩如來熏習相者。親近二乘厭。苦修空舍大悲習。親近菩薩修空破我。成大慈悲習。親近如來成就根本普光明智。圓該法界。具普賢行習。已上知諸習氣相。十二又知眾生邪定正定不定相。所謂正見正定邪見邪定相者。但正見即有正定正見者。思亡智現。正邪見盡。定亂總無。無得無證。無生無滅。名為正見。心稱此理名為正定。返此有作有為即為邪定。二俱不定相者。如欲界眾生未修定業者。二俱不定。五逆邪定相者。如二乘教無明貪愛。能所覺心諸結使。名為五逆。以無名為父。貪愛以為母。覺境識為佛。諸使為羅漢。陰集名為僧。無間次第斷。如楞伽所說。五根正定相者。信根進根念根定根慧根。如是五根所修名為正定相。二俱不定相者。以正邪二事總無性故。八邪邪定相者。邪語邪業邪念邪精進邪定邪思惟邪命邪見。此依意識及末那所作。依正智所行動用俱定。為正定相。正性正定相者。一切法無思無相無分別為正性。即此正性為正定相。更不作二俱離不定相者。正邪俱舍。無有定亂。方至真也。深著邪法邪定相者。明取相眾生樂求諸見設入定中。還取諸相名為邪法。邪定相習行圣道正定相者。明修諸法空無相無性無作者名為圣道。其心不與生滅和合。名為正定。又修四圣諦名為圣道。修于八禪入九次第定。名為正定。九次第者。名滅定。此滅定者。有四種滅定。一聲聞滅定。以四諦觀識心滅現行煩惱及智亦滅。二緣覺滅定。觀十二緣滅現行煩惱及智亦滅。三權教菩薩觀十二緣四諦。明苦空無常無我人無眾生壽者。性相空寂都無所縛。行六波羅蜜生于凈土。或以隨意生身住于娑婆。或言以慈悲留惑住世。設入寂定。但隨無相理滅。不得法界大用滅故。四如一乘菩薩依如來普光明智發心。但達根本無明。是一切諸佛根本普光明智。以此大智以為進修之體。所有寂用皆隨智門。一身寂多身。用多身寂一身。用同身寂別身。用別身寂同身。用如是同別寂用自在。等空法界無礙。自在重重。如海幢比丘是也。不同三乘以一切法空為進修十地之體。或以無性之理為十地之體。是三乘極果故。二俱舍不定相者。正邪俱舍。無定無亂方是應真。已上知正定邪定相。十三佛子菩薩隨順如是智慧。名住善慧地。有兩行經。是都結此地所知。文自具也。十四佛子此菩薩善能演說四乘法及能隨眾生諸趣受生。如文自具。  
　　第三段四智門中。長行三十六行經。分為三段。一從佛子已下。至而演說法。有兩行半經。明善巧智起四無礙智分。二此菩薩常隨四無解智。至樂說無礙智。可有兩行經。明是正舉四無礙智之名分。三菩薩以此四無礙智已下。有三十一行半經。明四無礙智隨用差別無限分。此一段明此位為大法師之智用自在。云善能守護如來法藏者。三乘一乘三藏及仁義禮智信。并是菩薩善安立故。三藏者。戒定慧通一切法藏故。用菩薩言詞而演說法者。明佛為正覺之體無分別故明如來所有出生滅度度眾生及轉法輪總是菩薩道故。以下如文自明。各依四智所轉法輪皆有所歸。以法無礙智總辯法身平等自性之理。以義無礙智能辯諸法總別同異。以詞無礙智所說無錯謬。以樂說無礙智所說諸法無有斷盡。以如是四智轉一切法輪不離此也。如阿耨池流出四河。潤諸世間生諸草木。各有差別而體不離一水四河。思之可見。  
　　第四一段十陀羅尼門中。二十八行半經。分為五段。一佛子菩薩住第九地已下。至而演說法。有六行半經。明此位中得法師位以四無礙善巧智。得十種百萬不可說陀羅尼門分。二此菩薩已下。至為他演說。可有三行半經。明自于佛所以百萬不可說總持門聽聞諸法門已不忘為他演說分。三此菩薩初見于佛已下。至所能領受。有兩行經。明此菩薩初于佛所得法門。非聲聞百千劫而能領受分。四此菩薩得如是陀羅尼已下。至無能與比。可有三行半經。明此位菩薩處座說法。滿大千界隨眾生心樂分。五菩薩處法座已下。可有十三行經。明一音中隨心所念令諸眾生悉令開解。及以無情亦令說法分。云陀羅尼者。是總持義。得如來妙法藏者。明與佛合智所說。如十住中名為法王子位。得義陀羅尼者。明法總別同異無礙門。法陀羅尼者。明法身無性無作自性之理。智陀羅尼者。明善了根性隨根授法。光照陀羅尼者。以教光及放光照燭令一切眾生解脫。善慧陀羅尼者。得總持諸善慧故。眾財陀羅尼者。明法財世財悉具足故。威德陀羅尼者。總持一切三千威儀八萬細行悉具足。令眾生見者悉解脫故。無礙門陀羅尼者。智無礙詞無礙義無礙樂說無礙神通無礙故。無邊際陀羅尼門者。所作利生無限故。種種義陀羅尼門者。能安立一切種法門故。言百萬阿僧祇善巧者。明百萬不可說智門。善巧能令眾根皆令稱當。已下如文自具。  
　　第五段十六行半經。義分為兩段。一佛子此菩薩已下。至普為一切作所依怙。有十行半經。明此位菩薩假使三千大千世界乃至無量世界眾。一時皆以無量言音問難一時領受。亦以一音為其解釋令其歡喜分。二佛子已下。至無有忘失。可有六行經。明此位菩薩能受十方無量處皆有不可說微塵數諸佛眾會。一一佛皆隨無量不可說微塵數諸眾生性欲不同所說不可說法門。此位菩薩皆能領受分。已上如文自具。  
　　第六二十九行半經。義分為五段。一佛子菩薩住此第九地已下。至諸莊嚴具無與等者。有八行經。明此位菩薩親近。諸佛承事供養廣多及比真金作輪王寶冠小王不如喻分。二此九地菩薩已下。至但隨力隨分。可有六行經。明此位菩薩二乘及下地菩薩。不如并舉力波羅蜜為所修行分。三佛子已下。至亦不能盡。可有兩行經。明略說此位菩薩志德廣大分。四佛子已下。至智智依止者。有七行經。明此位菩薩受職統化廣大分。五此菩薩已下。至說頌。有五行半經。明此位菩薩加精進業及殊勝愿力眷屬倍加廣大自在分。  
　　第七一段四十八行頌。重頌前法。如文自具。此已上大綱。明但隨智境約智德見佛供養及攝生乃至眷屬廣大非有往來。自他所為但以智境對現故。如一切智智之依止者。明修真俗二智者之所依止故。明六地真俗二智現前。七地唯在利物。八九二地行圓任運。十地佛力方終。云如來無上兩足尊者。明此真俗二智滿故。明如是修二智者所依止故。  
大方廣佛華嚴經論卷第三十六 
十地品二十六之六  
第十法云地  
　　將釋此地。五門如前。  
　　一釋地名目者。明此地何故名為法云地者。明此菩薩登法王位。智滿行周。以大慈悲云于諸生死海。普降法雨灌一切眾生田。令一切眾生發善心菩提之芽。無有休息。以此名為法云地。明此地從初發心入此智地而生佛家。升進修行至此地。大悲愿力功終行滿故。常雨法雨故。  
　　二明此地修行門者。此地所修智波羅蜜為主。余九為伴。  
　　三明善財表法者。善財于此位中。于菩薩集會。普現法界光明講堂中。見無憂德神。并一萬主宮殿神俱來迎善財。及稱嘆供養。至菩薩集會。普現法界光明講堂者。明此地菩薩集智悲行滿故。其神等隨逐善財。入普現法界光明講堂。中見釋氏女瞿波坐寶蓮華師子之座。八萬四千婇女所共圍繞者。明菩薩集會普現法界光明講堂。此是依二智報得是智境界而作堂體。釋氏女而處其中者。明女為悲體。表智中行悲七住七地悲中修智八地智中行悲。婇女有八萬四千所共圍繞者。明以普光明之大智行等一切眾生八萬四千煩惱皆具同行。是慈悲之極故。以女表之也。如是一切眾生八萬四千煩惱樂欲不同。菩薩以大慈悲心皆同其行方便引之。以慈悲心育養眾生。以女表之。非獨直為女也。瞿波者。此云守護地。明此法云地愿力智悲皆悉已滿。但常守護一切眾生心地。以為地體故。名守護地神號無憂德者。是此地慈悲法悅行滿之智。與一萬主宮殿神。來迎善財者。表是智中之慈悲引接眾生之萬行故。主宮殿神者。明慈悲為宮。智慧為殿。表常以智悲為主主導一切眾生皆令悟入故。此瞿波女自說本因。從久遠以來常為佛妻者。表智悲不獨有也。明以表智悲常不相舍離為佛妻義。又表十地大智慈悲法悅如妻義也。此托世間事表法。但取其意。況以智悲濟養含生之行。非即實如凡夫有欲之妻故。托事表法。令易解故。如毗盧遮那是法界主。非如化佛引俗出纏。如是諸女皆從王種中生者。明此位悲從智生。以智為王。生死法中而得自在。名之為王故。故悲從智生也。明從第七地至第八地從悲修智以滿入無功之智。用從八地至九地十地從智隨本愿力修無功之悲滿故。至十一地。以無功之大悲。幻生大智佛遍周剎海。普利眾生。即以摩耶為母。遍生諸佛教化眾生。以表之。如是逆順進修發菩提心者。悉須明解。使得進修不謬。  
　　四明此地于三界中得何法者。此地于十方三界得法界普光明大智大慈大悲。任運圓滿。大法云。普雨智雨。受佛職門。如善財所入瞿波女講堂者。是為明智能常與等虛空界一切眾生八萬四千煩惱諸根欲以法對治解脫故。  
　　五明隨文釋義者。二義如前。一長科經意者。從此十地一段經中。長科為十六段。  
　　從初一段有三十二行頌。長科為兩段。一從凈居天眾已下。有二十八行頌。明凈居天眾聞法興供。及見佛德廣大無邊分。凈居天是九地菩薩眾。是第三禪天眾。后十地是四禪位。從初地多作閻浮提王。二地忉利王。以次排之。即可知也。以表升進自在如天。亦不獨作天王。一一位明行遍周自在如天。此總明第一義天一切智天。非如是諸天下品十善業果報生天也。二即時解脫月菩薩已下。有四行頌。明請第十地行門分。于中文義如經自具。  
　　第三一段長行。有六十八行半經。明此位菩薩坐蓮花座為大法師受十地佛大職位分。第四一段長行。有二十二行半經。明十方諸佛咸放智光灌頂許可同佛職位分。第五一段有三十六行半經。明此位菩薩廣大微細差別智善知諸集諦分。第六一段有七行半經。明此位菩薩得十大解脫分。第七段有四十五行半經。明此地菩薩于一念頃能受十方所有諸佛法。明皆能領受及能于十方雨法雨自在分。第八段有三十五行經。明此位菩薩隨念廣大微細大小一多相入通化自在分。第九一段有十八行半經。明此大眾聞十地菩薩神通生疑時。金剛藏菩薩入體性三昧。現菩薩神通為眾除疑分。第十段有二十七行經。明此地菩薩智慧神通力下地不如不可比如來神力智慧分。第十一段有三十五行半經。明此位菩薩不異如來身語意業。不舍菩薩諸三昧。承事供養一切諸佛分。第十二段有四十二行半經。明舉十大山王喻十種地次第方便所行之智慧分。第十三段有十四行經。明舉大海有十種德喻十種地升進分。第十四段有二十行半經。明摩尼珠有十種性出過眾寶喻十種地出過眾圣分。第十五段有二十二行半經。明說此十地法門所感大地六種十八相動。及興供并十方金剛藏菩薩咸來證法分。第十六段有八十三行頌。明重頌前法分。  
　　二隨文釋義者。第一從初一段長行六十八行半經。明此位菩薩受十地佛位之職。于此一段中復分為十段。一從初爾時金剛藏菩薩已下。至受職位。有七行經。明此位菩薩從初地至第九地修大福智大慈悲行滿入眾生界入如來所行分。二佛子已下。至受一切智勝職位。有八行半經。明此位菩薩得十三昧及一切諸三昧現前分。三此三昧現在前時已下。至以為眷屬。有七行半經。明此位菩薩以三昧力福德感報蓮華出興分。四爾時已下。至一心瞻仰。可有三行經。明此位菩薩并諸眷屬菩薩身處華座與華量等分。五佛子已下。至諸佛眾會悉皆顯現。可有五行經。明此位菩薩坐華座已。言音普充滿十方世界。自然震動一切樂音自鳴。及以不思議供養之具供養佛分。六佛子已下。至得不退轉。有二十四行半經。明此位菩薩處座放光。教化眾生及供佛分。七佛子已下。至從諸如來足下而入。有兩行半經。明此位菩薩所放光明繞十方界入佛足下分。八爾時已下。至到受職位。可有兩行經。明十方諸佛菩薩皆悉咸知此位菩薩受職分。九佛子已下。至即各獲得十千三昧。可有兩行半經。明九地菩薩皆來恭敬獲益分。十當爾之時已下。有五行半經。明此十方同受職菩薩放臆德光明普照十方。來入此菩薩臆德令勢力增長過百千倍分。第一段七行經。明從初地至第九地。以分分白凈法。修助道行。觀察眾法。修習福德智慧。廣行大悲。并為成就此十地根本智悲之地。至此地滿故。明元將一切諸佛智悲之地以作五位修行從初發心住已能至此諸佛智地故。從初發心有五種發心不離一念。五種初發心者。一十住初發心。二十行初發心。三十回向初發心。四十地初發心。五十一地初發心。如是五位初發心。皆不異如來根本智而起初發心故。為智體無始終。此五位初發心皆無始終。為非情識能所見故。非時日歲月所攝故。如是五位皆一時發故。一如十住初發心。即以其止心不亂開發如來根本智慧。即以妙峰山德云比丘。得憶念諸佛智慧光明門。山者止也。即初從凡夫地止心不亂。即佛智慧現入如來智慧地。名初發心住二如十行初發心。即明于諸佛智慧中行無染。即以三眼國善見比丘林中經行表行無染。林中經行表行無住。三眼。表佛眼法眼智眼。此明自得如來智慧三眼。復利一切眾生。即行無所著故。三十回向初發心。即以鬻香長者青蓮華。即明和合諸香賣鬻香而居。即明以十回向門起無限大愿門和融悲智法身使令均平等進故。青蓮華者。明于諸妙香無染也。四十地初發心。修長養大慈大悲增勝。即以夜神婆珊婆演底。此云主當春生神。以表大悲。主當眾生發生菩提芽故。五第十一地以無作任運大悲初發心。即以摩耶夫人生諸佛為首。即明從悲生智教化眾生故。如上初發心有此五種。逆順不同。總在初心之中。一時具足無前后際。皆以法界大智為體故。不可說前后古今之解。此一段有七行經。明成無前后古今之大智大悲。法界眾生界佛行滿故。至大法王職處。入眾生生死稠林分。第二段中有八行半經。明此位菩薩入此識位之中。即得十種三昧及一切三昧。其初離垢三昧者。云正定也。明此地悉離染凈涅槃悲智功用不均平垢故。名離垢三昧。不同三乘離生死取涅槃及凈土垢故。亦不同下地菩薩調治智悲生死涅槃萬行未自在垢故。此地菩薩離如是垢故。名為離垢三昧。明以法界無作智印諸境界。無非智境。更無能所生死涅槃染凈等障故。名離垢三昧。又三之言正者。明一止即是正字故。明此地菩薩。以一大普光明智性自無依曰止。恒以此智常照諸境。名之曰正。昧之云定者。以智利生。不迷諸見。名之為定。明從初修諸方便助菩提分。至此地所作功行無功習氣亦無故。名離垢三昧。又云三昧者。正受。以明此位。以無依住無功智任自遍周故。名離垢三昧故。此名無功之智任自遍周故。入法界差別三昧者。是無功用智任運隨用應事施設為是差別智故。明用不離體不離無作根本智故。莊嚴道場三昧者。有諸佛成道轉法輪處。遍至其中身行及以眾寶莊嚴故。一切種華光三昧者。放光照燭一切眾生故。海藏三昧者。明含藏眾法故。如海具十德喻等。海印三昧者。以大智海印性自圓明清凈無垢印。三世諸境界咸現其中虛空界廣大三昧者。明法空智體所照自體無限邊故。觀一切法自性三昧者。明以智觀照諸法無自性無他性自在故。知一切眾生心行三昧者。以智知根隨根濟度故。一切佛皆現前三昧者。明此離垢三昧與體性三昧并與一切諸佛同一體相故。如是等已下總舉。無數三昧皆現在前。菩薩于此一切三昧若入若起皆得善巧者。明一身入多身起。多身入一身起。又起中入。入中起。又于一三昧中。分別多眾生心行所行多三昧境界。教多眾生而不失時。最后三昧名受一切勝職位者。此是十地智滿行周。平等無作大悲。任運處世利眾生定。如是眾多三昧皆從體性無作法身法界普光明智寂用無礙三昧起故。如是三昧。非是三乘修寂靜者求出三界者樂生凈土者之境界。是達一切無明便成大智。是便以一切眾生身土微塵總含佛國者之境界。此寂用無依大智三昧。是一切諸佛根本智體無盡藏王。能隨一切眾生無限情意化不失時。然無作者故。第三此三昧現在前時已下。有七行半經。明受職菩薩約報華生。經云。此三昧現在前時。有大蓮華忽然出生。此是受職菩薩自悲智行滿法合等周法界利益眾生之報得。是十地之中最后三昧身也。其華量等百萬三千大千世界。千個百億四天下為一小千。千個小千為一中千。千個中千為一大千。今云量等百萬三千大千世界者。意明無限量之大稱。已下莊嚴如經自具。經云。出世善根之所生起者。非是超過三界凈土菩薩及二乘變易生死諸善根之所生起故。知諸法如幻性眾行所成。恒放光明普照法界。此配善根因果如蓮華。以毗琉璃摩尼寶為莖者。毗之云光明琉璃表法身智身明凈故。故其摩尼寶光凈無垢以似琉璃。非琉璃所成。但以摩尼為蓮華莖。莖者。以法身智身性無垢之報果。以法身智體與一切諸行作根本故。今依果報生蓮華。還以法身智體性自清凈。以成報故。是故光凈摩尼以為其莖。旃檀王為臺者。明戒定慧解脫知見五分法身之香。善根之所生起。以法身能成戒定慧等五分法身之香。今依果報得。以次相資。碼瑙為須者。是助菩提之分。萬行善根之報得。此是赤色寶。表萬行顯發菩提理智及莊嚴五分法身故。互相資發以次而陳。閻浮檀金為葉者。此金明凈柔軟是慈悲善根所生為慈悲。是覆蔭義故。其華常有無量光明著。智慧法光利生善根所起。眾寶為藏者。都結此地含藏眾善所生。寶網彌覆者。善設教網漉諸眾生善根所生。十三千大千世界微塵數蓮華以為眷屬者。是一行遍一切行。一切行遍一行。善根所起。是主伴萬行自在善根所起。如上之華。是于普光明殿中初說十信。于如來前所現之華。諸眷屬眾。是如來眉間毫中之眾。前是舉果勸修。此是行終之果。第四爾時已下三行經。明此位菩薩處座大小相稱。所坐華王之上者。是根本智。眷屬菩薩坐諸華座者。是差別智。明此位菩薩智悲萬行遍周。如文自具。第五佛子已下。可有五行經。明此位菩薩及眷屬處座之時感動興供。如文自具。第六佛子已下。有二十四行半經。明此位菩薩處座放光濟苦。一依身分而作次第。以足下光照大地獄苦。明足下是所履之行極以濟苦故。次兩膝放光照畜生苦。明在所履之次由于膝之勞苦。次臍輪中放光照閻羅王界苦。如大地獄無王所攝。以極增上惡業。猶如電擊。直往苦趣。小地獄有王所攝。臍者。眾穢積中之分。生死之際。迷真之極。生死之源。如戌亥兩辰配于乾卦。是萬像生死在中放光所照也。左右兩脅放光照人中苦。脅者。攝受扶持之處。明人處可攝受故。兩手放光照諸天修羅者。可引接故。兩肩放光照聲聞乘者。明能樂聞法敵煩惱故。為兩肩近耳。明因聞法得果故。項背放光照辟支佛者。明不樂聞法背佛知見故。面門放光。是受教故。眉間放光。是十地中道果故。頂上放光。是佛極果故。余如文自具。第七佛子已下。有兩行半經。明此位菩薩如上所放光明供養及所作事畢。繞十方一切世界一一諸佛道場眾會十匝從諸如來足下而入者。十匝者。明十法圓滿故。光入佛足下者。明反果還因故。明從普光明殿中起十信心。如來于兩足下輪中放光成其十信。次十住佛足指端放光。次十行佛足趺上放光。次十回向膝上放光。次十地佛眉間中放光。今至此十地道滿果終。不異初信之法。時不移。法不異。因果不異。是故十地道滿之光。還從佛足下而入。明果同因故。不異所信之法故。明如來示果即因菩薩進修以因即果。是故此十地之位返果從因。是故光入諸佛足下也。亦明行滿故入佛足輪下。故已下三段可有十行經。如文自具。  
　　第四長科段中。有二十二行半經。于中復分為四段。一爾時十方一切諸佛已下。至墮在佛數。有十二行經。明此位菩薩受職蒙十方諸佛放光灌頂分。二佛子如轉輪圣王已下。至亦得名轉輪圣王。有六行經。明舉轉輪王受大子識。四大海水而灌其頂喻分。三菩薩受職亦復如是已下。至墮在佛數。可有兩行經。明菩薩受職以一切諸佛四智之。水而灌其頂即墮佛數。四佛子已下。可有三行經。都結受職智光灌頂德行倍增分。已上四段經。明十地智滿法合。諸佛放光灌頂為智。齊諸佛故。以佛果智相印合。又發起增長十一地及佛妙智令成熟故。此十地創現佛智十一地方自在故。余如文自具。  
　　第五一段有三十六行經。明此位法云地菩薩善知諸集諦分。中復分為八。一佛子已下。至以一切智知一切集。有八行經。明此法云地知一切集諦分。二佛子已下。至如是皆如實知。有三行半經。明此位菩薩如實知十種化法分。三又如實知已下。有兩行經明此位菩薩如實知十種持法分。四又如實知已下。至如是等皆如實知。可有四行經。明此位菩薩知如來十種微細智分。五又入如來秘密處已下。至皆如實知。有四行經。明此位菩薩知如來十種秘密分。六又知已下至皆如實知。可有七行經。明此位菩薩知如來逆順劫相入分。七又知已下。至菩薩行如來智。有六行半經。明此位菩薩知如來十三種智分。八佛子已下。有一行半經。明此位菩薩能入如來廣大智慧分。第一佛子已下。從初段中有八行經。明此法云地知諸集諦經云。如實知欲界集者。以五蘊是三界。同迷以十使煩惱。隨于四諦上迷諦無明一諦上具十。即欲界集有四十個苦集。以此苦集滅道。上二界除嗔。各有三十六。是有為禪界善集。此上二界禪皆從作意息伏而得。是故三界有漏攝故。禪消想起三界往來。此三界共通一百二十八種煩惱集。是三界六道之大體。約以五蘊配五塵與十使。無明相因。總有八萬四千及不可數集。如八九地前。并已配訖。如前知之。色界無色界如上可知。法界集者。明一念稱真智。現如上八萬四千及不可說諸塵勞門。總法界大智慧解脫知見集。總積集智慧之海。名為一切種種智海。有為界集者。三界所有煩惱是。亦通三乘折伏現行煩惱。得變易生死隨意生身皆是出身三界。有為集故。無為界集者。唯如來一切種種諸差別智也。自余皆有為故。眾生界集及虛空涅槃界集者。為善分別從一切智起眾生界虛空界涅槃界各差別智集。此菩薩如實知諸見煩惱行集者。身邊等五見及六十二見前地已釋訖。知世界成壞集者。知三千大千世界及十方一切世界若干劫成若干劫住若干劫壞皆悉知之。聲聞行集者。以四諦觀厭三界苦忻涅槃樂。又觀諸世間苦空無常不凈。無有可樂皆磨滅法。虛積諸業果苦無有斷絕。猶如波浪集不善法。增長生老病死三十六物。共成其身。修二百五十戒。凈欲界業皆是無常。入第九定出三界想入滅盡定。身智俱盡寂滅無知。如此經下文。譬如比丘入寂滅定頭上系鼓不復聞聲。又有聲聞得出三界心厭患分段身。化火焚身入變易生死。如勝鬘及涅槃經。并同此說。聲聞二乘凈土菩薩。以觀折伏現行煩惱得變易生死。非是斷煩惱。為不了無明。成根本智故。妄為無明實有。妄生厭離。以厭患心成出過三界分段生死。得變易生死。住無漏界。不受后有三界之身。有如化火焚身。如涅槃經。自有文說。皆是厭生死住涅槃集。辟支佛行集者。十二緣行是。此四諦十二緣三乘參互。以為九乘。如前已述。一乘菩薩亦修如此四諦十二緣。此十地位內次第而說所修之法。是一種修四諦十二緣。心量見道各自不同。菩薩行集者。出纏菩薩六波羅蜜分修慈悲生于凈土。道滿方來處世教化眾生。大悲菩薩依無相觀四念處七菩提分四攝四無量心十波羅蜜。修大慈悲。不著三界。教化眾生。此是依空無相無愿無作解脫門而建諸行。亦是三乘菩薩所修方便加行所忻行門境界。但以三千大千世界為一佛土。如此一乘經。但約如來根本普光明智境發心所修十波羅蜜四諦十二緣四念處三十七品四攝四無量一切助道。皆以自心根本智為體用。以智無依無限。所作行門報果皆無依無限。自他身土重重玄玄互相參現。以智無限無礙故。所有身土自他如幻如影。皆無障礙故。所修諸行皆以自心根本智為體。是三乘一乘菩薩行集。如此經十住十行十回向十地十一地。如是所行方便是一乘菩薩行集。如來力無所畏色身。法身集者。力無所畏者。十力四無畏是也。色身者。九十七大人之相隨好無盡。是法身集者。理無得證無縛無解無生無滅不垢不凈是也。一切種者。是五位加行。成勛習種者。一切眾生而隨五蘊加行。即成無明諸業種故。菩薩五位加行。以成一切智智之種。一切智智者。明根本無依住無作智而生差別智。三乘名后得智。一乘中智直以根本圓明。三世一時。不分前后。示得菩提轉法輪集者。所說十二分教是。入一切法分別決定。智集者。以金剛無礙智慧。善分別出世法。無不明了。無不決定。皆無錯謬。舉要言之者。總陳大綱。以一切智知一切集者。明無不盡知也。此是總結。已上知一切集竟。  
　　此已下仍釋法云地。二佛子已下。一段三行半經。明此位菩薩如實知十種化法。經云。以如是上上覺慧如實知眾生業化者。明一切眾生以自煩惱所造業。自化其形及所居境土。一一自成自形。及所居境土所有受用。除業更無余物。能與因慳因貪因嗔因愛因憎多者先受。皆一一眾生乘諸業化皆如實知。煩惱化者。乘何煩惱合墮何道。因果相稱皆悉知之。諸見化者。由五見及六十二見。緣名色便生執取。化生種種諸煩惱身。世界化者。由自心諸業化生種種諸世界形。復于所化世界上復更取之化生諸業。法界化者。皆從自體清凈智。而化生諸境界等。聲聞化者。隨無漏定起正念力起十八變化等。緣覺亦然。總明二乘。正解脫力。隨意念力。變化通用。菩薩化者。隨諸波羅蜜力。大悲愿力。自己解脫知見。隨如念力。得意生身力。而變化種種身種種行。如來化者。從無化大智普應群物恒自遍故。分別無分別化者。以未悟者分別無分別法。令一切眾生而開解故。又正分別時無分別化故。已下總結。已上知一切化竟。三又如實知已下。一段兩行半經。知十種持法。明此位菩薩常能憶持此十無量法。憶持一一不亂失故。佛持知佛所持一切法故。法持知法次第故。僧持知諸念散性體無離隔故。業持知眾生業同異故。煩惱持識煩惱相故。時持知無始及三世劫時同異總別不遷故。已下例知。已上知諸持竟。四又如實知如來十微細智。此一段有四行半經。明如來于一無依無住無作智任運遍知盡一切法故。修行。命終。受生。出家。現神通力。成正覺。轉法輪。住壽命。般涅槃。教法住。如是十事不作念而恒遍知。不移時而極三世事故。已上知微細智竟。五又入如來秘密處可有四行經。入如來十無盡秘密處所謂身秘密處。于身塵毛孔中現無量土無量身。無量示現成佛。無量示現涅槃。如是十事一時同異自在。十方咸然。總是如來普光明智。猶如圓鏡等虛空界一時普應任物所為皆能對現無所造作。已上知秘密處竟。六又知諸佛所入劫智。有七行經。一劫入阿僧祇劫阿僧祇劫入一劫已下。如經文自具。如是長短多少劫相入法者。理智無故。為眾生根延促。即劫延促。如來以智方便一時頓現諸業境界。于一同之智各自現。見自業時分同異。不同破迷情定時劫長短之執。若無情計智等。一時無延促相。無劫歲月日時分限。已上知劫相入竟。七又知如來諸所入智。有六行半經。明此位菩薩知如來十三種入智。所謂入毛道智者。入不定性眾生。起方便智。令得正信智。入微塵智者。入微細眾生道中。與之同生引生智慧。令得人天住佛善根。入國土身正覺智者。于佛身中及毛孔之內。示現成佛入般涅槃智故。入眾生行正覺智者。方便行四攝行覺悟眾生是也。入眾生心正覺智者。以眾生心與如來心同一體性。以此如來知一切眾生。而隨業接之故入隨順一切處正覺智者。一切六道遍生其中隨根覺悟故。入示現遍行智者。一切眾生行及九十五種外道盡同事智故。入示現逆行智者。示作惡魔惱惑行者。或行于非道。無不利生。如示作阿阇世王殺害父母等事令信得業道除。入示現思議不思議世間了知不了知行智者。或令世間令知是不思議圣行。或令世間不能了知是凡圣。余可準知。如經自具。已上知如來諸所入智竟。八佛子已下。一段總結此位菩薩總能。入一切諸佛廣大無量智。  
　　第六佛子已下。有七行半經。得十大不思議不可說解脫門。此一段中都舉四法。一先舉十種不思議解脫。二總舉百千阿僧祇解脫。三并舉所得三昧之數。四并舉無量百千神通。皆如文自具。  
　　第七段中。有四十五行半經。明此位菩薩于一念中能領受十方一切佛法明分。中復分為八段。一佛子已下。至不能持有八行半經。明此地菩薩堪持一切諸佛大法明大法照。余二乘及九地菩薩而不堪持。并舉娑伽羅龍降雨喻分。二佛子已下。至名為法云地。可有六行半經。明舉大海能受諸大龍王所雨喻。并舉此位菩薩堪受一切諸法明一念之間皆能一時演說分。三有兩行經。解脫月問此位菩薩一念間能受能持幾如來法明分。四金剛藏菩薩言佛子已下。可有一行半經。明此位菩薩所受幾許說諸法以算數難量分。五佛子譬如十方各有十不可說已下。至乃至譬喻亦不能及。有十一行半經。是第一譬喻廣大不可及此位菩薩所領幾如來法明廣多喻分。六如一佛所已下。至名為法云地。可有四行經。明此位菩薩所受諸佛法雨倍過前喻分。七此地菩薩已下。至名為法云地。有七行經。明此位菩薩以自愿力慈悲廣大饒益分。八佛子此菩薩已下。至名為法云地。有四行半經。明此地菩薩能于十方世界從兜率天宮下生倍過前微塵喻分。如此初段中云。大法明者。十方世界出世法無不總知總解盡故。大法照者。明能以智日所照十方一切眾生及業常如目前一切眾生若好若惡無有不見。大法雨者。明能隨十方一切眾生根一時等雨法雨故。一切諸有如是廣大佛事。此位菩薩能安能受。如娑伽羅龍王所雨大海喻。娑伽羅者。因所雨大海得名。能雨大海。此龍所雨唯海能受。如十方諸佛法雨。唯此位菩薩一念能受。已下如文自具。  
　　第八一段有三十五行經。明此法云地菩薩隨心念力廣大微細自他相入一多大小互參神通德用自在皆隨自心念所成故。如一切眾生作用境界。皆是自心報業所成。人天地獄畜生餓鬼善惡等報果。一依心造。如此十地菩薩以無作法身大智之力。隨所心念。莫不十方一時自在。皆悉知見為以普光明智為體。為智體無依稱性。遍周法界與虛空量等。周滿十方世界。以無性智大用隨念。以不忘失智隨念皆成。以具總別智總別成壞同異俱作。以廣狹大小自在智化通無礙。以與一切眾生同體智。能變一切眾生境界。純為凈土之剎。以自他無二智。一身而作多身。多身而作一身。以法身無大小離量之智。能以毛孔廣容佛剎。以等虛空無邊無方之智。而一念現生滿十方。而無來去。以如響智。而能響應對現等眾生應形。以具足圓滿福德智。而恒居妙剎。常與一切眾生同居。若非圣所加持力。而眾生不見如是十地菩薩智力神通。雖言性等虛空。然虛空廣大無用。如是十地之智。智滿虛空。智無體性。無造作者。一如虛空。然隨念力周滿虛空。依果重重通化無盡。如隨意摩尼珠雖性無能所造作。而與一切眾意境同色。余如文自具。  
　　第九一段有十八行半經。明此大眾聞十地菩薩神通生疑時。金剛藏菩薩入體性三昧。現菩薩神通為眾除疑分。于此段約有十事。一大眾懷疑。二解脫月為請。三金剛藏入定。四定所現境界。五大眾皆自見身在金剛藏身內。六現菩提樹殊特高顯。七樹下有佛坐師子座號一切智通王。八大眾見佛。九金剛藏菩薩罷其神通。十大眾還自見身各在本處得未曾有。如一切佛國土體性三昧者。即是無作法性身也。菩提樹。約以法性身行報得故。樹下佛號一切智通王者。即法性中無作之大智。自在故名王。此三法一切眾生體常如是。只為不自加行顯發故。余如文自具。  
　　第十有二十七行經。明此位菩薩智慧神通下地不如不可比如來神力智慧分。于此段中約有十法。一解脫月問三昧之名。二金剛藏菩薩正答三昧之號。三又問三昧之境界。四金剛藏正答。五正說法云地得三昧之總相。六明法云地菩薩三業神通下地不如。七明略說法云地境界廣說無量百千劫難量。八解脫月問佛神力如何。九金剛藏舉一塊土況四天下土多少難比。金剛藏正說十地道力猶故難宣況如來神力可說。十舉喻約明其中意趣。如文自具。  
　　第十一段中有三十五行半經。明此地菩薩不異如來身語意業。不舍菩薩諸三昧力。于無數劫承事供養一切諸佛分。中約有二十法門。一不異如來身語意業。二不舍菩薩諸三昧力。三于無數劫承事供養一切諸佛。四一切諸佛神力所加智慧增勝。五于法界中所有問難善能解釋。六喻真金以摩尼寶鈿廁其間成天寶冠。七自在天王服戴余天不如。八正說此地菩薩下地不如。九如摩醯首羅天能令眾生心得清涼喻。明此地菩薩能令一切眾生得一切智智。十二乘及九地菩薩皆不能及。十一此地菩薩諸佛世尊更為演說十種智門。十二明此地菩薩所行智波羅蜜為主余九為伴。十三明且略說此地大綱廣說難盡。十四舉此地菩薩受職作摩醯首羅天王。十五明此位菩薩于四攝法善能廣行。十六不離念佛法一切種一切智智。十七自念堪為一切眾生所依。十八自更勤修。十九一念得十不可說百千億那由他三昧。二十若加以殊勝愿力倍過前數。文義如經自具。如摩醯首羅者。此云大自在。是色界上極。于大千界得大自在。神通道力智無過者。  
　　第十二段中有四十二行半經。明舉阿耨達池十大山王喻十地次第。智慧方便分。此一段總有十二段經。如經自節。不煩更科。文初舉阿耨達池。喻菩薩從十住初心。從菩提心。流出善根大愿之水。以四攝法充滿眾生。無有窮盡。復更增長。乃至入于一切智海。明從初發心住生在如來智慧大愿水中。以四攝行成就眾生。滿一切智海。不離初時智慧大愿水體成漸廣多。又舉大地有十山王。喻明從如來智地起十種進修。不離智地體漸高勝故。如五位五重十法。不離如來普光明一切智地。起五重十十進修。如是五重五位十十進修。總是一時一際一念。無前后三世之勝進。以如來智為體故。還如阿耨達池中水流成大海。如閻浮提地而出十大山王不離地體。以定慧照之可見。初發心便成佛者。此為可表。仿此知之。以此說十信心于普光明殿中此殿約普光明智報生。明果中說因修滿不離此智故。十山王者。雪山王喻初地。如經文義自具。以次準知。以次香山王以次鞞陀梨山王者。鞞者此云種種。陀梨者。此云持。此山能持種種眾寶華果故。喻三地。如經文義自具。如禪定解脫三昧三摩缽底者。如何如禪定。但云稱體三昧。以明識相不行為日未出為昧字。為識想冥昧。正智方現三云正。以十一月至正月三陽生故。以三為正。三陽生方智明。以智為正故。以五蘊不生世情頓止。名之為昧。從此能現正智。名之三昧。又一止為正字。三摩缽底者。明五蘊昧能現正慧故。云三摩缽底。是正慧故。為五蘊昧正智慧現名為解脫禪定。都云大體三昧。別舉其行。神仙山王表四地。文義如經。乾陀羅山者。乾者此云雙也。陀羅此云持。明此山夜叉及大神共持。此山明五地得出世間及世間二智慧神通諸明總能博達持故。馬耳山王表六地位。如經自具。尼民陀羅山王。名曰持邊山。表遠行地而能持一切眾生諸邊見行故。乃至三界六道總能持故。斫迦羅山。此云輪圍圍大千界。明八地無功行自滿故。計都末底山者。計都云幢。末底云慧。明善慧地。須彌盧山。處閻浮四洲內。處大海中。明十地法云中道之智滿總攝一切諸三昧故。佛子已下一行半經。都結十地差別因一切智中差別得名。明根本智從初發心住乃至十地及佛地無二由智差別得名故。已上十二段。一一如經文中。其所表地意次第經自明說。  
　　第十三段中有十四行經。明舉大海有十種德喻十種地升進次第。于中義意分為兩段。一先舉海之十德。二托海之十德表法。舉十地之智慧差別進修。其中文義。如文具足。各各十法具足。不煩科文。  
　　第十四段有二十行半經。舉摩尼珠有十種性出過眾寶喻十種地過眾圣分中。于此段約分為六段。一佛子已下至如眾生心充滿其愿有六行經。明舉摩尼珠有十種性分。二佛子已下至能為眾生廣作佛事有七行半經。明正舉十地之加行次第分。如第六地善知十二因緣法。善知生老病死因緣根末體相一如。第六地中所說。以善巧。觀生死緣生至底喻鉆。第七地由以種種方便智為縷。能隨生死不受諸垢。第八地萬行任用遍諸眾生界。智恒無體不動如幢。自余如文自具。三佛子已下至不可得聞有兩行經。嘆此地難聞。四解脫月已下可有一行經。是解脫月問聞此法得幾所福分。五以次可有一行半經。金剛藏菩薩答言如一切智所集之福德明所聞法者如佛福德。六何以故已下有三行半經明。如聞此法得福廣大生疑分。如一切智。是佛所得根本智。若聞法者其福德如佛。何為以明因聞此法方有信解故。為初聞是一切智之首故。以初信因之福與果同體明非因不果故。如非果不苗非苗不果故。為明信心信果成因故。即如說十信位于如來普光明法界大智殿中說十個智佛以不動智佛為首以為信心。以不動智佛及十個智佛是自心之智果故。畢竟成滿不移此智。余義如文自具。意如種子種果成其生因。其根本智喻種子。差別智是加行。喻苗上之果。以此二智各具無邊功德。  
　　第十五段有二十二行半經。明說此十地法門所感大地六種十八相動。于此段中復分為三。一爾時佛神力故已下至一切世界悉亦如是有八行經。明法威動地天雨供養分。二爾時復以佛神力故已下至悉亦如是而往作證有九行經。明十方同名金剛藏菩薩咸來作證分。三爾時金剛藏已下可有六行經。明觀眾生及所緣法欲說頌分。云十方各十億佛剎微塵數世界外有十億佛剎微塵數菩薩而來此會者。明以本體十地之法廣大甚多以十億剎塵為遠近及多數之量。會此一切創初入十地菩薩。因果本末法智無疑。明將本十地果法會同創入此十地菩薩智無二故會前九地之劣。入十地之廣大智故。以陳遠近法之多少故。亦明金剛藏所說之法。與十方諸佛同會不二故。世界外者。即下地位也。來此會者。即升進入此十地智也。嘆善哉者。明所說法契當不異也。同名者。明法藏智同故。世界各各差別者。明差別智差別行故。悉名金剛德者。明差別智及行不離金剛德故。佛號金剛幢者。明金剛智能破一切妄業自無體可動故。余義如文自具。如一切智根本智又智是差別智從一切智中用故以重言。  
　　第十六段有八十三行頌。明都嘆從初地發心已來通此十地。一時次第十地悉皆重頌。文義如經自具。十定品十通品十忍品阿僧祇品如來壽量品菩薩住處品。  
大方廣佛華嚴經論卷第三十七 
第七會在三禪天說十一地法門其文未來 第八回在普光明殿說十定法門  
十定品第二十七  
　　此品佛自說十定之名。普賢說十定之用。以明佛根本智是體普賢差別智是用故。明一切施為不離根本智之大定體故。以是義故。還于根本智普光明殿中。說寂用之門。  
　　將釋此十定品。約作五門分別。第一釋會來意。第二釋欲說此會重敘摩竭提國初成佛之所由。第三明何因緣故在此普光明殿中說此十一品經。第四明次第釋十一品之大意。第五明依品釋文。  
　　第一釋會來意者。以從此普光明大智殿中起信。以不動智為升進修行。至十地十一地道滿行周。至于佛果。不離本智。是故此會須來明不移因也。為時不移。智不移。行不移。因果一體故。還如善財見慈氏。慈氏還令卻見文殊。及入普賢身是也。  
　　第二釋欲說此會重敘摩竭提國初成佛之所由者。經云。爾時世尊在摩竭提國阿蘭若法菩提場中。始成正覺。于普光明殿。入剎那際三昧者。明從初成佛及四十年中所轉法輪并從大下降。總不出一剎那時。不移不遷故。恐后眾生失其根本意妄生遷移故。須重敘明始末無時可遷故。此明三世諸佛一切眾生總同一個不遷之體。從初信進修行。經過五位。總不移初時歲月日時及佛根本智法故。  
　　第三明何因緣故在此普光明殿中說此十一品經者。釋曰。為明初會菩提場始成正覺。是佛舉自始成之果勸修。第二會普光明殿。明是如來大智自果所居之報宅。說十個智佛。以不動智佛為首。以為信進修行之門。令初發菩提心者從此普光明大智宅起信進修行畢竟不離如來本智本行本時還成本佛。萬事依舊故。于此十地。后在于本信心處。說此十一品經。用明因果依本時日歲月。總依本故。故于此處說十一品。此十一品經。總明成佛之際所有境界故。即是明能發菩提心者。自成佛故。無異初會中毗盧遮那佛故。依樣仿修。一如本故。為約智無時。十方一切古今諸佛。總與如今始發心者。一時成佛故。以智照之可見。情識聞之即迷。是故表依本。如是故還于本處說佛果始終之門。故以表法界體中始末同際說也。此乃約實論之。不順凡情之教說多劫也。  
　　第四明次第釋十一品之大意者。一明十定品。是古今一切諸佛寂用遍周無時之大體也。二明十通品。是古今諸佛普光明智利生自在及業報之神通遍周。三十忍品。是十方古今諸佛自體無作法身一切法無生隨行之忍門。四阿僧祇品。五隨好光明功德品。是明佛果所迷二愚之法。以此二品經是如來自說。六如來壽量品。是一切諸佛隨眾生根性長短所現不同之壽而自報命與虛空之齊年。七菩薩住處品。是佛果攝眾生之分界。明菩薩行門常不斷故。八佛不思議品。明一切古今諸佛智德難思。非情識之測度。九如來十身相海品。明佛報身依正二果難量。十普賢行品明十方一切古今諸佛共所行自利利他之行周故。十一如來出現品。明五位修行者。升進位滿自佛出興。出世入纏二行圓滿。文殊是主出纏智慧。普賢是主入俗行周。于此品中二行圓滿故。令二人自相問答說此出現之門。已上十一品經。大意如是。一一隨文別釋。更當重明大綱。總明十一地以后佛果位中所行法則。亦是一切菩薩一切眾生。總不離此之體。而無遷易此時分故。明時不遷也。  
　　第五明依品釋文者。將釋此十定一品。約作五門分別。一釋品來意。二釋品名目。三何故此處三會重重。四釋此一處三度重敘初成正覺在摩竭提國。  
　　五隨文釋義。  
　　一釋品來意者。明此十一地已說進修行行及智用差別已滿此佛果普光明智位。明法界自體寂用重重無礙。又明升進因果修行始終。明時法不遷故。此品須來。又明一多純雜同別自在故。此品須來。又明十地菩薩自知未具普賢行不見普賢身故。此品須來。如此品自具明也。  
　　二釋品名目者。明此品如來自說十種定名。故因說法而立其名。此定乃是古今一切諸佛常恒之法。令諸五位菩薩皆同得之。一切眾生亦同此體。普賢說用。明佛是體普賢是用。  
　　三何故此處三會重重者。明信心及定體并離世間品普賢常行。此等三事總是如來普光明智一體因果。并普賢菩薩佛果后恒行。總是普光明一個智用。始終因果時日歲月。總無時體。以此三會重重總一時有也。非是如世情所見去已更來故。如是三會重重一時一會。有此三種之法事故。或以三世遠近劫。作九世相入重重不礙故。為不離普光明之智。無始無終無不印故。無終不徹故。三世劫海總一時故。五位因果亦不出此之定體也。  
　　四釋此一處三度重敘初成正覺在摩竭提國者。明此一部經有五重因果。其五者何。一如佛初成道在菩提樹下示成正覺所集神天等眾。是一重佛因果也。二于普光明殿中說佛自成因果。令諸后學信進修行。即出毫中之光及眾是也。三說此十定品等十一品經。明諸菩薩信進修行經過信住行回向十地十一地等六位。自行滿周。所成之佛果。此十一品經是。四離世間品。是一切諸佛皆成佛果。恒以自己果行常行利生。亦名為利世間品。不可作遠離之離。此品名目恐將誤矣。譯經之士。或可妄詳佛意。于中取意亦有義通。如此四段經文品。初皆云爾時世尊在摩竭提國。阿蘭若法菩提場中始成正覺者。明說一部之經以菩提智無前后際一時說故。非如情量見有前后。古人云重會三會普光明殿者。意非然也。非但不移剎那際說此一部之經。亦乃從兜率天降神。入涅槃。亦如之也。乃至三世無盡劫佛亦一時。不出此一剎那際。齊成佛故。一切眾生于本無時之內。妄生多劫延促之相。覺已元無故。今此段經文意。明菩提智上無延促時日往來之相故。總云在摩竭提國始成正覺。以智照之可見。凡情思之即迷。乃至升天諸會皆云不離菩提樹下普光明殿而升忉利夜摩天等故。以菩提根本智體性自遍周無表里中間長短延促大小去來等見故。五法界品。是一切諸佛之所共果。凡圣共同不離法界大智慧無限德用圓滿之果。一切諸佛以此法界大智慧而成正覺。亦名普光明大智慧殿故。以此五段經。總明一真無礙大智無終始之無限經卷量等十方一切境界于一剎那際誦持悉遍。亦名普眼經也。意明說此一部經及出世涅槃不出此一剎那際法界之果。此法界品是菩提智境究竟之果也。此乃都該一部也。  
　　五隨文釋義者。約分二義。一長科經意。二隨文釋義一。長科經意者。于此品中長科為十一段。第一爾時世尊已下至所謂無相有六行經。明當十一品經之序分。  
　　第二與十佛剎微塵數菩薩摩訶薩已下。至同修菩薩諸善根行。有三十六行半經。明列菩薩大眾分。第三爾時普眼已下。至三昧自在解脫。有十六行半經。明普眼菩薩白佛問普賢道德諸菩薩修幾三昧神通變化而德自在及如來教令請普賢菩薩演說三昧自在分。第四爾時會中諸菩薩眾已下。至神通自在使其然耳。有八行半經。明諸菩薩眾聞普賢菩薩名得不可思議無量三昧分。第五爾時普眼已下。至是故汝等不能見耳。有十一行經。明諸菩薩入三昧力欲見普賢遍求不見如來為說普賢志德甚深汝等不能得見分。何故不見普賢。為明十地菩薩得出世智慈增上所有三昧皆出世智慈。以是不見普賢。是十一地行門常在世間。出世心亡寂用自在。以出世三昧不相應故。以是不見。第六爾時普眼菩薩聞如來說普賢菩薩已下。至求請得見普賢大士。有三十二行經。明菩薩大眾三稱普賢菩薩名殷勤求請欲得見普賢菩薩分。第七爾時已下至成阿耨多羅三藐三菩提。有十九行半經。是普賢菩薩為眾現身分。何故得見普賢菩薩。為存想念是以見之。以回體從用故。是普賢身也。以明想念皆為佛用故。普見一切眾生亦佛用也。第八爾時普眼菩薩已下。至嘆不可盡功德。有九行半經。明普眼菩薩以十種住法嘆普賢菩薩十種廣大所住之法分。第九爾時如來告普賢菩薩已下至咸皆樂聞。有四十五行經。明令普賢菩薩演說十種三昧分。第十爾時已下有十段經。正說十種三昧作用之功分。第十一爾時普眼菩薩白普賢菩薩已下一段。直至第四十三卷末。明普眼菩薩問普賢菩薩如是菩薩何故不名佛不名十力分。一長科第一段中。六行經明此十一品之序分。  
　　從爾時世尊在摩竭提國者。此云不害國。亦名聰慧。為依此國人聰慧故。以人得名。又云摩者云不竭。提云至。為此國將謀兵勇鄰國敵不至。以主將立名。又云摩者大也。竭提體也。此國最大為五印土之大體故。以此國是閻浮提之處中。以是如來示成正覺。明處中道義故。又明大悲無害義故。又表大悲普利不偏化故。皆如初會中說阿蘭若法。如初會已釋。始成正覺者。明于兜率天下降神受生說法入涅槃。總不離始成正覺一剎那際三昧之時故。此經四品之內。皆共同有此言。明普光明大智體無時分。明其殿體是智報境。以智成名。以境智無二。所居之殿體皆含三世多劫不屬時收。無古今去來之體。所有眾生自業現量三世之事。皆現其中。不屬遷變移時之相。如來所現一切眾生三世無限業報及心所緣。以此普光明智恒現在前。十方世界纖毫之事。無不知見。為普光明大智與一切眾生及等虛空無限境界同一體性故。能一切無不知也。以智凈無障故。又剎那際諸佛三昧者。明三世古今同一時故。一剎那者。會無三世生滅時也。此剎那之時為教化眾生設法。會古今之名言以智實論。猶無此體故。以無此剎那之時。能含三世古今一切劫時。總同一故。以六相門觀之可見。諸佛三昧者。明一切如來久已情塵見亡。恒無智俱。以一切智自在神通力現如來身清凈無礙無所依止者。以一切智是根本智無功用也。自在神通者。明根本智恒無體性。而能普現隨根之身。設一切法。而無失時。名為神通力也。亦名現如來清凈之身。一時總釋。總明從根本智隨一切眾生。起無礙廣大用故無所依止者。明根本智無體性故。為根本智無體性故。方能圓照十方。成大力用故。無有攀緣者。明以智境寂用。非是虛妄攀緣故。住奢摩他最極寂靜者。明根本智寂用自在。境智俱真萬用俱寂。起唯法起寂唯法寂。十方萬法無事不真故云最極寂靜。奢摩他者。此云定也。明此定是佛根本智無作大體應。根本用之寂用故。是諸佛根本智體用大自在定故。明此會總是諸佛果中根本智中作用也。具大威德者。明佛十力四無畏十八不共法悉自在。若有見聞如來。皆念敬發心悉歸伏故。余如文自具。隨宜出興不失于時者。宜堪見聞應時不失故。恒住一相所謂無相。此已上六行經。明嘆佛成道智德竟。已下列眾如下更明。第二段中有三十六行半經。明列眾分。于此分中約分三段。一從與十佛剎微塵數菩薩摩訶薩俱已下。至住于菩薩無住解脫有五行經。明嘆諸菩薩志德分。二其名曰已下至無邊慧菩薩有九行經。有三十個菩薩同名為慧明。三空禪定解脫門中所生智慧同名為慧分。此已上明三空解脫禪定中。一解脫門中。具生十種慧。三空中有三十種慧知見差別。三空者。無相無愿無作空也。如是三空門任運發生。此三十種慧。以表無盡故。今三十個菩薩同名為慧者是。三念莊嚴菩薩已下至同修菩薩諸善根。有二十二行半經。有七十個菩薩。各各隨行別名列眾分。已上七十個菩薩。明前三空解脫已終以七覺行華常處生死。善能覺悟一切眾生故。此明十地道終常入生死方便行周。今欲成普賢行門故。故以十佛剎微塵為數量者。明一一菩薩皆具如是十遍周行是故前嘆德中無不皆入灌頂之位。即十地位也。又云獲諸菩薩普見三昧者。明以其十地智眼普見眾生根欲差別故。大悲安隱一切眾生者。以自十地道滿不離方便。三空七覺方便行華引接含識。是入普賢行故。于此品以三昧力三求推覓不見普賢者。明三昧雖有慈悲是出世心多。以此不見。十一地之位普賢入俗利生之門。三求推覓方見普賢者。明從十地升進入普賢行果之位。成普賢寂用自在門故。是故下文以如意摩尼珠王能隨所求及與物同色不失自珠之德。明常以如來自果一切智王。不壞菩薩種種方便之行。隨諸眾生種種樂欲。皆隨引之使令得樂。又明雖成八地已后乃至十地十一地及佛位。而常不壞七地以前三空七覺諸方便行故。是故列眾之內以菩薩名數表之。使易解故。都舉十佛剎塵為數量者。明一一菩薩總具如是行遍周故。是故凈名經云。雖成正覺轉于法輪。不舍菩薩之道。是菩薩行。此十定列眾之位。總是已成十地出世智悲之眾。不舍七地已前諸助道門。以利眾生故。亦是一切菩薩從初發心不離此定體。信進修行至于果滿不遷時故。此品之初。以敘如來初成正覺之意。明說此四十品經及出生滅度時日總不遷始終一際故。法本如是故。非是如來神通使然。約智境實論。不隨妄情所說多劫。以智照之可見。所列前后五位之法及眾。各以隨位菩薩一時頓彰。明智法界無始末也。總以此十定為體。此品初一段敘分及列眾嘆德。略舉大意和會始終。于中文義隨行隨法立菩薩名。約此法行之名。如前略舉十佛剎塵所表。以實而論。無有盡極。但以根本智為佛自果。余差別智中一切法總是菩薩行故。故以十佛剎塵為數量。  
　　第三段中有十六行半經。普眼白佛問普賢道分中。約分四段。一爾時普眼已下至愿垂哀許有三行經。明普眼菩薩起問普賢菩薩道德所行法門分。二佛言普眼已下至令汝心喜有一行經。明佛許問分。三普眼言已下至無有休息有四行半經。明正問普賢及大眾三昧行門多少分。四佛言善哉已下至說其三昧自在解脫可有八行經。明如來嘆普眼所問及示普賢所在并嘆普賢之行及勸普眼令請普賢說十三昧分。余如文自具。  
　　第四段有八行半經。明諸菩薩聞普賢名獲得無量三昧分中約有十法。一大眾得聞普賢菩薩名便獲無量三昧。二大眾得三昧已現前見無數諸佛。三大眾得如來十力同如來性。四大眾獲福。五大眾神通具足。六大眾尊重普賢渴仰欲見。七大眾悉皆周遍觀察。八大眾竟不睹見普賢身座。九推佛威所持。十推普賢自力然也。大意明十信已后十地已前。以普賢行成法身及根本智。得出世中差別智已。成十一地中。以法身根本智純成處生死中無限大用。普賢門與一切眾生妄念齊等故。同想用隨彼解脫故。以是如來令想念普賢。經云。諸菩薩得如來力者。即十力也。同如來性者。即法性身也。大意明從十地十一地升進佛果位至此方終。尊重普賢竭仰欲見者。明升進普賢行故。將十地智成普賢差別智。直至出現品始齊故。如彼品自有所表。如善財見彌勒菩薩。同一生之佛果。卻令見文殊。憶念文殊便聞普賢名。及入無量三昧。自見其身入普賢身。是其樣式。一同此普光明殿中說十信心。令至佛果不移因位。及具佛果后普賢行位滿。離世間品是佛果后普賢行。云周遍觀察不見普賢及所坐之座者。明從初十信十住十行十回向十地自已乘普賢行升進多求如來解脫悲智出世間心。兼修以成佛自在無作道圓滿。已自見遍周故。如十地佛果后普賢行及所有三昧。純是善入世間。無求出世佛果故。以將兼修悲智出世佛果三昧。三求不見。純是大悲無有自利之行。即不相見故。以十地佛果已前行普賢行。有自利利他之心。以求出世間解脫故。以十一地行普賢之行。不求自己解脫。純是利生之行故。以十地已前助顯根本智于自解脫道已滿足無所希求故。于十一地但為饒益一切眾生無蘊積自己功故。是故以將十地已前自利利他普賢行。求十一地中普賢行未及見故。是故大眾周遍觀察竟不得見普賢身及座故。審諦觀察以智思惟可見。余如文自具。  
　　第五爾時普眼已下一段十一行經。明諸菩薩欲見普賢分中。復分為四段。一爾時普眼菩薩已下。至普賢菩薩今在何所有余一行經。明普眼問普賢菩薩所在分。二佛言已下至初無動移可有一行半經。明如來示普賢所在分。三是時普眼及諸菩薩已下至其身及座有兩行半經。明普眼及諸菩薩重更觀普賢菩薩猶未能見分。四佛言如是善男子已下至不能見耳有六行經。明如來為普眼等嘆普賢菩薩志德甚深入師子奮迅定汝等不能得見分。經云入師子奮迅定者。明入十地果后普賢行總是無畏自在定故。明以無邊想念同眾生行故。明大用自真不待念故。師子明無畏自在也。奮迅者。明普賢菩薩恒遍十方普作用定而常行等。十方世界無有一眾生而不遍濟。根堪可利而不失時故。名奮迅定。猶如師子一時奮迅全分身毛一時普震。明普賢菩薩常居大用定海任智遍周一時普用。等眾生行無失時故。不待念故。普遍大用利眾生無休息故。無始及今同一念故。無古今故。法如是行故。意明大用而常寂。是奮迅義。得無上自在用者。于大用中恒遍周利眾生。全是定無別止息。不同十地已前升進有出世一心故。入清凈無礙際者。明普賢智量等虛空無根不悉知故。無行不同利故。生如來十種力者。明如來十種智力是普賢生。又教化眾生成佛十力。皆由普賢愿力起故。以法界藏為身者。以根本智身及差別智身性自遍周量等一切眾生心行無不含容。皆為佛事故。于一毛孔遍容十方凡圣國土無不總含。以智無表里中間之際量故。本如是故。一切如來共所護念者。為與如來同根本智為大作用故。于一念頃悉能證入無差別智者。明普賢菩薩于十方眾生界示成正覺度眾生方便之行。示現一念成佛等事。亦明始終無差別智體論之。無盡劫總是一念。一切眾生于一念中。自作無盡劫生死之見。若以達理智明觀。以無盡劫便為一念。無差別智故。如是相應。便與古今三世一切諸佛。一時成佛故。以無分別智印。印三世時體。本齊無先后際故。明十地菩薩由有出世心在。猶迷十一地入纏之行故。不能得見者。使升進菩薩存自力能不滯前十地位故。余如文自具。如師子奮迅三昧者。于十方世界普周一切眾生想念作用。而成熟之大用。而無作。是奮迅義是三昧義。就大用而論。無別止息故。  
　　第六段又普眼菩薩聞如來稱嘆普賢清凈功德有三十二行經。于此段中復分為七段。一爾時普眼菩薩已下至俱亦不見有三行經。明普眼菩薩以十不可說三昧求覓普賢亦不能見分。二時普眼菩薩已下至悉皆不見可有三行半經。明普眼菩薩從三昧起白佛不見普賢菩薩身語意業及座分。三佛言如是已下至至于法界究竟邊際有十二行經。明佛為普眼稱嘆普賢三業甚深不可以能出能入三昧能見分。四善男子已下至無空過者有三行半經。明佛為嘆見聞親近承事普賢菩薩利益無空過分。五爾時普眼已下至頭頂禮敬可有三行經。明普眼等及諸菩薩皆渴仰普賢三稱南無頭頂禮敬分。六爾時佛告普眼已下至即當得見普賢菩薩有六行半經。明佛更勸普眼等大眾更致禮敬遍想法界推求普賢菩薩如對目前分。七是時已下至皆見普賢大士有一行半經。明普眼及諸菩薩大眾依佛勸敕更加禮敬普賢知時欲為現身分。已上三十三行中七段經不見普賢菩薩。意明普眼等諸菩薩以出入三昧不得見普賢三業及座境界故。舉幻術文字中種種幻相所住處喻。明幻術文字之體了無處所如何求之。不可將出入三昧處所。求之去彼沉寂生滅。卻令想念明想念動用自體遍周用而常寂非更滅也。以是普賢以金剛慧普入法界。于一切世界無所行無所住。如一切眾生身皆非身無去無來。得無斷盡無差別自在神通。此明任物自真稱之為神。不為不思不定不亂不來不去任智遍周利生自在知根應現名之為通。萬法如是無出入定亂。方稱普賢所行三業作用及座。如十地菩薩座體。但言滿三千大千世界之量。此普賢座量等虛空。一切法界大蓮華藏故。明知十地菩薩智量猶隔。以此來升此位。如許乖宜入出。如許不可說三昧之門。猶有寂用有限障。未得十地果位后普賢菩薩大自在故。故三求普賢。三重升進。卻生想念。方始現身。及說十三昧境界之事。意責彼十地中猶有求于出世習在于世間生死境界未得等于十方任用自在。以此如來教令卻生想念去彼十地中染習出世凈心故。此明治十地緣真俗出世余習氣惑故。已上意明治十地菩薩緣真俗二習未亡寂亂二習未盡于諸三昧有出入習故。未得寂入生死猶如虛空性無作者。而常普遍非限量所收。一切眾生及以境界以之為體。普賢之智猶如虛空。一切眾生以為其體。有諸眾生自迷智者。名為無明。普賢菩薩隨彼迷事。十方世界對現色身。以智無體猶如虛空。非造作性。無有去來。非生非滅。但以等虛空之智海。于一切處啟迷。智無體相。能隨等法界虛空界之大用故。豈將十地之位諸菩薩以出入三昧有所推求。云何得見。是故如來為諸菩薩。說幻術文字求其體相有可得不。求幻之心尚不可得。如何有彼幻相可求。是故將出入三昧及以求心。而求普賢大用無依善巧智身。了無可得。是故如來教諸菩薩卻生想念。殷勤三禮普賢菩薩。方以神通力如應現身明智身不可以三昧處所求為智體無所住無所依故。若想念愿樂即如應現化。無有處所依止故。猶如谷響但有應物之音若有所求即無有處所可得。佛言普賢菩薩今現在此道場眾會親近我住初無動移者。明以根本智性自無依名為現在此道場故。為能治有所得諸見蘊故。以無礙總別同異普光明智與十方一切諸佛大用體同。名為眾會故。無邊差別智海一時等用。不移根本智體無依住智。名為親近我住初無動移故。云稱南無者。明歸命信順故。約法以南為離。為離中虛以虛無故。即明離為日。離主心。以心達虛無之理。即心智明故云南無。表歸命信順虛無之理智故。是故善財南方詢友者。義亦如然。龍女南方成佛義亦如之。但達虛無之理智。十方總南無。若執諸法作實有者。十方總北故。余文自具。  
　　第七爾時已下一段有十九行半經。普賢欲現身分中。復分為三段一爾時普賢菩薩已下至示現一切三世諸佛有七行經。明普賢菩薩如應現身分。二是時普眼菩薩已下至如見十方一切諸佛有兩行半經。明菩薩大眾得見普賢。菩薩歡喜如見十方諸佛分。三是時已下可有十行經。明諸菩薩信解力普賢菩薩本愿興云供養光明普照息三惡趣令諸菩薩入普賢行分。如普賢菩薩如應現身即見故。將出入三昧求即不得見。明無出入智不可作出入三昧求故。自非位合道同智自會矣。想念而見。且是如應現身故。然后方會其本身也。余義如文自具。意明無依住智是普賢之大體如應現身是普賢之大用。  
　　第八爾時普眼菩薩已下一段九行半經。明普眼嘆普賢十種廣大住如來嘆普賢十廣大功德。其義如文稱嘆。  
　　第九四十五行經。明如來令普賢演說十大三昧。于此中復分為八段。一爾時如來已下至當得出離有四行半經。明佛令普賢說十大三昧。二何者為十已下至無礙輪三昧可有六行經。明如來先自說十三昧名分。三此十大三昧已下至當說現說可有一行半經。明此三昧十方三世諸佛共同所說分。其三昧名如來自說者。意明如來是三昧之體。令普賢說三昧之功用者。明普賢是三昧之用。以明佛果位中體用圓滿故。此約體名佛。用是普賢。此位會體用自在故。四若諸菩薩已下至名一切法自在可有四行半經。明佛嘆若聞此三昧愛樂修行名得佛自在分。五此菩薩已下至普了一切佛所說有九行半經。明修學此十三昧者得于一切法無所著自在善巧轉佛法輪分。六此是諸菩薩法相門已下至是以佛神力嚴凈一切世界門有五行半經。明佛嘆修此十三昧能入十種法門分。七若菩薩入此三昧已下至示現種種廣大神通有十二行半經。明佛嘆若入此三昧得大方便利用示現成佛不舍修菩薩行分。八是故已下一行半經。明如來勸令普賢說此十三昧德用自在分。其中文義如經自明。如此十定品。已后十一品經意。以十地中所得出世大悲智成。處世大悲智。令差別智圓滿自在。方成普賢行具足。以出世悲智是佛果。處世差別智悲。是普賢行。是菩薩道。至出現品二行方終。  
　　第十爾時已下有十段經。說十種三昧自在分。于此文中初普光明三昧中約分為四門。一釋三昧名。二明三昧之體用。三舉三昧之境界。四隨文釋義。一釋三昧名者。何故名為普光明三昧。三者正也。昧云定也。識心不現名之為昧。正智遍周名之為普也。照迷破惑名之為光。法無不達名之為明。二明三昧之體用者。明此三昧以法身根本智為體。十種無盡智為用。以此義故。佛自說三昧之名。普賢說三昧之用。三舉三昧之境界者。于此初三昧中略舉境界。分以三千大千世界為一蓮華。現身遍此蓮華之上結加趺坐。于其身中復現三千大千世界。其中有百億四天下。一一四天下現百億身。一一身入百億。百億三千大千世界。于彼世界。一一四天下現百億。百億菩薩行一一菩薩修行。生百億百億決定解。令百億百億根性圓滿。一一根性成百億百億菩薩法不退業。然所現身非一非多。入定出定無所錯亂。如是后倍后倍增廣。具如經說。此是初三昧之境界。意明身土重重重重相入遍周廣大無盡限故。四隨文釋義者。于此段中略舉十義。一普賢菩薩承如來旨說此三昧不自己功。旨者意也。二重舉三昧名。三舉菩薩十種無盡智。四明如是菩薩能發十種無邊心。五明是菩薩有十種入三昧差別智。六明十種入三昧善巧智。七舉羅睺阿修羅王不壞本身現變化身喻。八明菩薩深達心法如幻法門。九明比丘觀察內身不凈不壞本身如故喻。十明菩薩住此三昧觀察法身見諸世間及世間法普入其身。如上修學普光明三昧。以觀法身根本智為體。以十無盡智為用。以發十無邊心。為所行之行以十種入三昧差別智。為三昧同別自在之力。以十種入三昧善巧智。令三昧身一多佛剎眾生剎現在身內不廢自身。常復如故。復于身內現無量身。度眾生及供養諸佛。如下文云。住此三昧觀察法身。見諸世間普入其身。于中明見一切世間及世間法。于諸世間及世間法皆無所著。為以法身。性自無內外大小中邊量故。法如是見故。法如是無著故。為從法身無性無相理所現世間及世間法皆如影幻體故。為世間及世間法皆法身一味無二相故所有報境皆如影像重重不礙故。如羅睺阿修羅王者。明能攝日光令世生惱。以羅云攝。睺云惱也。阿修羅云無天妙戲故于中化事。如經自明。  
　　第二妙光明三昧者。于此段中四義如前。一釋三昧名。二明三昧之體用。如下自明。三明三昧之境界。四明隨文釋義。一釋三昧名者。為明法身理智體凈能現妙光。以立其名。二釋三昧之體用者。明此三昧還以根本智為體。幻智為用。三明三昧之境界者。以入三千大千世界微塵數。三千大千世界于一一世界中。復現三千大千世界微塵數身乃至一一身放三千大千世界微塵數光。具如經說。乃至菩薩身中。能現一切圣凡國土。更相照現重重相入等。是此三昧之境界。具如經明。四隨文釋義者。復分為二。一長科經意。二隨文釋義。一長科經意者。于此段中長科為十段。一佛子已下一行經。是普賢菩薩告眾重舉三昧之名分。二佛子此菩薩已下至種種諸法亦不壞滅有十一行經。明入三昧境界廣狹身土照現互相涉入光影重重不雜亂分。三佛子譬如日出已下至亦不離水有八行經。明以日光照現七寶山及大海水及山間以此日光影更相照現影像重重無盡光影喻分。四佛子菩薩摩訶薩已下至恒不舍離有五行經。明如是菩薩住妙光廣大三昧不壞世間相不壞真性二俱不住二俱不壞分。五佛子譬如幻師已下至本日不滅有七行經。明以幻師幻作日月年歲長短不同不壞本日喻分。六菩薩摩訶薩已下至不壞彼多世界有十七行經。明菩薩入此妙光大三昧能一多世界更生互相涉入各不妨礙分。七何以故已下至是名住大悲法者有十一行經。明菩薩住無我法于諸法自他境界身之及心無所妨礙分。八佛子已下至無退轉故有六行半經。明此菩薩以不可數世界入一世界。善知無數眾生差別。菩薩趣入差別。佛處處出興。皆現自身。于彼一一佛所修行諸行而身彼此無去來。能同異自在分。九如有幻師已下至后不亂初有五行半經。明以幻師喻菩薩實智所生如幻喻分。十菩薩了知一切世法已下有二十行半經。明入此妙光明大三昧得智幻門自在分。二隨文釋義者。此一段以根本無作智性自遍周。以如影智顯現諸境。自他相入一多自在。由根本智故。多入一中。如影智故一現多境。各身色相狀差別故。如世界所因者。今生修是來世因。世界建立者。明各各世界建立法則故。世界同住者。一世界中有多類眾生同住。世界光色者。或有眾生于佛光中住故。如此日月星。是帝王及人中眾生。共業所化精光升上。復有天住。居其中故。世界往來者。于虛空中持轉往來。此菩薩悉知。如八部神名。如初會中已釋補特伽羅法者。數取趣。明數取惡法趣于苦果。摩納婆法者。教儒童法。余如經自具。  
　　第三次第遍往諸佛國土神通三昧者。于此段中約有三門。一釋三昧名。二釋三昧體用。三隨文釋義。一釋三昧名者。何故名為遍往諸佛國土神通三昧者。為此三昧以理性自性遍周。則智用自體遍周。以智用自體遍周。則神通遍周。此明約理智自體遍周。以如幻智應物動寂。依根本智恒無往來彼此延促。以此立名。名為遍往諸佛國土神通三昧。二釋三昧體用者。此三昧以法性身為體。以根本智起如幻智為用。此如幻智如空谷響應物成音自無體故。以此二智以法性為體俱有德用而無所依。乃至一切眾生心本來如是故。但為智自無性。不能自了逐境成迷故。以止觀二門照之。迷解依本此約法身為止體。約觀十二緣生。成智體用。明定能發慧觀能起智三隨文釋義者。二義如前。一長科經意者。于此段中長科為四段。一佛子已下至神通有一行半經。普賢重舉三昧之名分。二佛子此菩薩已下至至于究竟有十六行半經。明入三昧延促自在無所分別于諸法不忘失分。三譬如日天子已下至亦復如是有三行半經。明舉日天子照臨四天下晝夜無生滅喻分。四佛子已下至善巧智有一行半經。明都舉已上總結其三昧之分。已上文義自具不煩更釋。  
　　第四清凈深心行三昧者。于此段中三門如前。一釋三昧之名者。何故名為清凈深心行三昧。以菩薩已修空無相之理智。得身如理智遍周之身。起前理智遍周之身。以善巧智加行深心供養。隨所供養一切諸佛香華蓋等十事而心不壞。法身智身無作無想是故以立其名。二釋三昧之體用者。以法身根本智為體。起方便善巧智興十事供養等眾生數佛為用。三隨文釋義者。二義如前。一長科經意者。于此段中科為四段。一佛子已下有一行經。明普賢菩薩重舉三昧之名。二佛子此菩薩已下至不分別如來出世及涅槃相有十八行半經。明以香華蓋等十事供養等眾生數諸佛分。三佛子如日中陽焰已下至皆是想心之所分別有七行經。明舉日中陽焰喻菩薩得知如來出興滅度分。四佛子此三昧已下至善巧智有十行經。明入三昧如夢中所見境界憶念不忘為人善說喻分。四隨文釋義者。其義如文自具但入觀者善得其宜。先須入無思無心定。得法身之理。稱虛空之性。方可于根本智方便智興供養心。起止俱亡須得自在稱理智而為之也。若但修空無相法身。即于智不能起用。若但一向生想不見無相法身。即純是有為。一一依此十定次第方便。一一經文自具明矣。  
　　第五知過去莊嚴藏三昧者。于此段中三門如前。一釋三昧名者。何故名為知過去莊嚴藏大三昧。此菩薩入此定中。能知過去諸佛出現劫剎諸佛出現法門。以嚴自心根本智具差別智。以此成名為前之三昧。興其供養。于定中須知劫剎諸佛出興之次第法門。二釋三昧之體用者。以根本智為體。知劫剎次第差別智為用。已下如文自具。三隨文釋義者。三輪者。神通記心正教。是三輪清凈明此三昧得神通善記不忘善說諸法。如歌羅邏者。此云薄酪。謂初受胎如薄酪。自余如文自具。  
　　第六智光明藏三昧者。明此菩薩能知未來一切諸劫中所有諸佛。若已說法若未說法皆能悉知故。智光明藏者。不離一念含三世劫智名之為藏余義如文自具。于中八部王等名。初會已釋此不表法。但以供養恭敬法。故親近如來。  
　　第七了知一切世界佛莊嚴三昧者。明此菩薩能遍入十方一切世界。見一切諸佛所有教化莊嚴。悉能見盡及承事供養。及所聞法普入諸趣等總盡故。因立名也。于中文義經自具明。  
　　第八一切眾生差別身三昧者。明入此三昧能現佛身等眾生差別身。皆隨其類現故立其名也。又能入同異順逆三昧故。以立其名。余義如文自具。  
　　第九法界自在三昧者。明此菩薩于自身一一毛孔中入三昧。自然能知諸世間及知世間法。及十方虛空界一切世間法。悉皆知盡。乃至佛菩薩大眾亦皆知盡何以故。以智稱法界故。以智無中邊大小量故。如虛空故。智體性明白故。于一毛孔中虛空無大小量。即等虛空界。悉能遍知十方世界一切境界。此不可以情識籌量能知。當可以亡思方便定顯發之后理智現前。方可堪為此乃定盡想亡無思無心以無作智印方會故。名法界自在三昧。不存情作。任智遍知故名法界自在。此經云。如蟲食芥子孔中虛空無損減。以無思之智可見。以思知之者即乖。身邊見盡。即十方與身量同一性。無表里故。情存則隔。如無熱惱大龍王宮流出四河者。準經說。香山頂上有阿耨池。其池四方各流出一河。東面私陀河。師子口中流出金剛沙。東入震旦國。便入東海。南面恒伽河。從象口中流出銀沙。流入南印度。便入南海。西面信度河。從牛口中流出黃金沙。流入信度國。便入西海。北面縛芻河。從馬口中流出琉璃沙。入波斯拂林國。便入北海。其池縱橫五十由旬。隨方面口各一由旬。于中表法經自具明。優缽羅華。此云青蓮華。波頭摩華。此云赤蓮華。拘物頭華。此云小白華。其華未開時華葉都蹴然。因立其名。芬陀利華。此云百葉蓮華。如阿那婆達多龍王者。阿言無也。那婆達多者。熟惱也。言此龍永離龍中之熱惱故。于中文義表法。一一如經自具。  
　　第十無礙輪大三昧者。輪者。譬如輪王千輻金剛輪轂輻輞軔悉圓滿明壞生死行圓。表此菩薩悲智萬行神通道力滿眾生界斷眾生惑悉圓滿故。明自己佛果已成菩薩智悲愿行無有休息。不離一念滿三世劫。不離毛孔等周十方法界眾生界。悲智行云一時普覆。是故名無礙輪三昧。摩那斯龍王者。摩那意也。斯云慈。謂此龍王興云降雨從慈心起故。伊啰缽那象王住金山脅者。伊啰缽那。此云香葉。以于寶窟邊多有香葉樹。以此為名。又以化作三十三頭。一一頭有六牙一一牙上化作七池。一一池中化作七蓮華。以取所化蓮華。其葉香潔因此為名。住居第一金山之脅以知帝釋欲游行時。于此沒而天上出。送帝釋至園游觀時。化其自身與天人相似。帝釋還宮還作象身。送帝釋還宮。便于天上沒于寶窟中出。此舉喻明此菩薩雖已成佛位不壞方便行也。如彼象王雖能化身作天而常不失象之本位。自余廣義如經備文。已上十定有十段文意。明從初發心成道始終出生入涅槃。總以此剎那際為體。乃至古今一切諸佛亦總同時成佛故。有情延促生。約真無終始。又明此一會十一品經。總明至隨位佛果不壞方便行普賢之道。如十信已來乘如來根本智起普賢行愿。并教化眾生。及自資自智輪令明凈。如作十度煉真金喻者。是亦不離此定體。今至十一地已去。自智煉磨已終。即乃純是利益眾生普賢之行故。此十定品初會從初發心已來。及無始來諸佛成佛。時劫不遷。佛果及普賢方便行。無始終時劫身心作用滿十方不出毛孔時不離剎那不遷故。一切古今三世歲劫。皆以此十定品該收。眾生迷之妄作延促。迷解還源。此十定品為本體。不延促之。常道本來如是。  
大方廣佛華嚴經論卷第三十八 
十通品第二十八  
十通品第二十八  
　　將釋此品兩門分別。一釋品來意。二隨文釋義。一釋品來意者。為明前有十定品。此明以定起用即有十種神通。二隨文釋義者。即明已下有十種神通。其十通名。具如下列如文具明第一初一段有十三行半經。明都舉十種通之數并舉初他心智通之大用。第二段有十一行經。明天眼智通之大用。第三一段有二十四行半經。明宿命隨念智通大用。第四一段有十八行經。明知盡未來際劫智通。第五一段有十三行半經。明天耳圓滿智通之大用。第六一段有二十行半經。明住無體性神通起十三種神通大用。第七一段有十三行經。明善分別一切眾生言音智通大用。第八一段有四十一行經。明出生無量阿僧祇色身莊嚴智通大用。第九一段有二十二行半經。明以一切法智通大用。此明于根本無作智起一切差別智故。第十一段有三十五行半經。明以一切法滅盡三昧智通大用。此一段明于法性寂滅理中常起大智大悲大用利生恒圓滿故。閻魔王者。此曰遮止。謂遮止誡勖罪人能離苦故。此已上十通皆以不思議無作無礙無限大自在智。起無限寂用。入因陀羅網境界重重自在法門。皆不可作三乘有限量見故。如阿那律。我以天眼見三千大千世界。如觀掌中庵摩羅果等。如權教菩薩。見自他佛國往來彼此皆有量故。此約法身。無限無表里。中間智身亦爾。總無限故。處帝網重重大用故。總約第一義天一切智天。非如世間上界諸天眼耳通及三乘聲聞緣覺凈土菩薩通故。以住無體性神通。身恒不離本處。而十方一切諸佛國土。一切眾生國土。皆悉現自在身及以毛孔。而眼耳鼻舌身心無不共同一體一性。如因陀羅網眾像互容無往來自他之性。此十通體。如是遍周如是通徹。名為神通。以智遍通與物同性而知物故。名為神通。非是往來自他是故。如此十定十通十忍等。是十地位終入于生死。利眾生之方便。亦是十住十行十回向十。地十一地五位通修余義如文自具。  
十忍品第二十九  
　　將釋此品約分三門。一釋品名目。二釋品來意。三隨文釋義。一釋品名目者。明此品通初發心之始自位升進行之門。亦通佛果后利眾生成行之方便。以隨行之忍依行立名。若以權教菩薩地前為伏忍。地上見道方入順無生忍。若以一乘通十住初心得憶念諸佛智慧光明門。名生佛智慧家。名得音聲忍。亦名順無生忍。但為隨行名異故。但約十住初生佛智慧家。約名順佛正智慧無生忍。以十行中名以佛智慧隨行無生忍。以十回向中以約理智之中。以無畏大愿起大慈悲門。和融理智大悲大慈使令均調。名和融大愿大悲大智寂用無生忍。此是地前隨行隨順無生忍。從初地至三地總取地前三位。總作一法修行名長養智悲使令慣習成滿。以初地依地前十住十行十回向大愿圓滿發心起常處生死守護眾生之志。是故亦名順忍。直至八地名得無生忍。善財童子初地善知識名婆珊婆演底。此名主當春生苗稼。亦名依止無畏為。明表主當眾生初發心之菩提苗稼。亦名主當眾生。與作依止使令無畏。此初地菩薩以地前愿力處眾生界行故。二地明修上上十善戒治欲界惑習使令無著故。三地修上界八禪及以九定。令于禪界不著。此名順其理智利俗長養大悲順無生忍。四地方明三界不污又明生在佛家。五地以禪定門發善巧智慧修世間技藝。六地修世間出世間智慧已終滅定三空現前名寂滅忍。七地常處生死行圓。八地現行菩薩行功用已終得無生忍。從此下小九地行相十地佛用一分方終。十一地普賢行滿已去純是妙覺如來。不離菩薩方便。以用濟生。此十種忍。若以十地升進論之。一地得一忍。十定十通亦然。約以堪忍之位。至普賢行內。以立品之名目。又隨位進修之位。調治之功。隨行立名。名之十忍品。二釋品來意者。前已有十通。此乃約通有忍。若無神智通達但成伏忍。法忍不生。以故此品須來。此乃十地已前以忍成通。十一地內以通成忍。亦是十通十忍。是一德之功用故。三隨文釋義者。已下有十段文明十種忍。第十段已下有一段頌。是重頌前十忍法故。如第一音聲忍。總配五位中初位。十住初。十行初。十回向初。十地初。十一地初。如第二順忍者。十住中第二住。十行中第二行。十回向中第二回向。十地中第二地。十一地中第二位。如是一一次第五位同配。但以升進功用慣習生熟不同故。如是無生法忍如幻忍如焰忍如夢忍如響忍。如影忍如化忍如空忍。皆如上一一隨五位同配同修。又一位具十忍故。余義如文自具。已上十一地行滿。  
阿僧祇品第三十  
　　將釋此品約立四門。一釋品來意。二釋能問之主。三釋說法之主。四隨文釋義。一釋品來意者。明前十定十通十忍三品。明該括因果初終始末不遷剎那之際已成神通法忍具足。明一切諸佛所施因果教行方便果行相資始終不絕不離剎那之時。如仁王經十生滅為一剎那九十剎那九百生滅。如是三世佛果及普賢方便行總時不遷故但以剎那為量不立生滅之名。設論生滅但于剎那內安立。更無長短。自此已下至如來出現品。明佛果之中三業廣大自在行門。且如此阿僧祇一品。明如來心業廣大自在。二如來壽量品。明如來命廣大自在。三菩薩住處品。明如來行攝生廣大常住自在。四佛不思議品。嘆佛三業神德廣大自在。五如來十身相海品。明佛身業報功德莊嚴廣大自在。六如來隨好光明功德品。明佛三業所順法身所感之功德廣大自在。依瓔珞經配第三禪說佛華三昧。有百萬億偈。即是此普賢行品是其略也。當第七會合名佛華三昧品。七普賢行品。明佛三業果行遍周廣大自在。八如來出現品。明佛覺行遍周常于一切世間無時不出現廣大自在。此之八品經。總嘆佛果行智德二業功用。及莊嚴報相廣大自在故。以故此品須來。二釋能問法主者。菩薩名心王。此明得心成忍之后心業自在名之為王。三釋能說法之主者。此品何故如來自說。明此數法廣大。下位智所不及。唯佛能究竟故。此是佛果。二愚非至。差別智滿方了。即此阿僧祇。隨好光明功德二品法。是如來自說。自余五位各各隨位菩薩自說。十信菩薩說十信法。即文殊覺首等是。十住菩薩說十住法。即法慧財慧等是。如是準此例知。以此品非至差別智果滿佛位方明。還是如來自說故。能問之主。還是如來心智自在。名之為王。表心自在故。方堪能問。總是佛自在之心故。設教法則令學者仿之故。說行以普賢主之。以行成忍。即以心王主之。又此數法智滿佛果方終。以智遍故。任運而知。非是加行作意而知。以此佛自說。故四隨文釋義者。一百洛叉為一俱胝者。一洛叉此云一億。一俱胝此云一兆又。案此方黃帝算法總。有二十三數。謂一二三四五六七八九十百千萬億兆京垓梓壤溝疋澗載。從壤已去有三等數法。其下者十十變之。中者萬萬變之。上者億億變之。今此阿僧祇品用上等數法故云百千。百千為一俱胝。俱胝俱胝是當此壤也。那由他當此溝也。鞞婆羅當此澗也。作疋也。來載也。自是已去此方數名盡也。彌伽及毗伽皆上聲呼。矜羯(居陵反)摩娑婆上聲呼啰(郎我反)毗佉擔(擔多甘反)[醫-酉+土]攞陀([醫-酉+土]于奚反)阿么(么莫我反)勃(蒲沒反)薜(蒲計反)窣(蘇沒反)脾(普計反)謎(莫計反)荼(宅加反)此已上數義廣大雖復無量難量。意明如來智慧普賢愿行三業廣大世數不能及。如下文頌中具明。此已上依大數有百二十大數。至不可說不可說轉。以為一終。經頌云。不可言說不可說。充滿一切不可說。不可言說諸劫中。說不可說不可盡。不可言說諸佛剎。皆悉碎末為微塵。一塵中剎不可說。如一一切皆如是。此不可說諸佛剎。一念碎塵不可說。念念所碎悉皆然。盡不可說劫恒爾。此塵有剎不可說。此剎為塵說更難。以不可說算數法。不可說劫如是數。以此諸塵數諸劫。一塵十萬不可說。爾劫稱贊一普賢。無能盡其功德量。意明如來普賢愿行功德過稱量數所不及故。如是此品說佛位內普賢行愿虛空不可量剎塵不可比無限重重無限重重廣如經自具。如是多劫是一剎那際多如是如來普賢行是一剎那中無盡故。準前第二會所問答十頂品。來文未至。  
壽量品第三十一  
　　將釋此品約作三門。一釋品來意。二釋說教之主。三隨文釋義。一釋品來意者。明前品既是阿僧祇此即合便有壽量二釋說教之主者。說此品教主。以心王菩薩說者。明佛壽量以心為體。以心王表命自在故。即明如來心王之命隨根延促長短任物自在。而實如來命者無壽命者。無長短者故。三隨文釋義者此之一品經。明佛壽量長短。約未悟者作節級。令知如來壽量無盡。以少顯多以短顯長。若不如是云何能知佛之壽量。然實如來無長短壽命。性無生滅故。如來壽命如根本智。無生無滅無去無來故。約以十佛之命表之無盡故。  
菩薩住處品第三十二  
　　將釋此品約作三門。一釋品來意。二釋說法之主。三隨文釋義。  
　　一釋品來意者。前有如來壽命住劫。此品佛以菩薩行住持世間。人間海中攝化遍故。此方如是。十方國土及閻浮提例然。但約住處雖有所依。化行無方不至。總是塵含佛剎。毛容法界之眾。于一剎那際。應十方而等周。對現色身隨根普見。為明菩薩住持攝化境界。此品須來。  
　　二釋說法之主者。明菩薩攝化住持之行。是心王自在隨智之行故。令心王菩薩說此住處之品。總明隨自心王起智用故。明以普賢行成忍已后皆名心王。于世自在明不與物違。  
　　三隨文釋義者。支提山者。此云凈信。為此山見者能生凈信。毗舍離城。此云廣博。為于中印土中最廣大故。亦名廣嚴城也。摩度羅城者。此云孔雀城。亦名密蓋。皆因古事立名。俱珍那城。亦名俱陳那。俱陳者。此云大盆。于大盆中畜水若池。恒于盆側修仙法。常為人說護凈經及養生經。后學之徒皆以師法為姓。今城因此為稱。目真鄰陀窟。此云解脫。是龍名也。鄰陀此云處。以有龍在此處聞法得解脫故。因此為名。摩蘭陀國未翻。廿菩遮國未翻。震旦或曰支那。亦云真丹。此翻為思慮。為此國人多思慮計度。以為名。是此漢國也。那羅延。此云堅牢。疏勒國。正云佉路數怛勒。此方存略但云疏勒。迦葉彌羅國。舊云罽賓國。此翻為何誰入。昔此國未立之時。其有大龍池。人莫敢近。其后有一羅漢。見其形勝宜人居止。乃從龍乞容一膝地。龍乃許之。羅漢化身令大其膝漸滿池中。龍以言信舍之而去。羅漢以神力干竭其水。令百姓居之。建立屋宅。眾人咸言。我等不因圣師。何誰得入此處。故從此語以立其名。其國即在北印度境乾陀羅國北鄰。乾陀羅國此云持地。以此國多有賢圣居在此國不為他國所侵害故。又云乾陀是香。羅謂陀羅。此云遍也。言此國內多生香氣遍故。在中印度北北印度南二界中間。苫婆羅窟是香華樹名。其窟側近多生此樹。因名耳。此之一品大意明菩薩攝生住持不斷三寶之行。但舉此一閻浮提。表十方剎土及一切閻浮提。總是準此。已上加第三禪佛華會。以為七會。通下離世間普光明殿中會及法界品逝多林會。總為十會。佛不思議品如來十身相海品隨好光明功德品普賢行品如來出現品離世間品。  
佛不思議法品第三十三  
　　將釋此品約立四門。一釋品名目。二釋品來意。三釋能說法主。四隨文釋義。一釋品名目者。此品依如來身口智三業得名。云何名佛不思議。情識想不能及。故不思。情識名不能及。故言不思議。以想心曰思。是有所得心故言義。名議是世情。名言義量是妄度量心不能及。情亡識滅任智用故。明如來智用非識心妄情思慮所知故。非情亡想寂智乃現。應是修方便三昧力方現也。識滅情昧正智現前名為不思議。二釋品來意者。明前品既說菩薩住處攝生住持之宜。此品即明能化之智故。名佛不思議。非情識調量所為。任智自性遍周不為而應物故。有此品來也。三釋能說法主者。說法菩薩號青蓮華藏者。明前品菩薩得法成忍。得心自在。號曰心王。此明根本智圓明清凈無染名青蓮華。以根本智圓明能成差別智名藏故。告蓮華藏菩薩者。明依根本智告差別智故。為表相成故。三乘名先得智緣真后得智緣俗。此一乘得即同得。不分三世有前后故。青蓮華藏菩薩告蓮華藏菩薩說。此不思議如來國土身眼耳鼻等不思議。智自在法故。此品意明以自心王根本智說差別智。教化眾生自佛事業大自在用故。為此會中從阿僧祇。品至出現品有八品經。總談佛果位中心行法則故。該前五位差別同所歸故。不移十三昧之體。普光明智。而有此八品法門及一部經故。皆約自佛智德立菩薩名。而自法令易解故。四隨文釋義者。于此一品經長科為三十五段。前三段是問并佛加持及青蓮華獲益。后三十二段是答。第一爾時已下至云何不思議有六行經。明諸菩薩大眾作念有問佛十種不思議分。第二爾時世尊已下至佛法方便有四行半經。明如來以十法加持青蓮華藏菩薩分。第三爾時青蓮華藏菩薩已下至告蓮華藏菩薩言佛子。有六行經。明青蓮華藏菩薩蒙佛加持以十種自在智慧欲答前菩薩眾所問十法分。第四諸佛世尊有無量住已下至無有障礙究竟之法有五行經。明青蓮華藏菩薩都舉諸佛有十種無量住但總答前大眾十種問分。已下通十種無量住。總有三十二種無量普遍周無礙總別同異成壞自在因陀羅網門。答前十問。佛不思議法故。于此三十二種。如因陀羅網互參普遍周。法門中約數有三百二十種。答前十問。此三百二十種因陀羅網互參法門中。以明佛不思議無盡無盡重重無限無限。如下一段中自具十法。如經自明不煩科意。此品大意。明從前進修至此自己三業身語智用業用廣大會佛三業廣大用故。一業之上答十百千萬等無量三業用故。三業用上各答三十百千萬等。十種無限無量三業之上各答三十百千萬等不可說無量業用。余兩段各具十百千萬無量。以明三業所明業用不離二諦。真俗二門一一十法之中。身語智為體。余七是三業上用故。以青蓮華藏菩薩答前十問。有三十二種答。一一答中皆有十種無盡法故。意明至此佛果三業用中真俗法滿足故。故號佛為無上兩足尊也。此明三種業用二智遍周總攝諸法故。青蓮華是真智。蓮華藏是隨俗智。以真俗二智。自說自己三種業用廣大自在不思議門。人王都邑者。王所居城所管天下為都。自余為邑。宮殿者。所居止寢宿之室為宮。以法治生陳設正法處為殿。毗舍阇者。是鬼趣。此云啖人精氣。屬東方提頭賴吒天王所管。提頭賴吒者。此云持國。謂護持國土因以為名。乾闥婆。此曰尋香。是樂神。亦此王所管。如于身毛孔及一微塵中。所現一切世界國土。一切諸佛及以眾生。咸住其中施作佛事者。妄情悉滅唯智境乃爾。以三昧力方現。非情識所求。法常如是。然唯妄情自隔故。如世界種等前華藏品已釋。自余如文自具。  
如來十身相海品第三十四  
　　將釋此品約分三門。一釋品來意。二釋能說法主。三隨文釋義。  
　　一釋品來意者。明前品說自佛三業二智入不思議際遍周廣大無限饒益眾生。此品約三業入不思議智中之身故。此品來也。  
　　二釋能說法主者。明此相海由行報成。普賢是行。還令行者自說自行報德之果。  
　　三隨文釋義者。于此一品經。長分為九十九段。第一初從爾時普賢菩薩已下至所有相海有一行半經。是初總舉如來身相如海廣多。第二略說九十七種大人之相。分為九十七段。最下總說十蓮華藏世界微塵數諸相。為總結通。初爾時已下都有九十九段經文。以取十蓮華藏世界微塵數相海莊嚴。號十身相海品。此一品經大意。明三種業用身語智廣大無限利益一切眾生善相行上報生福相。如初舉頂上三十二寶莊嚴大人相。其中有大人相名光照一切方普放無量大光明網。一切妙寶以為莊嚴者。初明三十二種寶。是明三種業用是萬德之總相。二種寶是二智。明如來三業二智是修眾福之本故。萬善根海。無不以此三業二智以為體故。故初所感果以先標為首。又用嚴如來之頭首故。經云其中有大人相名光照一切方。方者法也。是根本智成差別智之法故。普放無量大光明網者。是差別智中隨根設教。濟漉一切。眾生之所報生。約因名為光網。一切妙寶以為莊嚴者。一切業果福相報得。皆以此二智為所莊嚴故。寶發周遍者。明以智治生周旋普。覆以此報生。寶發柔軟密致者。慈悲柔軟隨根濟眾報成故。一一咸放摩尼寶光充滿一切無邊世界悉現佛身色相圓滿者。明于根本智所生諸差別智。起差別行者純凈無垢故報得摩尼凈光。悉現佛身。為約此二智純凈無礙所有報境總成智用故。皆與身同。此三業上一中報十。三業上三十故。二智上二十總言三十二種寶用嚴頂發。通此頂上及身。略舉有九十七種大人之相者。明且約隨真俗二智凈三業上行七菩提分十波羅蜜。能凈一切三界九品煩惱便為智用。以智凈故所有報果亦凈。以智無礙自在故所有報果亦自在故。九品煩惱者。欲界一。色界四禪無色界四禪上二界有八。欲界一共為九品。有能覺之者。便以二智七覺十波羅蜜方便。自利及以利生。具普賢行滿。便報成此九十七相。以十波羅蜜方便發起三界中有自在行用故。于九品煩惱上各成十波羅蜜行門。成九十種大人相。以七菩提分上助顯方便分明故。以成七種通。以此七覺分十波羅蜜助道方便行。助顯九品煩惱。成真俗二智。令大悲圓滿。于一品煩惱上成十種行門。報生十種相。九十配十波羅蜜。七種配七覺分。十蓮花藏世界微塵數相者。配真俗二智三業及行普賢行遍普周也。  
　　問曰。此出何教所配。  
　　答曰。此經所有法門。但出自教。余經不能與此教門相會。  
　　何者是自教。  
　　答曰。為普賢是佛自行。還令自行說自行所報得之相。普賢行者。不離真俗二智七菩提分十波羅蜜故。但約名知教。約教知行。約行治惑。惑亡報成。即知因果所生即為教也。不可引余權教三乘行門例此所修因果報得。但準已前諸品所放光及菩薩名乃至座名數。以次類之可曉其意也。佛行普賢行者。不離三界九地煩惱中。而成悲智之門。所有報生因果。還約三界九品煩惱中。成殊勝智行。出三界自在行獲過三界殊勝報業故。以此準知可明佛意。即是經之教也。已下諸相以此三業二智七覺分十波羅蜜為體。又以七菩提分九波羅蜜。共成一個智波羅蜜。以智波羅蜜為佛果。七菩提分九波羅蜜是行故。報得九十七種大人之相。十蓮花藏世界微塵數大人之相者。是差別智大悲圓滿十方世界。以普賢行報得故。此前后二釋義通其一故。已下諸相。約根本智起大悲用。隨差別智報生。如文自明。如經云紺蒲成就者。意明頸文三約嬰節成就。云西國有紺蒲果。赤色三約文成。以此比之。彌盧藏云者。明如來右輔上牙大人相寶焰高遠如須彌山之狀也。  
如來隨好光明功德品第三十五  
　　將釋此品約立四門。一釋品名目。二釋品來意。三釋說教之主。四隨文釋義。  
　　一釋品名目者。何故名為隨好光明功德者。明前品已明十身相海有十蓮花藏世界微塵數相海莊嚴其身。此品約其佛身相中隨相無性功德故。以約行報得成大人之相。隨行法身之理智以成光明故。以立品名故。以隨行破煩惱之妙理智慧。以成報相之光。  
　　二釋品來意者。明前品大人之相。約如來行行生報得故。即令普賢說故。為普賢行是一切諸佛行故。此隨好光明。法身根本智無性隨行無體無相功德為光明。能大利物。還以無形質無體性光照有緣。如無形質天鼓音聲說法令解脫故。此品須來。然雖理行無二同為一體。今約感果利物之殊。不可無其次第。  
　　三釋說教之主者。明如是妙理之果寶手是引接義故。表以法身妙慧性光引接一切眾生故立此品。何故如來自說此品者。明佛果中二愚。一數法廣大愚。二隨好光明功德愚。此二法非諸菩薩智所及。至佛果滿方明。以理智法身但與行作無依之體達妄情之緣。其行中所感功德之相。即屬普賢行成。則普賢自行報生。還令普賢自說自行報終之果。阿僧祇品是數法廣大。隨好光明功德品是法身智身自體無性無依功德故。此二法皆非依行作得。不由普賢行之所及故。但與行為依止故。是當普賢行滿佛果位終之法。是故如來自說。明當位自說自位法門。令后學者不惑故。此品明法身智身無相理中功德所有利物之法。還以光明天鼓無形質物響音所告。還說法身無相妙理。頓登十地離垢之功故。非余下位和會大愿智悲萬行之相得故。以是如來自位自說故。雖行果與智果不殊。然約法辨位。令法則分明。令發心修行者解行不惑。意明法身及根本智不屬行所修生。唯大悲及差別智。須依此根本智。加普賢大愿力。和融回向修學。常以根本智為無作之體。此之法身及根本智。雖加十波羅蜜三十七菩提分法四攝四無量成就饒益眾生之行。然根本智法身。為無自性可有成壞。但能與一切諸行愿。作無染著無煩惱無三界業解脫果之體。以此品中明此隨好功德能隨行用不失自果廣利眾生。此是一切菩薩行之恒佛果故。故以此如來自說。若無此智德之果。一切眾行皆無常故。如虛空體全與諸有情而作全體然虛空不屬修生。  
　　四隨文釋義者。于此段中長科分為十三段。  
　　第一爾時世尊已下至而為眷屬有三行經。明舉光之體用分。  
　　第二佛子已下至于彼命終來生此天有八行經。明如來生處兜率天時放法身妙理智無作凈光地獄獲益天鼓告因分。  
　　第三佛子菩薩足下千輻輪已下至入無依智印三昧有四十二行半經。明惡道眾生蒙光所照舍報生天天鼓說法分。  
　　第四時諸天子聞是音已下至而不得見有四行半經。明諸天子興供而往天宮而不得見毗盧遮那菩薩分。  
　　第五時有天子已下至摩耶夫人胎可有兩行經。明天子告諸天眾菩薩所生人間分。  
　　第六時諸天子以天眼觀已下至悔除所有諸障過惡有十四行半經。明諸天子欲往人間供養天鼓音告云毗盧遮那菩薩無體來去并勸發菩提心悔除過惡分。  
　　第七時諸天子已下至一切罪惡悉得清凈有二十七行半經。明天鼓為諸天子說菩薩悔除罪惡達業無生分。  
　　第八說此法時已下至猶未現離垢三昧少分之力有十一行半經。明諸天子天女獲益分。  
　　第九爾時彼諸天子已下至一恒河沙善根有十二行經。明諸天子興香花供養及有眾生聞香。八萬四千煩惱皆清凈。成就香幢云自在光明清凈善根。若有眾生見其蓋者。種金網轉輪王一恒河沙善根分。  
　　第十佛子菩薩住此轉輪王位已下至教化眾生有一行半經。明金網轉輪王境位攝化廣狹分。  
　　第十一佛子譬如明鏡世界已下至必得往生彼佛國土有四行經。明舉月智如來喻聞名獲益分。  
　　第十二菩薩安住已下至成就如是清凈肉眼有九行經。明若有遇此金網轉輪王光明即獲得十地法門分。  
　　第十三佛子假使有人已下至未有二十一行經。明此清凈金網轉輪王肉眼所見廣大境界難量分。  
　　四隨文釋義者。于此品中十三段文。約立三門。一說光明所因從何所來。二蒙光觸者以何因緣。三明天鼓從何所因而能說法。  
　　第一說光明所因從何所來者。從如來自體性自清凈法身根本無依住智自性清凈功德所生。能成相好無所依止。故名隨好光明功德品。此之光明一切眾生同共有之。為不以普賢行愿助揚顯發。不顯現普賢行愿。不以此光明體。亦不能得成法界無限大用。是故此經名為覺行互嚴經。至此二行圓滿。遂乃各各自顯其功。前品大人之相。因普賢行成還令普賢說故。此品隨好光明。是佛自果無作法身無依住根本智光。是佛自說。但依教主以取經意舉光之中其隨好光無量。今依此品略舉其三。  
　　一初舉如來應正等覺有隨好名圓滿王者。都陳根本智無依無性而能普照自在名圓滿王。別舉此光中隨用。云此隨好中出大光明名為熾盛。此明隨用能破迷惑七百萬阿僧祇光明而為眷屬者。此明隨用備根。七百都數約七菩提分息六道苦。乃為七百者。數之長也。皆令發起一乘中十地道故。為此光體是佛果光光所及者。皆依本故。又約八地已前有行有開發為七百。萬者。萬行。阿僧祇者。明光體備根遍周。次舉兜率天為菩薩時放大光明名幢王照十佛剎微塵數世界。地獄眾生眾苦休息。得十種眼耳鼻舌身意清凈。舍地獄身生兜率天。聞天鼓音而為說法。得離垢三昧發十地道。此明光照往因十信解心修力不固有因放逸生惡道者。遇光苦息三業復本。此明三生成果。第一生修十信解心。心不精專作諸惡業。第二生生惡道住地獄中。第三生蒙光照觸苦息生兜率天。天鼓響音告法成十地果。此為三生。若也于此教中依智發心。專求不懈不放逸心。修方便定入佛智慧。生如來家為佛真子。便名成佛。如輪王第一夫人所生大子具輪王相雖未當位是王真種體無差別。如是十住初發心菩薩。創從信種修方便定。自顯正智生如來家。雖未有神足通力。當其佛位。然其真智慧種與佛不殊。從此一生加行修治。隨其正智入變易生。神通自在。如人一生身語意業修有為十善。尚得生天報。得天神通。何況正智慧現前。法身體會無心作惡。專學慈悲。豈可不入變易生身也。若也直約第一義論。通于生死總為變化。悟智即佛不約神通。神通是利眾生之權方便故。若直取覺義智是正覺。自余神通降生成佛。總屬行收。今至此品明覺行圓滿。佛明前之二種光明。一名光幢王者。且約佛果法身根本智圓明破惑之大用。一切修道。不會此根本智光無成佛期。  
　　二舉足下千輻輪光光名圓滿王者。明成菩薩升進加行之光為足。表所行行故。常放四十種光明者。成十信十住十行十回向地前四位也。中有一光隨于一切六道種種諸欲所樂皆令成就乃至阿鼻地獄受無間苦遇斯光者。皆生兜率天天鼓響音說法及以悔除諸惑得離垢三昧。或得無依智印定。此一光是一切六道應根起信之光。余三是十住十行十回向加行成十地道果滿之光。為地前三賢位。是圓會悲智愿行已終。十地但成此地前十向之功。不別有位。以此但放四十光明。不放五十也。無功之果。是佛自位不屬行故。明足下光。是表十信十住十行十回向愿行之位。十地約法而成。功德滿前愿故。  
　　三舉右手掌中一隨好光明現無量自在神力者。此表引接光。以手是引接義故。此乃冥同一切世間三界之方便。非世間天人及三乘所知故。且舉此三種光明備世諸有以遍。自余廣多不論。  
　　第二蒙光觸者。何因緣者。經意明先世有信心故。如經云汝往昔親近眾善知識。即明昔曾有信心之種。雖造惡業生于地獄。為有信種。光及其身。苦息種存能便發意舍身生天。若無先世信種。設光照身者。不覺不知。  
　　第三明天鼓從何所因而能說法者。如經云。但以毗盧遮那三昧力故。般若波羅蜜威德力故出音聲。大約三緣而得聞之。一毗盧遮那菩薩三昧之力。二于無體性三昧中有自在無作妙慧。三眾生昔曾聞此無性法身大智慧之種。方堪得聞如是妙聲。迷除得道如離垢三昧者。是無性妙理自體無中邊。等虛空性。性自無垢具無限。智慧知見自無我所。須以方便定發起方明。如法慧菩薩入無量方便三昧是也。又如善財于妙峰山上得憶念一切諸佛智慧光明者是也。總是十住初心創始顯發故。至此品中不離初處滿故。還向普光明殿說十信心處。說此十一品十一地及佛果之門。表此意也。不離一念不隔一時而成果故。方便三昧者。任無作性蕩然自定不收不攝任心自安。萬惑自凈道自現爾。方可任用。施為不失其理。然以普賢愿行。方成悲智大用無作法界緣起之門。一如其上五位進修行者也如經云。于色聲香味觸其內具有五百煩惱。其外亦有五百煩惱。嗔行多者二萬一千。貪行多者二萬一千。癡行多者二萬一千。等分行者二萬一千已上都有八萬四千。如色聲香味觸各有五蘊。共十使煩惱。皆意根為主。知是色聲香味觸為外。受想行識及意為內。如因內外心境成緣皆能成十使煩惱。色聲香味觸受想行識及意能所互參。內外各十。如是內外十種煩惱。一一皆能起十使煩惱。即內外所緣各有五百煩惱。由迷心境內外相資。由內五蘊成境。由外五境所起能緣。由此內外能所二緣。十使煩惱因之不息。乃至八萬四千。如是十使皆因五蘊所成。一一使中有百以將十使中五蘊以五蘊成十使。一一蘊中一百。五蘊中有五百。以五蘊成五塵。一一塵中有五百。以塵蘊為內外之上共為一千。配七識中即有七千。分三世。三七二十一。當二萬一千。即依嗔貪癡多者及等分各二萬一千。共為八萬四千。余文自具。如十使中各有內外五蘊。十使互參即有一百。于一百十使。一一使皆有五蘊為五百。由內心緣外境互為主伴。以此內外各有五百。共成一千。由末那與六識相因作業。有七千煩惱。法如前配。三七二十一。亦當二萬一千。若約此品法門。天鼓所說無生理智。及說悔除過惡之法。甚善甚妙。修道發菩提心者。可以持誦作意仿而學之。以方便定慧力勤思觀察。還同此品剎那成佛。于中法門融通次第。具如此品。如善財童子所見善知識皆云。我已先發阿耨多羅三藐三菩提心。云何教我學菩薩道者。明菩提無求無修無三世故但求其行菩提無修。此隨好光明功德。但與行作光明。令行無依無修作者。一切發心者。先修方便三昧。而以顯之。從此理中方當加行。是故名以果成因門。以因即果門。以理智之外無別行故。即理事無礙。以為進修。是故但求其菩薩道。即行是菩提。明隨行無得故。是以發普賢行未圓故。求菩薩道以菩提無三世不出一剎那萬行皆圓滿故名佛乘。即乃直論智境。不分三世延促等障。凡夫及三乘。謂三無數劫及無限劫。是此教中智境不遷之門故。以本如是故。法如是故。非佛神通使然也。三乘情見諸佛神通。以迷實法本來如是。此普光明殿中十一品法。是都該一部及無盡古今總不移毫念也。須當如是信解修行名悟佛知見入佛知見故。當知十地及等妙二位。總依十信十住十行十回向。法則而成。  
大方廣佛華嚴經論卷第三十九 
普賢行品第三十六  
　　將釋此品。約作四門分別。一釋品名目。二釋品來意。三釋說教之主。四隨文釋義。  
　　一釋品名目者。何故名為普賢行品。為明從初會菩提樹下如來是佛果。如十普賢菩薩并已下菩薩神天等眾是佛普賢行故。從第二會普光明殿。說不動智佛無礙智佛等十智如來。以成十信心。明其能信自心是不動智佛是自心之本果。余九亦然。文殊師利覺首目首等十首菩薩。是自身所行普賢之行。以次十住十行十回向十地十一地。所有十十等佛號。十十等菩薩名。乃至無量佛號。無量菩薩名。皆是自身自心進修佛果。自普賢行直至于此普賢行品。是一個自心佛果。一個自心普賢行。至如來出現品。方明自己佛果理智體用方終。以此出現品中如來放眉間光灌文殊頂。放口中光灌普賢口。令其理智法身妙慧文殊師利共普賢菩薩自相問答如來出現所有境界。方明自身理智妙慧。普賢行海佛果進修始終圓滿付囑流通。亦在出現品內。離世間品是佛果后常道無始終普賢行故。法界品是佛常道法界。恒以佛果后普賢行故依義亦可作利。世間品是自己道行已滿。純是利益世間無世間可離。無出世間可至故。以普賢行恒利益眾生為本故余義至后品重明。以此品通該十信以來至出現品。一勢始終因果本末。以立其品名。大約此一會十定以來十一品經。總以十定之體通收始末。不出一剎那際故。此品以明佛果位內自行普賢行滿故。以立其名。  
　　二釋品來意者。為明前品明極果性智光明以利眾生。此品明普賢行能利物故。有理智無行。理智乃處俗不圓。有行無理智。其行無由出俗。故理智體徹方成不二自在之門。以此此品須來。  
　　三釋說教之主者。此品何故。普賢為能說教之主者。為此品行門是普賢之行滿故。還令普賢自說。明普賢之法身本智妙理之用故。二法獨行即不圓故。先舉法身性智之光。次說普賢之行故。  
　　四隨文釋義者。于此一品經長科為十五段。  
　　第一爾時普賢菩薩已下至出興于世有五行半經明。眾生去佛道遠佛乃出世前品所說略說少分境界分。  
　　第二佛子已下。至成就百萬障門。有兩行半經。明普賢菩薩眾生有大過惡不曾見一過惡若見一菩薩有嗔心成百萬障門分。  
　　第三何等為百萬障門已下。至成就如是等百萬障門。有四十四行經。明舉一百個障門以彰百萬障門之首分。  
　　第四何以故已下至起嗔心者。有一行半經。明都結已上于他菩薩不起嗔心分。是故諸菩薩摩訶薩已下。至佛子菩薩摩訶薩咸應發心恭敬受持。有六段十法如經文義自明。  
　　一諸菩薩欲疾滿足諸菩薩行。應勤修十法分。  
　　二則能具足十種清凈分。  
　　三則能具足十種廣大智分。  
　　四則得十種普入分。  
　　五則住十種勝妙心分。  
　　六則得十種善巧智分。  
　　已上有十段經文。第十一何以故菩薩摩訶薩持此法者。至悉與三世諸佛法等。有三行半經。明聞此法勸恭敬受持以少方便速成佛分。  
　　第十二爾時佛神力故已下。至一切世界中悉亦如是。有十一行半經。明正法威感地六震動天興供云供養法分。  
　　第十三爾時佛神力故至十方一切世界中悉亦如是。有十行半經。明普勝世界一切處普賢菩薩俱來作證分。  
　　第十四爾時普賢菩薩已下。有七行經。明普賢菩薩觀眾并陳說頌之意分。  
　　第十五正申頌意分。  
　　四隨文釋義者。如向所說者。言前十身相海品及隨好光明功德品。是略說少分。為邪見與結使系縛恒相應故。遠離如來道不知出現如來為如是眾生示現出興。略說少分福德境界。而實如來無出無沒。唯道相應者智境自會。不于諸佛作出生滅沒之見。但自以定觀二門以治心垢身邊見謝智境相應若以正見。何出何沒何成何壞何染何凈。若得自心如是平等不染凈者是佛出興計我我所者。是身邊二見顛倒疑惑者。所謂四倒無常計常無我計我非樂計樂不凈計凈。邪見者。所謂八邪。邪念邪命邪思邪精進邪定邪語邪業邪慧。結縛者。六處結縛眼耳鼻舌身意以下說一百個障門與百萬障門為首。以防修道者。于他菩薩起一念嗔心。如經自具。如有修道者大須慎之。如上修道創始發心。唯慮亡想盡其道乃會。情在想存。我見求道終不相應。須依智人自摧憍慢。敬心徹到。方以定觀二門。決擇上二界禪。聲聞外道及權教菩薩所修定慧一一須知。方識正法。方始心無邪。正求差別智門。以大愿力長大慈悲。成普賢行。如作賊心求法。不善調心傲慢心增。于他菩薩起一念嗔恨。當入百萬障門。如經具明。作惡神惡鬼等難。以得一分求道之心。助成勢力怒不可當。諸有發心者。當須防之如法謙敬一心志求。亦可常須誦持此普賢行品以防三業令使應真。如經云。知一切眾生心行智者。此名他心智。以自無心自他障絕。即自心與一切眾生心一體無二。以此能知一切眾生心故。以自心眾生心無二故。乃至知一切佛法深密理趣智亦爾。以自心無自他心故。即圣凡一理同體。圣凡一理同體即圣凡心法悉知故。以圣凡心一理故。即身無內外諸見無內外見故。即無邊世界虛空界平等。自心與虛空界平等。則無大小遠近中間。既自心無大小遠近中間。即智恒遍滿十方世界而無往來。既智恒遍滿十方世界而無往來。即能隨根對現色身自在。既能隨根現色身自在。即應根說法自在。既能應根說法自在即一身多身相入自在。已下諸自在法皆如是修行。以禪定智慧力性自融通。非生滅妄想所知。如是自無心無思無妄想之正智性。自遍周而無往來隨時隨根。為教化一切眾生故。現作一切等眾生之事業。皆無作者無有處所。任性智用故。如響應聲無有處所作者故。非往來故。已下皆準此智知之修之。如地動興供有三義。一法威感也。二諸菩薩聞法懌悅。三如經云。法如是故經云持此法者少作功力疾得菩提者。一念無思無依智現即菩提也。如十方各過十不可說世界佛剎微塵數世界外有十佛剎微塵數菩薩摩訶薩來詣此土充滿十方者。此即是普賢行滿。故嘆言善哉善哉者。嘆教法難遇。故佛子乃能說此諸佛如來最大誓愿授記甚深法者。明普賢行愿是理智大悲圓滿法果行已終故。以果終是佛授記甚深法故。明法身智身大悲之行塵塵之內具佛普賢無盡行故號曰甚深法佛子我等一切同名普賢者。明法行無二。以此名同。各從普勝世界普幢自在如來所來者。處道謙和名為普勝世界。能破自他憍慢及諸煩惱。號之為幢幢者。明心不隨境動理智。悲行重重遍周故。名為普勝幢。雖處生死不與染。俱名為自在。此佛世界號是隨行因果之名。來詣此土者。明升位極至此法也。以佛神力故。于一切處演說此法者。前明身業行周此明語業遍周以下如文可見。如經欲開示菩薩行者。普賢行是。欲說如來菩提界者。法身無性根本智是。欲說大愿界者。是普賢發興大悲愿者是欲說一切世界劫數者。如上文中一劫入一切劫。一切劫入一劫。一念入一切劫者是欲明如來出世功不唐捐者。明應根不失時。欲明所種善根必獲果報者。明佛菩薩應根眾生獲益。欲明大威德菩薩為一切眾生現形說法者。明理智遍周無往來而對現色身隨根授法。已上十事法。皆以下頌中一一具明。此一段頌有一百二十一行。并一時普頌前十法。明普賢行終因果理智悲愿皆圓故。如下頌中自明。  
如來出現品第三十七  
　　將釋此品。約立四門。一釋品名目。二釋品來意。三釋如來放光加文殊普賢所由。四隨文釋義。  
　　一釋品名目者。何故名為如來出現品者。為從第二會普光明殿說十信心以不動智佛為初信首。次無礙智佛等余九佛是十信中進修。又明一智中具十種智故。隨行立名。從十信中。信進修行不離根本智不動智體。起大悲愿行。修差別智成大慈悲。至此位滿。名為如來出現品。明前初會菩提場中出現始成正覺者。是毗盧遮那佛出現。此品中出。現是菩薩進修五位行解智悲位滿出現故。故名出現品。亦如善財見德生童子有德童女。表智悲二行滿故。便見慈氏如來。是表如來出現義。是故如來以光加此二人問答說如來出現之門。文殊表現根本智。普賢是差別智。成就饒益眾生之門。  
　　二釋品來意者。前明五位中文殊普賢及佛果三法已周。此明佛果行圓滿故。此品須來。  
　　三釋如來放光加文殊普賢所由者。明如來眉間光是佛中道。佛果智光以灌文殊之頂者。明佛果智德高勝為令文殊起問佛果之門。如來放口中光灌普賢口者。明普賢是差別智滿欲令說法故。  
　　問曰。何故如來不自說此品。所以放光加此文殊普賢二人。  
　　答曰。以表法故。令后學者易解故。非是如來不自能說。  
　　問曰。何為表法。  
　　答曰。為明文殊是佛法身現根本智者。普賢是佛升進修行差別智者。明至此位根本智及差別智齊滿周圓。方始名為如來出現。表以法身自性白凈無垢中能現自體無依明凈本智。問差別智自說自己修行行解之心。與古今諸佛合其智德。方是自己所行覺行圓滿佛故。是故如來放光加之。成法則故。明一切菩薩果滿功終。法皆如是。佛所放光許至佛位故。法非謬故。表明如是法身本智差別智利生萬行齊備周圓。方是自己如來出現。表文殊是現根本智者。普賢是說法者佛是果也。思之可見。大意明文殊普賢是成就佛果理智行門。還令說佛出現之法。佛是根本智。自體無言。凡是有言皆是差別智。初會菩提場中毗盧遮那佛出現故。明初會菩提場非是毗盧遮那如來放光成法與初發心修行者為樣式故。明表法身根本智與差別智利生行周圓滿故。故令此二人說自佛與古佛出興恰相似故。如是文殊普賢是古今諸佛之共法。若初發心者。從初發信心已來。皆悉游履此之文殊普賢二行。至此方滿故。如是進修皆不離初信中不動智佛十智之體故。以明時不動智不動行不動能遍游十方不動一入多不動多入一不動小入大不動。大入小乃至如經所明。為達身心理智無性無依。情識系亡法會常爾故。以此五位升進。或升天表法。或身遍十方終成不離普光明殿本智之體一剎那際。是故此自果已終之法。還不離說信心之處普光明殿說。還如善財至慈氏如來還見文殊。信心初發入普賢身相似。恐后學者迷法。一一以善財將行表之。令易解故。大意依此可知。又約此一部之經有三終因果二種常道。一從初菩提場至毗盧遮那品。有六品經。至毗盧遮那品是佛自分五位中因果。即以十普賢海月光大明菩薩通神天等五十眾是。二發信心菩薩五位通信心即六位因果者。從第二會于普光明殿說佛名號品已下。至第八會普光明殿如來出現品。有三十二品經。明菩薩發心因果一終。此三十二品中。第三禪佛花三昧品未來。是此修行中加行之次第。三自文殊師利。至大塔廟。說普照法界修多羅門。化善財令南求五十三勝友。明以行勸修五位一終之因果。為表但說教由。恐在行還迷。以置善財是發心能行行者。五十三善知識是已行行之人。一一求學升。進與后發菩提心者。作五位升進之樣。令不迷其行故。其中意至文方釋。二種常道者。如法界品離世間品。于出離道常利眾生。恒真法界非虛妄也。是常道佛果故。恒離世間利生無求自利。是佛常道之普賢行也。是明此經三終因果二種常道。如第二會至第八會中。如來出現品。是明發心菩薩升進五位一終付囑流通。總在此品。明此品是五位升進果圓之末也。有人于法界品終覓付囑流通。此為未得經之意趣。以法界品總該一部教體及以三世古今無本末時分寂用之大體。非是安立加行置因果所為。但以引接。菩薩發心乘法界乘。引接迷徒至此如來出現品。以明經五位加行進修功。就處方說流通付囑故。若論根本法界性自不迷。性自不悟。無出無沒。不成不壞。無流無通也。此付囑流通意。從凡夫未悟。令加行功終處說故。非在法界品后也。如法界品。直論一切諸佛功終之果。是自流通不須付囑。如法界品中如來師子座暨于法界無有邊涯。此明果極也。如此如來出現品明信心者。五位加行功終之力。方始純實。創登功畢二行圓周。便說付囑流通。明果初滿故。方入常道法界。非古今始末之量也。流通此法名曰流通。即法界品。是為自以法界功滿。常以法界勸眾生。以方便行仿而學之。名為付囑流通。方便行者。即五位中方法是也。則諸波羅蜜四攝四無量三十七品大愿大智大悲等是。一切諸佛法皆如是方能成也。  
　　四隨文釋義者。于此一品之中長科兩段。  
　　第一從初爾時世尊已下至佛子如是無量阿僧祇法門圓滿成于如來。于中并頌有一百三行經明如來放光加文殊普賢令說如來出現分。  
　　第二佛子譬如三千大千世界已下有十段經。普賢菩薩說如來出現身境界及所行行十事之法分。于此兩段。長科中從初第一段中分為五段。  
　　第一從初爾時世尊從眉間放白毫相光已下至而說頌言有十二行半經。明佛放光灌文殊頂令問法分。  
　　第二二十行頌。明文殊師利菩薩稱嘆如來德及放光加持之意請問誰堪演說佛境界分。  
　　第三爾時如來即于口中放大光明已下至頌有三十五行經。明如來放光入普賢口令文殊知問法所在并舉問如來出現十法分。  
　　第四二十行頌。明文殊師利菩薩重頌請說如來出現十法分。  
　　第五爾時普賢菩薩摩訶薩已下至佛子如是無量阿僧祇法門圓滿成于如來。明普賢告眾如來出現有十無量百千阿僧祇事而得成就分。已上五段是佛光加文殊普賢令相問答說佛出現分。光加之意前已敘竟。大意表法中。明升進修行法身根本智差別智慈悲行十方圓終處名為如來出現故。放光加令文殊普賢二人明理智體用參徹是如來出現。明文殊是十方一切諸佛之法身妙理現根本智慧之門。普賢是十方一切諸佛差別智萬行大悲之門。今明五位進修至此位二法圓滿名自佛出現故。放眉間光灌文殊頂。令問自佛果極至頂法門。放口中光。是說教之光。令說自己佛果極至頂差別萬行智悲十方圓滿法故。以此二人表法令學者易解故。非是如來自不能說。又表根本智非言所及也。此一品經。表明法身根本智差別智悲行圓滿故。十地十一地已前加行此位真俗二法功終。其義如文自明。  
　　第二于長科第二段中演說如來十種出現門中有十段經文。說如來出現有十百千阿僧祇事。其十者。一明如來十無量出現。二明如來出現有十無量身。三明如來出現有十無量音聲。四明如來出現有十無量心。五明如來出現有十無量境界。六明如來出現有十無量所行之行。七明如來出現有十無量成正覺。八明如來出現有十無量轉法輪。九明如來出現有十無量入涅槃。十明如來出現有十無量見聞親近。  
　　如是已上如來出現十無量法。一一法皆有十喻。如經具明。如佉陀羅山者。是木名。尼民陀羅此云持邊山。目真鄰陀山。此云解脫。此是解脫龍所居處。優波尼沙陀分。前已釋訖。或牟薩羅。此云紫色寶。如是已上都有百喻如來出現身心智慧十無量事境界。皆是非喻為喻略示少分。是心智路絕。任不思議無性無作。任無限自在之功用故。非言量譬喻所表及故。如此品付囑流通中。此法門不入余眾生手者。樂學小乘三乘聲聞緣覺。樂空無我。愿生凈土者。是余眾生以未回心住變易生死。是余眾生故。若有大心凡夫及三乘有回心者。佛所付囑。名曰流通。設令于此法圣位菩薩自所演說無凡夫樂學。不名付囑。不名流通。明此經付囑凡夫及三乘有回心者。令使樂學。學已悟入。名曰流通。不付囑已生佛家入位十地已去菩薩。若論十地已去入佛境界菩薩。十方此土數分難量。如來何須慮恐無人信樂無人流通。是故當知付大心凡夫及三乘回心者。令其悟入。名曰付囑流通。不付囑十地已去大菩薩等。經意唯為趣向乘不思議乘菩薩說此法門。明趣向二乘凡夫回心悟入法界乘乘不思議乘十信十住令其升進故。又舉輪王太子具足王相者。王命終后所有七寶不散滅喻。便以此子能治王正位故。若無此子王命終后此諸寶等于七日中悉皆散滅。佛子。此經珍寶。亦復如是。不入一切余眾生手。唯除如來法王真子。生如來家。種如來相。諸善根者。若無此等佛之真子。如是法門不久散滅。明知但令凡夫發心悟入不付囑十地已去諸菩薩故。若論入地已去諸菩薩先得道者。數若世界海微塵猶尚未比。何慮無人流通。意明設有圣者常說。無凡夫樂修悟入其法自滅言無凡夫修行言滅法無生滅。經云。唯除如來法王真子生如來家種如來相諸善根者。明如來以解脫智慧為家。如一念無念身心諸見已亡。便生如來無性妙理正智慧家故。名十住中初發心住。為初生佛家。四地得三界法盡。亦名初生佛家。八地得一分無功用現前。亦名初生如來無生忍家。如前已說。種如來相諸善根者。如來見一切法無性為性。無相為相。不壞相而無相。明智境相自真故。名種如來相。明自心智境界非生住滅。是如來相。明自心智慧等一切諸佛及以一切眾生智慧。皆一性無性一相無相。無表里中間。如虛空界能隨眾生性欲樂現如影隨身。生無來處。滅無去處。達心境如幻是如來相。達如斯法者。是生在佛家。種如來相諸善根者種者。明有修學如來如是真智慧種故。如是凡夫聞此法已。修學如來如是真智慧種名為佛種不斷。名曰付囑流通。是故當知此教不付囑已入位得道菩薩故。經云。設有菩薩于無量百千那由他劫行六波羅蜜修集種種菩提分法。若未聞此如來不思議大威德法門。或時聞已不信不解不順不入不得名為真實菩薩。以不能生如來家故。如是菩薩即是權教中。觀空無我。但欣出世。雖修六波羅蜜厭苦發心樂求凈土。非是達自無明是根本如來智故。此菩薩修于凈行。觀空無我。厭苦發心。取舍全在。二見恒存。非如此教依智發心達自心境本不思議無欣厭心無凈穢障故。眾生境界是如來境界。眾生心是如來心。一如此品所說。說此品時其地六種十八相動說普賢行品直言六種震動者。為明直言行體。此品乃明法身理智并普賢行悲智圓滿舉十方國動故乃至興供亦圓滿云十方各過八十不可說百千億那由他佛剎微塵數世界外各有八十不可說百千億那由他佛剎微塵數如來同名普賢皆現其身而來作證稱嘆等事。皆舉八十為量。佛號同名普賢者。明以八圣道是佛所行。以所行之行以立佛名號故。此明八圣道覺行齊圓遍十方故。故以八十不可說那由他佛剎微塵數佛同號普賢。此覺行圓滿。以八圣行為體。此會中十方佛剎微塵數菩薩摩訶薩得一切神通三昧皆得一生之記者。明既自己修行行果。此是所化之眾故。亦乃一生得記。一生者。不見三世生故。名為一生義也。此乃總攝凡圣元一體相無別異性。以一剎那生入此位者。名為一生。更不見三世生性故。實法如是。余見皆非。又佛剎微塵數眾生發阿耨多羅三藐三菩提心我亦與受記于當來世經不可說佛剎微塵數劫皆得成佛同號殊勝境界者。明以一剎那中方便三昧顯正智慧海現前時無邊劫迷一時頓滅心境解脫名為佛殊勝境界。非如情系有如許塵劫次第積修作此解者徒生想慮。未有成佛之期。真法中未曾如是。已下明此四天下所度眾生廣多。總結十方同此。已下過十不可說百千億那由他佛剎微塵數世界外各有十不可說百千億那由他佛剎微塵數菩薩皆來詣于此充滿十方者。明普賢行遍周同來作證普賢之法。故云我等一切皆名普賢各從普光明世界普幢自在佛所來者。明皆從法身根本性自清凈普光明智名之普幢。從此智上起等法界虛空界等眾生數差別行。行普賢行故。言從普光明世界普幢佛所來故。余義如經具明。此皆約根本智作世界。約差別智作普賢。總合會覺行慈悲圓滿。表明此品之法門如是故。為以明如來根本智中行普賢差別智故號佛為普賢佛故。總是表以佛智作諸行故。以八圣道十波羅蜜不離根本智遍一切行故。故舉之為數。云八十不可說那由他佛剎微塵。總是表法也。此教為大心者說。非劣解者妄作穿鑿所知。須深達本末前后經文隨位差降總別同異之意。此品是自己進修經過五位已終理智萬行大悲圓滿之畢也。是自己如來出現處世利生無著之門。此品如大海。五位加行河歸流廣大之極。此品如須彌山。諸寶山王高莫過也。此品如大地。大悲育載一切含生故。此品如虛空。法身智身法界充滿故。如圓凈摩尼寶鏡其量遍周十方一切世界色像咸現其中無礙顯現。此如來出現法門。亦復以法身妙理無色無形普光明根本清凈大圓明智鏡。普現十方一切眾生業普賢行海諸佛身土。咸處其中無不自在。是故有發菩提心者。當信自心及一切眾生心。總有如是如來智德自在。當知不久還同佛身。自信有故如此品云。量等三千大千世界經卷內在一微塵中一切微塵亦復如是者。意令信知一切微細眾生。皆有如來四智經卷之海。云破彼微塵出經卷者。明菩薩自得此已及見一切眾生皆等有之。及以方便智居生死海中。起等眾生數身行方便。引之令心開悟。達自智境如佛不異。故云破此微塵出此經卷。如經云。如大海水潛流四天下地八十億小洲有穿鑿者。無不得水。喻明一切眾生有自觀察力無有不得如來智慧大海心水故。又經云菩薩摩訶薩應知自心念念常有佛成正覺。為明諸佛如來不異此心成正覺故。又下文云一切眾生心亦復如是。悉有如來成正覺。此明凡圣心自體清凈無異。但有迷悟不隔分毫。但一念妄念不生。得心境蕩然性自無生無得無證。即成正覺故。便以此法廣利眾生。是普賢行故。無心性理妙慧。簡擇一乘三乘人天因果惡道業報。名為文殊。隨差別智同行。知根利生無有休息。名為普賢。以大悲救護一切眾生。名為觀音。以此三心一時修學。名毗盧遮那。慣習心成。名為自在。無法不明。名為無礙智。隨根應普遍十方性無往來。名曰神通修之在初。慣習總得妄生多劫智日不遷。此總非難。何須不作學而不得。猶福勝人天不信不修。苦窮何盡。大意此之如來出現。佛果之門文殊妙理普賢妙行等。一切眾生咸共有之非古非今。性自一體。令后學者如是信修。深誠非遠。勿自生難。如此品頌云。如海印現眾生身以此說其為大海菩提普印諸心行。是故說名為正覺。意明菩提是無心性無體相無得無證之妙理。通達此法者名為妙智。以此菩提妙智普印邪思妄行。自無生處名為正覺。論主頌曰。  
　　一切眾生菩提界　　白凈無垢智無壞 
　　智珠無價在衣中　　秖欲長貧住門外 
　　廣大寶乘住四衢　　文殊引導普賢扶 
　　肥壯白牛甚多力　　一念遍游無卷舒 
　　如是寶乘不能入　　但樂勤苦門前立 
　　不覺自身常在中　　遣上恒言我不及  
　　大體常須自信自己身語意境界。一切諸行分別。皆從如來身語心意境界諸行分別中生。皆無體無性無我無人。但以法界無作自性緣生。本無根機處所可得。性自法界無有內外中間。應如是知。如是觀察。觀自觀他。同一體性。無我無我所。以定慧力如是修行。既自知已。觀眾生苦自利利他。皆如普賢廣大行愿。一如此經五位法則。此品和會明文殊是體根本智之法門。普賢是用根本智中萬行。無作根本智是佛故。令體用自相問答說根本智佛果之門。明根本智因此二行所成。明根本智自無成壞皆因文殊普賢二法所顯發故。以此還令所顯之因還自說故。佛自無成壞者也。以明因可說果無作故。以此三法自在圓通。名佛出現世間故。此明不作而作作而不作者故。  
離世間品第三十八  
　　將釋此品約作五門。一釋品名目。二釋品來意。三釋敘致始成正覺所由。四釋說法之主所以。五隨文釋義。  
　　一釋品名目者。所以名離世間品。明前品既名如來出現此品即得離世間故。故名離世間。此有二義。望說法之主。說教益眾生。是利益世間品。合作利益之名望眾生。聞法處世無染。是離世間品故。此約說法之主及得益者二義通釋。  
　　二釋品來意者。明前品是五位升進已終自己佛果覺行已滿。此品是普賢常行。自從初如來始成正覺以來。一時同說。是古今諸佛共行。乃至從普光明殿說十信心法十定十通十忍。阿僧祇如來壽量菩薩住處佛不思議如來十身相海如來隨好光明功德普賢行如來出現離世間如是等十二品經。乃至四十品經。天上人中不離一剎那際三昧。以普光明智一時普印一時同說。以此諸會乃至升天皆云不離始成正覺普光明殿。此明圓通始末時法不遷。此品須來。  
　　三釋敘致始成正覺之所由者。何故品初敘其始成佛之時及處何意。經云。爾時世尊在摩竭提國阿蘭若法菩提場中普光明殿乃至妙悟已滿者。意明此十定及離世間品等五位進修始終皆以此普賢行體為升進故。又四十品意謂雖別。總不離普光明智十定之體。一時同說。無前后際。十方同然。以此升天。但云不離菩提場普光明殿。如說十定品。一會說十一品經。在于十定初。亦同此品。如前敘致還云。爾時世尊在摩竭提國乃至妙悟已滿。以明十定品以定無前后普收一部經之始末及三世故。此離世間品。以其二千法門普賢行體。成佛因果。普收前后及三世常然之道故以敘之。明總是初成正覺時一時以普光明智人間天上及十方世界一時頓印無有前后。圓鏡頓照諸境。為此教頓為大心眾生頓舉智境。非如少解者情識所知故。成佛亦一念成。說教亦一念說。但。約智體非三世時分歲月情量所收故。  
　　四釋說法之主所以者。此品何故還令普賢菩薩說者。明此二千法門是普賢所行常行故。還令普賢自說自行。令諸聞法者仿而敩之。即行普賢之行。如是乃至示現成佛入涅槃。總是普賢行故。若以根本法身智身佛。無成壞之功。以差別智論。總是普賢行攝故。是故如來出現品明自己覺行圓滿故。十方諸佛同號普賢。以明十住十行十回向中但一分覺心。能治一切煩惱中一分粗惑。行得一分慈悲。雖踐普賢一分行蹤。然未全具普賢行滿故。隨位佛果但同號為月為眼為妙。至如來出現品。明覺行齊圓故。是以不可說佛剎微塵數佛同號普賢佛故。明根本智全成差別智用。滿得名故。以體收用。此乃就用成名故。今此品令普賢說者。亦是以根本智就用成名。若約初心信解。即將用從本。以普賢用從根本智。世界名金色。佛果號不動智。能覺之人。號曰文殊。此至自行佛果覺行已圓。即以根本智從用。佛號普賢故。所行行亦號普賢佛故。如說此品普賢。是約本從用普賢。及說十定品普賢。亦是如初會中普賢是毗盧遮那如來自行普賢。十定品已來普賢。是凡夫。從十信已來升進道滿自行普賢。明自十信心至十地。以用從本即成根本智使令圓滿。從十地向十一地以根本智從用成差別智。一向利生。即說十定已來普賢菩薩是也。是故說十定品時。已登十地。諸菩薩再三求覓普賢不得者。明以根本智會用未及滿故。如來令生想念。普賢如對目前方得見者。明純用是普賢故。即以智體從用。是故出現品中。令文殊問普賢者明以體從用故。如說此品普賢是直以體從用普賢。共初如來初會中普賢。其功相似。是以初會所說法門。皆令普賢說法。亦是以體從用。第二會以普賢智用從體。直至十地。皆是以用從體。且令成其根本智使圓明。然后十地終舍三昧涅槃樂。如稠林煩惱故。方令具普賢大用始得稱周設教于生死中自在故。如是安立修行。以智境乃是一時。是故十定及此品。總通敘始成正覺菩提場始末。有發心之士。深須得意方堪修道。作前后多生尋求不可相應。但自以定慧力。觀照所緣真俗內外心境染凈偏多處。以理智體用平等法而用治之。散動多者以定治之。樂寂多者以平等法身及大愿回向力悲智治之。一如此經五位修行法。治之至究竟趣。若自智不及志求良匠。不可安然致無所益。當知此說法主者是成佛果。后以體從用普賢說。始終常道普賢二千種法。用該萬行。八地舍七地中有行。有開發智凈無功。十地舍涅槃三昧稠林行成普賢行。入于生死圓滿大悲。方始自在。  
　　第五隨文釋義者。于此一品有七卷經。長科為十段。  
　　一爾時世尊已下至盡于法界等虛空界有八行經。明嘆佛成道所得法門。是此品序分。  
　　二與不可說百千億已下。至說不可盡。有二十一行。是嘆菩薩大眾志德圓滿分。  
　　三其名曰已下。至入于無礙清凈法界。有十行經。明菩薩例名及嘆德分。  
　　四爾時普賢已下。至然后從其三昧而起。有三行半經。明普賢入定大地十八相震動普賢起定分。  
　　五爾時普慧菩薩已下。至佛子如是等法愿為演說。有七十二行半經。此一段明普慧菩薩有二百問都問一初發心乃至究竟佛果法門行相分。  
　　六爾時普賢菩薩告普慧菩薩等已下。至第五十九卷中二千答后佛子。是為如來應正等覺。觀十義故示般涅槃。此一段普賢菩薩有二千答。其所答法一一有十法。其文一一自具不煩解釋。但如說修行是為正說分。  
　　七佛子此法門名菩薩廣大清凈行已下。至當知是人疾得阿耨多羅三藐三菩提。有十二行半經。是付囑流通此品法門分。  
　　八說此品時已下。至頌有十一行經。明法威動地十方諸佛皆悉現前稱贊普賢所說之法佛共守護此法分。  
　　九于無量劫修苦行已下。一段頌有十六行。都嘆能發大菩提心所行慈悲愿行之人功德廣大無比分。  
　　十其心不高下已下。五言頌直至卷末。有二百七行半頌。以諸譬喻頌諸菩薩大悲饒益及所修法門分如經自具一一分明。但有發菩提心者。皆應頂敬誦持以用莊嚴身口意業。以成法身大智大悲行愿之門。成就佛果普賢大用如嘆德中妙悟皆滿者。無功之理智性自遍知故。二行永絕者。斷常有無二見也。達無相法者。智境如幻心境無主。住于佛住者。佛無所住。得佛平等者。大智遍周知根與益無自他也。到無障處者。圣凡同體總別自在。不可轉法者。體用自在無性可轉。所行無礙者。智用遍周無物為礙故。立不思議者。迷亡任智也。普見三世者。智印古今無延促也。身恒周遍一切國土者。內外見亡大小情盡。心如虛空智體自遍。對現色身非往來也。智恒明達一切諸法者。嘆如來差別智滿了。一切行盡一切疑無能測身一切菩薩等所求智者。嘆如來最后身之德用。義無不盡。行無不周。身無不遍。事無不知。智無不圓。任無功用。心無卷舒。十方普應。無心意識任德所求。以無依住聲一音遍告。隨根別悟任智不同故。已下如文自明。此離世間品。是佛果之后普賢恒行。普印十方無休息也。如善財見慈氏如來。慈氏如來卻令見文殊師利。又聞普賢名。善財起無量十大愿云。方見自身入普賢身此品同彼。  
大方廣佛華嚴經論卷第四十 
第十會在給孤獨園說法界門  
入法界品第三十九之一  
　　將釋此品六門分別。一釋品名目。二釋品來意。三釋如來所居之處。四釋說法之主。五釋所集之眾意。六隨文釋義。  
　　一釋品名目者。此品何故名為入法界品。明信樂者。從迷創達。名之為入。身心境界性自無依。名之為法。一多通徹真假是非障亡。名之為界。又純與智俱非情識境。名之為法界。又達無明識種純為智用。不屬迷收。是無依智之境界。名為法界。又以智體無依無方不遍。普見真俗總不思議。毛孔身塵參羅眾像無邊境界佛剎重重智凡同體境像相入。名為法界。又一塵之內普含眾剎。無空不遍。無剎不該。不壞報境。重重無盡真通理徹名為法界。又以一妙音遍聞剎海。以一纖毫量等無方。大小見亡物我同體識謝情滅智通無礙。名為入法界。此約智境普名。勿依肉眼情識所見。  
　　二釋品來意者。前明自己如來出現。又明心無所染名離世間。此乃純是法界無虛妄界。以是此品須來也。此品是一切諸佛成道之己智之常果。無始無終。亦是前之五位進修。以此為體。至此慣習滿故。任智施為還源本法。  
　　三釋如來所居之處者。  
　　何故前余會之首。皆云不離菩提之場普光明殿。又三會同居普光明殿。此之法界一會。何故不同前會。直言爾時世尊在室羅筏國逝多林給孤獨園者何意。  
　　答曰。為明前普光明殿說十信心。以次說十住十行等五位。六位升進之門。為不離菩提體上而有進修。故言不離菩提場如來成正覺之體。恐失經之本意故。須重敘。三會同在普光明殿者。明信進五位修行已終。不移普光明根本不動智體為境。非妄情故。時亦不遷剎那之際。此法界會。直言在室羅筏國逝多林明前約。位升進已終。此會明自己成佛果滿度眾生之行故。在人間國邑園林。又化二乘聲聞緣覺及凈土菩薩。即純以自在法界為體。不立五位菩提及行可修。亦無差別智普賢愿行可學。總是佛果已滿。普賢行已周。恒遍十方利眾生法不須和會。以此直言逝多林。如眾流入海諸河名亡。但以法界為名。不同以前五位升進和會行相故。在室羅筏國者。舊云舍衛國。云室羅筏國者。此云好道。亦云聞物。以此城中人好學道德余國聞其國中有多人物故。以人之道德以成國之名。逝多林者。逝者往也。度也。速也。為佛世尊在此園居一切眾生而往佛所。速得度脫以佛度眾生廣多故。故因立名也。林者此園有林故。亦以如來行多。以法界普覆蔭遍含生故。以佛行為林。以林為蔭覆。得清涼義故以法界清涼。蔭眾生煩惱熱。令清涼故。故曰逝多林。若以因置寺園之時。以所施成名。以只陀太子植林須達長者置園。以長者濟乏所求孤老皆惠。亦號祇樹給孤獨園。今以約如來智德遍含廣多濟物。號為逝多林。園此方名寺。彼方名園。若法界體用智境普含。以法界無限智境為逝多林園。非以肉眼情識所見也。乃是塵剎遍含之園也。  
　　四釋說法之主者。此說法之主。亦是前菩提場毗盧遮那如來。亦是于五位法中諸菩薩自成之佛。亦是當來彌勒如來所成之佛。亦是三世古今一切佛故。以法界中智體無三世古今延促之情見故。以法界中無新舊成壞佛故。以法界輪度眾生入涅槃。不移法界一毫一微塵體用時分不異故。在凡情妄見異。在法界見見一切眾生初發菩提心乃至成佛轉法輪智一切三世諸佛成佛一切眾生成佛。同住一剎那一微塵一法身一智慧一言音一解脫一神通一不思議一報境界一蓮花座。重重重重無礙無礙。此約智眼實見。不可隨愿肉眼妄情所知。若有能如是真實信解者。當知此人悟佛知見入佛知見。坐佛道場得如來智。為能信自他身心總一法界大智之體之用故。此法界中能說法教體。約舉其十。一以如來神力為能說教體。以佛神力所見法故。二以不思議為教體。所現音聲法門非口言心思任法現故。三以虛空為教體。所現諸法境界如虛空故。四以光明為教體。以此如來眉間光名普照三世法界如來放眉間光明現諸法故。五境界為教體。以一一境界互融相含含十方佛剎法故。六以佛報果為教體。現昔往業所修行法門所莊嚴故。七以法性為教體。無身心可證修故。八以菩薩名號為教體。一一名號之中約所行法以成名故。九以菩薩等名數為教體。列普賢文殊五百菩薩。十十同名。表五位因果法界境中一多齊圓滿故。十以普光明智為教體。十方世界一時應根普現化故。如是說法教體無量無邊。且約舉其十。若以能聞受教之人。約以六事相應。眼耳鼻舌身心六處觸受得無所著。以為能聞及所受教之人。非獨耳根聽聞以為聞教之者。  
　　五釋所集之眾意者。此會初所集之眾。有一百四十二個菩薩。普賢文殊二為之首。自余一百四十個菩薩。十十同名。都云五百。經云菩薩摩訶薩五百人俱又下文云。此諸菩薩皆悉成就普賢行。如是五百菩薩。皆以文殊為法身。根本智之體。普賢為差別智之大用。如是一百四十二個菩薩。云何成五百之數。自天冠菩薩已下一百個菩薩。是本法界果體中本十波羅蜜之行。互融十中一一中具十十中具百。是法界中等一切眾生。萬行大用之門。十冠菩薩已下。是法界中行果也。自初日光焰幢等十幢菩薩。十力菩薩。十藏菩薩。十眼菩薩。如是四十個。皆以文殊普賢二行于十住十行十回向十地中。通普賢文殊四十二賢圣行中。各以十波羅蜜。會融理智大愿大悲。進修四十心之諸行。一波羅蜜中具十。十中具百。于四十心中成四百。加后法界本果中百波羅蜜成五百。皆以普賢文殊為體用。以四十二圣行中。以四百個波羅蜜門。至此法界本果行中。天冠菩薩已下一百個菩薩行果。會同入法界故。故號為五百。此明四十心進修之佛果。會法界根本無進修之本果行故。自十冠菩薩。所以為法界中本行果。冠是頂上莊嚴。明法界是本佛果萬行之頂故。以名下之義及所嚴飾知之。為此經名目嚴飾住處眾數皆是法門。他皆仿此。次下有五百聲聞眾。是得聞此法眾。次下有無量世主眾。已下他方所來十方咸集之眾。皆是法界本行因果。五百聲聞眾。是示現不聞不見此法界不思議神力眾。如是五眾。隨文釋義方明。且略言爾。  
　　六隨文釋義者。于此品中長科為兩段。  
　　第一從爾時世尊在室羅筏國已下。至第六十一卷中一切法界教化成就一切眾生而亦不離此逝多林如來之所。有一卷半余經。明如來入師子嚬申三昧。及放眉間光現法界門。令諸菩薩以五位升進佛果。入法界無進求自在佛果分。  
　　第二爾時文殊師利童子已下。直至經末已來。為文殊師利童子從善住樓閣東行就根利生成行表法。令后發心者不迷其行。令易開解分。又于初段逝多林中復長科為二十七段。  
　　一爾時世尊已下。至與五百菩薩俱。有一行半經。是當品序分。  
　　二普賢菩薩已下。至如是等菩薩摩訶薩五百人俱。有四十九行半經。為列眾分。  
　　三此諸菩薩皆悉成就普賢行愿已下。至以大光明網照法界故。可有八行半經。嘆前菩薩志德分。  
　　四及與五百聲聞已下。至于佛智海深信趣入。有三行半經。明列聲聞眾及嘆德分。  
　　五及與無量諸世主俱已下。至求一切智。有四行經。明列世主眾及嘆德分。已上五段是列眾分。  
　　六時諸菩薩大德聲聞已下。至如來智。有三行經。明諸大眾同心念請如來十種法門分。  
　　七一切世間諸天及人已下。至一切智廣大愿力。有六行半經。明能信解開示此法之人皆自非得加被方知分。  
　　八唯愿世尊已下。至愿皆為說。有十二行半經。明重請佛說隨順菩薩及眾生法及如來往昔所行之行成道等有三十問。請佛為說分。已上三段請法分。  
　　九爾時世尊已下。至靡不咸以摩尼所成。有十三行經。明如來以三昧力顯示往昔所行報果莊嚴十方及此大莊嚴樓閣廣博分。  
　　十爾時復以佛神力故已下。至周遍十方行列莊嚴。有十六行經。明以佛神力忽然逝多林地嚴麗廣博周遍十方分。  
　　十一時逝多林上已下。至皆住虛空周匝遍滿以為嚴飾。有七行經。明以如來往昔善根及自法力莊嚴虛空分。  
　　十二何以故已下。至如來身住逝多林菩薩眾會皆悉充滿。有十四行經。明嘆如來神力自在莊嚴大眾圓滿都結十方同然分。  
　　十三見普雨一切莊嚴云已下。至而為莊嚴云。有十一行經。明十方虛空雨寶云莊嚴虛空及以寶地分。  
　　十四爾時東方過不可說佛剎已下。至與其眷屬結跏趺坐。已上有十段經。十方菩薩來集分。以上六段是答前兩度共四十種問。已下亦是前之五段答前問佛三昧神力及佛報境。次下十方來集菩薩眾。是往所修行身于依報中。答前往因所修諸地十波羅蜜。以明行滿故。莊嚴身亦滿。有十個佛國十佛名號。是所行行中因果。十佛皆號王者。皆明佛果智自在。菩薩以網羅覆其身。皆明教網具足。  
　　十五如是十方一切菩薩已下。至皆是如來威神之力。有二十五行經。嘆如上十方諸來菩薩志德用分。  
　　十六于時上首諸大聲聞舍利弗已下。至不見如是廣大神變。有五十行經。明如上聲聞無如是善根之種如來居逝多林神變莊嚴廣大佛剎菩薩眾海為宿世無善根皆悉不見分。  
　　十七佛子如恒河岸有百億無量餓鬼已下。至下頌有十種喻。比聲聞無有廣大菩薩善根。在其會中不知不見如來自在分。其所有十喻經文自明如是。聲聞示同不聞不見如來變化神力境界菩薩眾海。令諸實是聲聞回心種如來大愿大智大慈悲。常處生死廣利眾生故。  
　　十八明毗盧遮那菩薩等十菩薩說頌分。已下有十菩薩。并是十方來者。各說一頌各隨自名。各自嘆自法。是一切諸佛諸菩薩行。皆隨菩薩名下義表其頌意可見。如初毗盧遮那愿光。明菩薩是種種光明直是佛果。愿光者。是佛果中菩薩行。從初總嘆。令諸菩薩觀察逝多林如來境界。次下九個是總中別。各隨菩薩名下義取所頌之法也。如不可壞精進王者。還頌不可壞精進義王者自在義。已下仿此準知。  
　　十九爾時普賢菩薩已下。至演說此師子頻申三昧。有六行經。明普賢菩薩以十等一切方便門欲演說師子頻申三昧分。  
　　二十何等為十已下。至佛子此十為首。是十種不可說法句分。  
　　二十一有不可說佛剎微塵數法句都結通已下六行經。是普賢菩薩觀佛境界說頌分。于此十行頌中重頌前十無盡句法。意明法界體性無礙。一多互參大小相入。毛孔微塵悉含一切諸佛剎海。一一境界皆互容無礙。頌云。一一毛孔中。微塵數剎海。悉有如來坐。皆具菩薩眾。如經具明已上二十一段經。明如來以師子頻申三昧。令五位中升進普賢萬行法門會入法界。性自圓滿本無和會。普賢行故。自此已下如來放眉間光。名普照三世法界門。令諸菩薩安住師子頻申三昧門。  
　　已上二十一段且會法界中。普賢差別智無礙行滿。還令普賢說頌嘆法已下放眉間光即明己法身根本普光明智與法界中無礙自在。差別同異普賢行門。理智體用一時同會。即令文殊說頌嘆法。以文殊普賢二體成真俗二智法界平等恒然法門。此法界中體用二門。若無普賢即差別智不行。即趣寂無悲行。若無文殊。即普賢行是有為。是無常故。以此二人之法門成一法界之體用。一切諸佛法總如是言其佛者。但于此二人體用中無所住名之為佛。言住佛所住者。佛住無住。但于此文殊普賢理智萬行體用中。而無所住之智。而得佛名。是故前普賢是以行彰理門。后文殊是以理顯行門。為言詮立教即名有前后。約其法界二法同資元一體用故。且以如來舉緣表法即師子頻申三昧屬普賢門。眉間毫相光明即屬文殊門以光明是法身妙慧所顯得。根本智所起師子頻申三昧。是差別智中行故。二人同體方成法界自在之門。表根本智自性無言。作用言說是普賢所收。若也三法別行。即是人天生死。設得道者名為眇目矬陋。或止宿草庵。不入法界大宅門故。師子頻申三昧者。是五位中進修已滿理智會融。已終加行疲極頓亡。法悅充滿不屬升進。任智普周現化神通。不為而智境應用不作而佛剎互參。極微不為小。而無盡佛剎海處中盡。虛空不為大。恒十方咸處纖毫之內。此乃縱任智海現寶剎而互參。名曰頻申。稱理而一多身境相含。名為三昧。頻申者。舒適悅樂無勞之義。意明前五位升進。緣有為無為融通作意疲勞相。此法界是升進已滿。任智適悅眾法自成。無作意勞倦故。已下放眉間毫相光明。名普照三世法界門。此以法身根本智顯行自在門。屬文殊師利。即下以文殊說頌嘆法。明令此文殊普賢理智法同行故。即佛果自然圓滿。但體理智體用法界之意。不可逐于紙素竹帛著錄抄寫前后名言。為名言不可一時。但取理智知其總別同異成壞。然為迷情初啟。先須諸善行方便。以顯理門。因理智明。如十波羅蜜中。九波羅蜜是行。唯智波羅蜜是果。余九波羅蜜是助顯智之方便體用。以是如來出現品前先明普賢行滿。出現品內方明果行一時。文殊普賢佛以光加二人。共為一個理智萬行體用。今此初以普賢會法界。大用之體。現師子頻申三昧之門印之。以三昧是行故。次眉間光明名普照三世法界門。令諸菩薩安住師子頻申三昧者。即明法身根本智照現差別智為一體用方名入法界門。是故已前二十一段經。是以行會理。無著門即以普賢為主文殊為伴。以下如來放眉間光。名普照三世法界門。即以理會行。圓融自在無礙門。即以文殊為主普賢為伴。如是主伴參融方名法界自在。從爾時世尊欲令諸菩薩安住如來師子頻申廣大三昧故。已下直至不離此逝多林如來之所。名以理會行圓融自在無礙門。于此段中復分為六段。  
　　一爾時世尊欲令諸菩薩安住如來師子頻申廣大三昧已下。至入如是等十不可說佛剎微塵數佛神變海方便門。有四十三行經。明諸菩薩蒙佛光照得無量神變海方便門分。  
　　二云何為種種三昧已下。至入毗盧遮那如來念念充滿法界三昧神變海。有六十六行經。正說所入三昧之名分。  
　　三其諸菩薩皆悉具足大智神通。已下至悉見于佛。光明所照有五十三行半經明諸菩薩蒙佛光明所益之德分。  
　　四爾時諸菩薩得不思議正法光明已下。至說頌有二十行。半經明諸菩薩所得三昧神通現變化云莊嚴逝多林及十方國分。  
　　五已下一段有二十六行頌。明文殊師利說頌重頌前法分。如文具明。已上明佛光所照諸菩薩蒙光照入頻申三昧普賢境界方便門。但是一切三昧總是方便行門普賢境界。總是文殊法身根本智所成就故。  
　　六爾時彼諸菩薩已下。至不離此逝多林如來之所。有六十三行經。明菩薩以佛三昧光明照故得如上三昧及無限大悲無限神通無限饒益眾生分。二十七段經文。總明答前菩薩諸世間主前后四十問。  
　　六隨文釋義者。從初列眾之中有二義。一釋菩薩名。二釋聲聞名。初釋菩薩名中。有六段意趣。  
　　一從初一百四十二個菩薩。以普賢文殊二菩薩及佛。是總該五位及法界因果。通收一部經之總別同異成壞法也。  
　　二從初十個同名號為幢菩薩。是十住位中法慧等菩薩。至此法界無作果。號之為幢。為以彼初發心十住智慧摧壞煩惱。至此法界果位。號之為幢。  
　　三次已下有十個威力菩薩。明從十行中功德林等十林菩薩至此法界果中號為威力故。明以眾善行威力故能成法界果行故。  
　　四次已下有十個同名藏菩薩。是十回向中金剛幢等十個幢菩薩。至此法界果中號名為十個藏菩薩以彼十回向。以回向摧破偏見會。融理智悲愿。能成眾德。至此法界果中。號之為藏。  
　　五次已下善眼等十個同名為眼菩薩。是十地位中金剛藏等三十七個藏菩薩。至此法界果中。號之為眼故。以彼十地中含藏眾德。則法眼分明普見法界故。此已上四十個十十同號菩薩法界果前四位。以此四十心通普賢文殊。為四十二賢圣道。以成法界果門。今至本故。  
　　六次已下有十個菩薩同號冠。直至列菩薩眾末。有一百個菩薩。是法界中根本智上十波羅蜜之行。為一波羅蜜中互體圓融。即一中具十。十中具百。如是天冠菩薩已下一百菩薩。即明百波羅蜜行也。通前四十個菩薩。皆具十波羅蜜。四十中有四百個。隨位進修波羅蜜。通此法界果中百波羅蜜。共為五百。是故經云。如是五百人俱此諸菩薩皆悉成就普賢行愿者。即普賢文殊及佛根本智。三人法行遍故。與如是五百行門。以為自在體用。乃至無盡。如下五百童子童女優婆塞優婆夷列五百。總約此五百行門立名。一萬龍。以約隨智萬行。六千比丘。約加信及五位中五百行門通收。故云六千。  
　　第二釋聲聞眾名者。舍利弗以其母眼明利如鹙鷺鳥目。以母之目似鹙鳥狀。以為子號。大目揵連者。此云采菽氏。以母姓菽以為名故。母是綠豆仙之苗裔故。摩訶迦葉者。以身金色能飲日光。亦云是飲光。仙人之裔也。摩訶此云大。離波多者。此云供養。須菩提者。此云善現。阿[少/兔]樓馱。此云無滅。難陀此云歡喜。劫賓那。此云黃色。是往昔黃頭仙之裔也。迦旃延者。是一宗之姓。是此胤故。延為胤也。富樓那者。母號滿慈。以取母號。如是十大聲聞示同不聞不見如來不思議法界變化之事令。樂小法者趣求大故。前五百聲聞及世主是先已有種者。能隨佛所行故。師子者。無畏也頻申者適悅無疲勞也。此明無作縱智自在不為而應無限深法自成也。以無功圓滿也。如前已釋。入此頻申。三昧莊嚴樓閣忽然廣博無有邊際者。廣大博寬也。言此樓閣忽然寬大與法界虛空等故。明如來境界恒自無邊。眾心迷解一念相應。無法不等故。心如虛空遍含法界。故云忽然廣博無有邊際。此乃引導后徒。非現前之眾。金剛為地者。法身感果所得報成故。無量寶華及諸摩尼普散其中處處盈滿者。總別眾行之所感生。琉璃為柱者。無垢凈心住持悲愿之所報感。眾寶合成者。明柱上莊嚴。具足眾寶。明以一凈心中住持萬行無所傾動。大光摩尼之所莊嚴者。根本智之感生故。閻浮檀金者。其金柔軟明凈甚過常金。柔和恭慎心所感生故。如意寶王周置其上以為嚴飾者。從根本智起差別萬行。自在無礙饒益一切眾生之所感生。危樓迥帶者。危者高也。迥者遠也。帶者以眾寶嚴映。總言寶樓高遠。映帶互嚴以遍法界。其中眾多寶樓互嚴映徹。以樓傍閣道傍出棟宇。相承猶連接也。言一一滿法界窗闥交映者。明寶閣上門窗映徹明凈無障。階墀軒檻者。層級為階。階下平地砌寶為墀。階上寶板為檻。檻上寶竿為軒。登樓賦云。憑軒檻以遙望。此之是也。種種備足都言萬寶備嚴。大約閣是差別智感成。樓是本智起觀照用。超諸境界感報所成。或人天形像寶為莊嚴。利益人天行所報成。寶網是教寶。垣墻是戒寶。樹是依蔭眾生之行。寶幡是回向之行。寶河是慈悲之行。一一如是約智眾行。所成報故。又就以上報上。又加神通所嚴。初陳樓閣莊嚴。次陳寶地遍周莊嚴。次陳虛空莊嚴。次陳十方諸菩薩來集身相莊嚴。一一莊嚴皆映徹相入互體重重。十方諸佛菩薩眾海身土及莊嚴一一相入自在無礙者。但約法身根本智為體。差別智報得萬事合然故。設一切如來起一切神通。不離此智起大用故。無不自在。無不相入。無不明凈。如是之智以如上五位和會進修乃得成故。獨修一法不可得也。只可多不離一不可守一以為自然。此逝多林及一切法界國土莊嚴不離二法。一約往昔所修行理智大慈大悲大愿眾行所成。二以佛菩薩不思議神通所嚴。如經自明。是答前諸菩薩四十問。從爾時東方已下十段經。明十方菩薩來集。明法界中佛果不可說佛剎微塵數本行。答前菩薩所問。總是自佛果行無盡遍周。是故世界名金剛燈云幢。金剛燈云幢者。明一切佛皆從此金剛智起大悲之行。摧破諸眾生煩惱。故名幢也。佛號毗盧遮那。勝德王者。即是行中之果。菩薩亦名毗盧遮那。愿光明者。是明以果隨昔愿行大慈悲故。王者。明佛果隨行種種自在無礙。以從金剛智起故。以是果行名同故。與不可說佛剎微塵數菩薩俱來者。言行滿令諸菩薩會此法故。故云俱來。此明檀波羅蜜中主伴行滿。所有諸來菩薩皆以寶網嚴身者。明教行滿故。已下九方總以十波羅蜜。以次排之。總是一佛之金剛智上。總別同異之行仿此例知。已下如文自明。但釋經大意。法門經中自具。已前二十一段經是。以行會理門已釋竟。已上普賢為主文殊為伴。已下如來放眉間光名普照三世法界門。即是以理會行圓融自在無礙門。已下文殊為主普賢為伴。爾時世尊欲令諸菩薩安住師子頻申三昧。放眉間白毫相光明。名普照三世法界門者。以此光是法界身中根本普光明智。此智現前時。即見三世久遠如今一體。無盡劫生死。亦不移現前總無體性。成大智海眾法清涼。便以眾行起差別智知根利生普周剎海無有休息。名為普賢行。即經已下文中。獲不可說諸三昧門教化無限諸眾生門。具如經說。如文自具。  
　　已上二十七段經。答前菩薩大眾所問四十法門竟。此法界法門。明智體自在以智力自現不藉如來口言。又令文殊普賢二人本位自宣本果之行。令易解故。不迷教之體用故。已上是一部經之始終圓滿。總法界體收。自已下爾時文殊師利童子已下。名為就俗利生成行門。已前教中。但云文殊師利不云童子明此已下入俗化蒙以行立名。便名童子明已前總約佛果普光明智中起十方賢圣。以立化儀即覺首目首等五位諸菩薩。是皆通化無方潛顯自在。文殊為信首。不名童子。自此已下。以法界體中入俗草創化蒙。約行所行立名。即號文殊師利童子。以妙智慧化童蒙。入佛智慧生佛家故。此是三世諸佛。始發菩提心。初法身現根本智無性之理妙慧故。一切三世諸佛從此而初生佛家。從此而成就普賢大愿行故。何故名為就俗利生成行門者。已前但云升天。表行成就諸天未往入間俗中化利。此法界品已前一卷半余經。但有菩薩聲聞世主已得道者。未有處俗凡夫入此法門。自文殊師利童子從善住樓閣已下。是入人間。就根接俗。化利凡夫。令其得此法界道理。又令善財童子遍求善知識五十二人。以表五位三種因果文殊法身中根本智普賢差別智中行。于此二中無所住智。名之為佛。以此三法具足。名之為佛。以此三法遍與五位終始而作因果。名為乘如來乘直至道場。亦名乘法界乘。以法界還以此三種因果為體用故。前后五位因果例然。總以此三法為因果。此佛文殊師利普賢菩薩。與五十個善知識行。而作因果。而自無因果。為自佛果位中無所修無所行故。但與五位中修行者。作治染凈二障習氣生熟處。說名因果。然法身理智萬行自無因果。但以五位中加行治惑習氣。而立如是因果之名。以文殊師利往諸覺城人間。就根教化。令善財起加行位求五十三善知識。成一百一十因果法門令學者不迷其五位之行。使易解故。與后發菩提心者。作修行之樣式故。故名為就俗利生成行門。為與學者行樣式令不迷故。更有余意。至下就位方明。  
大方廣佛華嚴經論卷第四十一 
入法界品第三十九之二  
　　從此就俗利生成行門中。自文殊師利童子已下至經末。長科為三段。  
　　第一從爾時文殊師利童子從善住樓閣已下。至六十二卷之初。爾時文殊師利菩薩勸諸比丘發阿耨多羅三藐三菩提心已。此一段經。名為創始就根入俗游歷門。  
　　第二漸次南行經歷人間至福城東。是文殊入俗人間。說普照法界修多羅門。  
　　第三從爾時文殊師利童子知福城人悉已來集已下。直至經末。是辨根與法成行門。第一從創始就根入俗游歷門中。分為兩段。  
　　一從爾時文殊師利童子已下。至辭退南行往于人間有二十行半經。明與同行菩薩及常隨侍衛之眾辭佛南行往于人間分。  
　　二爾時尊者舍利弗已下。至成就一切佛法。有八十六行半經。明舍利弗等六千比丘隨逐文殊師利南行在路發心得此一乘法門分。  
　　隨文釋義者。第一從初爾時文殊師利童子已下一段中。經云。爾時文殊師利童子從善住樓閣出者。明以自法身現根本智。樓閣中起差別智。以利眾生故。名為出。無量同行菩薩者。成助道翼從。共教化眾生故。是萬行主伴。常隨侍衛諸金剛神者。都舉諸侍衛之神。此神之中。約有二義。一以諸神所行約自德立名。二約文殊師利之德差別行上。以標其德。以為侍衛守護之義。此一段并菩薩神天有三十二眾。通后六千比丘眾。以為四十二眾。以為四十二種方便行。成就眾生大智慧解脫之海。初金剛神者。法身中普光明智也。智現名神。普為眾生供養諸佛身眾神者。是恭敬義。以廣化身云十方恭敬供養諸佛引接眾生報得其身端正嚴飾故。足行者。是精勤義。教化眾生無疲勞行。風神者。以摩尼為寶冠。表明凈無垢智能設教義。以風體能吹壞散一切萬物。亦能升持生長一切萬物。然自無體性所依。以離垢寶冠表之。像法身智慧能說教網散壞煩惱染凈自無所依。以巽為風教故。余如經自具。如鳩槃茶王所除餓鬼趣者。以此大囊垂下如冬瓜。坐以踞之。行以置之于肩。取像表法。以大悲垂俗擔負眾生無辭勞倦。摩睺羅伽王者。此是腹行大蟒之類。取像表法。以胸腹行是恭敬義。此是守護僧伽藍神。自余準名下義。表之仿此。文殊師利及諸菩薩出自住處者。隨根接俗也。右繞如來無量匝者。敬順所行。右繞者。從南自東至北是。  
　　第二舍利弗等六千比丘隨逐文殊南行段中。復分為七段。  
　　一爾時尊者舍利弗已下。至皆是文殊師利說法教化之所成就。有十二行半經。明舍利弗及六千比丘隨文殊師利南行分。  
　　二爾時尊者舍利弗已下。至白毫相光來照其身從頂上入。有十六行經。明舍利弗勸諸比丘觀察文殊師利隨路行時十種福相嚴身及道路分。  
　　三爾時尊者舍利弗已下。至此諸比丘愿得奉覲。有十行半經。明舍利弗贊嘆文殊師利十無量德諸比丘眾咸欲愿見文殊師利舍利弗為白文殊師利分。  
　　四爾時文殊師利童子已下。至愿我一切悉當具得。有六行半經。明六千比丘頂禮文殊師利自發大愿佛證知分。  
　　五爾時文殊師利菩薩告諸比丘已下至近如來地。有十八行經。明文殊師利菩薩為諸比丘說十種無疲厭法行不墮二乘地入如來地分。  
　　六時諸比丘聞此法已下。至住菩提心堅固不動。有十六行經。明六千比丘聞文殊師利說法得無礙眼三昧于一切法各得十十法解脫門分。  
　　七爾時文殊師利菩薩勸諸比丘已下。至卷末。有六行經。明文殊師利重勸比丘住普賢行便得不離文殊師利足下普賢于十方佛所悉現身具足一切佛法分。  
　　隨文釋義者。六千比丘表信心亦入位故。以十信心十住十行十回向十地十一地路上一時總得故。故云六千前后圍繞。以舍利弗為主。自余為伴。主伴同行。明升進求正法故。出自住處者。出自聲聞及諸權見故。趣求法界大菩提故。繞佛三匝。皆順佛正教故。繞佛三匝。皆是右繞自南向東向北向西至南。如是三匝。以為右繞成法。令人返左行。如是六千比丘是舍利弗同住。出家未久非是羅漢。宿世有種皆易發心。經云。六千比丘悉曾供養無量諸佛深植善根解力廣大信眼明徹者。明往昔曾種信根今生信種已熟。舍利弗勸諸比丘令觀文殊師利菩薩福德圓光映徹者。是心凈之常光。能令見者歡喜。光網者。是法網圓滿明其教光。嚴身見者。滅苦故。文殊師利所行之路左右八步平坦。莊嚴者。明身心常與八正道俱故。周回十方常有道場者。化行常滿十方。諸佛說法之時。放眉間光灌文殊頂者。明文殊師利是十方佛創蒙發心。法身無相智慧之頂。一切諸佛初發心時。入此智慧而生佛家故。一切眾生初發菩提心。皆以此法身無相智慧為體。一切眾生皆自有之。皆須方便三昧。方能明現故。樹皆寶嚴。明因行報生六千比丘觀察文殊師利及所聞十種無疲厭法。便獲得無礙眼三昧者。得法身中無相智眼明凈。以執亡見謝智眼圓通非肉眼故。身邊等五見亡法自明矣。即十方礙盡。初一切法中各明十法。以明三昧力創始。初明后勸普賢愿行加進一切諸明悉達。此已上明六千比丘發心竟。后明覺城化緣利物。如舍利弗。是示現聲聞。前已述訖。已上余義可解之意。如文自明。  
　　第二入俗人間。說普照法界修多羅門。即在福城東娑羅林大塔廟處也。又此一段從爾時文殊師利菩薩勸諸比丘已下。至娑羅林中大塔廟處。有十五行半經。復分為兩段。  
　　一爾時文殊師利菩薩已下。至人與非人之所供養。有七行半經。明文殊師利行往人間至所堪授化緣之分。  
　　二時文殊師利與其眷屬已下。至大塔廟處。有八行經。明文殊師利說普照法界修多羅門聞法獲益分。  
　　爾時文殊師利菩薩勸諸比丘發菩提心都結前法漸次南行經歷人間者。明菩薩接引向明以離為明。經人間者。明菩薩大悲為不請之友就根引化故。福城者。約人多修福以立城名。亦約圣者所止皆為福德莊嚴。幢者有二義。一過去諸佛曾于此處難舍能舍破所著故。名之為幢。二此處古佛塔廟并有林木森竦高妙之所莊嚴。大塔廟者。名稱十方佛國遠聞。名之為大。亦約說法界門無里外中間見亡。名之為大。于中安置尊者之形像不可毀壞。名之為塔廟。亦名為幢。有梵僧云。其此塔廟。南邊打鼓。北邊不聞。故世間名為大也。娑羅云高竦也天龍夜叉已下。明天龍八部及人常所供養故。文殊師利與其眷屬者。所同來菩薩神天六千之眾。說普照法界修多羅者。是根本智明徹遍周隨根遍故。百萬億那由他者。當此溝也。大意明不可說修多羅以為眷屬。此明差別智遍周應根授益。修多羅此云長行經。說此經時于大海中已下。明無量龍聞法悉舍龍身生天人中。一萬諸龍于無上菩提得不退轉及無數眾生于三乘中各得調伏。明各自依根隨差別智得自根性法門。已上明普照法界修多羅隨根濟門如經自具。  
　　第三辨根與法成行門。從無量大眾從其城出。直至經末。總是為文殊師利觀察善財及其數。并往南方妙峰山上。以次南行詢求五十三人。為善知識。用五位因果進修行門。欲令后人仿之成行。劫名辨根與法成行門。于此一段之中。復分為兩段。  
　　第一從無量大眾從其城出已下。至爾時文殊師利菩薩如象王回。有九十四行經。明福城四眾咸集文殊師利隨所樂求為其說法令得清凈及觀善財推其因果勸令親近善知識門。  
　　第二爾時文殊師利如象王回已下。直至經末。名為知根與法令其成行發生后學門。從初第一段中。有九十四行經。約分為六段。  
　　一從無量大眾從其城出來詣其所已下。至五百童女。有二十一行半經。是大眾來集分。  
　　二爾時文殊師利童子已下。至回向菩提無所障礙。有二十五行經。明文殊師利菩薩觀察善財名字所因及嘆往昔善根今生果報分。  
　　三爾時文殊師利菩薩如是觀察善財童子已下。至說一切佛平等無二法。有六行半經。明文殊師利知善財根堪而為說法分。  
　　四爾時文殊師利童子已下。至然后而去。有四行半經。明文殊師利為善財及大眾說法已而去分。  
　　五爾時善財童子已下。至而說頌曰。有兩行半經。明善財聞法生信已勤求無上菩提向文殊師利說頌自嘆三有苦輪及請法教授分。  
　　六說頌中。有三十四行頌明善財自嗟苦本以頌請法自利利他分。其此一段三十四行頌中。初四行頌自嗟生死苦因已下。有三十行頌。是嘆文殊師利菩薩德。及請法門分。  
　　隨文釋義者。如初一段中四眾來集。經云。無量大眾從其城出及其列數但言五百者。此明約能發菩提心以五位十波羅蜜。成其數不從人為數。以五位修行中十波羅蜜互體有百為一中有十故。且如檀波羅蜜為主。余九為伴。戒波羅蜜為主。余九為伴。忍波羅蜜為主。余九為伴。皆仿此。如是百波羅蜜。于十住十行十向十地十一地升進見道治惑習氣深淺上隨行名殊。安立五百若約普賢行。總該法界無盡剎海。即有不可說不可說佛剎微塵數諸波羅蜜。今且但約五位中。一位有百波羅蜜。五位五百。前言一萬龍皆發菩提心者。即明萬行圓滿。須達多者。此世善給。施無依怙者。亦名給孤獨。婆須達多者。此云財施。日有善行。如是四眾并一萬龍。發菩提心。眾數有五眾。如龍眾及五百優婆塞五百優婆夷。并是居世俗流。信心純厚。童子童女皆是二十已下。年未弱冠。無染世欲。清信男女。名曰童子童女。年幼創啟初心。歸法流而受教。名曰童子童女。童者創蒙也。立下里為童。為年居未長立志德于閭里之間。號曰童子。年居長者能有清凈信心。但云清信士女。已上列眾。但隨名下義。是所修之德。或以形貌立名。如大智居士女。以父之號故約德立名。余準知之。經云。威光赫奕者。明文殊師利身色盛明映于大眾。如文殊師利觀察善財名字因緣以初入胎時于其宅內自然出七寶樓閣者。此從因感果不可無因而有報生。明先世信心能信自心是具足白凈無垢法身及無依住普光明智以為信種。名之為胎。如信位中普光明殿說金色世界不動智者。是以白凈無垢法身。名為金色世界也。普光明智號為不動智佛為本無性可動故。即今號無明者。是為往世信此自心無明及一切眾生無明。總是一切諸佛法身清凈智種。以此信心。名之為胎。以此信胎生于世間。報得七寶樓閣。此信時以智慧觀照力之所成就。云七寶及七伏藏者。并約七種助道分之所報生。已下七數例然。處胎十月者。于信心中。行十波羅蜜。世法滿也。誕生者出世智生也。形體支分端正者。以八正道法之所成就故。宅中自然而有五百寶器種種諸物自然盈滿諸寶器中間映相嚴者。明于先世信種之中信佛因果五位行門十波羅蜜五百行門七覺八正同異萬行始終因果總在信中之所報得。是今生以此信還能發心。不離一生。一百一十城之法門。一時頓印無虧。信處成一百一十之法門。不出娑羅之林。而身遍游諸國。只為塵含法界性自如然智該三世古今一念。此乃約法界實。然不依凡情虛妄。余義向下對文方明。此已約因辨名約報辨因竟。經云。又此童子已曾供養過去諸佛深種善根信解廣大者。明往世信種今生信滿。爾時文殊師利菩薩已下。所謂一切佛積集法者。明積集十波羅蜜四攝四無量三十七品助道之分五位加行一百一十城之法門。一百一十城之法門者。以五位中有五十個所修之因果。即如前十住中十個慧菩薩。是即十個佛果。同號為月者是。如是十行中十林菩薩十眼佛等十回向中十幢菩薩十妙佛等。如是十地十一地。皆依此十回向中菩薩佛因果。如是五位五十重因果上。各具進修因果。分為一百。不離根本三世諸佛恒常法界體中十波羅蜜為一百一十。以初從十住之中。以方便三昧顯發法身根本智慧。乘法界乘行普賢行。以治習氣安立次第。治惑習氣差別之門。以此一百個因果。以為治惑習之升降次第。十個波羅蜜下理智悲愿之因果。即是法界體中普賢常爾之行。與一切發菩提心者。以為履踐之跡故。是故名乘如來乘直至道場。以初發心即乘法界中文殊普賢體用理智大悲愿行門故。即道場本之體用也。已下善財童子善知識五十三人。是入道五位中行相故。明前五位但說其法。恐迷其行今此文殊師利菩薩。欲令善財起求法之樣。重明前菩薩五位中行相法則令其后學者仿之故。安立此五十三人。成一百一十重之因果門故。明于法界體中。安立文殊為法身佛根本智。普賢為差別智。彌勒佛是此文殊普賢理行中無作之果。以此三法。成一法界體用自在無礙之門。遍與五位中五十個菩薩。以為因果。還如前以法界體中十波羅蜜為所乘之行。隨其勝進中五位上五十重波羅蜜。皆有因果。如是五十善知識中一中有二。五十中有百。通法界中本常行十波羅蜜。為一百一十。文殊普賢彌勒佛果。此三法但為一法界無功用中大用自在門。但與一切勝進菩薩作因果以明勝進之功。然自無因果故。猶如帝王自無階品。但如威德自在。而與一切官屬。隨有功者而作階品故。  
　　問曰。何故在此取彌勒佛為佛果。何不取毗盧遮那如來以為佛果。  
　　答曰。明毗盧遮那是已成之果。彌勒是當來之佛果。明如今毗盧遮那佛所初發菩提心。一念成當來彌勒佛果契會相應。故同于彌勒樓閣之內。會三世時劫日月。總一時故。明以根本智印印三世古今無前后故。經云。積集法說一切佛相續法乃至說一切佛次第法。總如上釋說。一切佛眾會清凈法。明一切佛眾會皆同一清凈故。身土眾會不相障礙。重重重重以相映徹故。自余如文自具。如此三十四行頌。初四行頌。自嘆生死由三有為首輪回諸苦生老不休。已下有三十行頌。明善財嘆文殊德并及請法。三有為城郭者。明善財自嘆居三有中自固其身不出如處城郭。三有者。欲界有。色界有。無色界有。此三有身一切眾生不能出離。憍慢者。非禮為憍。輕他曰慢。又有七慢。慢。過慢。慢過慢。不如慢。增上慢。我慢。邪慢。諸趣者。所謂見趣戒趣。又有三趣。邪定趣。不定趣。正定趣。又有四惡趣。又人天五戒十善趣。又二乘厭苦出世間趣。大乘菩薩凈土趣。一乘菩薩智悲圓會未自在趣。如是等諸趣。隨善惡言之。皆是門戶所入之業。愛水為池塹者。以愛能津潤生死故。如池塹。愚癡者。能迷真諦號曰愚癡。凡夫有八萬四千。十地菩薩有二十二種隨位不了愚癡。若隨五位上一百一十種愚癡若了。成一百一十種解脫。貪恚火熾然者。三界煩惱以貪。為十使之首。恚為嗔之眷屬。無明為總。覆慢為輕。自輕他。疑與五見俱能障道。共成生死之因果。疑亡見謝智乃現前。十使之中。疑與五見俱能障圣道。貪嗔癡慢能障修道者行。若于行中不以道治之。還于生死中隨業流轉不得自在。今以經文略。言其貪恚二門。余八總例其義。以此貪恚二障。一切善根不生故。如火熾然。魔王作君主者。所謂四魔。陰魔。煩惱魔。天魔。生死魔童。蒙依止住者。所謂覆障令心不明。名為童蒙。貪愛為徽纏者。前因貪起恚。此因貪起愛。以自纏縛。徽纏者。執縛罪人之繩。諂誑為轡勒者。明樂虛誑被制御故。疑惑覆其明者。以于正道生疑。趣入。諸邪道者。以于無性理智生疑即邪道生也。慳嫉憍盈故者。慳有五種。住處家舍。財物不樂。稱贊他善。于法悕惜。不樂與人。是為五。嫉者。憎余勝己。憍者。自縱為憍。不抱禮故。奢者。不儉也。如愛恚慢嫉慳。但為下界五結。色愛無色愛掉舉慢無明。通上界下界五結。以如是十使正結四魔。入于三惡道。生老病死苦不得出世者。已上善財嘆三界生死苦因緣竟。已下三十行頌。嘆德請法。如文自明。如是三界煩惱。初地二地治下界惑。三地治上二界惑。四地出三界。五地習世伎。六地出世慧具足。七地入生死等三界六道行行大慈悲。八地無功用智悲圓。九地佛用方滿。十地普賢行周。十一地功齊法界理智恒然。十住法則一分與此十地行門法用相似。但勝進不同。十行但論無染行門。十回向中會融悲愿。如下五十三善知識具彰至位具明。第二文殊師利知根與法令其成行發生后學門中。約立五門。一明信心已發。二明圣者攝受。三明圣者勸親近善友。四明善財請法。五明文殊指授修行所歸。  
　　一明信心已發者。如經云。善男子。汝已發阿耨多羅三藐三菩提心者。是此信心菩提入位菩提。以三昧行方能顯得理行。相顯業盡純明。  
　　二明圣者攝受者。經云。爾時文殊師利菩薩如象王回者。是攝受義。如大圣無方智圓形遍隨根對現不背眾生一切眾生如應見者。皆悉對面時諸眾生各不相知。但謂圣者獨與我語。今言文殊師利見善財所請如象王回者。是知根采顧攝受與法故。  
　　三明圣者勸親近善友者。經云。善男子。親近供養諸善知識是具足一切智最初因緣。是故于此勿生疲厭。此一切智是菩提心無所得。因此而現名根本智。以無所得為體。而照現萬法為用。  
　　四明善財請法者。經云。云何學菩薩道。有十一問請菩薩道。  
　　問曰。何故但云求菩薩道。不云學菩提心。  
　　答曰。為菩提無所得無所修無所學無所行。是故但求菩薩道學菩薩行。然菩提心自恒明現。如下妙峰山上得憶念諸佛智慧光明門者。明托事表法。以艮為山。為止。以約止心無念。妄想不生正慧現前。名為憶念。以正慧與一切諸佛無相妙理合故。以此無相正慧現前普照心境。身邊等五見總亡萬境虛寂。見亡業謝。名曰光明。故言憶念諸佛智慧光明門。此明三昧禪定是方便行。能顯理智體用二門。圓周自在。乃至不可說三昧。總是現正智之方便行故。如十波羅蜜中唯智波羅蜜。是無功用自在之果。余九波羅蜜。是助顯之行。從初發心住。十十互參。如煉真金轉轉明凈。而令成就種種莊嚴。業亡智滿。行周入因陀羅網法門。方可稱法界。功堪任運。從初發心住。皆以菩提心無作用。無所修無所行為體。而求修學普賢一切無盡行門。以此但求菩薩道學菩薩行。無作菩提隨行自明。以行行之中常有禪波羅蜜助顯。體用理智轉令明白自在故。大意初發心住以無念無作三昧加行方便。助顯菩提。以菩提無體無性。與一切諸行作無住之緣。以此求菩薩諸行。以諸行即菩提無體性故。若于行外別修菩提。聲聞緣覺及空觀菩薩菩提。非一乘文殊普賢理智萬行悲愿自在菩提。以是如來對權教菩薩。說諸行無常是生滅法。以權教菩薩修行。法明空觀破三界有。如來對此說諸行無常。未明三界諸有即菩提用故。以此一乘實教菩薩。但求菩薩道行菩薩行。即菩提用。明理智體用總該不別求也。若也別求菩提即體用各別二見恒存。不名乘不思議乘故。是故但求菩薩道無別菩提也。以明菩提無求無發心無所行無處所無問無答無得無證。行一切行具普賢道。無行無修。是菩提大用圓滿故。但求菩薩道學菩薩行故。始可得名初發心時便成正覺。  
　　五明文殊師利指授修行所歸者。經云。善男子。于此南方有一國土。名為勝樂。其國有山名曰妙峰。于彼山中有一比丘。名曰德云者是也。又于此知根與法令其成行發生后學門中。直至經末。長科為八段。  
　　一從爾時文殊師利如象王回已下。至爾時文殊師利菩薩說此頌已。并頌。有二十二行。明文殊師利勸發善財童子親近善知識。明趣入十住以定會理契真門。即妙峰山上德云比丘所得憶念諸佛智慧光明門。是以次向下至王女慈行童女。有十個善知識。總是十住位中善知識也。從此妙峰山已下約立七門。  
　　一從信趣入十住以定會理契真門。十住品是。  
　　二依真發起諸行門。即善見比丘并已下。共有十善知識。是十行品是。  
　　三理智大悲愿行會融門。即從鬻香長者青蓮花等。已下十善知識。是十回向品是。  
　　四蘊修悲智成德門。即夜神婆珊婆演底并已下共有十善知識。是十地品是。  
　　五悲終起智成佛門。即佛母摩耶夫人并下共有十善知識。是十定品已下共有十品是。  
　　六修行已滿佛果門。即慈氏如來。是如來出現品經是。  
　　七法界自在無功大用如因陀羅網互參圓融門。無功法界大用。是法界品是。明總法界該括所收。如是五十三善知識起此行門。方便令發菩提心者識其五位進修行門。令易解故。前雖法說在行恐迷。是故令善財重起行門。表示令學者不錯謬故。第一從信趣入十住以定會理契真門中。從爾時文殊師利菩薩如象王回已下。至愿學普賢乘并頌有二十二行經。于此段中分為四段。  
　　一爾時文殊師利菩薩如象王回已下。至是故于此勿生疲厭。有五行經。明文殊師利稱嘆善財發菩提心勸親近善知識勿生疲厭分。  
　　二善財白言已下。至云何令普賢行速得圓滿。有五行半經。明善財請問十一問菩薩所行分。  
　　三爾時文殊師利菩薩已下。可有一行經。明文殊師利說頌贊嘆善財分。  
　　四正申其頌。云若有諸菩薩不厭生死苦則具普賢道一切無能壞者。明以生死苦為菩提即無所壞若離生死苦修菩薩行發菩提心即有所壞。何以故。即有生死涅槃染凈二障所壞。即有是非二見斷常所壞。又云若入方便海安住佛菩提能隨導師學當成一切智者。明以大愿大悲萬行海為方便方可安住佛菩提。若于一切法一切行。一法不明。一行不行。即菩提心不得圓滿。以菩提心無障礙無體性。一法一行上有取有舍。即有障礙但以法界普光明智印印之。無法不徹。以此但求菩薩行滿。即菩提心圓滿。以菩薩行與菩提心無一不俱無合散故。二俱不可得故。如是而行菩薩行故。生死涅槃二俱不可得故。住于生死安住涅槃。如是修行一切菩薩行。長大慈大悲大愿。滿普賢道故。自余如文自明。又第一從信趣入十住以定會理契真門中。從爾時文殊師利菩薩說此頌已下。至德云比丘當為汝說。有十二行半經。分為五段。  
　　一從爾時已下。有兩行半經。明文殊師利嘆善財發無上菩提心分。  
　　二善男子已下。至倍更為難。有兩行經。明嘆善財求善知識倍更為難分。  
　　三善男子已下。至應決定求真善知識。有一行經。明求一切智應決定求真善知識分。  
　　四善男子已下。至勿見過失。有兩行半經。明文殊師利教誡善財見善知識勿生厭足勿見過失分。  
　　五善男子已下。至德云比丘當為汝說。有四行半經。約有五法。一示善知識所居方面。二示善知識所居國土。三示善知識所居處所。四舉善知識約德立名。五舉善知識道德堪能演說何法如文具說。  
　　從此已下七卷。總是善財善知識。自此已下十個善知識是十住門。  
　　一示善知識所居方面者。何故令往南方。以明托方隅而表法。以南為正。為離為明。以離中虛。以中虛故。離為明為日。為九天。在身為頭為目為心。心達虛無智日自明故取之像表其道也。是故經云。明煉十方一切儀式主方神。方者法也。但取其法大像無方如日行于天明麗于地。智行于空。明麗于萬物。無不知無不明。取之一法十方混然。  
　　二示善知識所居國土者。南方有國名為勝樂者。為明理智虛無能凈煩惱。名為勝樂。  
　　三示善知識所居處所者。其國有山名曰妙峰。無念靜禪名之為山。心空智現名之為妙理。凈智明慧能破惑名之為峰。以艮為山。為止。為童蒙。為小男。為門闕。以正為初。明以三陽爻生之始。為正月。一下止則正字也。以十一月一陽生十二月二陽生正月三陽生故取。之為正月故三。陽生故以三為正。又三陽生處火生于寅。以火為日。日生于寅。以日生于寅。是明初生處故。名為童蒙小男位故。取之以像。表之以法。以文殊師利居東北方清涼山者。取摩竭提國菩提場之東北方。此山是此南閻浮提菩提場之東北。是此閻浮提之眾山之王。以艮為山故。萬菩薩于中止住。是文殊師利主伴萬行圓滿之侶也。故以文殊主法。身根本智之妙慧。為一切諸佛啟蒙之師。有一切處文殊師利。亦乃一切眾生皆自有之。皆從此法初入圣智也。初生佛家。與一切諸佛同一智慧解脫知見。從茲之后學差別智發起愿行成大慈悲。號曰普賢法界行也。是故如來取像世間法則用表其法。令易解故。即以勝樂國妙峰山取像。明其三陽生處艮以為止。以止則明初生故。以明初生號曰童蒙。亦以文殊師利以發蒙入圣之初故。故號文殊為童子。菩薩因化立名故。以發起一切眾生。入無相妙智慧故。此明以方便三昧現根本智。初生一切諸佛智慧家故故立名也。故以取像表法。令學者先以心無念慮寂靜不動如山王。無相妙理智慧便現。自心智慧得解脫。清涼即不要身足登山也。是故十住位于須彌山頂上。說十個隨位升進佛果。皆號之為月同此。妙峰山德云比丘已下十個善知識。創從凡得法清涼樂也。此明善財舉行用彰十住門。言妙峰山者。意明從定方能顯發自心根本智慧。如諸佛見萬法無性萬法無相萬法無依萬法無有本末住處。契此法已。名為住佛所。住方得見亡業謝。生圣智流中。學差別智。成就法界無限普賢大用。廣化無盡一切法界眾生。皆使入于根本智之知見故。亦可凡初學先入山樂靜方學定心用現正智。亦是方便。亦可得名勝樂國妙峰山也。以心離俗境樂山寂靜亦是勝樂義。引凡方便種種利生。但不住其中也。  
　　四舉善知識約德立名。名為德云者。以德云能雨法灑潤眾生令得清涼之義。比丘者。此云滅諍。以滅有無是非煩惱之諍。故云滅諍。以身邊等五見及有無二見能障道故。先須以無念無思三昧止之正智方現。故云滅諍。故以妙峰山表其比丘三昧行。智現定亡寂用自在。方能說教以潤童蒙。名為德云。故居艮為蒙位。以止是潤生啟明之。初以比丘德云居山之頂。取像表法。明此位從信心凡夫。創始以三昧加行啟蒙。入圣位中。十住之首至法頂故。與無相妙智慧會處。號為妙峰。以妙智慧能說教處潤益含生號名德云。修學如是方便現其自心正智現前。其妙峰山德云比丘之義。總在己躬。乃至文殊普賢佛果。總皆自有。以方便三昧理智現前利眾生行。行之。即是一。如經具明。此明于法界品中安立如是五位行門。明五位方便修行行門總以法界佛果為體。以法界普光明根本智具普賢差別智為大用故。始終本末不移此也。以進修生熟處安立諸位。起一百一十城之法門。總共同一十波羅蜜行。一三十七道品一四攝四無量心。總別同異成壞六門在其中也。以智照之可見。一百一十城義如前福城東已釋訖。  
　　五舉善知識道德所能者。此善知識堪說示菩薩行之加行。具普賢行五位門戶。是故文殊令善財問德云比丘。云何學菩薩行。云何修菩薩道。乃至云何于普賢行。疾得圓滿。德云比丘當為汝說。此是入十住之初心名初發心住。  
大方廣佛華嚴經論卷第四十二 
入法界品第三十九之三  
　　從此以下總是善財知識。第一十住門中知識。第一妙峰上德云比丘主發心住。  
　　又爾時善財童子聞是語已歡喜踴躍已下至我唯得此憶念一切諸佛境界智慧光明普見法門。有三十八行經。義有十一門。一得聞善知識名歡喜。二頂禮文殊足下繞無數匝辭退南行。三至處求覓德云比丘。四求經七日。五見比丘在別山上徐步經行。六右繞三匝。七申請所求。八德云嘆善財二種難法皆能發行。九先舉善財所求十種菩薩之行。十自申己德授與善財。十一我唯得此憶念一切諸佛境界智慧光明普見法門。是都結自己當位法門授與善財竟。已下是更推勝進前位。  
　　一得聞善知識名歡喜者。經云聞是語已歡喜踴躍。舉身離地為踴。再踴不已為躍。  
　　二頂禮文殊足下繞無數匝辭退南行者。頭頂禮足。以已之尊高。至彼之足下。是敬極之禮也。繞無數匝敬順法心辭退南行。升進明智。  
　　三至處求覓德云比丘者。明至勝樂國妙峰山。表無染寂靜為勝樂。身心不動如山。是習定也。十方求覓是觀也。是十方觀圓融心境。使無邊等虛空故。  
　　四求經七日者。明七覺分推求勝進除沉掉心也。處定曰沈。出定曰掉。去此二障。  
　　五見比丘在別山上徐步經行者。表同其體。已登山頂義也。明初居定。體猶有定心以七覺支分推來正覺法身本無定亂體故。初心有禪可定。故云遙見德云住居別山頂也。徐步者。不居亂體也。經行者。表不住凈心也。定亂兩融方明契會。又雖得同十方一切諸佛正覺慧現前。自此方堪求菩薩之行成普賢行。為明不住用故。故云徐步不住定故。修菩薩行故。故云經行。夫修道者。皆須信心。之后當須要以定門以為方便。得定之后方堪起十方觀七覺支觀。用會心境遍周。定亂雙融。身邊見謝始名見道。方堪修菩薩道。具菩薩行。隨俗多生在真一念。  
　　六右繞三匝者。勝進敬順體會心成也。右繞者。左尊右卑以自卑已順尊正教。三匝者。一三五七九是陽之位。二四六八十是陰之位。陽生陰殺。以三生義也。  
　　七申請所求者。經云我已先發無上菩提心而未知菩薩云何學菩薩行如是乃至云何于普賢行速得圓滿。  
　　八德云比丘嘆善財二種難法皆能發行者。嘆菩提心難發先已發。菩薩行難修今能行。云我已發無上菩提心者。已于文殊師利所發菩提心。為知菩提無證修無所求故。但求菩薩方便三昧加行。其菩提心自然明白無垢。猶如空中有云云亡其虛空自空。不復云求虛空也。以明但修菩薩三昧觀照以治執障。然菩提心無有修作留除之體。在凡不減在圣不增。是故今以妙峰山頂。以止觀二門七菩提分助顯方便菩提心自明白。及至菩提明白即菩薩行諸三昧即是菩提。不復別有菩提而自明白。以明菩薩處于世間修諸萬行。世間萬行乃至菩提涅槃性自離故。以將此法教化迷流不了此者。而令悟達性空無垢之智。以凈諸業令苦不生。名為大悲。猶如化人教化幻士。以智觀業。隨時隨根。十方等利。無心意識。智幻利生。以此義故。但求菩薩一切諸行。以明即行是菩提一切無生滅故。云我已發無上菩提心者。以明信心菩提雖未有三昧加行顯發以知無所修無所求故。今菩薩行者。以明方便三昧相印。方明行及菩提如實無二。于此之中不可說言諸行無常是生滅法。經云一切法不生一切法不滅。若能如是見諸佛常現前。以是下文。得見四維上下十方無數佛等。為得此見解故。如來于三乘中說諸行無常者。為執諸行作實者說。非為大根眾生頓受法界佛乘理智體用無礙者說故。是故發菩提心者。須識教之權實。可以堪發大心。  
　　問曰。何故不于文殊師利一個善知識邊求法。豈不足耶。何故須經歷五十三善知識處求菩薩行也。  
　　答曰。明治習氣之淺深。修差別智之廣狹。大慈悲之厚薄。攝化之多少。以此安立五位修行法則。隨位善知識五十三人。一百一十因果。總別同異成壞之相。令進修法界不謬。不滯其功。不迀其行故。從此妙峰山。以方便三昧加行因緣。顯自法身自體清凈本無依住。普光明智與菩薩行寂用無二門已下諸位以普光明智用修差別智。及治習氣。并以大愿起悲智門長養大悲行周法界。如下具明一一次第。  
　　九德云先舉善財所求十種菩薩之行者。從所謂求菩薩行已下。總有十種菩薩行。是總舉十住十十行十十回向十。十地十十一地十。如是五位中各十十。總在此十種菩薩行中。且如初第一所謂求菩薩行者向十住中。配初發心住。以檀波羅蜜門為主。余九為伴。以方便三昧為檀行體。能舍一切法故。二求菩薩境界者。配治地住。以戒波羅蜜為體。余九為伴。以法身根本智為戒體。大悲及差別智為用。如海云比丘所觀察大海見佛出興。達十二緣生成根本智。便以差別智說普眼經。及十王是悲智之行。如下至位方明。此同十地中第二地治欲界惑。三求菩薩出離道者。配修行住。此同十地中第三地。修上二界禪超彼禪定位故。治上二界惑。如此修行住中第三善知識。于海岸國善住比丘。在于虛空中來往經行。明得不住三界及禪定。得智自在故。十王恭敬者。明智悲并濟不偏修故。至位方明。此以忍波羅蜜為體。余九為伴。此明三界惑盡是出離道故。四求菩薩清凈道者。如十住中第四生貴住及十地中第四地。三界心盡出世智現前。方學世間文字句義智。五住五地方滿。六住中如海幢比丘得離出入息。寂滅神通化身周遍十方。如是十種所求所修菩薩道一中。十十之行五位齊彰。一一如上配之。于中意況文義炳然。不悟讀之虛談且過。一一須得其意。如十住法。與后位及十地作樣。已后諸位仿此規模慣習已終。方依初法。  
　　十自申己德授與善財者。經云。善男子。我得自在決定解力信眼清凈智光照。曜普觀境界離一切。障善巧觀察普眼明。徹具清凈行往詣十方一切國土。恭敬供養一切諸佛。此明舉本果法令凡信樂修行從初發心修行慣習十地功終。方依此初時本樣果法也。還以法界中時不遷智不異慈悲不異愿行不異之所成就。以于法界大智無延促中修行故。不如情解。有修行者莫作延促。時分修學。應須善觀法界體用。莫如世情作一剎那計作三僧祇計。如法界中都無修短遠近故。以此解行如法修行。于諸境界善照生滅。令使執盡而成智之大用。于自心境莫浪攝持。但知放蕩任性坦然。習定觀照執盡智現。生滅自無業垢自凈。會佛境界同如來心。佛見自會非由捉搦。謾作別治令心狂惑。但自明心境見融執業便謝見亡執謝。一切萬法本自無瘡。智境朗然名為佛國也。無煩強生見執。永自沉淪。自作自殃非他能與。  
　　十一自此善男子我得自在決定信解力已下至善男子我唯得此憶念一切諸佛境界智慧光明普見法門。有十九行半經。明普見十方一切諸佛又諸國土境界無礙門。是此位中之果也。此明本來如是佛境清凈。比來妄作客塵。今從文殊師利所得決定信眼。以止觀二門七覺支分。至此真境。契會無差別。普見一切眾生心境及以自心本來解脫佛國。此名初發心住。以自心會佛所住故。以檀波羅蜜為主。余九為伴。自此已下但有所見佛及佛境界。總是位中之果也。自此已下。推功前位。治地住中已下。一一善知識邊。皆有本位升進二門。第二治地住善知識名字法門。如下一初升進門中。從豈能了知諸大菩薩無邊智慧清凈行門已下至辭退而去。有三十八行半經。是推德勝進分。于此段中約分四段。一豈能了知諸大菩薩無邊智慧已下至云何能知能說彼功德行有二十九行半經。明仰推勝德令善財進修分。二南方有國名為海門。是示善知識處。三彼有比丘名為海云。是示善知識名。四禮德云足是辭去而升進前位。此明一一位中與十法門令入授十法門令修。皆一位有正入本位之果授前位之因。已下仿此例然。初二十九行半經。明未申善知識名玄嘆其德自推無能。后九行半經明舉善知識名重舉十法而令預聞一。一如經具明。  
　　第二治地住本位門中復分為五段。一爾時善財已下正念觀十法。二南行至海門國。三至海云比丘頂禮其足。四正申所求。五海云比丘稱嘆善財示所觀法。如海門國者。明觀生死海為。廣大佛海。海云比丘者。因所觀法立名。其心如海。以法潤生如云。又性戒如海不宿死尸。一切生滅死尸至于根本智海。皆為智海無生滅故。五海云比丘稱嘆善財與所觀之法者。所謂觀察大海。云我住此海門國十有二年者。明不離十二緣生生死海故。如是十二有支。一切凡夫無明所覆常處其中。權教菩薩及以二乘。皆厭而舍之。一乘菩薩以此無明十二有支。以為如來一切智智之海。為大智海無有生滅。本來如是凡夫不了。妄系生死無明故。云我住此海門國十有。二年。經云常以大海為其境界已下有十種思惟大海。意明一切眾生十二緣生生死之海廣大無量。無有中邊性相可得。便為佛海思惟大海無量眾寶奇妙莊嚴者。明觀生死緣生海。便成自性清凈佛之智海。即一切智寶功德莊嚴思惟大海。積無量水者。以諸愛水為大悲水思惟大海。水色不同者。根本智中起無量差別智慈思惟大海。無量眾生之所住處者。以明佛海中有無量眾生之所住處不覺不知思惟大海。容受種種大身眾生者。明無量菩薩咸處生死海中。一一身土咸滿其中。如影如光不相障蔽思惟大海。能受大云所雨之雨者。菩薩心海堪受大云諸佛法雨思惟大海。無增無減者。諸佛智性之海無有增減。乃至四種無過廣大深廣。便見海中有大蓮華。忽然出現其上有佛說普眼經。意明自觀生死海。便為自己如來清凈智海。自佛出興根本智差別智。究竟不離此生死海中圓滿故。十力四無畏一切智智海皆回生死海廣大業力而成就之。生死業果盡一切智智海如是。成自己如來廣大智海普賢行海。不離一切眾生及自己十二有支緣生行海中。若離此者別有成佛處所法者。無有是處。從海出蓮華。其蓮華上所有莊嚴眾寶。是達無明及諸有支為大智海。以智隨行功德報生。因陀羅者。主也。尼羅者。青色。此寶青色為眾寶中之主。為蓮華莖芬敷布濩者。言此蓮華開敷廣大遍布大海。此明以行隨智用無染業所成。百萬阿修羅王執持其莖者。百萬隨智用處生死而不沒。像阿修羅處大海而才沒半身。表萬行隨智以智為主。明智悲萬行處生死海而恒不沒。一切眾苦波濤故。此明根本智差別智大悲萬行一時同舉。明前妙峰山得佛境界無相智慧光明海但得普見諸佛智慧光明境界門。此治地住中。以將無相智慧光明。照十二有支。成根本智。差別智。大悲萬行齊備。百萬摩尼寶莊嚴網彌覆其上者。明以根本智起差別智。設教遍周之所報生。百萬龍王雨以香水者。明以智隨悲行雨戒定慧解脫知見香水浴眾生心垢。百萬迦樓羅王銜諸瓔珞及寶繒帶周匝垂下者。智隨萬行垂大慈悲。同于生死引接義也。百萬羅剎王慈心觀察者。羅剎王者即毗沙門王。主令此眾也。此云持國。在須彌北面而居。明守護義。取其像以表法。明菩薩以大慈悲常居生死海守護眾生。令一切眾生慈心相向。百萬夜叉王恭敬禮拜者。取之像表離憍慢殘害。夜叉常恭敬。號之為王。明勝于生死惡害心故。明主當護持生死惡害不生自在如王也。百萬乾闥婆王種種音樂贊嘆供養者。明法樂以樂眾生故。百萬天王雨諸天華鬘香及衣服幢幡蓋等者。明廣大饒益皆悉自在。萬事備周如天王。已下例然。總明回生死海中無量不善。作無量善根。表以十王。明于生死海達無明十二緣行一切不善。成大智大悲善行滿足。寄喻如王。舉諸寶莊嚴充滿大海。義亦如之。以回一切不善行。作一切善行之所報生。隨智隨悲莊嚴滿剎。皆以無為無性智法印。普印生死海。總成福海。以法身無依住自性清凈普光明大平等智印。印生死海。總成法界解脫法門。以差別智印。印眾生根之所調伏。而為說法。號之為佛出興也。普眼遍知諸法緣起。善知總別同異本末生起。號之為普眼法門。應當如是觀生死海。觀如來海。觀如來無差別智海。觀如來差別智海。觀如來大慈悲海。乃至普賢行愿海無邊法門海。總在此一切眾生十二有支生死海生。若出此海外。別有成佛處所。無有是處。當知諸佛及以國土生居此生住居。此住無別處也。從時海云比丘告善財言善男子汝已發阿耨多羅三藐三菩提耶已下。至善男子我唯知此普眼法門。有九十二行經。是正入本位法門。從如諸菩薩已下。是升進前位法門。前妙峰山以止觀門顯諸佛境界。智慧光明普見法門。以成真諦。此位直以智慧觀察世間俗諦十二有支為佛境界。通修大悲普賢愿行。以戒波羅蜜為主。余九為伴。約智三界通觀同治。約位偏治欲界惑障。已下諸位。但有所見境界。及如來名號。總是自心佛果所會之法。若自心不會對面無睹見之期。第三修行住。一從如諸菩薩摩訶薩已下至辭退而去。是此位中推德升進。二爾時善財童子已下至我唯知此普速疾供養諸佛成就眾生無礙解脫門。有八十行經。明入本位法門。于前升進門中。從如諸菩薩已下。至辭退而去有十三行經。明升進分。于此段中約分四門。一嘆推先德。二示善知識住處。三舉其名號。四禮敬辭去。文義如經自具。如從此南行六十由旬者。南行如前所釋。六十由旬者。明此位治上二界四禪四空八禪惑也。過前位欲界六天業故。故言六十由旬。海岸聚落者。明超過欲界第六欲天故。此位治上二界住禪息念障。約升進之德立名。此位治三界惑盡住無所住。名為善住。此位與第六海幢比丘得無三界業見。齊有習氣。未得第六住寂滅定神通自在。又世間文字技藝未具。且得一分出三界粗業。得一分神通。未于世間中出世間。即如下海幢比丘是。三界定亂二業不能拘留也。第二入當位法門中。約分五門。一念善知識所授之教。二次第南行。三詣善知識處。四見善知識恭敬禮拜。五正申所求。見此比丘于虛空中來往經行者。明不住上二界息心住念禪。不住出三界禪。不住不出故言來往經行。十王恭敬供養。明攝眾生行遍故。表十波羅蜜行智自在故。如王空中莊嚴。約法空中起行報生龍王。表智自在。震雷明法音普震激電。明智慧破惑。緊那羅王奏眾樂音。明以法音悅樂一切眾生故。摩睺羅是恭敬義。阿修羅是處生死海不沒義。迦樓羅王作童子形婇女之所圍繞。是離慢謙下智悲義。羅剎王者。是住生死海。大悲守護眾生義。夜叉王者。是大智守護眾生義。為能行于虛空速疾故。如智速疾自在故。梵天王恭敬義。凈居天空中與宮殿俱。表智悲自在含育義。如是皆云不思議數者。皆表行周萬有普遍含生故。此第五正申所求中請菩薩所修十種佛法。并求十種不舍之法。具如經文。時善住比丘告善財言已下。是正受其法。經云。善男子。我已成就菩薩無礙解脫門者。明得法空智慧。在空中經行。明不著靜亂。于染凈二障不能留滯。名為無礙解脫。得解脫已。若來若去若行若止。隨順思惟觀察即時獲諸智慧光明。名究竟無礙。從此已去即他心宿命神足等十無障礙。明以法空觀察三界細習。凈業現前。即得此十無障礙法門。此明以法空觀照力治三界習氣。及出三界習氣已。自然而得此十無障礙法。是故嘆善財言。今復發心求問佛法一切智法自然者。法明佛出世一切智法用照世間。意明以所得法空用治染凈二習。神通道力自然顯著。一切自在皆自然現前。已下至我唯知此普速疾供養諸佛成就眾生無礙解脫門。是都結所入當位法門竟。已下以明升進前位門。此段以明將方便觀照門佛智自然智神通道力自至以此不舍方便而成就佛法。不舍佛法成菩薩行教化眾生。此以忍波羅蜜為主。余九為伴。此三比丘明入十住中得出三界解脫心。還以比丘表之。已下彌伽是俗人居住市肆。明處煩阓而不亂故。教諸人眾輪字莊嚴法門者。明修世技文字令圓滿故。意明先修出三界解脫方修世法住于生死故。約智一位通修諸法。約位偏修世智。為明前三知識已得出三界解脫神通故。先修出世方學世間。自在無業不染著世間故。又以出世間智學世間智易明了故。第二升進前位中。從諸菩薩持大悲戒已下。至辭退而去。有九行半經。約分為五門。一嘆推先德。二示善知識所居之國。三示其居處。四舉知識之名。五辭退而去。國名達里鼻荼者。其國在南印土境。名義未譯。彌伽此云能伏。為出世智。已恒現前。世間智已得具足。真俗二智已滿。能伏邪見異論故。故名能伏。亦名為云以能有德蔭俗雨法故。故名為云。城名自在者。明出世智已得現前。于世名言義智自在。故名自在。此依主立名也。  
　　第一正入當位法門。從爾時善財童子已下至妙音陀羅尼光明法門。有六十七行經。約分為十門。一正念其所授之法思惟勝進。二南行至處推覓彌伽。三見已致敬禮畢。四正申所求。五彌伽遽自下座五體投地敬初發心。六散金銀華無價寶為座令善財坐上。七稱贊善財而能發無上大菩提心為世所依。八彌伽面門放光集眾。九彌伽為眾說輪字品莊嚴門。十彌伽授與善財妙音陀羅尼光明法門。自我唯知此妙音陀羅尼已下。是推德升進。彌伽所以遽自下座五體投地致敬善財者。遽者疾也。明彌伽致敬能發大菩提心者。與十方諸佛。同一體性。同一智慧。同一解脫。人天所依何得不敬。以善財先于前三善知識。已得出世菩提心。已得同于十方諸佛法身根本智。至彌伽所。學世間差別言音名字句義智。明世間俗智。敬出世間真智慧故。以明約真而有世間俗智。即真俗自在故。故城名自在。是以彌伽敬彼善財所得諸佛出世間智慧。是世間智慧根本故。是以敬之。以表俗諦差別智敬真諦根本智。以俗智是根本智中起故。令后學者貴出世道根本智故。以根本智與一切眾生作無明生死之因果。善財初覺。彌伽敬之。十方一切諸菩薩恒常頂禮初發心。以貴初覺根本智。是出三界智慧相應。與一切諸佛智慧解脫。同一體性故。普賢行海因茲而起。是故彌伽敬之而禮。又表無知法慢故。又此第四生貴住。明三界業謝。名生在佛家。第四地亦名生在佛家。與此住位同知同得。同見其法。依本而安立之。修學者。初生后熟。輪字品莊嚴法門者。明于一名字法門于一音聲。言音無二體。名字無二性。莊嚴種種名字。以為助伴。而為人天六道眾生。說種種法門。令生歡喜令得解脫。然其不離無聲一聲無名一名。為隨順眾生世間言詞故。說一切世間諸法。無時。即以無名字為主。即以有一切出世間法為莊嚴。若說無有出世間法時。即以有一切世間為莊嚴。如是互為主伴。互為莊嚴。有無緣起皆無自性。將用教化眾生。隨根開解令得解脫。眾生及名字言音皆無自性。以此名字圓滿清凈音聲無所障礙。以一音聲說無量名。皆以一音聲。與無量名無量字作體故。即無量名無量字總是一字故。以聲性無體故。無量名字與一切聲作體故。即以名字體。自無能所分別性相故。以眾生自無性故。以此無聲之聲。無名之名。無說之說。教化一切無性眾生。令其破業至其本地又以無依之智。無聲之聲。無名之名。猶如虛空。遍一切六道眾生音聲。同其類音為其說法。令其歡喜。然身心智慧名字六根。總無受者說者。然一字中遍含多字之義。互為主伴。然亦各不相知無彼無此故。是故當知。一切名字。皆以有無二字為緣起。若說一切法有字時。即一切有法自具無故。自相成壞自有自無。自在說一切法本自無。即有法自具。以有無自相成壞故。即無與有自在從有無體如法緣生無盡名言。互為主伴。隨世安立更相成壞。皆一一字中有無盡義。猶如帝網影像相入。若究之本源皆約緣有各無主宰。當知名不與聲作聲。聲不與名作字。智慧本無。猶如虛空。遍一切處。等眾生界。以智體性隨其類音。皆令歡喜而得解脫故。名妙音陀羅尼光明法門。此第四生貴住善知識。以精進波羅蜜為體。余九為伴。若約智通修五位。若約位偏修俗智輪字莊嚴法門。前三善友明出世智慧。明三比丘表之。此彌伽及解脫長者二人。明處世間解脫故。還以俗士表之。余義如文自具。  
　　第二升進。前位門中。從如諸菩薩摩訶薩已下至辭退而行。有十四行經。約分為四門。一推德于先。二示其善友所在。三舉善友之名。四頂禮辭去。此不推別有國土但南行有一聚落者。明同處俗流。以精進波羅蜜與禪波羅蜜大體不二故。所以不別國也。為此二友并是俗流故。明從真入俗以和會真俗無二門。世與出世體無有二。第一正入當位法門中。從時善財童子已下。至善男子我唯于此如來無礙莊嚴解脫門而得入出。有一百四十行半經。于此段中約分十門。一正念所授之法思惟勝進。二漸次游行十有二年至住林城。三推求解脫長者。四見已致敬正申所求。五解脫長者即入菩薩三昧。現其身中十方各十佛剎土。答善財所請令其同入。六解脫長者從定而起。又以言說說其定中十佛境界大會道場。七明解脫長者隨心應念諸佛現前。八心念無體見佛如影。九心無表里遍至十方而無去來。十善男子我于此如來無礙莊嚴解脫門而得入出。是正示三昧之名及出入自在分。自此已下是升進前位。云漸次游行者。明勝進不住于前法也。十有二年者。如前第二海門國海云比丘住海門國十有二年。明直觀十二緣以為出世間解脫。以表比丘是出世解脫故。以生死海為佛體故。善財來至此住林城漸次游行十有二年。為明十二緣生法中行于世間。然以十二緣生以為禪體。以解脫長者是世間俗士。表處俗行真名為解脫前海云比丘。不住生死。觀十二緣生。得出世心。此解脫長者。于十二緣生法中。處于生死。不壞緣生。不著緣生。故云游行十二年。是不住義故。是生死涅槃無二義故。是生死涅槃無出沒義故。若約智通治。以十波羅蜜為體。此約位別治。以明同別自在。以此第五禪波羅蜜門。以法界自體無作禪中諸有緣生性自離故。一切心境莫不自是法界無礙解脫禪定林故。是故城名住林。一切心境作而無用。性自住故。推求者。觀察勝進也。得見解脫長者者。明以真會俗真俗自體本性解脫也。見已五體投地。真俗無依五位同會也。亦明五蘊十二緣總禪林也。合掌者。真俗會而不二也。已上以觀照禪定冥會。已下以言更申所求。已下入三昧十方各現十佛剎者。明定體遍周圓滿故。以十為圓數也。又已下以從定中所見十佛如來及上首菩薩。是三昧所現自位佛果及行故。又已下隨念而見諸佛者。以自心應真是佛故。所念皆是佛境界更無余也。明自心是佛諸念總佛。余如文自具。此是第五具足方便住。以禪波羅蜜為體。余九為伴。若以智境之中。即五位通修。若以約位之中。偏治真俗靜亂二障。會五蘊十二緣。為法界性自禪用而無作緣生之定。門以明一切世間心境總皆禪也。第二明升進前位中也。  
　　如諸菩薩摩訶薩已下至辭退而去。有十六行經。約分為四門。一明推德于前。二示善知識方所及國土。三舉善知識名號。四善財敬戀善友流淚辭去。  
　　第一推德于前者。明解脫長者推德于前位善知識有十種殊勝。勸令善財進求加行。第二南行。如前初位已釋。至閻浮提畔者。明此位正心住。是得出世間及處世間智慧神通之極畔故。故云閻浮提畔。唯得世間出世大悲心。未得入俗同纏行圓滿大慈悲心故。故以比丘表之。于世間中出俗相故。后位即明入俗大悲心圓滿。即以優婆夷滿愿表之。有一國土名摩利伽羅者。此梵本未譯。有比丘名海幢者。明約以德智慧如海能破眾生業惑處。名之為幢。幢者摧壞義故。  
　　第一正入當位門中。從爾時善財童子一心正念已下。至我唯知此一般若波羅蜜三昧光明。此一段經約分為五門。一正念前法令其增長。二漸次南行至閻浮提畔摩利聚落。三周遍求覓海幢比丘是進求觀照。四乃見在經行地側結跏趺坐入于三昧離出入息無別思覺。五明入三昧中身分出眾十方教化。何故在經行地側結跏趺坐入于三昧表寂用自在。以經行地是用三昧是寂。表依用有寂。地側者。表不住寂用之中而任運自在故。離出入息。明稱理而寂稱理而用性自遍周非同二乘作寂滅證也。此同十地中第六地也。以十地行依此十住行樣。修行至彼同此本故。是故第六地菩薩得寂滅定神通現前。此是隨空慧寂用門十地大悲寂用。從第五身出眾海十方教化中。約有二十三種法門。  
　　一足下出無數百千億長者居士婆羅門眾周遍十方者。表足是所行之行還從其中出行故。為長者居士婆羅門是世間仁士之行故。  
　　二從兩膝出無數百千億剎帝利婆羅門眾皆悉聰慧者。以兩膝是起止坐臥卷舒自在之所由。膝還出清凈王種。表智制生死如王自在。剎帝利者。是王種也。婆羅門者。是凈行也。表智隨生死自在。如王無染也。聰慧智能明白萬法故。種種色相者。從智化現也。余皆是智中之行故。以義取之。  
　　三從其腰間出等眾生數無量仙人者。表腰間是世間行五欲之境。表以智幻生同眾生行利眾生事。自無五欲也。故出仙人。  
　　四從兩脅出不思議龍及龍女眾者。表兩脅是覆蔭義故。于中出龍雨潤眾生故。  
　　五從胸前卍字中出無數百千億阿修羅王。皆悉示現不可思議自在幻力。令百千世界皆大震動者。胸是勇猛義卍者清涼義故。于中出修羅眾。表精勤勇猛震動摧破煩惱魔軍高慢山王諂愛宮殿故。令清涼故。  
　　六從其背上出無數百千億二乘者。表背是背眾生之方所。還從其中出二乘眾。表二乘背佛大智大悲萬行利眾生事及法界體用故。  
　　七從其兩肩出無數百千億諸夜叉羅剎王者。表兩肩是荷負守御之處。還從負中出夜叉羅剎可畏之狀。守護行眾善業之眾生。及向十住及正入十住十行位者。乃至現作執金剛神。守護諸佛及佛住處。  
　　八從其腹出無數百千億緊那羅王及女。及出無數百千乾闥婆王。及各奏無數百千天樂及歌贊嘆一切諸佛及法者。表腹包含眾法義。還于其中出歌詠音樂之神稱贊諸佛及法故。  
　　九從其面門出轉輪王者。明口是轉法輪王之所由。還于其中出輪王之眾故。  
　　十從其兩目出無數百千日輪普照地獄趣者。表目是慈悲破暗處故。及一切眾寶國土。以作種種光明莊嚴顯曜。及照一切眾生無量事業。  
　　十一從其眉間白毫相中。出無數百千帝釋者。表眉間白毫相中道十地之果。還于其中出帝釋身。表住于中道。得法之頂者。能為世主主導眾生以帝釋號能主故。  
　　十二從額上出無數百千億梵天。  
　　十三從其頭上出無量佛剎微塵數諸菩薩眾者。明修行至法之頭表行遍滿故。  
　　十四從其頂上出無數百千億如來身。明佛果故。如隨位雨法。如經自具。  
　　十五又海幢比丘從身一切毛孔一一皆出阿僧祇佛剎微塵數光明網者。表全身總是法界般若波羅蜜妙慧三空無礙解脫教眾生之光重重無盡故。  
　　十六爾時善財童子。一心觀察已下。是善財觀察善知識所作三昧境界事業。  
　　十七六月六日已下海幢出定善財稱嘆。  
　　十八圣者已下是善財問三昧之名。  
　　十九海幢比丘舉三昧之號名普眼舍得。又名般若波羅蜜境界清凈光明。又號普莊嚴清凈門。  
　　二十明海幢比丘舉修般若波羅蜜門所得三昧有百萬阿僧祇三昧莊嚴。  
　　二十一善財重問三昧境界。  
　　二十二海幢比丘重說此三昧。為說二十二種無障礙法。  
　　二十三我唯知此一般若波羅蜜三昧光明。推德于先。令善財升進善財以如上十法。觀察海幢比丘。又住立思惟觀察經一日一夜者。明檀波羅蜜。七日七夜者。明七支戒。半月者。忍波羅蜜。以明忍但自益不益于人故。半月表之。一月者。以明精進自利利他故。一月表之。六月者。第六住也。復經六日者。是第六波羅蜜故。以為海幢比丘是十住中第六正心住修般若波羅蜜智慧日故。故云六月。是第六正心住。六日是第六波羅蜜智慧日故。此是十住中。第六正心住般若波羅蜜為主。余九為伴。以約智門中諸位通治。以約位門中。第六波羅蜜。偏治世間出世間寂用不自在障。得寂用神通自在門。猶出世慈悲心多入俗。常住世間慈悲猶劣故。以海幢比丘表之。雖有慈悲。但得無染行清凈之慈。不得同眾生行等眾生事。一無有違方便取一切眾生故。即以后位俗士休舍優婆夷。其行明處真不證知真行俗。  
　　第二明升進。前位第七不退住中。如諸菩薩入智慧海已下。至辭退而行。有十六行經。約分為五門。一推德于先。二示善知識居處。三舉善知識所居園林。四舉善知識名號。五明善財正念海幢比丘教戀慕辭退而去。南行義如前已釋。住處名海潮者。明善知識住生死海。廣度眾生如應引化。而無失時。猶如大海潮不失時故。以所居以表其行。園林名普莊嚴者。以一切生死海為園。以萬行海為林。以行此大悲無盡無邊之行海。以嚴凈十方眾生海。令成佛海故。園林名普莊嚴。于園中有優婆夷名為休舍者。此云滿愿自滿本愿遍化眾生故。優婆夷者。表慈悲行也。此是十地中第七遠行地大慈悲行之軌樣。從此仿之至彼地功熟故。以神表之。明神用自在。前位是出世無染大悲法門。即以比丘表之。此位入俗處染而不污。處真同俗之慈悲。即以優婆夷表之。漸成力用自在故余如文自具。  
大方廣佛華嚴經論卷第四十三 
入法界品第三十九之四  
　　第一正入當位法門中。從爾時善財已下至我唯知此一解脫門。于此段中約分為十三門。一念善知識教思惟勝進。二漸漸南行至海潮處。三見普莊嚴園林莊嚴眾寶。四入其園中周遍推求。五見優婆夷往詣其所。六致敬禮拜正申所求。七休舍優婆夷為說自己所行之法。八善財白言圣者發無上菩提心其已久如。九善財童子言圣者久如當得成無上菩提。十休舍優婆夷正答成佛久近因緣。十一善財請說解脫法門如何名目。十二休舍優婆夷正答其名名離憂安隱幢。十三我唯知此一解脫門。已下推德升進。如園林眾事及宮殿眾事皆眾寶所嚴者。表約行愿廣大盡佛界眾生界故。依報莊嚴廣大無限。容貌端正及諸嚴飾。表慈心悲愍益物利生調順柔和體道無我。十波羅蜜無順逆行十方諸佛身遍奉侍供養。所感正報容止可觀。見者除惑人天崇重。表大悲行示現女身而非女心。所有莊嚴及以宮殿樓閣池沼。皆約悲智萬行報生。如前先約略表示。所有嚴飾如經自明。意明此位方便波羅蜜慈悲行廣莊嚴報廣。經云善男子其有眾生得見我者。皆于阿耨多羅三藐三菩提得不退轉者明來至此位要修至三空解脫世間智。出世間智慧現前。成廣大慈悲行。方來至此方便入生死門。達生死性與佛福智海本來一性。便得離憂安隱幢解脫門。方名不退住。雖復知空無我。常于生死有畏。未入離憂安隱幢。常居退位設不退還凡夫。還退作二乘。及生凈土別欣樂果。故云十方諸佛悉來至我所于寶座上為我說法。表悲與智會。明此位以悲成無功之智門。第十住中王女慈行童女。明以智成悲自在門。師子幢王。表是十住位中無功用智自在。女表無染之慈也。至第十灌頂。住智悲滿故。第十地是蘊積大悲成行門。以九個女天一個如來妻表之。十一地是大悲行滿以悲起智成佛門。即以摩耶生佛表之。以此十一地中十個善知識。總佛果已滿善知識。以具普賢行故。遍作世間人中仁士之行。童子師居士長者童子童女行同凡士。此明果極行遍故。大約以智發心。從初發心住。即悲智齊發為其始。學出世道根本智為先以此立五位五十個行門。以簡生熟同別。由茲五十個波羅蜜五位中五重練磨。簡其智悲廣狹生熟出世入纏逆順。和會福慧多少勝劣不同。令發心者不住一法及三四五十百千即以為足故。意令進升至于無限廣大如法界故。就諸五位五十重中。一一具有智悲二行。五十個波羅蜜互相參徹。約有五百個波羅蜜門。共為主伴。圓此悲智世及出世心量廣狹生熟之門。方明總別同異成壞六義。如此十住門十波羅蜜。直以約法界體實法安立。十法圓融互參成一百法門。以初發菩提心。以此佛本果行為樣。修行從此本樣。修行五重加行練磨方始得依初樣。雖復練磨生熟差別。然智悲不異初心。日月時節亦無遷轉。以約智發心本無三世時分故。此優婆夷。表對第六住是世間出世間法故。為回彼出世心多者。令依滿本愿故。起愛處生死。愛度眾生。成慈行故。以優婆夷名滿愿表之。以取其志養育子孫無疲勞故。表大悲菩薩養育一切法界眾生。若善不善皆無舍離。未曾起不濟之心。化種種身。未曾舍一眾生如毛發許。恒常對現一切眾生前。種種教化令成就故。此位約回第六住出世心多不斷生死愛度眾生猶在愛習。以優婆夷表之故。名有行有開發。第十灌頂中以一分無功智成。以智生悲無有愛習。以師子幢王女慈行童女表之。此是當十住位中調治和會智悲生熟之意。如上我有八萬四千那由他同行眷屬常居此園。明以眾生八萬四千那由他諸煩惱園林悉皆與之同行而接引之。善財問優婆夷發菩提心久近者。意明求解脫無有久近。一發即三世一時求。解脫體中無有久近故。明大悲行中問發心久近者。意明大慈大悲深厚。還與眾生界住劫久近相似。若眾生界無盡大悲愿行無盡。后問久如成佛。意亦如之。且舉三十恒河沙為量。已去唯佛所知意不可極也。又前三比丘得出世心是一十。至彌伽海幢比丘。得了世間出世間心。是二十。至此第七住入世行慈悲。是三十也。明發心久近。俱枳羅鳥梵本未譯。毗盧遮那摩尼寶者。名為光明遍照如意無價寶也。寶多羅樹形。如此方棕櫚。以妙寶所成。阿盧那香此云赤色香。婆樓那天佛。此云水天解脫。名離憂安隱幢者。此有二義一教化眾生使令離憂。是菩薩安隱幢。眾生未離生死。菩薩不自取安隱故。因化成名。二菩薩雖達生死性空。于生死有畏。未為究竟安隱無憂。若能入生死教化眾生。達生死眾生及以教化者。總涅槃行無出無沒。方名離憂安隱幢故。此是十住中第七不退住。方便波羅蜜為主余九為伴。約智門中五位通治。約位門中偏治世間出世間心大悲心劣。而令悲智得圓滿故。  
　　第二推德升進前位中。如諸菩薩摩訶薩已下至辭退而行。有十六行半經。于中文義約分為五門。一推德于先令其勝進。二示善知識處名為海潮。三示其國土名那羅素。四舉善知識名號。五頂禮流淚辭退而行。此流淚者。表大悲弘深。又敬法貴入情至厚重。又表智悲自在垂悲俗流傷嗟苦趣圣心廣濟悲嘆難勝此。南方有海潮處者與前位同名海潮處者。表悲智同會以將前位慈悲之門。升進會于智體。以將第八愿波羅蜜。發起智業會其悲門。智若不發興大愿行悲。趣寂無由起用。是故十地中至此第八地位。諸佛三加七勸。令念本愿方能生大慈悲。是故二位同名海潮。明第八愿波羅蜜會其悲智一體方得無功大用行廣利而無思。猶如海潮泛洪波而不作像此位菩薩以無功智化諸群品知根而不失時也。是故二位同名海潮。此會智悲不二。國名那羅素者。此云不懶惰。為第八住入無功之智稱本智遍周利生無懈無疲勞懶惰之心。此位是十地中八地之樣。從此而起。初跡至第八地。中方與本樣會同。此中一分相應十地中第八地。大用一體無功智周佛地方滿。至如來出現品是其滿處。以法界品為源始。根本智恒爾無功大用故。以初發大菩提心者。元依法界普光明智體。發心功熟即是本來法界。但約智悲生熟廣狹。上明位次第。仙人名毗目瞿沙者。此云出聲可畏。為智目增明善摧邪論出言契當異論息心故。名出聲可畏。善財悲泣流淚思惟有十難事。如經具明。  
　　第一正入當位法門中從初爾時善財童子已下至我得無勝幢解脫門。此一段文約分為十三門。一念教誨思惟勝進。二漸次游行至那羅索國。三周遍推求毗目瞿沙。四見一大林阿僧祇樹以為莊嚴。五見彼仙人旃檀樹下敷草而坐領徒一萬六申其所求。七仙人稱嘆善財。八仙人示其善財法門名字。九善財問其無勝幢解脫境界。十仙人以手摩善財頂執其手令善財自見其身往十方佛剎微塵數世界中。十一善財見佛獲益。十二仙人放善財手還在本處。十三我唯知此無勝幢解脫已下是推德升進。波吒羅樹者。似此方楸樹。其氣香其花紫色。尼拘律樹者。葉似此方柹葉。其子似枇杷子。子下承蔕如柹。其種類耐老。于諸樹中最高大。領徒一萬。明行具足。  
　　問曰。何故此位見仙人何意。  
　　答曰。此有二義。一表智凈如仙。為明此位無功智現。無染如仙。二為無功智現以大悲行能同異道同事接生。其居處林樹莊嚴。明蔭覆利物。池沼蓮花莊嚴。明慈悲處世而無染行。仙人于旃檀樹下敷草而坐。表智樹覆蔭。熏戒定慧解脫知見香。遍周法界敷草而坐。明無功之智能善治貪亂。明少欲之相。鹿皮草衣。示行少欲知足。髻鬟垂鬢者。無功之智圓滿。如是徒眾前后圍繞者。明主伴萬行圓滿。善財見已往詣其所五體投地者。明敬法重人之禮。又表以五塵之境皆歸智地。嘆言真善知識。善知識者。無功之智本自真故。無勝幢解脫者。明此位無功用智性自遍周利益一切眾生摧破煩惱無有斷絕下位不如故。云無勝幢。仙人以手摩善財頂者。示以安慰接善財。手者表引接也。善財自見其身往詣十方十佛剎微塵數世界中。及到十佛剎微塵數佛所者。明會智境遍周也。凡至十住中第八住十地中第八地。皆須諸佛圣者。灌頂勸發加持。及第十灌頂住及第十法云地。總須諸佛灌頂加持故。若不加持。或時滯寂。或不了佛境界故。無能自進。為創初不達佛無功用智之境界故。已下見佛境界。如經具明。阿庾多者。此方一兆之數。那由他者。此方一溝。仙人放善財手善財即見身還本處。明以智力加持入法。既得法已自力常然。雖復圣者舍其加持一見見無有異故。如舟濟度于岸。不可負舟而行。此是童真住明創初童蒙入真無功智之界。以愿波羅蜜為主。余九為伴。明此位無功智現恐當滯寂。以大愿門興其智用故。又令念本愿廣度眾生有此節級。以法防之令不滯寂故。以智門中諸位通治。約位門中此位會七住中悲行。第八住中無功之智。以大愿波羅蜜興作。令使智悲任用自在。  
　　第二推德升進中。從如諸菩薩摩訶薩已下至辭退南行有十二行半經。于中義意約分六門。一推德于先。二示善知識所在。三舉聚落名伊沙那。四示善知識名為勝熱。五勸令致問所行法門。六禮敬辭退南行。南方如初所釋。聚落名伊沙那者。此示長直。為表此善知識攝化長其直道無諸諂誑。故名長直。婆羅門者。此云凈也。為表此善知識無染寂靜故。名勝熱者。表勝世間煩惱熱故。示勝盛火炎熱故。此是第九法王子住得法自在。明第九力波羅蜜法力自在示同外道五熱炙身。引接邪徒令歸正智。明得智同邪接諸邪見妄行苦行者。令皆信伏。下自具文。  
　　第一正入當位法門中。從爾時善財童子已下至我唯得此無盡輪解脫。此一段經約分為二十五門。一得無勝幢法光所照入諸佛不思議神力。二念善知識教漸次南行。三至長直聚落見彼勝熱修苦行四面火如大山。四中有刀山高峻無極登彼山上投身入火。五善財頂禮咨問所求。六婆羅門令善財上其刀山投身入火。七善財人身難得心有懷疑。八十千梵天在虛空中勸念此是金剛焰定光明。九有十千諸魔在虛空中勸念善財嘆婆羅門德行。十復有十千自在天王于虛空中告語善財不令生疑。十一復有十千化樂天王亦在虛空嘆婆羅門德。十二復有十千兜率天王在空稱嘆。十三復有十千三十三天于虛空中雨天鬘陀羅花供養。十四十千龍王。十五十千夜叉王。十六十千乾闥婆王。十七十千阿修羅王。十八十千迦樓羅王。十九十千緊那羅王。二十有無量欲界諸天如是等十三種眾。皆在空中稱嘆婆羅門德。勸念善財不生疑惑。二十一善財悔過。二十二婆羅門為善財說頌。二十三善財順教登其刀山入大火聚。二十四善財入火聚時獲益。二十五我唯得此菩薩無盡輪已下是推德升進。如上婆羅門示行此行時。隨諸眾生總見行門。各自差別。約表法中。刀山是法王子住中力波羅蜜。智慧為體。成修行者達生死苦難。但見法界性解脫。須得無有怖畏。堪力用自在。火焰是金剛智之光明。亦名金剛三昧。如上諸天已說。伊那跋羅龍王。往因由破戒損其極臭樹。遂頭上生此臭樹。故以名之也。優婆者。清信也。難陀者。此云歡喜。明此龍聞法信樂歡喜故。菩薩無盡輪解脫者。意明法王子住得法師位。以此一行隨諸眾生樂欲不同。各見說法及行門無盡差別。明稱眾生根圓滿故名無盡輪。此是法王子住。以力波羅蜜為主。余九為伴。以約智門中以五位通治。以約位門中以治說法不自在障。同十地中第九地。從此果行修行至第九善慧地。功熟仿此。十住中本果還以法界體普光明智為大用。  
　　第二推德升進門中。約分為四門。一推德升進。二示善知識處云南方有城名師子奮迅。三舉善知識名云童女慈行。四頂禮勝熱婆羅門足辭退而去。南方義如前初位釋。城名師子奮迅者。是師子幢王所居之城其王是慈行女父。表智自在為王大悲行遍為女。明此從智生悲處生死染而與不染等。明習氣盡故。前第七住中休舍優婆夷。明故存愛習用成悲門。以未斷愛度眾生之愛習故。號優婆夷。以此成大慈悲之行滿。八住中無功之智方成。即明以從悲生智。此位以從智生悲故。即師子幢王女是童女也。表此位任運利生無染習也。第一正入當位法門中。約經文義分為二十二門。一于善知識心生尊重。二念教升進。三漸次南行。四至師子奮迅城。五推求慈行童女。六聞其童女族姓王種。七五百童女以為侍從。八明女所居之殿。九明女所坐之座。十善財聞已往詣。十一善財入已睹見童女依正報得莊嚴。十二善財見已正申所求。十三童女令善財觀其依果所居報得知其行因。十四善財觀已合掌瞻仰慈行童女。十五童女告善財法門名般若波羅蜜普莊嚴門。十六童女告善財所修行法門見佛之數。十七正舉其見佛之數有三十六恒河沙諸佛名號不同。十八明童女受此法門諸佛各以異門而入。十九諸佛一說更不重宣。二十善財白言問此法門之境界。二十一正舉所修觀察法門時得普總持門。其數有百萬阿僧祇總持法門。其大數有一百一十七。二十二我唯知此般若波羅蜜普莊嚴門已下明推德升進漸次南行者勝進也。至師子奮迅城周遍推求慈行童女者。會智悲無二體也聞此童女是師子幢王女五百童女以為侍從者。明信此十住位中灌頂住普該五位智悲二門總如此十住中修更無異路故。名師子幢王女。五百侍從以聞法者。是此當位中修行也。信此一位都攝。五位智悲總如此門。方名此十住門。名住佛所住。當如是知。以此住中善知識依報之境總與佛果報所得境界名體俱同。皆具因陀羅網互參之佛境身土。重重含容。時劫歲月都無延促。一一門各各具足無量一切法門。如經文自具。令善財觀察者是。如慈行童女所居之殿名毗盧遮那藏殿者。即是佛果包含眾德。五位行藏佛因果門。總在此位之中故。龍勝旃檀足金線網天衣座上而說妙法者。明以大慈悲身坐一切智智座上為龍勝也。說一切戒定慧解脫解脫知見五分法身之香白凈教網。覆護引接一切眾生。以之為座。善財聞已詣王宮門求見彼女見無量眾來入宮中者。明此智殿悲宮是一切眾生共所入處五位菩薩共所居都。善財問言。諸人今者何所往詣。咸報之言。我等欲詣慈行童女聽受妙法者。此明信而無疑善財童子即作是念。此王宮門既無限礙我亦應入者。自念信已當入。入已見毗盧遮那藏殿者。自心智悲萬行與五位因果智悲一時會入故。頗梨為地者。明以此寶似水精然紅白赤碧不同但以明凈類。以法身報得。琉璃為柱者以凈行住持萬德。金剛為壁者。智凈防護也。閻浮檀金以為垣墻者。表凈戒外嚴也。百千光明而為窗牖者。以教光明照俗報得也。阿僧祇摩尼而為莊絞者。離垢行嚴報生。寶藏摩尼鏡周匝莊嚴者。根本智起差別智照眾生根本報生也。以世間最上摩尼寶而為莊飾者。凈行無染世間行報生也。無數寶網羅覆其上者。即能設教網報生也。百千金鈴出妙音聲者。明聲遍十方說法之音所報生也已下明正報莊嚴。慈行童女皮膚金色。明法身白凈心無垢報生。金色應真菩薩皆金色也。目發皆悉紺青。以凈智照矚覆護諸眾生法故。梵音聲者。清朗遠聞十方也。令善財觀其依報者。明知果即識其法門也。于一一鏡中所現一切佛境界互相含者。具如經說。云此是般若波羅蜜普莊嚴門。我于三十六恒河沙佛所求得此法者。明十住十行十回向為三十故。六恒河沙佛所求得法者。通攝六位十信十地十一地佛果行總在十住十行十回向法中。成彼前后六位法故。以前信位具信未是實入住位故。十地十一地因果行門。但依十住十行十回向法。會融理智悲愿行門已。備十地十一地。依而仿之。令使慣熟。更無新法故。以后十地十一地中。不立隨位進修佛果名號。亦無遙見佛來。亦無迎佛法事。上下隨文看之。意自現爾。以是此第十灌頂住中。智悲二行。總收十住十行十回向智悲愿行。總在其內。故云三十。教雖文字有前后安立之跡。約智悲愿行。歲月日劫總是一法。總是一時。乃至十信心亦爾。十地十一地亦爾。此一位中一切總別同異成壞法無不在中故。如此位經文中。令善財童子觀莊嚴境界見一一壁中一一柱中一一鏡中一一相中一一形中乃至一一寶中。悉見法界。一切如來從初發心修菩薩行。成滿大愿具足功德。成等正覺轉妙法輪。乃至示現入于涅槃。如是影像靡不皆現如水中普現虛空星宿日月所有眾。像廣如經。說以此境界用明一位總含諸位諸劫日月時分皆不遷移。故云我于三十六恒河沙佛所求此法門。一說不再說悉皆領受。即須知十住十行十回向此三種十法。總在十住中一住中行故。亦以智中有此三十個法門。悲中亦有三十個法門。亦為六十恒河沙佛也。以一一位皆有遍法界行門故。以恒河沙略舉。其遍義故。亦取一位通該六位故。亦表一切智慧解脫不離三空六波羅蜜故。一一位中有六位故。一一六位皆有無盡行愿故。以下舉一百七個陀羅尼門。明此一位總攝十信十住十行十回向十地十一地因果。不出此位。一百七個總持收故。如是一百七大總持門。不出十波羅蜜中行。互參有百波羅蜜。如是百波羅蜜不出三十七覺支。以為互參助伴。成三賢十圣等妙六位。共名三十六恒河沙佛所求此般若波羅蜜普莊嚴門。以此恒河沙是此經中最初小數故。故舉之明初發心中十住門即遍該六位中六十法故除十信不入位。深細思之可解。大意智此十住十行十回向三賢位。一一皆含十地十一地及妙覺地法界門。總通收一法界故。一智慧一慈悲一解脫一劫一歲一月一日一時。無前后無別異門。然安立種種隨世差別法門故。終可不作延促長短見故。如初善財童子于善知識所起最極尊重心。生廣大清凈解。常念佛乘專求佛智。愿見諸佛觀法境界。無障礙智常現在前。不合云常念大乘。以此經是法界佛果門。與二乘無比對分。亦與權教大乘十地之后安立佛果者。亦非比對。何得云專念大乘。以大者比小者說大。此法門所有發心。皆依佛果發心。所有心量愿行智悲之境。皆非比對。不可以將比對大小之乘惑亂佛乘之門。令使失其經意妄傳教門。此是譯經者不達誤言也。如后應專求佛乘一切智乘不思議乘佛果乘。以佛果文殊普賢法界。才初發心總入故。又終始不分時劫差別。絕情所量。唯是智故。余如經文。此灌頂住位以智波羅蜜為主。余九為伴。此位以智治修行前后差別及智悲不均平障。入智悲圓滿前后自在無二門。  
　　問曰。此灌頂住位智悲已滿。何故不以佛表之。何故將王女表之。  
　　答曰。明此十住中一住即十住。明前德云比丘海云比丘善住比丘海幢比丘總是成佛出世間解脫位。彌伽解脫長者休舍優婆夷毗目仙人勝熱婆羅門王女慈行。總果中圓會菩薩道。以一位互體通收。總在其內具足。凡見比丘是表求佛果以莊嚴菩薩行凡見俗士即明求菩薩行不離佛果。或男或女長者外道神天。表法一一隨位行門配之方明。此已上十個善知識初德云比丘明以禪定觀照顯發自心佛智慧普見諸佛境界光明門。第二海云比丘是觀生死海十二有支本來清凈佛國海門。第三善住比丘法身智自在無礙出俗門。第四彌伽長者明處俗修行世間文字門。第五解脫長者明處俗身舍無盡佛剎莊嚴自體萬境自性禪定門。第六海幢比丘真俗二達出纏寂用無礙神通門。第七休舍優婆夷處世成長大慈門。第八毗目瞿沙無功智現同邪門。第九勝熱婆羅門攝諸邪見苦行門。第十王女慈行明智悲圓滿總攝諸位智悲因果同時具足門。如是十門總攝六位因果。三十七道品互體圓融。一多具足。如帝網法門。此十住法門明自住佛所住。已下十行經明自利利他之行。已下推德升進入于十行位也。此童女慈行是智波羅蜜中大悲圓滿門。明總攝諸位同該。位位如是。故云三十六恒河沙佛所求此法門。三十為十住十行十回向是也。六云通佛果妙覺及五位。通收表智波羅蜜圓該三賢六位。總含一際約法門依報。表之如前。以六相明之。于此十行中。從初善見比丘已下至出家外道。名為遍行。是十行中十個善知識。于此第一初行中。如諸菩薩已下至辭退而去有十一行經。于中文義約分為五門。一推德升進。二示善知識方所。三舉國土名。四舉善知識名號。五禮敬辭去。從如諸菩薩摩訶薩已下是推德勝進。南方義如初釋。國土名三目者一法眼。二智眼。三慧眼。如推德中。智眼無翳。普觀法界慧心廣大。此是三眼國土。明隨世利生。智眼觀根。法眼知法。慧眼決擇正邪。此三是一。隨用說三。  
　　第一正入當位法門中。自爾時已下至我唯知此菩薩隨順燈解脫門于此段中經文義分為六門。一善財思惟菩薩所住行有。一十三種甚深。二漸次游行至三眼國。三推覓善見比丘。四見在林中經行往返天龍恭敬。五善財頂敬申請所求。六善見比丘授與善財經行恒遍十方菩薩隨順燈解脫門。比丘號善見者。明此法眼智眼慧眼善見諸法。善見一切眾生根性。應時教化而令解脫故。號善見也。比丘者。此名滅諍。能化眾生煩惱見諍故名比丘。  
　　何故十行之初先見比丘。  
　　答曰。為明菩薩所行之行。皆令一切眾生無諍離染出世間故。為行之首。皆須無染出世間。以此先見比丘。明心離世間方堪處俗同光利物。是故已下方明俗倫。在林中經行者。表行廣多如林覆蔭根莖枝葉花果明濟。俗行如是故。林中經行往返者。明入生死度眾生。令諸眾生得出世涅槃之樂。又令不住涅槃起大悲愿入于生死。又度眾生令至涅槃是往返義。如是轉轉無有休息。猶如一燈然百千燈冥者皆明明終不盡故。以隨順燈法門授與善財故以林中經行往返所表也。又壯年美貌端正可喜者。明能行諸行為壯年也。美貌端正是行報生故。又心端行正名為端正。其發紺青右旋不亂者。心清行正所報生也。又右旋不亂者。順正法也。頂有肉髻者。智高德滿報生也。皮膚金色者。智凈心安素白無垢。慈悲利物業報所招。黃相是福德色也。頸文三道者。是不妄言出報所生故。額廣平正者。智寬博達之報也。眼目修廣如青蓮花者。以智悲慈所報得也。唇口丹潔如頻婆果者。明赤色也。是南方色。以為南為離離為日為虛無為心為法門。以智為日。口為說法之門。以智慧日。口能詮表正法。所生報也。胸標卍字者。業清涼所生。七處平滿者。兩手兩足兩肩馬王陰藏。為七處滿其臂纖長者。引接成善所生報業。其指網縵。以教漉眾生所生報業手足中有金剛輪。明轉法輪利眾生所生業果。如是廣嘆其福。皆具如經所明。皆是智行內修外嚴眾福因不虛棄。明知因識果。無量天龍夜叉乾闥婆阿修羅迦樓羅緊那羅摩喉羅伽釋梵護世人及非人前后圍繞者。明比丘所攝生依根遍故。以招其眾侍從隨之。亦是表法眾也。主方神隨方回轉引導其前者。方法也。法隨眾生根器。回轉引接眾生。方無定相。即法無定相。足行神持蓮花以承其足者。表行無行無染無盡光神舒光破闇者。以教光破惑也。閻浮幢林神雨眾雜華者。明以廣多善言眾行引眾生。令住戒定慧香花故。不動藏地神現諸寶藏者。此是禪定行能現智慧之寶藏故。普光明虛空神莊嚴虛空者。明以正智慧觀照諸法莊嚴法空起差別智行差別行不離法空故。成就德海神雨摩尼寶者。明以普賢大愿成就大慈悲之德普雨法雨利益眾生故。須彌山神頭頂禮敬曲躬合掌者。明謙下離慢恭敬行也。無礙力風神雨妙香花者。明柔軟語敬語無我語和悅語無粗惡語知時語不妄語利益語如法語贊嘆語一切眾善語。皆為無礙力。風神雨妙香花所聞之者。戒定慧香華悉皆具足。是故易云巽為言說。風行于地上可以觀。此明君子之典禮雅言也。有所仿學以成仁德。故云風行地。地者坤也。坤為眾人。仿君子言教故有所可觀。此經以正智慧。風神口出正教言音為風出。合典禮之言為香華。春和主夜神莊嚴其身舉體投地者。明慈悲和悅常處生死之夜令眾生見者皆悉歡喜。發生善根名為春和主夜神。莊嚴其身投地者。明大慈大悲愿行莊嚴投于生死之地教化安樂一切眾生。常覺主晝神執普照諸方摩尼幢住在虛空放大光明者明法空根本智照諸眾生以差別智度令解脫故。時善財童子詣比丘所已下申請所求。皆云已發無上菩提心者。明于初文殊師利所已發菩提心。即達菩提體無行無修無求無得無證。以此求菩薩道。即不離菩提心。但求菩薩道成菩提心。本自無成壞故。不可已求當求現求已發當發現發。若無如是念故。名為已發無上正覺之心故。出此三世心故。名為已發無上正覺之心。比丘答善財言我年既少出家又近。明始從十住初生諸佛智慧。而生此行。名為年少出家又近。此十行門列名前后行。是一時十回向亦然。此三法一時行以智境界不出一剎那際。都該十信及十地十一地六位一時故。又初始發心不見生老前后際故。名為年少出家又近。我此生中者。即明不見始終之生中也。于三十八恒河沙佛所凈修梵行者。明十住十行十回向以三十個法均調智悲以此三十個隨位佛因果法互參智悲無盡故云三十。不離八正道行門。故云三十八恒河沙佛所凈修梵行。前慈行童女。即云三十七恒河沙。即表三賢七覺之行。此云三十八恒河沙佛所者。即勝進至八正道故。三十八恒河沙佛者。總三賢之位八正道中佛因果也。總明發心之際正智現前破無明時。無量惡業滅無量智慧現前號為恒河沙佛數故。從一日一夜凈修梵行或七日七夜凈修梵行或有佛所半月一月一歲百歲乃至不可說歲乃至不可說劫滿足六波羅蜜者。此明出世道滿足六波羅蜜。余四方便愿力智波羅蜜等。是入生死成大悲行故。此是比丘但云六度不云十波羅蜜也。亦成道遺教入滅各差別悉能見者。明智境界順俗差殊智。無纖毫時分遷也。已上日月歲劫明時不遷也。又云。善男子我經行時。一念中一切十方皆悉現前。乃至不可說佛剎皆悉嚴凈。乃至不可說眾生差別行皆悉現前。乃至成就普賢行滿愿力故。一念領受不可說不可說如來法。廣如經說。此一段明遠近含容不可遷。不可具陳。總不出一念者。意明經行所表法身智體無依。以智無依故。即智無表里中邊故。以智無表里故。即十方不遠十方無近。以智無遠近。體若虛空。明照十方。隨愿起行。應根利物。不去不來。對現色身。如日現于眾水之內。以此智境界故。時日歲劫性自無遷。一念悉亡。古今多劫即纖毫不轉。遠近境界不出塵中。智為愿使。愿是智王。悲行神通普賢行海。皆由愿使智。如聲聞緣覺。雖有神通。以無大愿利眾生故。對普賢行愿神通。猶如百千日光比一個螢火也。余意如經自明。法門名菩薩隨順燈解脫門者。明菩薩以自如來普光明智。順諸眾生行起差別智。教化眾生恒令發明無有休息。名菩薩隨順燈解脫門。此是歡喜行行檀波羅蜜為主。余九為伴。以約智門中一行之中通修眾行。以約位門中偏修六波羅蜜出世之行。此十行初門。以將十住中智波羅蜜門。普印三世一切佛境界眾生境界無盡劫。總一時故。不出毫內故。已下例然。初終總爾。  
　　第二推德升進門中。自諸菩薩摩訶薩已下至辭退而去有二十一行半經。于中文義約分五門。一推德升進。二示善知識方處國土。三示善知識居止處所在河渚中。四舉善知識名號名為自在主。五頂禮致敬辭退而去。從如諸菩薩已下是推德升進。其中南方義如初釋。國土號名聞者。依教主立名。為教主有名聞故。河渚中居止者。表戒為河流必入智海故。童子者。為明戒凈無染號為童子。名自在主者。為明已從如來法身智果。入俗利生。出世入纏。主導眾生皆自在故。以立名也。  
　　第一正入當位門者從爾時善財童子已下至我唯知此工巧大神通智光明法門。于此段中約分為七門。一受教念持升進。二天龍夜叉眾圍繞。三至名聞國周遍求覓自在主童子。四天龍示其所在。五善財即詣其所見十千童子所共圍繞。六聚沙為戲善財見已頂禮申請所求之法。七自在主告善財所行之法。于此所修法中約有十門。一書。二數算。三印印手印符印等是。四界界者世界也。五處者處所也。即世界眾生住居處所。六療病。七工巧。八調練仙藥。九農商。十知眾生所出世根等。于中算法阿僧祇品略序。此亦如彼也。此是菩薩行以法算數而知。彼阿僧祇品佛智滿智眼自然而知。不須算法也。自余如文自明。此是饒益行中戒波羅蜜為主。余九為伴。若約智境法門。一位通修十行。若約位門中。此饒益行中。以書數算印農商相法并出世間。方名戒體。前十住中。但以法身法性理智為戒體。即是比丘觀十二有支生死海。為佛智海。是十回向中。以海師善入生死海為戒體。如十信中。即以畏罪修福離世間行為戒體。十地中即修大悲為戒體。即喜目觀察眾生夜天神。是在佛右面。左為智。右為悲。又喜目觀察眾生者。是慈悲之名。以之為戒。各隨五位戒體升進不同。以智通該。一位中五位總具。此中上下十善知識。約其行體論之。世技醫方供養等事如經具言。  
　　第二推德升進。中從如諸菩薩摩訶薩已下。至辭退而去有十七行經。于中文義約分為五門。一推德升進。二示善知識住處及方所。三舉善知識所居城名海住。四舉善知識優婆夷名為具足。五禮敬辭退而去。從如諸菩薩已下是推德升進中城名海住者。表此優婆夷能含眾德如海。優婆夷名號具足者。明約德立名。表此優婆夷以住此忍波羅蜜中具十波羅蜜。以常能大舍具檀波羅蜜。素服清潔名之為持戒。被發毀容名之為忍。心常不與世心和合名之為精進。智悲利俗不與識俱。名之禪定。已踐佛果出世妙慧名為智慧。常處生死引接眾生。又心無女業示受女身。明大悲行。是名方便。常隨本愿六道濟生。名之大愿。不畏生死常轉法輪。名之為力。隨智幻生一切剎海常施佛事。名之為智。具足如是十波羅蜜四攝四無量故。故名具足。善財聞已舉身毛豎者。為聞具足之名喜心驚悅。  
　　第一正入當位法門中。從爾時善財童子已下至我唯知此無盡福德藏解脫門。于此一段約分為二十門。一念善知識教門廣大如海思惟升進。二漸次南行。三至海住城尋覓善友。四眾人告語在此城中。五善財詣門合掌而立。六所觀依果其宅廣博種種莊嚴。七善財入已見優婆夷處于寶座八觀其正報身相容儀可尊。九見其宅內敷施十億妙座十見其小器在于座前一萬童女以為侍衛更無諸余衣服飲食。十一善財見已致敬申請。十二優婆夷告語善財所修之法門。十三舉其法門名菩薩無盡福德藏。十四以其小器十方六道眾生所須飲食種種美味悉皆具足。十五一生所系菩薩食已皆于菩提樹下成佛。十六舉百萬阿僧祇同行之眾三業皆同。十七善財見無量眾生從四門入。十八隨愿所請隨所須食皆悉充滿。十九舉其我唯知此菩薩福德藏門。二十推德升進。以成后行。十千童女者。萬行具足。四門而入者四無量心。以一小器所施飲食遍周無限眾生皆充飽者。明器雖量小約以法界施智入因陀羅門小含無盡。又加法界智愿力廣大之心以一微塵許之。食令十方一切所生眾生食之充足。元來不減毫末以一微塵許之食即法界量。無里外中邊限所礙故。法門名菩薩福德藏者。明施愿廣大也。此是第三無違逆行。以忍波羅蜜為主。余九為伴。約智門中十行五位通修。約位門中以忍為體。以忍為小器。無行不具足故以謙無不利。  
　　第二推德升進中。從如諸菩薩摩訶薩已下至辭退而去有八行半經。于中義意約分四門。一推德升進。二示善知識方所及所居之城。三舉城名大興及知識名明智居士。四善財頂禮辭退而去。從如諸菩薩已下名推德升進城名大興者。約教主立名。以精進波羅蜜大興利益。以立城名居士名明智者。約第四無屈撓行。見根利物仰視虛空即財法俱施。故名明智。此是十住中生貴住。十地中第四地得出世智現前。三界業盡當生佛家故。此十行中為明智居士者。居處處俗懷道利生。故名居士。  
大方廣佛華嚴經論卷第四十四 
入法界品第三十九之五  
　　第一正入當位法門中。從爾時善財童子已下至我唯知此隨意出生福德藏解脫門。于此段中義分為十門。一念善知識所授之教思惟升進。二漸次南行至大興城推求明智居士。三于善知識心生渴仰。四念當承事諸善知識心無懈倦。五見其居士在城內市四衢道七寶臺上處無數寶莊嚴座。六善財申請所求。七長者稱嘆能發大菩提心求菩薩道。八長者示其善財能發大菩提心之眾。九長者告善財所行之法門名隨意出生福德藏解脫門。凡有所須悉皆滿足。十待眾來集示其施法。仰觀虛空如其所須從空而下皆悉充滿。然后說法。從我唯知此隨意出生福德藏解脫門已下是推德升進。前位優婆夷。以其小器。以明忍門離慢怠高心施其飲食充滿。此位之中。表精進之心無屈撓行。常行空觀以除煩惱。得無上智心。一切依正法報人天善根。總在其中。居士云生如來家長白凈法者。明此位是第四生貴住行。亦是十地中第四地三界業盡生如來家。唯有世間智慧滿足五住中及第五地中修學六住及六地真俗二智。俱終得寂滅定。三空現前任運神通十方教化。然后七住及七地已去入俗起同凡行。行大慈悲門。八地分得無功。十地佛十力方滿。十一地任運利生。是故于此仰視虛空。是所修行精進之行。一切業苦皆悉除斷一切佛法及人天福德咸在其中。但修法空達緣起寂一門。一切煩惱自然不現。一切明智自然現前。且約舉大要。廣義如經自明。此第四無屈撓行以精進為主。余九為伴。約智門中五位十行同行。約位門中觀法空門。了緣生解脫為勝治。三界余習法身智現生如來家。十住初心創開佛慧生如來家。第四住治三界惑凈佛智慧現前生如來家。第八住中無功智現前生如來無功智慧家。第十住中智悲普濟受佛職位。亦是生如來家。十地位中一依此樣而成地位。十住是十地勝進之樣。不同權教佛果在十地之后。三乘四十心地前為加行。十地為見道。此華嚴經十住為見道。十行十回向十一地為加行。修行令慣熟故。佛果于初先現。以普賢悲愿。令智悲大用慣熟自在故。以自如來根本普光明智先現故。始終本末。總無延促時日分齊故。以法身根本智如實而言。不同三乘權教情所解故。皆須約本而觀之。畢竟佛果慣習已成。普賢行已滿。一往但以教化一切眾生為常恒從初至末。無始無終。無成無壞。但以普遍十方一切六道。以智對現利生為永業也。從初發心起信修行時。發如是信樂。發如是志愿。起如是志求。見如是道。從初發心住。以定觀力契會法身。顯根本普光明智。照知一切自他生死海性自解脫。但為教化眾生令其迷解離妄想苦故。亦不見自身成佛不成佛故。若也起心圖成佛念。當知此人去佛道遠。若也但以法身無性之力。自他性離無成壞心。起方便力。興大愿力。起大悲門。無作而發無限志愿。教化一切法界中無性眾生。使令迷解。還令省悟得自心無性之理。妄想系著自無。不言成佛。不言不成佛。不可作如是圖念之情。如此華嚴經安立五位教門。但為引接未得謂得未至謂至未滿云滿滯染凈障于菩提道及菩薩行有止足心有休息想。安立五十重因果一百一十重法門。使不滯住止息休廢之心。滿普賢愿行。至無盡極故。  
　　第二推德升進門中。從如諸菩薩摩訶薩已下至辭退而去有十五行半經。約分為五門。一推德升進者。從如諸菩薩已下是。二示善知識方所者。云南方如前所釋。三示善知識所居城者。城名師子宮。此約化主立名。師子是無畏義。明此第五離癡亂行中以禪定為宮。四有長者號法寶髻者。表此長者所行禪行是法界體用自在無礙禪。總攝十波羅蜜行。八正道咸在其中。如下長者所居其宅十層樓閣宅有八門者。是明定體遍該諸行。名法寶髻者。表[木*彎]攝諸位故至。法頂故五。禮敬辭去。  
　　第一正入當位法門中。從爾時善財已下至我唯知此菩薩無量福德寶藏解脫。門于此段中義分為十門。一念善知識教增長福德海。二漸次南行向師子城。三周遍推求寶髻長者。四見在市中禮敬正申所求。五長者執善財手將詣所居之宅。六令善財觀其報居之宅眾寶所成十層八門。七善財觀已問其所修之因。八長者為說往昔所修之因。九并陳回向三處。十推德升進。隨文釋義者。周遍推求寶髻長者者。明遍觀心境空有三界定亂升進無依無得無證之定門。市中而見者。明寂亂等也。若望十住中解脫長者即入三昧。明身含佛剎之門。表創居之體。此十行中定。明行體恒定。表處生死市廛攝化眾生無虧定體。明動用。俱寂性自離故。遽即往詣頂禮者。速會其定體不遲滯也。已下正舉申請中。執善財手者。引接也。將詣所居示其舍宅令善財觀察者。令知所因也。舍宅清凈光明真金所成者。約位以禪波羅蜜為主余九為伴。明定體白凈無垢報成光明。真金為舍宅之大體白銀為墻者。以禪體成。戒為防護義。頗梨為殿者。以禪體顯智成忍。此寶似水精明凈。然有眾色不同。紺琉琉寶而為樓閣者。以禪體而作精進。觀照更增明凈清潔也。車磲妙寶而為其柱者。以禪為行。住持諸法故。已下自余莊嚴。以次依十波羅蜜次第排之。十層樓閣亦準此十波羅蜜。從下向上排之自有次第。宅開八門者。一而各有兩門。四方都八也。明八正道行也。第十層中明第十智波羅蜜。圓會三世佛因果。一念而滿。教化眾生及入涅槃。總皆不移也。智約境界法爾如斯故。已下九層中初以檀度。二以戒。三忍配之。自有次第。并是以行報生表法。為善財說本因中。云我念過去過佛剎微塵數劫。有世界名圓滿莊嚴。佛號無邊光明法界普莊嚴王。彼佛入城時我奏樂音并燒一丸香。以此供養回向三處得此界報。所居舍宅如是者。明得定體。以十住位中已得定體故言佛剎微塵為數量者。明定越迷塵自智慧現入此十行禪門故。故表越迷塵智現以善說法為樂音。表因定起慧也。定香但燒一丸五分法身周備。回向三處者。但入此隨行寂用無礙定門。即能永離貧乏常見諸佛及善知識。恒聞正法。是為三處。如經具言。我唯知此菩薩無量福德寶藏解脫門者。明隨行寂用無礙定門能攝福智及以大慈大悲四攝四無量法皆在其內。是故號此長者名為寶髻。表此隨行定門。總為髻攝法義。自余如文自具。此一段是第五離癡亂行。以禪波羅蜜為主余九為伴。約智門中諸位同治。約位之中此位治世間出世間定亂。如此長者十層樓閣。總攝十住十行十回向十地十一地及佛果。皆悉通收。以法界無依無性禪為體故。皆以自體無依無住禪體中十波羅蜜。以為莊嚴。論主以頌釋曰。  
　　無作自性禪園苑　　普光明智為大宅 
　　差別觀照嚴樓閣　　布施法食滿眾生 
　　凈戒寶衣恒普著　　精進慈心為婇女 
　　禪定善達世間智　　五地通明菩薩住 
　　寂滅般若第六層　　七層方便住生死 
　　無功八層用自在　　九層一生法王居 
　　第十層中佛果滿　　如是次第而修學 
　　畢竟不居初中末　　以此眾法利群生 
　　依正二報于中得  
　　此略釋大況廣意如文。意明一行中十行齊行無始無終。例皆如是。  
　　第二推德升進中。從如諸菩薩摩訶薩已下。至辭退而去。有十行半經。于中約分為六門。一推德令進。二示善知識之方所云南方。三示善知識之國土名藤根。四示善知識所居之城名普門。五舉善知識名號曰普眼。六致敬辭去。隨文釋義者。推德令善財升進如嘆德中。有八行經。如文具明。國名藤根者。表善知識第六般若深固徹眾生源故。如藤根深固徹于大地至水際故。取堅實穿達義。以類智慧觀達世出世法皆徹源底故。城名普門者。明以普眼遍知諸法。依法主立名。長者名曰普眼者。智慧過人天。名之為長者。世及出世無不遍知。名為普眼。已下勸令往詣。如文自具。  
　　第一正入當位法門中。爾時已下至我唯知此令一切眾生普見諸佛歡喜門。于此段中約分為八門。一正念善知識教思惟升進。二往藤根國推問求覓普門城。三在衢路見長者正申所求。四長者授與善財所行之事。其所行事有四。一善治眾病。二善說對治諸根法門。三善和合諸香供養普見諸佛。四推德升進隨文釋義者。其城稃灕崇峻重堞。最高曰雉。雉重曰堞。城高曰崇。難升曰峻。明此善知識住第六行中智慧重重無盡尊高難入故。衢路寬平者。三空智慧蕩無涯際。世及出世智無不周。善治諸病者。世間四大不和病以湯藥治。如煩惱病以五停心觀十波羅蜜治。善和合諸香者。以戒定慧解脫法身智身香。隨根普熏。自佛出現。如上之事。皆約事表法。有事有法。皆含世間出世間二義。如十住中第六正心住。以海幢比丘入寂滅定身出化云遍周饒益。表第六住中般若寂用無礙門。今此十行位中。第六般若善現行中。舉純用是寂。得成就寂靜身語意行。如上能療治眾病者。實有是行。表法者。風病明想念多者。以數息對治。引令內止方便令所緣所息。順無作定顯智用神通利化一切。黃病者。表貪欲多者。對以不凈觀。痰熱病者。表愚癡多者。對以十二緣生觀。鬼魅病者。表取著妙相不離魔業及天報神通對以空觀。蠱毒者。表一切有所得心能生一切諸纏害業。愛業喻水。嗔業喻火。如是等病皆能對治。如和合諸香者。亦實有如是行。表法者。即明智慧善說教香令熏破諸惡報業故。隨諸惡業為臭。隨智慧行為香。如辛頭波羅香者。辛頭即阿耨達池西面金牛口中所出大河。流入信度國。波羅者。此云岸也。明此香出此河之岸上。表此第六善現行三空智慧四辯無礙如彼大池涌出四河潤澤大地復成大海。一切戒定慧解脫解脫知見五分法身香。皆生其中。若有眾生聞而入信。皆得度脫超升彼岸。經舉其一。余三河準之仿之。阿盧那跋底香者。此云赤色鮮明香。表赤色是南方正色。又表離為虛無為日為明為心。以離法心故。離猶麗也。像此位三空四辯無相智慧光明。麗于一切眾生心境。皆得智慧解脫香故。烏洛迦栴檀香者。烏洛迦。蛇名。栴檀者。香樹也。明此蛇最毒常患毒熱。以身繞此香樹其毒氣便息。表若有眾生聞說心境俱空。本無體相無有處所。一法可得之香。信而悟入。一切煩惱毒熱自然清凈。余香如名可解。如是八種智慧香。熏諸眾生邪見識種。令依八正道行入如來智慧香故。善男子。我唯知此令一切眾生普見諸佛歡喜法門。明如上對治諸法智慧開諸佛智慧方便皆令眾生入佛智慧皆歡喜故。已下明推德升進。此名第六善現行中善知識以般若波羅蜜為主余九為伴。若約智門中諸位同治。若約位門中治隨行寂用不自在障。令隨行成就寂靜身語意行純清凈故。  
　　第二推德升進分中。從如諸菩薩已下至辭退而去有九行半經。約分為四門。一推德升進。二示善知識所居方所及所居之城名多羅幢。三舉其王名無厭足。四敬辭而去。城名多羅幢者。此名明凈。約化主立名。以第七無著行中以出世間凈智慧。善入世間作慈悲主。善知諸根化身同事不忘接生故。王名無厭足者。利生無厭故因行成名。余如文自具。  
　　第一正入當位門中。從爾時善財童子已下至我唯得此如幻解脫。此一段經約分十四門。一正念善知識升進。二往多羅幢城。三問眾人其王所在。四眾人答言今在正殿。五善財往詣遙見彼王處那羅延金剛之座。六見王報嚴身殿皆是眾寶七。見王苦其罰惡痛切難當。八善財心生疑惑。九空中天告用善知識言。令除疑惑。十善財疑除往詣王所頂禮正申所求。十一其王執善財手將入宮中令觀報境。十二其王舉如幻解脫門化現其身自作惡業受種種苦令實眾生心生惶怖起諸善根發菩提心。十三其王自申所行常于身口意乃至一蚊一蟻不生苦害之心況復人耶。十四推德升進。阿那羅王者。此云無厭足也。如十住第七住慈悲位。以休舍優婆夷表之。此十行第七慈悲行以無厭足王表之。以明治惡人之行。自化作惡自苦治之。令實眾生厭世修德成菩提道。第七回向以觀世音主之。第七遠行地中。以夜天名開敷樹花主之。如是皆是隨位成就慈悲之別名。自余如經具明。此是第七善現行善知識。以方便波羅蜜為主。余九為伴。約智門中諸位通治。約位門中以治處生死中染凈二行不自在障。令得住生死中大智大悲得自在故。  
　　第二推德升進門中。從諸菩薩已下至辭退而去有八行半經。約分四門。一推德升進。二示善知識方處及所居之城名為妙光。三舉善知識王名大光。四頂禮辭去。經云城名妙光者。此同第八住第八地無功智慧妙用。是本位之中差別智滿。王名大光者。名根本智。自余如文自具。  
　　第一正入當位法門中。從爾時善財童子已下至我唯知此菩薩大慈為首隨順世間三昧門。于此一段經約分為十五門。一念善知識教思惟升進。二漸次游行人間城邑。三然后乃至妙光大城。四問人求覓所居人咸報言今此城是。五善財得聞城所居住處歡喜踴躍。六明善財入妙光城所見依果報境眾寶莊嚴。七明善財見如上妙境及男女諸。六塵境界皆無愛著但一心思惟究竟之法。八漸次游行見大光王所住之處。九見王依正二報身土莊嚴。十善財五體投地頂禮其足。十一正申所求。十二王告善財所行之行名菩薩大慈幢行。十三妙光城隨心所見凈穢不同。十四王入大慈為首隨順世間三昧門。時所有報嚴寶地宮殿皆六種震動。樹林低首泉涌歸王。萬姓天人龍神恭敬。夜叉羅剎咸起慈心。八部諸王無不頂敬。皆生歡喜發起善根。以此大慈為首三昧之力法如是故。十五推德令善財升進隨文釋義者。漸次游行或至人間城邑聚落曠野巖谷然后乃至妙光大城者。明周巡觀照治前位中智劣大悲不圓滿習。治令智悲均平。智悲自在方至第八無功妙用之行城故。問眾人言妙光城今在何處者。明以觀照之力智悲齊等猶不自識。是故須問舊住之人。表無功之位智悲難會。眾人咸報言妙光城者。今此城是大光王之所住處者。明善財契會智悲自在如王之門。善財歡喜者。入法樂也。作如是念已下。自念必當更聞勝法菩薩所行。作如是十種念已入妙光城。明以前第七行中修世間慈悲之行入第八無功智之城。名入妙光城。為明達智朗然大慈增廣。已下入城所見寶嚴地樹宮閣臺觀池沼等。皆明入此行門約智非報生一不虛來。皆以慈宮智殿觀樓種種智閣法性行花七菩提塹八正道水隨菩提行樹防護一切眾生身口意。業以為垣墻。一如十回向初配當埤堄者是垣。上傾看之孔也。皆以寶嚴。此七重。以七菩提行之所報成。舉七數仿此。其城縱廣一十由旬。由旬者。若約佛本行集經第十二云。以七微塵成一窗牖塵。七窗牖塵成一兔毫頭塵。七兔毫頭塵成一羊毛頭塵。七羊毛頭塵成一牛毛頭塵。七牛毛頭塵成一蟣。七蟣成一虱。七虱成一芥子。七芥子成一大麥。七大麥成一指節。七指節成半尺。二半尺成一肘。四肘成一弓。五弓成一丈。二十丈名一息。八十息成一俱盧舍。八俱盧舍成一由旬。計此方尺量。二里余八十步。當一俱盧舍。八俱盧舍為一由旬。一由旬合有一十七里。其城一十由旬者。合東西南北一百七十里。若準其城內有十億衢道。一一道間皆有無量萬億眾生于中止住者。即非是此世間小由旬量之所能容。即是以根本智為大城。一即十故。體用徹也。差別智為衢道。十智之中。一中有一億同別之用乃至無盡。八正道為八門。四八三十二。明十波羅蜜七覺分。八正道分共為進修十住十行十回向。和合圓融智悲二行。令使自在。號根本智。曰大光王之。隨諸眾生根品上中下見。名妙光大城。廣狹不同凈穢差別。所有眾寶莊城及地樹宮殿。總約智悲報生。如文自具。此城有一樓閣名正法藏。大光王常處其中者。此是差別智之報境。根本智自在王。常處其中。善財見大光王去所住樓閣不遠。于四衢道中坐如意摩尼寶蓮華藏廣大莊嚴師子之座者。此明四智四無量四攝法引接眾生為四衢。以南北東西通過大道。名為四衢。此一四衢攝多道路。乃至百千。總以一四衢收故。以隨意接生皆令無垢故。以如意離垢寶以為其座。以行無染故。號蓮花琉璃為座足者。明智隨萬行明凈無障。金繒為帳者。表智隨慈含育眾生。寶網者以約妙說教網報生也。天衣以為茵蓐者。以智無依為座體。茵蓐者。有文彩蓐也。以智無依。具足四無礙辯之文章。引接眾生故。其王于上結跏趺坐者。智悲二業交徹自在。二十八種大人之相者。明十住十行二位智悲已修。猶有十回向未滿。以此未具三十二相。明以三賢位極方成轉輪王之三十二相故。此約智境不動念。而和會諸位同異總別之義也。必不得作。如情延促量也。即全虧經意。設此經教。金輪王即如隨好光明功德品中所說金網轉輪王。此轉輪王于百千億那由他佛剎微塵數世界中教化眾生。此王放摩尼髻中清凈光明。若有眾生遇斯光者。皆得菩薩十地位。成無量智慧光明。得十種清凈眼。十種清凈意。八十隨好者。以隨好上界梵天王同得是世間好故。非同三賢位滿三十二相八十種好。如頂生王等。是轉輪王。以凌帝釋便失神通。仍居退墜。此是三乘中一四天下小金輪王也。亦有三十二相八十種好。皆具福相。就中不同。如此十行中大光王是人王攝化境界。周滿十方百千萬億那由他世界。悉皆化現普資引接故。如三乘中金輪王但化四天下人不及諸天。此十行中第八難得行為人王。攝化十方無邊境界及上界天王人天六道。無不遍攝故。以得佛智故。已下嘆王福智二業。如文具明。經云。亦如虛空顯現種種法門星象者。明主方神以方隅成法。即八卦九宮是也。上方干像其中二十八宿及十二時支干及日月五星諸列宿等。皆有法則。其世人王法之以施德令。佛以取之用表說法。自除如文自具。其座前種種珍寶周滿衢路者。是王所施之物。如經廣明其王身如金山者。應真色也。以凈智內明行慈祐物之所感也。端正女人皆具六十四能未詳。我凈修菩薩大慈幢行者明從十行之初至第六行修行出世智慧之門。從第七行至此第八行前。修處世慈悲起智之行。至此第八行處世無功用智現前。常以大慈悲為首。智隨破惑。名之為幢。從此已去至于第十行中。遍行外道。以大慈悲行乃為九十六種外道身。我皆為之接諸邪見。是一終行滿故。凈名經云彼外道六師所墮汝亦隨墮。乃可取食。王言。我于無量百千佛所問難此法思惟觀察修習莊嚴者。意斷善財疑也。前十住中第八童真住。見毗目瞿沙仙人。亦五體投地。于此第八行中見大光王。亦五體投地者何也。意明此位修悲至智總五位通該。以表智悲普遍故以此表之。但五位中第八位。皆明菩薩行圓。從此第八位已去皆修如來十種力用自在。以五位中第十位皆是智波羅蜜為主。余九為伴故。從此已去后位任運自成。其大光王入菩薩大慈為首三昧。顯所行慈心業用饒益自在。令后學者仿之。以明無依之智入等眾生心與之同體無有別性。有情無情皆悉同體入此三昧所感業故。令一切眾生及以樹林涌泉悉皆歸流悉皆低枝悉皆稽首。夜叉羅剎悉皆息惡以明智隨一切眾生皆與同其業用一性無二。如世間帝王有慈悲于人。龍神順伏鳳集驎祥。何況人焉。而不歸仰。況此大光王。智徹真源行齊法界。慈心為首。神會含靈。與眾物而同光。為萬有之根本。如摩尼寶與物同色。而本色不違。如圣智無心以物心為心而物無違也。明同體大慈悲心與物同用對現色身而令發明故。山原及諸草樹無不回轉。向王禮敬陂池泉井。及以河海悉皆騰溢流注王前者。以智境大慈法合如此。若眾生情識所變之境。即眾生不能為之。如蓮華藏世界中境界。盡作佛事。以是智境非情所為故。圣者以智歸情。令有情眾生報得無情草木山泉河海悉皆隨轉以智回轉以末為本故。如世間有至孝于心冰池涌魚冬竹抽筍。尚自如斯。況真智從慈者歟此第八行中明智從悲行用故。以是列眾之中先標十千龍王。以為眾首者。表智恒游空垂慈雨法。以龍游空興云注雨表之次如他化自在天王已下諸眾皆明。以大慈為首。三昧業用所招之眾。如文具明。從頂禮于王已下有四行半經。明攝化廣狹及推德善財升進。此是第八難得行善知識。以愿波羅蜜為主。余九為伴。約智門中諸位通治。約位門中治第八行中智悲不自在障令得自在。大慈為首智為先導。已前以慈修智。已后第九十二位以智行悲。前十住中亦如是。后十向十地亦仿此意明以無功之智用成慈悲等眾生之業用無自功可成。如來十力四無畏任運自至。  
　　第二推德升進中。從如諸菩薩已下至辭退而去。可有十六行經。約分五門。一推德于先令善財升進。二示善知識方所。三舉善知識所居城名曰安住。四舉善知識優婆夷名為不動。五致敬辭退而去。隨文釋義者。有一王都者。明此位是第九法王子菩薩所居。故號王都。凡五位中。第九位皆是法王子位得說法自在。優婆夷者。是清信女也。年已長大。二十已上不嫁自居。修德離俗無染清潔。號優婆夷。名不動者。明此女人自發心來經閻浮提微塵數劫所生之中。于世五欲及以嗔恨更無所動。名為不動。  
　　第一正入當位法門。于此段中。從爾時已下至我唯得此求一切法無厭足三昧光明為一切眾生說微妙法皆令歡喜。于此段中約分十七門。一念善知識教思惟升進。二如是思惟善知識眾善深恩悲泣流淚。三善財童子如是悲哀思念之時有隨逐覺悟菩薩如來使天于虛空中便加勸譽令往安住王都。四從彼智光明三昧起漸次游行至安住城。五周遍推求不動優婆夷。六眾人咸告之言。此是童女在其家內父母守護。七善財聞已往詣不動優婆夷所入其宅內見其依報所居。八蒙堂宇光照其身得五百三昧門。九次觀正報身相殊勝。十明善財說頌嘆德正申所求。十一優婆夷正說自行之法。十二善財所請三昧境界云何。十三優婆夷自說自行本因發起時劫緣起。十四正說空中佛為說法。十五自說發心已來經閻浮提微塵數劫。于爾所劫中修世間出世間一切眾技。藝法。未曾廢舍一文一句。十六優婆夷問善財得見菩薩求一切法無厭足莊嚴門不。善財答云欲見。十七優婆夷入此三昧不可說佛剎微塵數世界六種震動悉皆清凈琉璃所成。善財皆見已下推德升進。隨文釋義者。  
　　問曰。何故此位念善知識悲泣流淚何意。  
　　答曰。為明從智修悲滿佛十力故。  
　　又問曰。此位善知識何故為女人。  
　　答曰。如下文云。過去有佛號曰修臂。修者。長也。明引接義。表此從無功之智以愿波羅蜜行慈接引一切眾生。故王名電。授者。是智也。為明智能破迷見道速疾如電光也。唯有一女者。慈悲也。明第六行至第七行。以悲修智。自第八行已去以智修慈故。故以王女表之。是童女者。第八住第八行已前慈悲位。猶有染習。此第九住第九行。從智起悲無有染習故。故以童女表之。在家父母守護者。以方便為父。智度為母。以守護慈心為女。無染障故。凈習障至十一地。方無如十定品中灌頂菩薩猶三求推覓不見普賢者其樣式是也。善男子。我得菩薩難摧伏智慧藏解脫門者。明第九法師行中善摧邪論。已入如是十力智分故。如下文云。我于彼佛所。聞如是法求一切智。求佛十力求佛辯才。又以法師位中。表素潔清高慈悲和悅謙下無慢。以女表之。非即女也。善財入其宅內見彼堂宇金色光明普皆照曜者。明此第九法師位悲室教光所燭故。觸善財身即得五百三昧門者。一了相本凈自體光明。二達心境無依不居空有性自寂靜。三如是三昧能于世間無所染著。四普眼舍得三昧者。明智眼無依名之為舍。善知萬有名之為得。五如來藏三昧門者。明一智之內含容萬德。舉此五數。以明五百都含五位五百法門善財入此三昧。如七日胎者。同此位中以智入慈柔和懌適悅也。一切眾生見此女人皆無染著心一切煩惱自然消滅者。明智相福資仁慈端正無染愛業以受其身所生其身無有淫相。天人恭敬見者惑亡。善財以一行頌。嘆此女人修戒忍精進三種行得光明照世間身。如經具明。優婆夷入定顯求一切法無厭足。三昧門令善財見。如文具明。不空輪三昧者。須學世間出世間皆具足故。十力智輪三昧者。會佛差別智輪滿故。佛種無盡藏三昧門者。智無不含化無斷絕故。此三三昧是總。一萬三昧是別。明一多相容自在入因陀羅網教門。已下推德升進。此是第九善法行中善知識。以力波羅蜜為主。余九為伴。約智門中諸位通治。約位門中治說法不自在障令得自在。  
　　第二推德升進中。從如諸菩薩已下至辭退而去。有十五行半經。于中約分四門。一推德令善財升進。二示善友方所及舉城名都薩羅。三舉善友之名行為出家外道名為遍行。四禮敬辭去。隨文釋義者。城名無量都薩羅。都云喜樂。薩羅云出生。謂此城出生無量喜樂等事表。此善知識智度圓滿行同十地已終佛果遍行諸行宜應所見。普現其身同彼行門。接生利俗皆令歡喜故。城名出生無量喜樂等事。號出家外道名為遍行者。智齊佛果名為出家。為化邪流示同邪見。名為外道。益眾生行及以三乘盡同其事。名為遍行。所行無染。名為出家。以菩薩行中化邪不化正。名為外道。處行無染。名為出家。乃至九十六種外道我皆為之南方義如初釋。  
　　第一正入當位法門中從爾時善財童子已下至我唯知此至一切處菩薩行。總分五門。一念善知識思惟升進。二漸次游行推求善友。三見在山上平地經行。山頂是智。平地是法身。表不離法身大智同于邪見。四往詣致敬正申所求。五遍行善友與善財所行之法。隨文釋義者。言外道名遍行者。菩薩化邪不化正名為外道。凡所修進未至究竟。一乘法界理智妙行。一多同異自在身土交徹十方世界如因陀羅網門。皆是外見。如是通凡及圣。盡以同行方便引之。名為遍行外道。行即如此孔丘莊老之流亦是其類。如潛名隱相隨類而行眾生。但受其益總不知。誰是誰非。如是之行。常遍十方。無時不現。如影隨形。如響應聲。非往來之質以智通萬有。常對現色身。如下文云。我已成就普觀世間三昧門。已成就無依無作神通力。已成就普門般若波羅蜜。我普于世間種種方所種種形貌種種解行饒益眾生。乃至普遍一切諸趣雖在世間常行利益。時諸人眾不知從何而至。不知不覺。是何人流。有眾生處一切行遍故。此是真實行善知識。以智波羅蜜為主。余九為伴。此位治于生死中行不自在障令得自在。余廣意如文。前十住是入佛所住法門之樣。此十行是普賢行之樣式。十地仿此而成十回向是以此十住十行中。和融慈悲愿力起智興悲。令使不偏修出世涅槃及染凈二障。使得常居十方一切生死海中。依自體法界佛果普賢大行。恒常充滿如因陀羅網境界無礙門故。以是安立乎。十回向門。和會智悲世及出世。咸使融通依本自在故。使偏修定業求出世者。和融無量想念。起大智用無定利故。安立十回向。使權學菩薩不一向妄求他方。別有佛凈土故。安立十回向。使得常居寂定身恒遍滿一切生死攝化眾生故。起十回向。使想念十方一切眾生數受想思惟憶念流注飄動。便成智用。起十回向。使微小如芥子許福田。令遍滿十方充滿法界。起十回向。令使世間諸見及微小神通成普賢大用。起十回向。令使八住八地智增菩薩憶念本愿廣利眾生方便起大神通力。遍興大利不住凈智中。起十回向。令使初發心菩薩起如來大愿具佛功德。起十回向。廣如十回向品說。若無此十回向門。一切發心者。總住二乘地。無有菩薩得成佛道具普賢行也。初地菩薩依此三法。以殊勝愿力發心一依前三法。加行升進。至其功畢道滿如初發心。以明智不遷時日歲月不遷。還如慈氏返指文殊。明果不移因也。便見自身入普賢身中。明普賢行亦不離因內故。慈氏云。我當來下閻浮提。汝與文殊還來見我。明來世與今時不移。此乃約智實論。不同情識妄想虛變生多劫。見一乘之行見道。在初發心位初也。加行在初發心見諦之后。以此果行相資。方成萬用自在。三乘道前三賢菩薩有漏發心地上方成見道。十一地妙覺如來。又云。三千大千世界為佛報境。未通法界無限之境。互參無礙門已下推德升進十回向位。  
　　善財童子善知識十回向位。從推德升進中自如諸菩薩摩訶薩已下。至辭退而去。皆作五門。已下諸位仿此例然。一推德令善財升進。二示善知識方處國名廣大。三舉善知識號曰鬻香長者名優缽羅華。四勸善財往問五致敬辭去。隨文釋義者。嘆德中以無礙愿住一切劫得如帝網諸無等行者。即是十回向中愿行方便。又以善知眾香法門和合香藥以充賣鬻。以表回向和合。智悲生死涅槃染凈想念分別。總成一丸定慧解脫知見香。生死涅槃總自在。如此合香。以其眾香合為一丸。互相資益皆無自性。不失自德同異自在。此將鬻香長者。青蓮華表十回向和融理智大悲大愿萬行總別自在總為一丸。義無著故。南方義如前十住初釋也。國名廣大者。廣興大愿。起行無邊。普接一切群品故。此愿是萬行之風。令行無邊故。又愿是智風。令一切想念成大智神通自在用故。愿是開敷一切三昧定風。引發滯染凈眾生。令無所依得無依智寂用自在遍一切眾生故。如十住之首。以妙峰山而表無相智慧。十行之首。以三眼國比丘而表。明行出纏。十回向之首。以合香長者而表回向和融智悲萬行涅槃生死。此是隨位意趣。思之可詳其意。此五十三善知識。皆是升進修行意趣。甚須知之。不妄修學此鬻香是表十回向。以大愿和融十住十行理智慈悲入于生死一切無礙法界門。名號青蓮花。表行不染生死不染涅槃于二不二而中不污如青蓮花。要以淤泥濁水之中而生不染泥水之性色香第一。明菩薩以此大愿回向力故。處于生死淤泥之中方始成法界佛果普賢萬行功德果報。色香第一余莫能勝。諸花中青蓮花為色香殊勝。如諸行中以十回向和融生死涅槃智悲萬行為一法界。教化一切眾生皆令無苦顯大智香。此為殊勝。余別求出世者。皆悉不如故。以青蓮花合香長者表之令易解故。  
大方廣佛華嚴經論卷第四十五 
入法界品第三十九之六  
　　第一正入當位法門中從爾時善財已下至我唯知此調和香法。于此段中以立五門。余下諸位亦仿此樣例然。一正念善知識教思惟升進。二漸次游行至長者所。三致敬禮足。四正申所求。五長者說其自行授與善財。隨文釋義者。從爾時善財童子已下有十大愿門。明入回向以愿和融一切真俗染凈智悲無礙之門。漸次游行者。升進也。至廣大國者。以愿起智興無盡行接引眾生也。乃至如十方世界微塵剎中。一一塵內有無盡佛法及身行接引眾生。一切十方國剎塵中。悉皆如是。如帝網重重無盡。以愿行廣大。國名廣大。于第四正申所求門中。長者答言。我善別知一切諸香有二義。一實知世間諸香。二以香表法。一實知諸香者。即經所說。所謂一切香總體。燒涂末是別陳。香王出處已下是隨生業類。所生諸香且如已下人間有五種香。羅剎中一種香。天中有四種香。總共有十種香。其功能如經自具。以將如上諸香表十回向。香為明香性無依能發眾善滅一切惡。明大愿無依能興無量善根故。起無量大智之云雨無量白凈法雨。行無量大慈悲行。化無量眾生。令得滅苦發無上意。若無大愿不成發起大菩提心。設修解脫悉皆二乘。人間有香名為象藏。此香因龍斗所生燒之一丸起大香云彌覆王都。于七日中雨細香雨若沾著身身則金色者。表如十住位中初發心時。以七覺之香起大愿云。廣興悲行。普覆一切眾生求一切智。以止觀龍與十二有支煩惱共斗。徹空無際生智慧火燃大智香。起慈悲云雨白法雨。眾生沾者即初發心時便成正覺。若著衣服宮殿樓閣亦皆金色者。明因起大愿回向香所有一切世間忍辱慈悲觀智總會法界自在白凈法故。若因風吹入宮殿中。眾生嗅者七日七夜離諸憂苦。不驚不怖不亂不恚慈心相向志意清凈者。明轉轉而聞亦皆歡喜發大愿門起七覺意。我知是已而為說法者。明欲勸眾生發無上覺心者。要先勸發廣大愿回向。起堅誠誓愿之心。先敷三十七品覺行華。方堪為說至真之道。如是勸修萬無失一。摩羅耶山者。此山在南天竺境摩利伽耶國。此國依此山立名。此山多出白旃檀香。此山出旃檀香名牛頭。若以涂身設入火坑。火不能燒。明治地住以起大愿力及回向力。以上上十善法身無性之理以成戒體。用涂其身。回向入生死火坑。貪嗔愛火不能燒害。海中有香名為無能勝。若以涂鼓及諸螺貝。其聲發時一切敵軍皆自退散者。明修行住以法忍成就。回入生死海中教化眾生。以忍辱心聞一切善惡聲音鼓。惡邪怨敵自然退散。阿耨達池邊有沉水香名蓮花藏。其香一丸如麻子大。若以燒之一丸香氣普熏閻浮提界。眾生聞者離一切罪戒品清凈。明生貴住達三界業皆無障礙。常生佛家無垢清凈。此同第四地位得出三界業。以本四弘誓愿之心。回入生死四流大池中。教化一切沉溺生死眾生。皆無染著名蓮花藏。演微妙法香遍熏十方。聞者罪滅戒品清凈。雪山有香名阿盧那。是赤色香也。堪以染緋。若眾生嗅此香者其心決定離諸染著者。此是具足方便住禪波羅蜜門。以大愿回向生死令諸眾生離諸染習禪波羅蜜得入離垢三昧。以雪山表是禪定體自白凈無垢體故。羅剎界中有香名海藏。其香但為輪王所用。若燒一丸而以熏之王及四軍皆悉騰空者。明表以第六正心住。以三空智慧為羅剎回入生死海。以般若輪王燒智慧海藏香。熏生死海王四種魔皆升法空已下總表十回向。以十住十行中愿行和融生死涅槃真俗二智悲智二門使令自在。十地依此而修。成就法界自性無作緣起道理。以燒香涂香合香以表之。令學者易解。皆仿此知之。若十住十行十地中。若無回向大智力。但得二乘之道。不可有成佛者故。有修行之士。大須善得其義明觀教意總別同異成壞六相。從我唯知此調和香法者。明調和真俗二諦智悲愿行生死涅槃染凈自在之香及以青蓮花名號表之。已下推德升進。余義如文自明。  
　　第二推德升進中。如諸菩薩已下至辭退而去有十行經。分為五門。一推德升進。二示善知識方所。三舉善知識所居城名樓閣。四舉船師名婆施羅。五頂禮辭去。隨文釋義者。南方義如初釋。城名樓閣者。此近南海下濕人多以作樓閣而居。亦約差別智。以十回向中和融萬法總別同異重重。以立城名。船師婆施羅者。此云自在。明于生死海而得自在。此為十回向中以能入生死海行大慈悲。以為戒體。十住中以觀生死海十二緣生以為性自清凈本。唯佛智故。以為戒體。十行之中明工巧法相法。算法世間技藝饒益眾生。以為戒體。此十回向以真入俗處生死海主導眾生成慈悲行以為戒體。如是三位修戒各有同異升進法則。船師者師以大慈悲為戒體。常處生死海往來渡眾生故。如嘆德中具明。大意云。具足成就無所著戒。如船師渡人不住此岸不住彼岸。  
　　第一正入當位法門中從爾時善財已下至我唯知此大悲幢行若有見我及以聞我與我同住憶念我者皆悉不。空于此段中分為五門。一念善知識教思惟升進。二漸次游行往詣彼城。三見其船師在城門外海岸上住。四禮敬合掌申其所求。五船師授與善財自行法門。隨文釋義者。見船師在城門外海岸上住百千商人及余大眾圍繞。此有二義。一實有此行。以主導入海商人及采寶者。為海險難非圣智不知。二表法。以自得真門出纏離苦。以其愿行成大悲海。常臨生死海岸引接眾生。商人百千表戒波羅蜜中萬行圓滿。無量大眾表行遍周。滿一切諸行。經云。往一切智大寶洲因成就不壞摩訶衍因者。摩訶云大。衍云說。所乘之教。總云大乘教。遠離二乘怖畏生死住寂靜三昧旋還。此明嘆譽善財。法明能以寂靜三昧處生死旋還利生不出故。善男子。我知此海中一切寶洲一切寶處一切寶類一切寶種一切寶器。如是寶圣智所知世間諸法。表法者。我知海中一切寶洲者。明達一切智洲。一切寶處者。善別賢能諸根利純。一切寶類者。善知同行類別行類。一切寶種者。善知大小乘差別種。我知一切寶器者。知眾生大小根器堪與何法而成就之。一切寶用者應根與法令任其作用。一切寶境界者。三乘三寶境界。一切寶光明者。三乘一乘智慧大小光明。我知凈一切寶者。三十七道品十波羅蜜五停心觀方便是。凈一切智寶方便鉆一切寶者。止觀二門是出一切寶者。善能依根教令現智寶故。作一切寶者。以無相智起差別智。以大愿風興大慈云雨諸寶雨。化一切眾生和合心境。令使無依自能顯現一切智寶故。一切龍宮難處者。凈土菩薩如龍分有慈悲游空神足一分自在。夜叉喻聲聞能害三毒亦得神通。羅剎害難處者。喻緣覺居涅槃海能害無明及諸佛一切智種不現前故。如是等難悉皆以回向愿力同處生死。不害無明十二有支。達取無明成種種智。處法界緣生自在門。名為悉皆回避免其諸難。亦善別知漩澓深淺者。愛取有業深淺也。波濤遠近者。情識想念攀緣多少。水色好惡者愛心善惡。亦善別知日月星宿運度數量晝夜晨晡晷漏延促者。明了世事中明陰陽玄像五星行度數風起時分晷漏四時延促皆悉知之。表法中明三位進修及三乘差別教分行門隨行隨根回轉軌則方法時熟日月歲劫所經多少悉能知之。其舡鐵木堅脆機關澀滑水之大小風之逆順。如是一切安危之相無不明了者。實知此事。表法者。明善知三乘回心堪入生死不堪入生死根品成熟及未成熟。一乘中菩薩第六住第六地。現前處生死中得出生死心。三空智慧心三空智慧。寂滅現前。七住七地菩薩于出生死中常處生死。八住八地得無生忍現前菩薩無功智現前任運利生。九住九地學佛十力四無畏。十住十地十分與如來出世智慧解脫知見齊圓住佛灌頂位。十一地方學普賢神通妙行。至普賢行品方終。如來出現品中佛果文殊普賢三法法身根本智差別智方始理智大慈悲。如先發愿。稱愿圓滿。如三乘教中后得智。以普賢行教化眾生。此一乘中教法。說似前后。如是升進不出一剎那際。三乘因前果。后道滿三祇。一乘見道。在初發心住中加行。行因在十行十回向十地十一地。如是舡之鐵木安危澀滑悉知之。乃至知根遲速應止即止。三乘及以人天法中乃至五停心觀。根若熟者應行即行。令使升進一乘法中。以生死性十二有支。便為法事大智用故。已下大意如此。善男子。我將好舡運諸商眾至安隱道乃至引至寶洲與其珍寶咸令充足然后將領還閻浮提者。是事表法中。明從初發心住得佛根本智。自此已去經后諸位中。皆與說其妙法。至于十地一切智之。珍寶已滿。十一地中。還當送至本所舊住生死海中。以此所得一切智之珍寶。廣利無盡眾生。此明約修行升進作如是說。使令易解。而亦不出生死海中成大寶洲。自余如文自具。此皆約事說托事表法。令眾生易解故。此是第二不壞回向善知識舡師云我將大舡如是往來無有令其一損壞者。若有眾生得見我身聞我法者。令其永不怖生死海。必得入于一切智海者。是不壞回向義。以戒波羅蜜為主。余九為伴。約智門中諸位通治約位門中。以成大慈悲戒。以海中舡師所表往來常不出生死海故。成大悲幢行已下推德升進。  
　　第二推德升進中。從如諸菩薩已下至辭退而去。有十行經。約分為五門。一推德升進。二示善知識所止之方三舉善知識所居之城名可樂。四舉善知識之名號曰無上勝。五禮敬辭去。城名可樂者。以長者善明斷決人間種種諸事復能說出世之法。眾生樂之不舍故。城名可樂。長者號無上勝者。此是忍波羅蜜門。處眾行之中。忍為殊勝。又德藝過世間故。號為無上勝。余行約前嘆德中所說。  
　　第一正入當位法門中從爾時善財童子已下至一切處修菩薩行清凈法門無依無作神通之力。于此段中約立五門。一念善知識教思惟升進。二漸次經歷到于彼城。三見無上勝長者在其城東無憂林中。無量商眾百千居士之所圍繞。四投身于地禮敬而起。五正申所請隨文釋義者。漸次經歷到彼城內見無上勝在其城內者。升進入位名內。見無上勝在城東者。明以智利生為東。表不住本位。東方表智。以就俗引眾生。發明生位也。西方表慈悲。如下以觀世音菩薩住金剛山之西阿表慈悲位也。以是等一切諸佛回向。佛者覺也。以角宿在東方之宿。以角主僧尼道士眾善之門俗作此角計所主屬。合作此覺也。為主眾善門故。角為天門眾善也。以此在城東普賢智行。以東表之。表明生眾善之首。觀音大慈悲行以西方表之。以西方是金。金為白虎。主秋主殺。以是經云明練十方儀式主方神。又主方神。隨方回轉。意明隨方法回轉以度眾生。然實大象性自無形體虛融而非跡隨方表法。法逐緣分。圣人垂訓于俗纏。還以俗緣中事物而表法。只如亡言之理。不可以引蒙。絕像真原。不可以益俗。是故以方隅而表法。執之者還非利俗啟迷。廢之者。復失今者利俗啟迷以城東。是引迷明生起眾善之義亦以房為青龍是世間福德之位。無憂林中者。此主忍波羅蜜。以忍成滿處行無憂故。林者。以此長者行遍十方隨形而廣蔭群品。以行廣多覆蔭故為林。亦以化他令無憂故。為無憂林也。無量商人百千居士之所圍繞者。是所化之眾。表以愚易智以智易愚以惡易善。亦為商人。常處生死。以行仁德化利群品。名為居士。此約行釋。善財童子觀長者為眾說法已以身投地。表十回向大體約回真入俗以大慈悲善忍為地。再云我是善財者。表求法深重也。亦明達我無我以成忍也。已下長者告善財所行之行名。成就至一切。處菩薩行。以明如一切諸佛回向十方一切世界一切眾生所行無不遍故。如下文具明。如十住中。從初至第三住見三比丘。表從世間修出世間法。此從初回向見三長者。是純俗流。合香船師無上勝等。明從真入俗名為回向。此是等一切諸佛回向中善知識。以忍波羅蜜為主。余九為伴。約智門中諸位通治。約位門中治入生死海中忍不自在障。令得法忍自在。前十住十行。修出世間離苦忍。此位明入世間中成就慈悲余饒益忍。以此十回向中舍身肉手足國城妻子。有來乞者。無厭恨心倍增歡喜。  
　　第二推德升進中。從如諸菩薩已下至辭退而去有十行半經。分為五門。一推德升進。二示善友所住之國。三示善知識所居之城四舉。善知識名號。五禮敬辭去。城名迦陵林者。此云相斗諍。以此比丘尼位。同十住中第四住十地中第四地。出三界纏生如來家。以回真入俗成無染慈。明比丘是出俗義尼是慈音。明回向行位門非男女性。示相表法也。以實而言。此尼是此位法故。以表以真入俗和融真俗是非染凈二見諍故。成法性理智處俗。恒真無染之慈。以滅真俗有無染凈二見斗諍故。成就第四至一切處回向。行精進慈。以此城名斗諍林者。明慈行遍周覆蔭廣多故。名為林。亦約此比丘尼報得莊嚴寶林樹廣多。故號為林。國名輸那此云勇猛者。是精進義。為此是第四精進波羅蜜此教皆是托處托事以表法也。尼名師子頻申者。約德行成名。如師子頻申者。明慈悲適悅。行遍十方教化眾生。無有疲勞法樂義也。如人身心舒適悅樂也。表比丘尼雖行遍十方善和斗諍心恒出俗也。回向中處纏無染慈故。  
　　第一正入當位法門中從爾時善財童子已下至我唯知此成就一切智解脫門。于此段中約分五段。一漸次游行至彼國城。二周遍推求此比丘尼。三眾人告語比丘尼之所在。四善財詣勝光王日光園中觀察見比丘尼所有依報。五善財合掌申請所求。比丘尼授與善財自行之法。如第四善財詣勝光王日光園中。觀察見比丘尼所有依報中。及大眾莊嚴有十三種。一寶樹莊嚴。二七寶流泉陂池及華莊嚴。三寶樹下師子座莊嚴。四眾寶嚴地。五林雨華香莊嚴。六音樂樹及眾寶鈴樂音和鳴莊嚴。七天衣莊嚴。八百千寶樓閣莊嚴及寶蓋莊嚴。九如須彌峰光明莊嚴。十宮殿莊嚴。十一嘆比丘尼所有功德出世善根供養諸佛之所生起。十二嘆比丘尼志德三業現化業用周遍見者不空。十三明大眾圍繞。此已下三十種眾。皆明此比丘尼攝生行遍隨根授法各各不同。直至十一地金剛智。次鄰佛位已來眾。總皆攝化明一位遍五位行故。一一位皆然。皆行遍法界。如是重重煉磨。以五十三法一百一十城法。方稱總別同異成壞無盡自在之法。一一位中皆遍一切位也。為顯一法遍多法故。以一位遍一切行故。為顯多法入一法故。以五位五百法門入一法故。明總不異別別不異總如網相入也。如上勝光王之所舍施者。是事表法者。明一切智忍慈三法總會故。比丘出家舍飾好是忍義。尼是慈悲義。勝光王。是智明以愿力回向入俗行精進行和會忍智慈總攝五位之行總為一法界體用故。以師子頻申是法界門中法悅樂故。從此精進行中。會此三法忍智慈。至第七第八回向位中。見觀音正趣菩薩。方始齊故。后之二位修佛十力作用也。前三長者非無此智忍慈。此約升進勝劣言之長者。表智多悲劣。尼表悲心處世無染。童女表染而不污。波利質多羅樹者。此云香遍。此樹莖枝葉悉皆遍熏忉利諸天。此乃約行遍熏法界。迦鄰衣。此云細綿衣。婆樓那天此云水天。普眼舍得等十般若門。如經具明。是比丘尼所說之法。如是無數百萬般若門。日光園者。以忍智慈為園體。善財合掌住立申請不致禮敬但與園中眾樹悉皆右繞者。表明眾樹是行報生。明以眾行園林以忍智慈三法具故。以表三行圓滿但與行圍繞。是所敬法故。無別禮也。與眾樹圍繞。明會入忍智慈三行故。是此位精進義。善財申請比丘尼與法名成就一切智者。此約根本智中忍智慈悲。一切差別智。從此三法而具足出生。此攝化之眾。直至十地之后金剛智神通。善財又請此法門境界如何。如經云。善男子。我入此智光明門得出生一切法三昧王以此三昧故得意生身已下。是此法門所作業用境界。如經具明。大意約以根本智起忍智慈悲萬行。大用自在差別法門。稱法界境界故。從此樣式修行相稱。即號觀世音。亦名正趣菩薩。無功之智及慈悲齊等故。是故第七回向中觀世音與正趣同會一處。善男子。我見一切眾生不分別眾生相以智眼明見故乃至聽聞語言音聲佛法僧皆無所著以智眼所見法眠所知故已下。推德令善財升進。  
　　第二如諸菩薩摩訶薩已下。是推德升進。于此升進分中有十二行經。分為五門。一推德升進。二示善知識方所及所居之國。三舉所居之城名寶莊嚴。四示善知識名號。五禮敬辭去。南方如初釋國名險難者。為此女人行禪波羅蜜門。嘆德之中。一身端坐充滿法界。于自身中現一切剎。善惡境界總以法界禪體遍該。普含眾行。普攝眾生。普皆同事。徹滿十方一切諸境。或有世人見其染行者。見難信故。號國名險難也。城名寶莊嚴者。見聞難信名為險難。信而悟入心境皆無。稱性惑除生死永盡獲自神通。名寶莊嚴。明二乘及出纏菩薩離而不為名為解脫。此十回向中。第五回向出纏行中。第五清凈無染禪。入于世間。同為俗事。遍行利生之中。乃至示行染法。未曾一念染污之心。故號女也。而實體中非男非女。以取妙智理性。本真大慈悲體如女。非如世情起男女等見。若存世情起男女見者。亦自不見此之法門。此約菩薩以妙智用起慈悲之行。宜同俗行。周備十方。對現色身。應宜設化。于此位中表菩薩有如是德。處真不證。在纏不污。法門遍周法界。誰是誰非。此非世情思度故。亦非世情愚惑所行。自非智徹真原行齊法界。宜應所為知根備俗者。方能體會斯道歟。婆須蜜女者。此云世友。或云天友。為遍與天人作師友故。或云以寶易財。或示現世間淫染之行。易以財事。此皆世行難可了知三界六道人天地獄無行不備也。此是不染而染。唯普賢智所及。  
　　第一正入當位法門中從爾時善財童子已下至我唯知此菩薩離貪欲際解脫門。于此段中約立五門。一念善知識教思惟升進。二漸次游行至險難國寶莊嚴城。三處處推求婆須蜜女。四于此城內市廛之北于自宅內而得見之。五見之禮敬正申所求。隨文釋義中。善財見于市廛之北自宅中住者。以生死煩多為市廛。北為坎位。是北方主黑也。是眾迷愚眾生之位也。菩薩居此迷流愛海。阛阓之處。同行接生令其發明。自宅中住者。以眾生生死海是菩薩自所住宅。菩薩以大悲故。住一切眾生生死宅中。度脫眾生。成就普賢之行。具足無量功德。如經云。善財童子往詣其門見其住宅廣博嚴麗已下。廣說莊嚴。此是初見其依報。次爾時善財見此女人顏貌端嚴乃至皮膚金色是見其正報及諸藝能已下。具如經說。爾時善財前詣其所已下申請所求。善男子已下。正授善財所行之法。菩薩解脫名離貪欲際。以此解脫隨其樂欲而為現身。十方三界所見不同。如經具明。又經云。若有眾生暫見我者。即離貪欲得菩薩歡喜三昧者。明有信者而修禪定禪悅其心故。若有眾生暫與我語者即離貪欲得菩薩無量音聲三昧者。明從定發慧了音聲無體。若有眾生執我手者即離貪欲得菩薩遍往一切佛剎三昧者。是引接義。如是已下升座。是無相智增暫觀于我是觀照義。頻申是法悅義。目瞬是見諦入佛智境也。抱持于我者。攝受不舍眾生義。咂我唇吻者。受教說法義。凡有親近于我一切皆得離貪欲際入菩薩一切智地者。都舉諸有親近無空過者皆獲一切智門。此明二乘及出纏菩薩但求離苦。未入大慈悲入于生死海同事接生不達法界自在智王。處染凈而無垢會無依普光明智圓滿十方。任運利生無縛無解。方名永離貪欲際也。厭而出纏無大悲行。智未究竟。有所依在。修行不應。以有所得心一分無相無愿無作空解脫門。莫以為足。應修智悲發起愿求。誓度眾生。學差別智。盡三界法。無不皆知明。用三界事便成法界。善照自他十二緣生。成一切智。了無邊劫與今無二。不求余處別有出世解脫涅槃。以無作無依智。印三界法本如是無別思求。一依十住十行十回向法門圓會自當稱。此婆須蜜女。是會第五無盡功德藏回向門。為以行齊。生死是非見亡。以法界禪門真俗二染俱盡。以性等法界智周有無。無行不行。無生不利。招多福德故。名無盡功德藏。善財白言圣者種何善根修何功德已下。其女與善財說自往昔因。高行如來出世為長者妻布施寶錢。及文殊師利勸發大菩提心。以是因緣得如斯解脫。我唯知此離貪欲際解脫者。明往因以舍所重寶錢。是離貪。文殊師利勸發無上菩提心。是離欲。如一寶錢。其所施不多。為心貴重故。能舍與多非異。此是無盡功德藏回向。亦以禪波羅蜜為體。明圓通諸法。是寶錢義。約智門中諸位通治。約位以第五回向中。以出世禪入于生死。真俗染凈不自在障行不自在。遍眾生障治令自在故。  
　　第二推德升進中。從如諸菩薩摩訶薩已下。至辭退而去。有六行經。分為五門。一推德升進。二示其方所及以城名善度。三舉善知識居士名鞞瑟胝羅。四舉善知識所行事業供養旃檀塔座。五禮敬辭退而去。隨文釋義者。南方如初釋。城名善度者。約此居士善度眾生故。居士名鞞瑟者。此云法胝羅者。此云包攝。為此居士智慧廣大包攝十方一切法門。具云悉怛履曳。此翻為慈氏為明以第六出世智慧處俗行慈。方便利生以行成名故。  
大方廣佛華嚴經論卷第四十六  
　　第一正入當位法門中。從爾時善財童子已下。至我唯知此菩薩所有佛不涅槃際解脫門。于此段中約立五門。一漸次游行至善度城。二詣居士宅頂禮其足。三合掌而立正申所求。四居士為善財正說所行之法所行解脫門名不涅槃際五舉所現行。供養旃檀塔座。供養旃檀塔座者。經云我開旃檀座如來塔門。時得三昧。名佛種無盡者。明一切眾生分別心皆是如來智慧種同于諸佛智慧種無有生滅等相。此同十住中第六住十行中第六行十地中第六地。以十住十行中第六出世間之智慧門。回向入纏處俗中智慧利生之行故。為居士身。處世化俗置一塔室。于中安置一旃檀座。不置形像。表第六智慧門達無相法也。以此塔座供養諸佛現在其前。明無相法無有三世古今之見。為以自佛智慧與一切諸佛智慧無相體。同皆為一際。一切眾生亦與一切諸佛智慧本來一際。為諸眾生說如斯法。令諸眾生開佛知見入佛知見悟佛知見故。城名善度。居士名含攝。一切諸佛一切眾生智慧皆一體不生滅故。既是諸佛智慧無生滅性。一切眾生亦不生滅也。故得一切諸佛不入涅槃。此意明如座上無相是佛故。善財白言此三昧境界云何已下。是居士答。入此三昧見佛之數。此界他方三世諸佛。總皆得見所有見佛之數如經具明。意明諸佛眾生無生滅相方便以將其旃檀座塔引接。表示令一切眾生達自身心性相智慧。如旃檀座塔。本來佛也。明性相皆無俱不生滅。達相如化了性如空。智無依住何有生滅。此是隨順堅固一切善根回向。以般若波羅蜜為體。余九為伴。此治出世智慧處生死中于大慈悲不自在障。令得自在故。  
　　第二推德升進中。從如諸菩薩摩訶薩。至辭退而去并頌。有十四行經。分為五門。一推德升進。二示善知識方所。三舉山名補怛洛迦。四舉善知識名觀自在號觀世音。五禮敬辭退。隨文釋義者。山名補怛洛迦者。此云小白花樹山。多生白花樹。其花甚香。香氣遠及。為明此圣者修慈悲行門以謙下極小為行也。華者。明開敷萬行故。此慈悲謙下極小和悅行花開敷。教化行香。遠熏一切眾生。皆令聞其名者發菩提心故。舉善知識名觀自在者。以舊經云觀世音為正。梵云光世音。以慈悲光照世間。聞苦便救。有待念而方救者。意令彼回心專緣善發心。令功德善根深固也。  
　　問曰。觀自在可無慈悲。何以要須光世音。  
　　答曰。夫一切菩薩約行成名。約名行表位。雖一切菩薩皆具智悲二門。今以名行表升進。要須以名表法。今此第七隨順一切眾生回向。成處世慈悲門。以光世音名。是慈悲之號。以為表位行門令升進也。觀自在者。但明觀照。成出世般若義自在故。以表觀世間苦。表悲門不如觀世音之號。法華中云。普賢菩薩從東方寶威德上王佛所來者。又余經云。觀世音在西方阿彌陀佛所者。總是如來密意方便。表法成名。意云。東方是智。西方是悲。以方表法。實無方所。但約東為春陽發生日出普照。二十八宿中。東方角宿及房心等七星。皆為眾善位以表智門。西方七宿昴畢參等主白虎。秋殺義。昴為刑獄。多主罰惡。以觀世音主之。而實佛國一方滿十方。一塵含法界。何有方所而存自他隔得別佛也。先德翻經之士。以三乘教謂此方無觀世音。以觀自在充號。此非實。法界毗盧遮那如來境智道理。于法華經中會三入一門中。具有此三法。文殊普賢觀世音菩薩。表法身無相慧及根本智。即文殊之行主之。表從根本智起差別行。以普賢主之。表大慈悲心恒處苦流不求出離。以觀世音主之。以此三法屬于一人所行令具足。遍周一切眾生界。教化眾生令無有余。名毗盧遮那佛。即明一切處文殊。一切處普賢。一切處觀世音。一切處毗盧遮那。乃至微塵中重重充遍。且約略明也。如海上有山多賢圣者。此約南海之上。亦主生死海上。余義如文具明。亦約慈悲為流泉。  
　　第一正入當位法門中。從爾時善財童子已下。至我唯知此大悲行門。于此段中約立五門。一念善知識教思惟升進。二漸次游行至于彼山。處處求覓此大菩薩。三見其西面巖谷之中觀世音菩薩于金剛寶石上結跏趺坐。四善財見。已歡喜。觀世音遙見善財稱嘆。五善財頂禮申請。觀世音為說大慈悲行解脫門。隨文釋義者。如第五婆須蜜女。以師子頻申引接成悲舉行。及報身相及境界所居皆寶莊嚴。至第六第七回向。為大悲至極熟物利生。不就自報。就眾生界穢境而居巖谷。泉流縈映樹林蓊郁香草柔軟右旋布地。觀世音菩薩坐金剛寶石。無量菩薩皆坐寶石。此是所居處表巖谷。明險道趣。泉流縈映者。明慈悲瑩徹。樹林蓊郁者。表慈心蔭密。香草柔軟者。表和言芳教重悅人心。右旋布地者。表眾生順化布慈悲地令有所歸。觀世音菩薩坐金剛寶石者。表以金剛智用隨悲行堅實深重無所傾動也。結跏趺坐者。智悲交徹也。無量菩薩皆坐寶石者。悲行堅厚也。善財諦觀目不暫瞬者。敬法貴人慈心見徹無別念也。善財嘆德如經具明。善財往詣觀世音所。觀世音菩薩遙見善財。即云善來。并諸稱嘆未及致敬先有是言者。明大悲深厚先致慰問及稱嘆然后頂禮旋繞申其所請。觀世音菩薩授與善財大悲行解脫門。明回第六住第六地中修出世慈悲令成入俗慈悲之行。至此位中菩薩。是第七等隨順一切眾生回向滿故。入俗智亦于此滿故。如下文指位。雖在東方有菩薩。名為正趣。及至見時還同會而居。表此位菩薩入俗現行悲智齊也。至次下文和會。經云。善男子。我恒住此大悲行門。常在一切諸如來所。普現一切眾生之前。以四攝事攝諸眾生。廣如經說。意明。不離根本智。十方世界對現色身慈悲利物。已下廣明觀世音菩薩自所。誓愿利眾生事行如。下具明。我唯得此菩薩大悲行門已下。是推德升進。此是等隨順一切眾生回向門。方便波羅蜜為主。余九為伴。約智門中諸位通治。約位門中治十住十行中出世大悲處俗。不自在障。令得自在。  
　　第二推德升進。從如諸菩薩已下。至辭退而去。有十八行半經。分為五門。一推德升進。二示善知識方所。三舉善知識名為正趣。四重嘆善知識光明威德神通普化。五勸令往問。  
　　問曰。此何意不云辭退而去。  
　　答曰。為此觀世音菩薩會中見正趣菩薩。悲智二位在此位齊滿。表悲終即無明之智自成。明悲智無二體故不辭去也。又明從師子頻申比丘尼。修悲起智。從此第八回向已去至第十地神。即從智成悲。即天神是智。地神是悲。明智悲合體即普賢行自在。此明智悲應真體通神性。名之天地之神。非世鬼神也。觀世音菩薩云。東方有一菩薩名曰正趣者。明正智無邪故云正趣。從空而來者。明智體無依性無形質。神無不遍。自體真空起如幻身。應緣利物。一剎那際響應十方。性無往來。以虛空而現幻像。故云從空而來東方者。表是智也。云南方表法為虛無。為離中虛為明為正為日。離者麗也。以明麗于地者。以北方為坎。為黑。以子為陰極。癸為陰終。以背黑。而從明背邪而從正。是初啟蒙之位。故往南方。今至第八真如相回向。即明東方為智為震為雷為音聲為青龍為春生為福德為吉慶。日生于寅出于卯。定是非于辰巳也。至午巳東。總屬陽位。午為陽極未為陽終。自未至丑。是陰位。以此第八智明真如相回向。即取東方為智。明照萬邪故。入于生死震動萬有令明生故。教化眾生達真如故。照愚夫道成君子之德故。破佞邪道成正智故。照一切惡生一切善故。長諸善根成白凈無垢吉祥福德故。故東方表智。西方表悲。以此二位明悲智齊故。正趣菩薩從東方以來白花山西一處而見。以明東表智西表悲。此觀音正趣會悲智二位。一分始終自此已去從智行悲也。即次后天地之神。是以明從悲行智即行狹不終以智行悲。即行廣無限自在故。如十地位滿智悲功成十一地中。還以悲為體以智為用。即摩耶是悲。生佛是智。如是一一位中升進皆有意趣。總別同異如東西南北。表自有趣求啟迷發明。即往南方表之。若明智悲益俗。即東西表之。觀音在白花山西者。白者金像也。西方白表金位也。主將位也。東方者。木位。主青像。主相位也。相主生。將主殺。如來以約世間法則安立法門令世間易解故。以此殺害之處置大慈悲之門。以為救苦。以東方春生之位。置大智之門。以表智生眾善。令易達其事故。如老子云。上將軍居右。偏將軍居左。明上者而具慈恐妄殺也。而實大像混然。何有方形而可得也。但約法立名設其則也。然智悲之道。以一法而滿十方。以一行而遍一切萬行。雖然約世軌則設法。不無如世陳設者。是隨方應用也。是故此經觀世音菩薩云。東方有菩薩名為正趣。表第八智位。照世間大夜故。此同十住十行十地十一地第八無功智之大用故。位同升進生熟逆順有異。此正趣菩薩從空中來。至娑婆世界輪圍山頂。以足指按地。其娑婆世界六種震動者。表智能破闇眾生惑滅境亡散也。智現妄亡。妄業所報得大地之境界亦亡散故地動。動者散也。如定現前妄亡智應報境盡亡。足指按地者。智之所行也。表以法空起智現。前眾執皆散。輪圍山是妄所執之報境。無依智現所執境無。以禪觀方明不可以想心斟酌。一切皆以眾寶莊嚴者。明妄亡境滅。隨智凈福相應即諸功德便現身放光明映蔽一切日月星電天龍八部釋梵護世四王所有光明皆如聚墨其光普照一切地獄畜生者。如三界之光。皆有漏業。隨生滅心功德所生。皆未離生滅我所。有漏業果。皆有自他能所。得業在如真理智無漏無我無作具法性清凈。任性大慈悲之智光。非世所及。無有隔障邊際分劑可及。十方洞徹六道遍周故。已下智悲之行。如經具明。  
　　第一正入當位法門中。從爾時善財童子已下。至我唯知此菩薩普門速疾行解脫門。于此段中約立五門。一依教速往詣彼菩薩所。二頂禮合掌申請所求。三正趣菩薩說自所行法。名普門速疾行解脫。四善財致問。于何佛所得此法門所從來剎去此幾何。來已久如。五正說所緣因依得法所在久近之數。云善男子我從東方妙藏世界普勝生佛所而來此土。于彼佛所得此法門者。此約實而論。智無方所遠近之體。約以表法中云東方妙藏世界普勝生佛所得此法門。明東方是眾善發生之位。妙藏世界者。是自妙理法身根本智藏性周圓滿普遍十方。名為世界。普勝生佛所得此法門者。明從根本智生差別智響應眾生。意明不移根本智大用而無功故。從彼發來已經不可說佛剎微塵數劫者。以根本智超塵出劫。不屬數量所收。一一念中。舉不可說不可說佛剎微塵數步者。明念念中超出過如是情量度量。一一步過不可說不可說世界微塵數佛剎。我皆遍入至其佛所。以妙供具而為供養。此諸供具。意明。根本智性自遍周。差別智業用亦如根本智遍周所作供養諸佛依根本智起。以根本無作智印。起如幻業用。普印諸供養具無功而自成。以用歸本故。明此第八回向已前以根本智行差別智。具大慈悲。及世所有一切功巧。五明技術之法饒益眾生。此位差別智終約用從本。總無功用。任法自成。教化眾生亦復如是。自余如經具明。此是真如相回向。以愿波羅蜜為主。余九為伴。約智門中諸位通治。約位門中以治有功用行入于世間。無功用智任運大悲。此位明有學諸法已終會令悲智一性無二遍周故。在觀音會中一處而見。第二推德升進門中。從如諸菩薩已下。至辭退而去。有八行半。經約立五門。一推德升進。二示善知識所在方所。三舉其城名墮羅缽底。四舉神名為大天。五禮敬辭去。隨文釋義者。城名墮羅缽底。此云有門。為此第九回向主大法師位。同十住中法王子住十地中第九妙善慧地。有大法門饒益眾生故。故城名有門問曰。何故此位見大天神。為明第九無縛無著解脫回向智凈為天。其智無依不為不思而恒應萬有。故號天神。即是此界干神是也。自會此智道相應也。凡為天地日月五星名山大川五岳四瀆河海社稷之神。皆是菩薩所為。非是凡世鬼神力所堪能故。以干為天門。以凈無垢智現眾法故。巽為地戶。以巽為風。動生萬物。勝持萬物荷負大地故。以配長女主持陰位。如初會風神是也。今大天神城名有門。如天凈體現世一切所有法門。此依化主立名。有大法門故。城名有門。如天現像善惡俱示。如天無思。賞罰應時。此天神即是無為無作凈智為體。一切眾生同共有之。從自心迷惑智殊品。見各不同。凈穢皆別。若心凈者便為凈土。名第一義天。一切智天。非如五行生滅天也。此天神是應真名神為明。修行升進漸智通靈性。號之為神故。  
　　第一正入當位法門中。從爾時善財童子已下。至我唯知。此云網解脫門。于此段中約立五門。一念善知識教思惟升進。二漸次游行至有門城。三推問諸人大天所在。四知其所在。往詣頂禮申請所求。五時大天出。四長手取四大海水。用洗其面。持金花以散善財而為說法。隨文釋義者。出四長手取四大海水自洗其面者。明發大菩提心者難得難見。取四大海水用洗面者。明貴發心者洗面方觀。持諸金花以散善財者。明貴重而觀貴敬供養能發大菩提心者故。又表四長手取四大海水以四無量心四攝法攝眾生故。用洗面者明以大悲水以從智用觀察眾生恒攝受也。如芬陀利華者。百葉白蓮華也。明端正香潔人皆樂見。菩薩亦爾。心端行正能說法。香熏澤人心。皆令解脫。人皆樂見。善男子我已成就云網法門者。明大悲云普覆一切雨教如網漉眾生故。善財問言。此法門境界云何。如下所明。金銀琉璃頗梨車磲瑪瑙大焰寶離垢藏寶大光明寶寶瓔珞寶耳珰及寶冠寶釧寶鎖珠網種種摩尼等及華鬘香一切衣服音樂等具皆如山聚。及無數百千億諸童女眾。而彼大天授與善財令其舍施攝受眾生如經廣說。及所教化饒益眾生之行。如經廣明。此是第九無縛無著解脫回向行中善知識。以力波羅蜜為主。余九為伴。約智門中同治。約位門中偏治處于三界菩薩人天眾中說法。不自在障。令得自在。入于靈智。神化自在轉正法輪。  
　　第二推德升進中。如諸菩薩摩訶薩已下。至辭退而去。有十行經。約立五門。一推德升進。二示善知識所在云在。閻浮提摩竭提國菩提場中。三舉善知識地神名安住。四勸詣彼問。五禮敬辭去。隨文釋義者。  
　　問曰。何故不云南方。云閻浮提摩竭提國菩提場中有地神名安住者。  
　　答曰。此同十住中第十灌頂住。回彼解脫入于生死。令隨智大慈悲饒益眾生悉圓滿故。但云閻浮提無別偏求。此以等法界回向法故。又菩提場主地神是總攝義故。十地仿此樣式。摩竭提國者。前已釋也。菩提場主地神者。以前明天神主智圓滿。此云地神主慈悲圓滿。表地能荷負萬有長養眾生故。以表慈悲處下生諸法門育載荷負眾生皆令離生死苦故。以地神表之。亦明地神是此位菩薩主持。即是此號地神也。明大悲厚載萬物。菩提場中者。此位會菩提理智慈悲五法為一。皆圓滿故。名安住神者。于此五法齊圓無所傾動故。  
　　第一正入當位法門中。從爾時善財童子已下。至我唯知此不可壞智慧藏法門中。于此約立五門。一漸次游行趣摩竭提國菩提場內安住神所。二百萬地神同在其中。同共稱嘆善財至德。三百萬地神放大光明照大千界。普皆震吼莊嚴大地。四示善財往業善根。五舉自行法門。名菩薩不可壞智慧藏解脫門。授與善財。隨文釋義者。百萬地神表大慈悲行圓滿故。咸放光明照三千大千世界者。明智滿悲圓。又三千大千世界一時震吼者。皆明善財至此位智悲總圓滿。生死涅槃染凈業謝。福增報現致使如然。地神以足指按地。百千億阿僧祇寶藏自然涌出者。表善財自行所及故。足指按地。又表善財始發行入此位故。既入此位報境。便現所現寶藏是也。初舉地神自行報果。后舉善財所及處。我得菩薩解脫名不可壞智慧藏者。明悲從智起即無可壞故。藏者。以法界行。智無不含。悲無不滿。無生不濟。無苦不救。智悲遍周。名之為藏。于行不著名為解脫。凡所差別智中所行。大慈大悲皆是菩薩行故。唯法身根本智是佛也。善男子。我憶自從燃燈佛已來。常隨菩薩恭敬守護觀察菩薩所有心行者。明從根本智起差別智學慈悲行也。乃至如下文廣明。善男子。乃往古世過須彌山微塵數劫。有劫名莊嚴。世界名月幢。佛號妙眼。于彼佛所得此法門。乃至不可說不可說佛剎。微塵數如來應正等覺悉皆承事者。明大悲行深廣自不求安。乃至示成正覺入涅槃。總是菩薩行收妙眼如來及世界。總是智慈自己之法故。如毗盧遮那如來處道滿圓極之報身報土。如是菩薩行無始無終。是尋常家事周滿十方。如因陀羅網也。自從此已去。入十地位中。所論發心近遠皆是多。表大悲深廣。不限其生及以劫量。無始無終然亦不出剎那之際也。隨世多劫約智無時。此是等法界無量回向。以智波羅蜜為主。余九為伴。約智門中諸位通治。約位門中治出世智悲。回入生死中令自在故。已下推德升進入初地位中也。  
　　善財童子善知識十地位。自此已后十個地中修行。一依安住地神所智悲之行。以彼十住十行位中出世智悲之行。猶多滯凈。以十回向大愿和融出世間真俗二智。使恒處世間行大慈悲智無凈染。雖處世間。如凈蓮花處水不污開敷菡萏色香第一。菩薩處世大悲行花開敷功德第一。下九個天神一個瞿波女總是女類。并是俗流無出家類。明以前出世間入于世間如回向法長養大悲。以女表之。夜神者。以明入于世間無明大夜以法照凡令開敷明解故。以出纏妙智入俗接生名之為神。亦以慈悲之行。處于天地晝夜之中。以為神位持世間法。則養眾生故。以家法以化初心。智未具者。若以智滿。便同俗士。現同外道工巧技術。智增悲妙。便入諸天地靈神位中。生持世法祐護眾生。以其靈智十方應現各不同。然其本身不離一切諸佛眾會。而亦不壞十方。示現佛身故。應知如是次第修學不滯其功。  
　　第二推德升進中。從如諸菩薩摩訶薩已下。至辭退而去。有七行半經。約立五門。一推德升進。二示善知識所在。云在此閻浮提摩竭提國。三舉城之名號迦毗羅。四舉善知識夜神號婆珊婆演底。五禮敬辭去。隨文釋義者。城名迦毗羅者。此云黃色。此城上古有黃頭仙。于此修仙道故立名也。表法中。以夜神智會中道合中宮黃色。黃為福慶之色。應真菩薩內懷白法外現黃色。是福德之色故。城名黃色。摩竭提國是如來示現成菩提道處。明此位升進會本位故。如十住中初位妙峰山頂。以方便定力。會佛出纏智慧妙理之體。此十地中初地菩薩位會如來智慧入纏大慈悲中菩提果故。已后例然。神名婆珊婆演底者。此云主當春生。為此神主當眾生春生諸苗稼也。表法中。是主當初地菩薩升進春生萬行之苗稼也。以能常于生死海破一切眾生為明暗故。名為夜天。又智自在故。名之為天。  
大方廣佛華嚴經論卷第四十七 
入法界品第三十九之七  
　　第一正入當位法門中。從爾時善財童子已下至我唯知此破一切眾生癡暗法光明解脫門。于中約立五門。一念善知識教思惟升進。二漸次游行至于彼城從東門入佇立未久便見日沒。三以四種念善知識勝德。四見夜神于虛空中處寶樓閣香蓮花藏師子座上身如金色目發紺青形貌端嚴。五善財見其夜神以身投地禮夜神申請所求。從見夜神已后復立六門。一見夜神身色端正皮膚金色目發紺青。二見夜神身著朱衣梵冠瓔珞。三見夜神星像炳然在體。四見夜神一一毛孔皆化度無量眾生隨根與法或生天上人間聲聞緣覺所得不同。五見夜神或示現菩薩三昧種種自在。六善財投身于地禮夜神足合掌申請所求法門。此之境界身量毛孔乃是法界之身。極其法界際境界也。令修行者仿而學之。十地方終舉樣極令學才得其分也。乃是全中之分故。以智之境界及時不遷。即全約位升進。即分于申請所求中。復立十七門。一善財冀望依善知識獲佛功德法藏。二夜神稱嘆善財授與自己所行之法。三舉法門名目名菩薩破一切眾生癡暗法光明解脫。四善男子我于惡慧眾生已下。舉自所行大慈悲之行。五夜神說二十一行頌以自己所知之法勸善財修學令入。六善財白夜神發心久近。七又問夜神得此法門其已久如。八從乃往古世過如須彌山微塵數劫舉自發心久近劫數。九舉劫名寂靜光。十舉世界名出生妙寶。十一舉有四天下名寶月燈光。十二舉城名蓮花光王名善法度十三舉城東有一大菩提樹下有佛號一切法雷音王城正覺。十四舉有夜神名凈月所告有佛出興。十五舉自己身為王夫人名法慧月。因供養彼佛發菩提心。經須彌山微塵數劫。不生惡道種諸善根。經八十須彌山微塵數劫。常受安樂。于彼佛菩薩所常修善根。而未滿足菩薩善根。十六復過萬劫于賢劫前有劫名無憂。世界名離垢光。有五百佛于中出現。我為長者女名妙慧光明。其本夜神生在妙幢王城中作夜神。又來震動我宅放光現相。贊嘆妙眼如來所有功德。自為前導引至佛所。我才見佛即得三昧。名出生見佛調伏眾生三世智光明輪。十七得三昧力故。得憶念如須彌山微塵數劫其中諸佛出現。于彼佛所聽聞妙法。以聞妙法故即得此破一切眾生癡暗法光明解脫。得此解脫已即見其身。遍往佛剎微塵數世界。已上明發心久近。已經八十一須彌山微塵數劫。又經萬劫。其中一須彌山微塵數劫又一萬劫。于佛菩薩所。修善根方得三昧。名見佛調伏眾生三世智光明輪。又以憶念劫中得見一切須彌山微塵數佛。以諸佛所修行聽聞妙法。方得此破一切眾生癡暗法光明解脫門者。在憶念劫中。方得此破一切眾生癡暗法光明門。此明得法久近。總是八十二須彌山微塵數劫。又經一萬劫爾所劫中。常以女身行菩薩行。明修大慈悲心深厚。舉劫長遠。以最后憶念劫中該含三世一念普周皆是一念中多劫也。如初舉遍往佛剎微塵數世界一一世界中佛悉供養承事。次舉百佛剎微塵數世界。次千次百千次不可說佛剎微塵數佛剎悉皆遍往承事。及所說法門悉皆領受。漸漸增長滿十方法界供養諸佛。教化安樂一切眾生。此是初地以百為首。便滿十方一切法界無盡佛剎。不同三乘但言百佛不云百佛剎微塵及以不可說佛剎微塵世界等事。自余如經具明。意明處世行悲深厚不求出世之心盡窮劫也。此是初歡喜地善知識。以檀波羅蜜為主。余九為伴。此明入俗同纏長養大慈悲門。具足檀波羅蜜令得圓滿。以修慈故。多生不離女身以表。無出世相。常處俗流也。此十地中總明處世長養大慈悲門。十個善知識無出家相。總為女天。說多生因本發菩提心時。亦是女身。以表十地是入眾生界長養大慈悲之行也。以表女是慈悲能長養子孫無疲勞故。用明菩薩養眾生故。  
　　第二推德升進中。從如諸菩薩摩訶薩已下。至辭退而去。長行有十五行半經。偈頌十行經。于中約立五門。一推德升進。二示善知識居處所在。云此閻浮提摩竭提國。菩提場內有主夜神名普德凈光三善財說頌嘆婆珊婆演底夜天神德。四善財說頌已頂禮夜神足。五辭退而去。此普德凈光夜神。是婆珊婆演底。往劫為王夫人時。于夜覺悟之。師于八十二須彌山微塵數劫。又經一萬劫。常為其師引接示導。如前所說者是。不云南方。直云摩竭提國菩提場內者。表修行處生死之慈悲。不出菩提體別有世間慈悲行故。故閻浮提及摩竭提國是世間菩提場內者。表此世間在菩提場內。明會世間慈悲之行是菩提心內所行之行不別有也。表處纏大慈大悲之行與覺體一也。明果作因因果一也。如下善財嘆夜天頌云。多劫在惡趣。始得見聞汝。亦應歡喜受以滅煩惱故。以明修大慈悲行。要經多劫住生死苦海不以為厭。慈悲行方得成就故。明修出世道一念而即現前。行大慈大悲行不限劫數也。自余如文自具明也。多劫約俗一念約真。二事通融自體無礙。即乃是一念中多劫。多劫中一念。以真俗體不礙故。  
　　第一正入當位法門中。從爾時善財童子已下。至我唯得此菩薩寂靜禪定樂普游步解脫門。于此段中。約立五門。一念善知識教思惟升進。二漸次游行至普德凈光夜神所禮敬申請。三夜神為善財說種種法。四夜神說自行法門名。菩薩寂靜禪定樂普游步解脫門授與善財。五夜神正說以此法門。普見三世一切諸佛及國土道場眾會。及救護一切眾生故。隨文釋義者。法門名菩薩寂靜禪定樂普游步解脫門者。此是戒波羅蜜。以法身為戒體。即一切境界性自禪故。法界性禪即智自遍周。以智遍周所以普游步故。常處生死行大慈悲。長養自體大慈悲心。于法性之中具菩薩行遍法界故。菩薩寂靜禪定樂普游步解脫門。明處生死中菩提法樂。亦能具足菩薩大慈悲。復能遍行普賢道故。此明自心菩提場內菩薩大悲之行。名普德凈光夜神者。智悲遍周照眾生之長夜故。名為凈光。具慈育俗名之為德。其智不為性自大用遍周名之為神。如此禪體。以菩薩行大寂靜法界無礙大慈悲心。寂用遍周故。約其功用安四禪之名。經云。分明了達成就增長思惟觀察堅固莊嚴不起一切妄想分別大悲救護一切眾生一心不動修習初禪者。以法身根本智正緣念。度一切眾生不名妄想。以不緣惡法故。以法性理中所分別所緣利物。皆以智為依止。成大慈悲之門無世染習故。不名妄想。又云息一切意業攝一切眾生智力勇猛喜心悅豫修第二禪者。息一切意業是偏慈不普心也。喜心悅豫者。以此二地菩薩行以法性菩提之慈。以攝化一切眾生之法悅樂故。名為二禪。思惟一切眾生自性離生死。修第三禪者。明以普見一切眾生同一菩提法性自體解脫。以為禪體。不自獨見一身有禪體故。以一切眾生總體解脫故。修第三禪。經云。一切眾生自性厭離生死修第三禪者。自性厭離生死。此是譯經者誤也。應云一切眾生性自離生死故。修第三禪。悉能息滅一切眾生眾苦熱惱。修第四禪者。此一乘菩薩。從初發心乘如來菩提心根本智乘。修大悲行處生死海。觀達眾生根本源底同一如來菩提體用智海。便常以法界智日。常于不達迷暗之夜。為一切眾生解諸迷暗。不同前三乘別求自己清凈樂果而實未曾而得究竟一切樂果。是故說法華經會三歸一。來歸此法故。已下所有利眾生之行門。如經具明。此是持上上十善戒。以菩提體為戒體。以居菩提場內夜神表之。以菩提心成大慈悲為戒體。十回向以舡師為戒體。十行中釋天童子。以工巧諸技術以為戒體。十住中海云比丘。觀十二緣生法自體清凈以為戒體。于此第二地中。以菩提場內普德凈光夜神以為戒體。此明菩提中智處于世間修慈悲門。以為戒體。此是第二離垢地中善知識。以戒波羅蜜為主。余九為伴。治菩提心處于生死海行于慈悲。不自在障令得自在故。此明和融菩提生死一不自在使令自在。此位中。以菩提體觀三界無生滅性。是總相觀。  
　　第二推德升進中。從如諸菩薩摩訶薩已下。至辭退而去。長行并頌。有二十五行經。于中約立五門。一推德令善財升進。二示善知識處云去此不遠于菩提場右邊有一夜神名喜目觀察眾生。三普德凈光天重為善財說頌。四善財頂禮普德凈光神足。五辭退而去。釋曰。去此不遠者。明以菩提為第二戒波羅蜜在菩提場內。此第三忍波羅蜜還以菩提為忍行故。去此不遠。于菩提場右邊者。以右為智位。左為悲門。明以菩提起行成其忍慈。不忍即無慈故。明以有忍故。能行慈悲。有一夜神名喜目。觀察眾生者。是忍中之慈。名之喜目。不舍眾生。名為觀察。又觀根攝化名為觀察眾生夜天神者。前位以菩提為戒體。都凈三界有欲之心。下界散動心欲上二界忻禪樂凈心欲。此第三發光地。以修八禪能同彼禪。不染禪性。能同欲界。不染欲性。名為發光地。名為夜天。其智應真。號之為神。于三界中教化眾生自在。名之為天。亦明此位一一別治三界中欲習令清凈。得三界中同別之相。名觀察眾生夜天神。四地生諸佛家。五地習世間藝能。六地三空寂滅神通定現前。得寂用神通自在。周遍十方攝化眾生。此已上得出世間中世間自在故。第七地已去入世間自在。如十回向中。亦有此勢分。十住十行亦然。又有勢分不同。如十回向中。即回十住十行中解脫入于世間。至第七回向位中。升進通圣。即見觀音正趣菩薩。至第九第十回向中。卻還世間。智通于神持眾生界。乃至九地總是神位。十地釋氏女瞿波。是如來往昔為太子時妻。表十地慈心法喜已滿故。從前十回向已后。修處世間慈悲之位。至第二地。菩提場內普德凈光神。是會菩提體一分之極。從此二地已后至三地。以于菩提場中起用。一一禪界同別修行六地中。方于菩提體中起用始寂用自在。第七地純是處纏。修菩提中慈悲及智使令圓滿。至八地方始智悲任用無功而自成猶須念本愿及佛加持方始明了。九地十地方始學佛十力四無所畏。前從普光明殿說十信心位已。次升天明五位升進。猶恐隨言說教中。不能具足體會其五位中升進同異之意。于此法界品中。以善財求善知識名目居處國土城名年歲。園林報果南北東西近遠男女圣凡天人龍神以法及像表之。令會其圣意升進次第之行。使令學者善得其宜。不令錯謬不滯其功。于中有十三行頌。嘆如來境界喜目夜神能知。如文具明。  
　　第一正入當位法門中。從爾時善財童子已下。至我唯知此普喜幢解脫門。于此門中。約分五門。一念善知識教思惟升進。二善財意欲詣喜目觀察眾生夜神所。三夜神神力加持善財令知親近善知識多所饒益。四善財蒙加持已速發此念。自知由親近善知識能勇猛勤修一切智道。五善財詣喜目夜神所觀察夜神。攝化眾生饒益境界。從此所見夜神。在于如來眾會道場。坐蓮花藏師子之座。已下長科為十二段。一爾時善財童子發是念已已下。至皆令歡喜而得利益。有五行半經。明初觀喜目夜天攝化境界分。二所謂出無量化身云充滿十方一切世界已下。至如是宣說一切菩薩種種行法而為利益。于中有八十三行半經。明以十波羅蜜攝化眾生分。三復于一一諸毛孔中出無量種種眾生身云已下。至主方神等相似身云周遍十方充滿法界。有十七行半經。明菩薩喜目夜神毛孔化身十方同類攝眾生分。四于彼一切眾生之前現種種聲已下。至從初發心所集功德。有八行經。明喜目夜神出現遍滿十方音聲說喜目神初發心來所有功德親近諸佛及所行波羅蜜海分。五所謂承事一切諸善知識已下。至令無量眾生住如來地。有四十六行半經。明前所現音聲所說喜目神所修行及供養諸佛教化眾生境界分。六爾時善財童子見聞如上所現一切諸希有事已下。至堪修普賢菩薩行故。有八行半經。明善財童子見如上教化境界得入此喜目夜神所行法名不思議大勢力普喜幢自在力解脫法門分。七爾時善財童子已下。一行半經。明善財說頌嘆喜目神功德分。八頌中有十行頌。明正申頌意嘆夜神道德分。九爾時善財童子已下。三行經。明善財問夜神得解脫久近分。十我念過去世已下。至其心不忘失。有二十六行頌。明夜神答善財住劫久近分。十一從此后供養十億那由佛已下。至了知十法界一切無差別。有六十五行頌。答善財住劫供養諸佛久近多少之數于此供養分。中有十一段。前十段各有十佛名。后一段有一佛名。皆配十一地中隨位升進。一地配十佛名號。十地配百佛名號。十一地配一佛名號。明后一攝前多故。明一地具十地行故。以十波羅蜜互參成故。第一從此后供養十億那由佛者。配初歡喜地。明初總攝末故。初含多故。愿廣大故。初地明勝愿發心初即多故。是總相義。此初地是第二地中初地故。乃至十地是第三地中十地故。初佛功德海者。是第三地中初地。檀波羅蜜門為主。余九為伴。以此位是第三地中前后地內十波羅蜜。總在此位中。余位亦仿此相收。如帝網相。入一入多故。此明忍體總收因果遍也。五位中位。位皆然。第二一切寶光剎其劫名天勝者。第二離垢地。戒波羅蜜為戒體故。天者。表凈戒自在勝于煩惱。名為天勝故。五百佛興世者。以戒波羅蜜為主。五位中五百個波羅蜜。總以戒凈體收。名為五百佛興世。若于自心境自體無垢。外別見他佛是人未離魔業。初佛號月光輪。表戒光圓滿。余九佛號。是戒中主伴。波羅蜜因果名號如下。如是等諸佛我悉曾供養尚于諸法中無而計為有者。為智波羅蜜未圓明升進未熟戒取猶在。表以升進生熟論之。至于十地智波羅蜜圓明。有五百重升進。習氣生熟不同。此明總相中別同中之異。以一發菩提心已受無量安樂。所修生熟十地猶存。十一地方盡二愚至佛位。為對習氣安立諸地。職位治之。計其理智十地差別。如空中鳥跡。然約其習氣同別行相非無。次第從此復有劫。名曰梵光明者。是第三發光地位修八禪。都治三界習障欲界樂欲障上二界樂禪障。現第一義天光凈無障。號劫名梵光明。梵名凈也。治天界染凈習氣。一分凈名為凈光明。世界名蓮花燈。此是當位行無染名也。莊厭極殊妙以忍波羅蜜為莊嚴故。名極殊妙。以忍為行首故。彼有無量佛者。以明忍體總收諸行故。云彼有無量佛我悉曾供養者。以忍辱恭敬。為供養一切佛故。初寶須彌佛者。以第三地忍辱謙敬。為行中高勝故。如須彌山高勝也。此佛為主。余佛為此忍中之伴。已下一一隨十地十一地十波羅蜜萬行主伴配之。一切諸佛。皆依此五位行中理智愿得佛果故。離此法別見佛者。無有是處。以智所行。及處說名劫量大智之境。都無有時日歲月也。皆須約自實佛實智實法而論。不可隨自他虛妄見也。若智滿行周一切總佛。第四地配精進波羅蜜八十那由他佛者。表八正覺道為精進行體故。余八邪之行非佛故。那由他者。萬行總數。次第五地禪波羅蜜中。劫名寂靜慧。剎號金剛寶。表法性身為禪體。明語默皆寂靜也。金剛總明禪體無壞性。于中有千佛次第而出興者。表禪攝用歸本。以十地中一地有百波羅蜜為主伴。此禪位中收十地位為千次第也。第六地般若為主有。劫名善出現者表。智慧善能出現諸法剎。號香燈云者表。智慧為香破暗為燈說法普覆為云。億佛于中現者。以般若從用。以億舉數之。前位千此位億也。第七地中有五百諸佛。于中而出興者。表方便波羅蜜。通收五位門出世智慧。總入俗同事成大悲行故。舉五百佛為行數。劫名集堅固王者。處纏不污方名堅固。王者自在義。第八地有八十那由他佛者表無功用之大用。已終八正之總備。第九地六十億那由他佛者。一那由他當此溝。是此第二十數。表法師之位。法云普雨六道化周。亦表第一般若。總通十地位雨法滿故。第十地中有三十六那由他佛者。表智圓三世六位齊明因果徹故。以智增明三世六位無始終一圓智故。第十一地有一佛者。表收三世六位為一法界無礙大用故。此收別同本依根本智故。成普賢門佛果圓故。一多徹故。一如經細看文義。皆自有此意。非是人情強安立也。第十二段中。善男子已下至我唯知此大勢力普喜幢解脫門。有九行半經。明都結已上發心始末因果劫量分。于此段中。彼轉輪圣王名十方主能紹隆佛種者。豈異人乎。文殊師利是也。爾時夜天神覺悟我者。普賢菩薩之所化也。其王寶女蒙彼夜神所化者。即此喜目神是。表法是依根本智法身之理起差別智。行表大慈悲不限時劫。以佛剎微塵數以況之經如是等劫量修行得此大勢力普喜幢解脫者。明第三地修三界別對治四禪八定得自在故。處世行慈悲行忍。行一分終故。始于一切善惡眾生常歡喜不厭故。以此修行劫數。答前善財所問發心久近故。明忍性遍周一時總答又明智無前后故。經云禪波羅蜜所有資具者。明施戒忍精進四念觀三十七道品等是禪家資具。亦以五停心觀十八事物空閑寂靜是禪家資具。亦以師弟法智之正教是禪家資具。亦以十波羅蜜與四攝四無量為助。顯法界體用自在。是禪家資具。此是第三發光地善知識。以忍波羅蜜為主。余九為伴。治三界中。住禪染凈二障。一分行大慈悲使無礙故。如是染凈二習。一分微薄始于善惡眾生。一分不生厭舍。得大勢力普喜幢解脫門。前五位十地中。言說所陳恐不能了。意至此位中以善財求善知識名目處。所男女長者比丘比丘尼優婆夷菩薩夜神等名行相狀。托法及事以表之。使令易解。  
　　第二推德升進門中。從如諸菩薩摩訶薩已下至辭退而去。有十四行經。約分為五門。一推德升進。二示善知識所在。三舉善知識夜神名普救眾生妙德。四勸善財令往詣。五禮敬辭退。隨文釋義者。在此會中有一夜神者。明菩提及智悲圓滿名在此會中。夜神如前所釋。此是十地中第四焰慧地。生諸佛家住菩提位。長大慈悲門。以第二地夜神名普德凈光在菩提場內。明與菩提心相會。為初地是勝愿發心二地。方會真體得中道故。自此已后直至十地。長養大慈悲心方終。十一也純是普賢之處世妙行前三。地治三界業一終。名為發光地此地。生如來家凈慧現前名焰慧地自余。如文自具。  
　　第一正入當位法門中。從爾時善財童子已下。長科為十四段。一爾時善財童子已下至作是愿已有六行半經。明正念喜目夜神之教思惟趣入不違其善知識教分。二往詣普救眾生妙德夜神所已下至放光入善財頂充滿其身有五行經。明普救夜神放眉間光明名智燈普照入善財身分。三善財爾時已下至令得一切智清凈光明故有三十九行經。明善財蒙光入身即見智燈普照法門所照境界及普救夜神所行之教化眾生境界海無邊分。四時善財童子見此夜神如是神力已下至以偈贊曰有五行經。明善財見其夜神神力以偈贊德分。五善財正說二十行半偈。重明前所見法分。六爾時善財童子說此頌已已下至修何等行而得清凈有三行經。是善財請問修何等行而得清凈及問得此解脫其已久如分。七夜神云善男子已下至我承佛神力今為汝說有九行半經。明夜神推法難知非是天人及二乘所能測知推以佛神力為汝說分。八善男子乃往古世已下至示現如來出現不思議相有九十七行經。明轉輪王城北菩提樹前寶花光明池中蓮花十度放光饒益不同及一切境界普興莊嚴云分。九善男子此普照三世一切如來已下。至頌有四十八行半經。明寶花燈王城北蓮花中初佛出現普賢菩薩告知輪王與眷屬俱往見佛及偈贊如來出現分。所說十行頌贊如來德。如經具明。十爾時轉輪圣王已下至發阿耨多羅三藐三菩提心。有七十二行半經。明轉輪圣王及女興供其女妙眼獲益發菩提心分。十一善男子我念過去由普賢菩薩善知識已下至聽聞說法依教修行有十六行半經。明都結已上修行因緣眷屬名號及因普賢發起善根分。此初佛所得法菩薩普現一切世間調伏眾生解脫門。十二善男子過毗盧遮那大威德世界圓滿清凈劫已次有世界名寶輪妙莊嚴劫名大光有五百佛于中出現已下十佛所此普救夜神。于一一佛所受生而為不同供養聽聞諸法。如文自具。十三善男子此世界中有如是等佛剎微塵數劫。一切如來于中出現。我皆承事恭敬供養。所說法門皆不忘一文一句已下至頌有十行半經。明總都結所經諸劫供養諸佛得法門分。此段明智滿行周自佛會為一法界故。都舉佛剎微塵為量也。大約且以自佛果遍故。如下一段頌。總都結如上所供養佛數。作十一段。十十為首。總有須彌山微塵數佛。曾所供養。此都言十一地自行佛果故。自行相應他佛自會一體也。不可作一面自他之求。十四我唯知此菩薩普現一切世間調伏眾生解脫已下。是推德升進。隨文釋義者。云往古過佛剎微塵數劫有劫名圓滿清凈者。此是一切智之圓滿普照之體也。其世界名毗盧遮那威德者。此是種種差別智之純雜光明自在。此是精進行之遍周。有須彌山微塵數佛于中出現者。是精進位升進差別智廣量高出世間之果也。前位舉三十六那由他又一無量。又五百更有一佛為升進見佛智之廣量。此須彌山微塵為佛量也。明勝進高升。此世界東際輪圍山側有四天下。名寶燈花幢者。明東際及以寶燈花幢者。總明修差別智也。有百萬億那由他諸國土者。此明一切智智主伴法門眷屬攝生報居境界也。此四天下閻浮提內有一國土名寶花燈者。此明差別智自在照曜義也。于中眾生具行十善有轉輪王于中出現名毗盧遮那妙寶蓮花髻。于蓮花中忽然化生者。表一切智種種差別智生皆無所生而生無所染也。三十二相者智所報生也。七寶具足者。表七菩提分也。王四天下者。四智遍周也。恒以正法教導群生者。正智現行無邪行也。王有千子者。萬行具足也。夫人寶女。并表法樂慈悲也。其有一女名普智焰妙德眼者。此是普救夜神會智悲之行。其此世界凈穢合成愚智同居即是。此位會融染凈成智悲二行。于其城北菩提樹前有香池名寶花光明者。此表法身戒定體之香也。香池之內出大蓮花。名普現三世一切如來莊嚴境界云者。是于法身中起十波羅蜜行也。能現一切諸佛境界如云故。須彌山微塵數佛于中出現者。總明一切諸佛皆以一切智智大慈大悲十波羅蜜法身池中起精進行而出現故。已下香池中蓮花十度放光者。明節級利生。十千年前此大蓮花放凈光明名現諸神通成就眾生。若有眾生遇斯光者。心自開悟無不了知者。配檀波羅蜜為主。余九為伴。十千年后佛當出現者。每以智波羅蜜為佛出現互體為十。及以百千萬。皆以智為十佛也。又九千年前放凈光明名一切眾生離垢燈者。配戒波羅蜜為主。余九為伴。九千年后佛當出現者。至智波羅蜜是佛出現八千年前放大光明。名一切眾生業果音。若有眾生遇斯光者。悉得自知諸業果報者。配忍波羅蜜中十波羅蜜。八千年后佛當出現已下。七六五四三二一。總如是以配之。末后云供養佛剎微塵數佛者。智滿行遍自心如佛。行總如佛。見總如佛。十方世界無不是佛故。已下頌中一百一十個佛號者。配此十地十一地因果佛位故。頌云初佛名智焰。即是初歡喜地。檀波羅蜜為主。余九為伴。是初地中檀波羅蜜中十波羅蜜。互為主伴。皆隨波羅蜜佛名號審觀之自見意況。從此次第復有十佛出。初名虛空處者。此配第二離垢地。戒波羅蜜。以戒性如虛空。以身為戒體故。余九個佛名是此位中戒為主伴波羅蜜名故。從此后次第復有十佛。出第一光幢佛者。配第三發光地中忍波羅蜜。以修八禪凈治三惑障。名之為光。惑亡成忍不動名幢。已下九個佛號是主伴波羅蜜行中果也。如是已下一一地中十波羅蜜參融。皆十佛果名號如上配之。自見其意。都舉佛剎微塵數佛者。智滿行遍無不佛故。皆悉承事者。即圣凡同體無一法不佛空無間也。以普眼觀之。徹其心境無不佛也。智隨敬行一切皆佛故。如是見者。以事而論亦實如是。表法而論之一切總實。是故若一法一物不是佛見者。當知是人即是邪見非正見也。即有能所是非諸見競生。不得入此普賢文殊智眼境界。如是見初心及智滿不移。地地中以總別六相義明之。經云毗盧遮那藏妙寶蓮花髻轉輪王者。豈異人乎。今彌勒菩薩是者。一切智智藏圓滿是佛果滿。菩薩行亦周。其王妃圓滿面者。以智滿法悅是。圓滿面又面者。表見聞香味諸法滿故。以表法悅如妻義也。今寂靜音海夜神配第五禪門。表禪悅樂也。非如世間妻取少分像也。王女妙德眼童女者。表以智行慈無染凈二習也。又經云。善男子。過毗盧遮那大威德世界圓滿清凈劫已。次有世界名寶輪莊嚴。劫名大光。于中有五百佛出現。我皆承事者。此十一地中都行五位中。各十波羅蜜互為其體。一位有百。共為五百。于中隨佛出現。事佛之身。或為夜神。或為輪王。或為阿修羅王。者是佛果中隨位之行。最后為妓女者。表法悅樂。明十一地中五百行滿約如是知離行自法自佛果外一向別緣身外他佛而求真者。本非修道見道人也。若自行位果及者。諸佛自相應也。以自佛果相應故。設強求而得見者。是暫化現也。非自行所及故。此明一位中具十地法。地地之內皆有十種十地體故。以十波羅蜜互參而成故。同別具足也。如是皆如帝網門一多相徹。此是第四焰慧地善知識。以精進波羅蜜為主。余九為伴。治處世。間修慈悲懈怠不樂精進舍眾生障使令專精進教化眾生故。此五位十地位同佛果一一約修行智慈所及所行所到處。施設佛名不可如情。要期立志暫見佛化身也。一一須立自智自行及處而為名佛。一一以名下義次第配當自見其意。不可于自法外別作安摸。善男子。我唯知此菩薩普現一切世間調伏眾生解脫者。明推德升進。  
　　第二推德勝進中。從如諸菩薩摩訶薩已下至辭退而去。有八行半經。約立六門一推德勝進。二示善知識所在云去此不遠。三舉夜神名號寂靜音海。四舉夜神徒眾主之神數。五勸善財往問。六聞善知識所在禮敬辭去。釋曰前云眾會中。此云不遠者。表前是精進波羅蜜總將眾行會菩提體不離菩提體中。故言眾會中。此明以禮定進修勝位。于此位中習世技術工巧諸余藝能勝前位故。不離菩提體故。不離精進行故。而有巧能名。去此不遠夜神名寂靜音海者。明寂用遍周也。寂靜是定也。音海是用故。明依此第五地禪門。因定起慧。用如海廣大故。坐摩尼幢莊嚴蓮花座者。明定體無垢無染著也。百萬阿僧祇夜神前后圍繞者。明定體遍周行亦遍周。百萬者數之長也。舉百萬阿僧祇。此方云百萬不可數也。數既不窮其源。但約行十方攝化益眾生之行遍故。此寂靜音海夜神。是普救眾生妙德夜神之母。表定能成精進行故。若無定者。一切諸行皆有疲勞。  
　　第一正入當位法門中。從初長科為十段。一爾時善財童子已下至了知信解自在安住有兩行半經。是念前善友教而不忘失分。二而往寂靜音海夜神所已下至云何修菩薩道有五行經。明善財申自所求分。三時彼夜神告善財言已下至廣大喜莊嚴解脫有兩行半經。明夜神。為善財說自行法門分。四善財言大圣此解脫門為何事業已下至我為其說菩薩直心有六十五行經。明夜神答善財修此法門所行事業及方便分。五善男子我以此等無量法施已下至無量無邊生大歡喜有十七行半經。明夜神答前善財所問行何境界分。六善男子我觀毗盧遮那如來已下至能說一切無邊法故有三十二行經。是答前所問作何觀察分。七善男子我入此菩薩念念出生廣大喜莊嚴解脫光明海已下至汝應思惟隨順悟入有三十四行經。答前善財所問行何境界分。八爾時善財童子白寂諍音海夜神已下至增長積集堅固安住圓滿有十六行經。答善財所問云何修行此法門分。以十波羅蜜為修行。九善財童子言圣者已發阿耨多羅三藐三菩提心其已久如已下至念念出生廣大喜莊嚴解脫有五十四行半經。答善財所問所發大菩提心其已久如分。十得此解脫已能入十不可說已下至頌有五十八行經。明寂靜音海神自說所行此行念念出生廣大喜莊嚴解脫已所入法門所供養三世諸佛及所發心世界猶今現在分。此表定體時不遷故。一切時總如是。已下有十行頌。明夜神自說本行勸善財修行。如文自明。善男子我唯知此念念出生廣大喜莊嚴解脫已下推德升進。隨文釋義者。云念念出生廣大喜莊嚴解脫者明禪悅遍周利生廣大。稱本愿行以立其名。理行互嚴名之莊嚴。夜神號寂靜音海。明理性無為。故名寂靜。言音響應等利含生。名為音海。明即音是定體用故。如善財夜神發心久如夜神云此花藏世界海東過十世界海有世界海名一切凈光寶已下。至然后命終生此花藏莊嚴世界海娑婆世界。有四十八行半經。明夜神所供養十佛出興。皆以身承事供養。及所聞法。此是所行之事。答善財所問發心久近。若以表法門中。是　地中修十地行。次生娑婆世界先見三佛。然后見毗盧遮那如來。得此念念出生廣大喜莊嚴解脫者是一地入十地十一地法門。得三世智印印三世佛。悉皆承事悉皆聞法。如經具明以表禪體遍該三世一念普印諸法無去來今。是所答善財發菩提心之久近。十佛之后供養佛剎微塵數佛者。表十地之后智印普周于一塵中。遍多佛剎住一塵中。以智無障礙故。無表里故。等諸佛智同眾生心故。約法界禪定體用論也。言花藏世界東過十世界海者。表十地勝進故。東者發明初首也。有世界海名一切凈光寶者。表第五地禪體該諸位故。中有世界種名一切如來愿光明音者即表此第五地中初歡喜地發十不可壞心為世界種故。此明法界大智悲為種。以初地依十方諸佛勝愿發心名如來愿光明音。又以古德云。以三千大千世界數至恒沙名一世界性。性至恒沙為一世界種。中有世界名清凈光金莊嚴者。約禪體普收直至金剛智。一切香金剛摩尼王。為體者。以戒定慧解脫知見香金剛智性自無垢為體。此為五位十地勝進之體王者。表智自在也。形如樓閣者。十地之智重重重重無盡。知見慈悲喜舍眾法莊嚴眾妙寶云以為其際者。以悲愿大云而成十種地住。于一切寶瓔珞海者。以萬行瓔珞海。安立十地次第。妙宮殿云而覆其上者。無性廣大悲宮智殿。而含覆眾生。凈穢雜居者。明法界大寂定門智悲齊進佛國。與眾生國不礙同體。該含性無里外凈穢等見。此世界中乃往古世有劫名普光幢者。表本智光明。國名普滿妙藏者。表普光明智等。一切眾生共有。名之為藏。道場名一切寶藏妙月光明者。表第五地自性清凈禪為道場。能顯現智慧寶藏。皆于其中出故。有佛名不退轉法界音者。得此如上道場法門。方便治惑。即得不退轉法界轉法輪音故。于此成阿耨多羅三藐三菩提者。以如上法顯惑亡即菩提也。無別成壞也。我于爾時作菩提樹神名具足福德燈光明幢者。表無性理之菩提妙智為神。從智起無量慈悲萬行中報德功果名具足福德。以智慧恒能照根攝化。名燈光明。智恒無體可傾動。常能破一切眾生煩惱為幢。守護道場者。明此第五地定體不動。是護義。亦是道場故。以定能發慧惑亡守護道場總在其中。從此已下總供養十佛及以入法。總表十地勝進門。一一次第配當自見眉目。從此初佛配初地。次二地次三地。于中所生之身。是隨地位中之行所供之佛。是行中之果。設約事中。亦不違此表法。若設欲見他佛者。智不及此法門。行不相應。無由相應得見佛故。如供養十佛及佛剎微塵數佛者。是十地果終之相智眼所觀。此明五地禪中十地總相后生娑婆世界供養四佛者。即明五地已前初二三四地中之果。一時供養三世一切世界諸佛者。即明此五地中十一地智圓普賢行滿智印三世古今未來。悉皆一際無別時故。約實如是無虛假故。亦明此地禪體理智之中性圓三世總皆一性。三世諸佛一時無前后故。直以定體法身智境。以實而論。若約妄情不可見也。此是難勝地善知識。以禪波羅蜜為主。余九為伴。治寂用不自在障令得自在。此地所以名難勝地者。以此地于禪定中善學世智五明世。技一切皆知定用功及故。六地入寂滅大用般若門。如下主城神是。亦如前十住中第六住海幢比丘是入寂滅定離出入息。化身如云。設教如海。  
　　第二推德升進中。從諸菩薩摩訶薩已下至辭退而去。并頌有十八行經。約立五門。一推德升進。二示善知識所在。云在此菩提場如來會中。三舉神之名名守護一切城增長威力。四善財說頌贊寂靜音海之德。五禮敬辭去。隨文釋義者。此菩提場內如來會中者。表不離菩提心真如體大會海中故。有夜神者。明菩提性真如中妙理智慧為神。能破一切眾生無明執著。為主夜神。常不離生死大夜起發一切眾生大明生故。名守護一切城增長威力者。表常守護一切眾生心城。增長第六地中及一切眾生智慧威力。使三空現前。寂滅定力。世間出世間智慧悉現前力。永超生死海。常住世間。得一切出世間智慧海力。如下文具明。如善財以十行頌嘆寂靜音海神法界身無邊佛海眾生海悉在一塵中。此尊解脫力。明前五地中禪體法身性無邊際大小量故。如水鏡。空中干體普含眾像皆現其中不相礙也。以定力印之自現。如頌中自明。  
大方廣佛華嚴經論卷第四十八 
入法界品第三十九之八  
　　第一正入當位法門中。從爾時善財已下至我唯知此甚深自在妙音解脫門。于此段中長科為十段。一爾時善財童子已下至守護一切城夜神所有四行半經。明正念前法思惟勝進分。二見彼夜神已下至現究竟調伏眾生身有六行經。明夜神所現差別身教化一切眾生分。三善財見已歡喜踴躍已下至唯愿慈哀為我宣說有五行經。明善財申請所求分。四時彼夜神告善財言已下至問諸菩薩所修行門有七行經。明夜神嘆善財志德所求法分。五善男子我得菩薩甚深自在妙音解脫已下至心恒不舍一切智地有十四行半經。明夜神自說自行饒益眾生行門分。六善男子我以如是凈法光明已下至入如來難思境界有十四行經。明夜神說十種觀察入如來境界分。七又善男子我如是正念思惟已下至圣者證得其已久如有二十九行經。明得此妙音解脫得佛陀羅尼為諸眾生說法自在分。八夜神言善男子乃往古世已下至普入一切法門海般若波羅蜜有三十五行經。明答善財得此法久近所見初佛分。九次有佛出興名離垢法光明已下至住一切智無上法城有六十九行半經。明答善財得法久近供養諸佛數量分。十我唯知此甚深自在妙音解脫令諸世間恒清凈語已下。明推德升進分。菩薩智輪。遠離一切分別境界。不可以生死中長短染凈廣狹多少。如是諸劫分別顯示。如前十段門中所有法門。如文自具。從善財問證得此法其已久如已下。以理事相。表法中義。隱難知處。略釋少分。以舉大綱。意明約報境即法故明以術行之法成其報故。因果相似。表所行。見報知法。經云乃往古世過世界轉微塵數劫者。世界轉者。是西方大數中數。如釋天童子菩薩數法中具明此明轉世界一切眾生微塵數世間名言。成大智慧言音海。使令世間無粗惡語無雜染語。如下文云。我得此甚淺自在妙音解脫。令諸世間離戲論語不作二語常真實語恒清凈語者。意明變世間一切言說。總成般若波羅蜜門。以舉世界轉微塵數為量。以劫名離垢光明者。表般若中本三空寂滅理體故。世界名法界功德云者。明智慧是法界中說教功德云故。以現一切眾生業摩尼王海為體者。表無性寂滅三空妙慧。善知一切眾生業差別海。故號之為王。形如蓮花者。表智慧妙用辨體相而中虛無染故。此世界住四天下微塵數香摩尼須彌山網中者。明此三空妙慧住如來無礙四辯之香中故。具須彌山微塵數教網也。以出一切如來本愿音者。是第六地以初發心時依一切諸佛而發大愿。以其轉法輪音。遍滿十方。開悟一切眾生。從此愿生故。蓮花而為莊嚴者。明其法音令一切眾生得無著智慧也。須彌山微塵數蓮花而為眷屬者。須彌明智慧高出世間。微塵明智慧廣多義。蓮花明智慧無著義。眷屬明善分別差別業及諸境緣生總別同異成壞義。須彌山微塵數香摩尼以為間錯者。明以差別智慧。善說無量戒定慧解脫。無垢白凈香以為間錯。摩尼是離垢義故。有須彌山微塵數四天下者。但以須彌為四寶所成于大海中高勝義。若論此般若智中四無礙辯才等。一切眾生言音心數諸業分別量。一一四天下有百千億那由他不可說不可說城者。有如是成就那由他不可說不可說眾生法門。那由他當此溝數。善男子者。呼善財之德稱。以告其法。彼世界中有四天下名為妙幢者。于一四無礙辯中。總名妙幢。中有王都者。以根本智為王。都名普寶花光者。從根本智起差別慧。名普寶花光。去此不遠有菩提場名普現法王宮殿者。明以根本智。起無上正覺之心。成大悲宮差別智慧之殿。正法治眾生故。須彌山微塵數如來于中出現者。一切眾生微塵數煩惱。成般若海為佛出現。皆依本智為道場。起差別智慧能治惑習故。其最初佛名法海雷音光明王者。明根本智起差別智慧。覺觀超出情識之境。名為最初佛。善能說法。號為雷音。教光破一切眾生之惑。名為光明。立法自在能破眾邪。在邪不能壞。名之為王。彼佛出時有輪轉王名清凈日光明面者。明智慧輪王日光照曜明現如摩尼鏡面顯照萬像故。于其佛所受持一切法海旋者。明差別慧于根本智。受持眾法甚深無際。名之海旋。修多羅者。長行經也。佛涅槃后其王出家者。表此第六地中十地正覺智終。出纏智慧已滿。出纏覺觀已亡。名佛滅度出世智慧已成。十一地中唯普賢入纏行門。非是此第六地中十地等三空慧出纏門所及。如十定品中三十個三空慧解脫菩薩。皆已灌頂位中。以出世無量三昧門。三求普賢。畢竟覓不得見。如來使令想念求之。普賢方現。意明三空慧但及十地出纏門。以此已下但從初至末。列一百個佛果。不置后十一地普賢法門。此第六地寂滅三空智慧解脫。但位至十地佛位覺觀已終名佛涅槃故。其王出家者。此第六地寂滅三空智慧門。是出家義。如十住中以海幢比丘入滅定表之。其王出家護持正法者。以三空慧護持出世正法。法欲滅時有千部異千種說法。近于末劫業惑障重。諸惡比丘多有斗諍。至不求功德者。明此位中但有三空寂滅智慧門。乏于慈悲無教化者。其王現神通光明種種諸事。令其正法六萬五千年而得興盛者。六萬者。六位升進之數。五千年者。一位都收五位因果齊進也。明空解脫門以智起出世中慈悲。乃至并前及后一百個佛次第出興。表此第六般若門但至十地出世佛果位終一地具十地。已上都舉供養須彌山微塵數佛。但表般若出纏高勝。如上一百個佛。是十地勝進之果。一地配十。夜神所求承事供養佛身。是十地中修行之行。如供養佛剎微塵數佛。是法界總相。無一物不是佛。為一一塵中有無盡佛故。已上皆明約法行成其劫剎國土之果令觀果配因。總是法門。即事即理。以理是事。其王及女俱作比丘及比丘尼者。為般若波羅蜜三空寂滅門。是出生死中智慈之門。當時轉輪王者。今普賢菩薩是。此明智也。比丘尼者。我身是。此明悲也。我唯知此甚深自在妙音解脫者。此明一音遍法界。音復無體無所分別。能轉一切法門。教化一切眾生。名之甚深自在妙音解脫。此是第六現前地。為一切智慧皆現前故。以般若波羅蜜為王。余九為伴。此治三空智慧寂用不自在障令得自在。  
　　第二推德升進中。從如諸菩薩摩訶薩已下至辭退而去。約立六門。一推德勝進二示善知識所在云在此佛會中。三舉善知識主夜神名開敷一切樹花。四有二十二行頌。是主城神重頌前法。如文自具。五善財以二十行頌嘆主城神德。如文具明。六禮敬辭去。此佛會中者。明不離此正覺菩提無作不思不為無性之理。名此佛會中。而開敷一切行華。成方便波羅蜜。于無生死中入一切生死。同事利行四攝之行。此同休舍優婆夷八萬四千那由他諸煩惱門皆共同行。明第六地出纏解脫已終。此第七地以彼出纏門。入俗利生而無怖畏。以處纏出纏皆平等故。長一切大慈悲令廣大故。無限劑故。欲令大悲之行遍惡道故。攝取眾生至解脫故。  
　　第一正入當位法門中。從爾時善財童子已下至我唯知此菩薩出生廣大喜悅光明解脫門。長科為五段。一爾時善財童子已下至唯愿垂慈為我宣說有七行經。明善財至夜神所正申所求分。二夜神言善男子已下至菩薩出生廣大喜光明解脫有十五行半經。明夜神授與善財自行法門分。三善財言大圣已下至令其安住菩薩智慧有六十六行經。明答善財入此法門境界分。四善財童子言圣者發無上大菩提心其已久如已下至而說頌言有十九行經。明欲說發心久近難信分。有二十九行頌。是重頌前法甚深難信簡根堪聞者。如經具明。五善男子乃往古世已下至我唯知此菩薩出生廣大喜光明解脫門已上于此一段是答前善財所問發心來久如分。隨文釋義者。善男子乃往古世已下。約有四門。一舉過世界海微塵數劫答前所問發心久近。二舉世界海名普光明真金摩尼山。三舉世界海中有佛出現名普照法界智慧山寂靜威德王。四舉其世界海中有世界微塵數世界種一一世界種有世界微塵數世界一一世界皆有如來出興。乃至已下別舉。其中有一閻浮提有王都名堅固妙寶莊嚴云燈。一萬大城周匝圍繞。人壽萬歲。其中有王名一切法音圓滿蓋。有五百大臣六萬婇女七百王子。此會有長者女名寶光明。與六十童女俱。皆身金色目發紺青。于下文中王嘆寶光童女。信知他人功德。以其自手授與童女寶衣中普出一切星宿光明。爾時一切法音圓滿蓋王者。今毗盧遮那如來是。光明王者凈飯王是。蓮花光夫人者。今摩耶夫人是。寶光童女者。即我身是。以四攝法所攝眾生。即此會中一切菩薩是。此是答善財所問發無上大菩提心其已久如之行。明修第七地大慈悲行。自非不限劫數。起廣大心。盡生死際。等三世劫。如世界海微塵數。以無量劫為期。等一切眾生煩惱苦為際。方可稱其此位大慈悲行故。世界海微塵為約比也。若將世法表修行之門觀事知法者。舉世界海微塵數者。言無時可限也。修大悲行也。絕其限量之心。有世界海名普光明真金摩尼山者。表從普光明智起修大慈悲之行。從本已來無有始終。真金者。表法身也。摩尼者。表此智無垢也。山者。表此普光明智凈無垢處生死中利一切眾生無傾動如山。覺此智名佛出現。名普照法界智慧山寂靜威德王者。表約普光明智立其佛號。普照者轉轉照明無斷盡智慧也。山者。不隨境動。復是高出義。體無所作。是寂動義也。智現煩惱業亡是威德。王是自在。故云佛號普照法界智慧山寂靜威德王。善男子。其佛往修菩薩行時凈彼世界海者。以根本智起菩薩行莊嚴自報使令嚴凈。已下微塵數世界種中。皆有如來出興于世者。明普光明智普印諸剎種等無有不見如來出與于世。乃至已下諸四天下。總以普光明智印印無不同。乃至普印一切眾生心海。如日處空水凈日現。乃至已下王都以法界為都城。智王所管。王名一切法音圓滿蓋者。明舉悲智二行齊行五位方便行名為五百大臣。六道中行慈悲法喜為婇女。故云六萬婇女。七百王子。七覺分也。乃至已下惡世時起人壽短促苦多樂少。是行慈悲之處。六十童女者。表六道智悲之行。如下合會。爾時一切法音圓滿蓋王者豈畏人乎。今毗盧遮那如來應正等覺是。光明王者凈飯王是蓮花。夫人者摩耶夫人是寶光童女者我身是。大意所表修大智大慈大悲行。具此三法。論主頌曰。  
　　普光明智名為佛　　隨順本愿名為父 
　　慈育含生名夫人　　法悅利生名童女  
　　已上所有世界海及剎種。皆以世界海塵量。總是此四攝化之境。以無限智悲。當如是行。法界海中遠近長短之量不可得。以明此經即事即理。舉其如是劫海世界國土城都遍周十方廣多無限。如來出現遍其國中。其王行行濟生。童女求法。以惡世人苦苦告其大王。其事實然。又將此法表此第七地修方便波羅蜜法則樣式也。舉法況之。此一段已上經文及頌大意。使修習處俗大悲。不立出家之相。以毗盧遮那佛為所表依主。即表第七地之慈悲門。通該五位直至佛究竟果海故。以是起初至終不異普光明智。以一佛普會。不安立十地百佛勝進。不似前出纏三空般若位中其王及女出家作比丘比丘尼表之。此但以俗士表之。設佛果毗盧遮那佛亦是俗身。以花冠瓔珞環釧莊嚴。非出家也。以此第七一位慈悲門與前后五位中同行。但約出世處世表像別故。令識勝進別同異。此是第七遠行地善知識。何故名遠行地者。為此地修處世大慈悲行。遠徹十方世界海。人天地獄一切行徹也。不同有求一念出世間心。以方便波羅蜜為主。余九為伴。以治處染凈二心大悲處生死不自在障令得自在。至八地菩薩行得一分自在。于佛十力猶未自在。十地方終。自六地已前未得四攝中而得自在。為有染凈二業未亡。七地已去四攝事中方得自在故。以此位治染凈二障。入無染凈慈悲行故。我唯知此菩薩出生廣大喜光明解脫者。此位四攝四無量心法方始徹故。  
　　第二推德勝進中。從如諸菩薩摩訶薩已下至辭退而去。約立三門。一推德升進。二此道場中有夜神名大愿精進力救護一切眾生。三禮敬辭去。云道場中不云菩提者。為此第八不動地無功智現諸法普會。無有菩提已發當發現發。不云離與不離故。直云道場中無功之智處中道故。是故善財亦不云我已先發菩提心等故。夜神名大愿精進力救護一切眾生者。以智悲行滿無功任本愿風之所吹利物故。以本愿波羅蜜風。一往利生無休息故。一切諸佛七勸三加。令教化眾生無有休息。以立名故。故名大愿精進力救護一切眾生。  
　　第一正入當位法門中。從爾時善財童子已下至我唯知此教化眾生善根解脫。于此段中長科六門。一爾時善財童子已下至現本清凈法性身有十五行經。明善財往見大愿精進力救護一切眾生夜神所見夜神所現差別不同分。二時善財童子已下至是為十明善財見夜神五體投地頂禮生十種心分。三發是心已下至頌明善財得彼夜神與諸菩薩佛剎微塵數同行分。并善財說十行頌嘆夜神德。如文具明。四爾時善財已下至阿耨多羅三藐三菩提得不退轉有六十六行經。明夜神答善財法門名目及此門現種種色身無盡分。五善男子如汝所問從幾時來發菩提心修菩薩行已下至滿足大愿成就諸力有三十七行經。明夜神告善財。菩薩智輪遠離一切分別境界不可以生死中長短染凈廣狹多少所知分。六佛子乃往古世過世界海已下至頌。此一段明夜神答善財發心久如分。已下一段頌。明夜神重頌前法。隨文釋義者。善財見彼夜神在大眾中坐普現一切宮殿摩尼王藏師子之座普現法界國土摩尼寶網彌覆其上者。表無功之智體凈無垢為座。常現一切人天龍宮殿。咸處其中。摩尼寶網覆上者。表無功之智恒施教網。此明約智報成故。現日月星宿影像身。現隨眾生心。普令得見身。明以智報得其座還如智體能現眾法。所現眾法如佛剎微塵數。已下如文具明。善財五體投地者。明敬法深重也。善財獲益。如下文具明。爾時善財問夜神此解脫其名何等。夜神答言。名教化眾生令生善根者。明一切眾生皆從無作智生。此智者。一切善根自然而生。一切諸苦自然而滅。以智體性無作者故。眾生迷之。于無苦中妄作諸業。若也達此。苦亡善生。是故名教化眾生令生善根解脫。又于解脫于無色身中以無依住智。普現一切諸佛眾生身。如下文具明。又善財問神發無上大菩提心其已久如。夜神答云。菩薩智輪遠離一切分別境界。不可以生死中長短染凈廣狹多少如是分別顯示。以菩薩智輪本性清凈離一切分別網超一切障礙山隨所應化而普照故。從此已下舉六種喻。一如日游空無有晝夜喻。二如日輪住閻浮提現一切寶中及以河海凈水中而眾生無不見日喻。三如舡師常以大舡于河流中不依彼此及中流喻。四如大虛空一切世界于中成壞而無分別本性清凈喻。五以大愿如風輪持萬象喻。六如幻化人支體雖具而無出入息及寒熱饑渴憂喜生死喻。此六喻大約智性自如空。無性無依無有處所。而常現一切諸佛眾生前。教化無有休息。以先所發大愿風輪所持故。從佛子乃往古世過世界海微塵數劫已下。是夜神隨世說劫舉發心久近因緣。此是如幻中安立。經云乃往古世過世界海微塵數劫者。明無數表本無數體可得。時劫亦然。有劫名善光者。明無功智體安立名也。世界名寶光。無功用智任物現法。名世界也。于其劫中有一萬佛出興者。以無功之智隨根應現。名一萬佛出興。一萬者。以一智應萬行也。其最初佛號法輪音虛空燈王如來十號圓滿者。以無功之智任運利生。恒轉法輪。音如虛空中響。無有依處。而照燭一切眾生故。名燈明智。自在故名王。十號具足者。智用遍周隨行立名也。彼閻浮提有一王都名寶莊嚴者。是智王所化之境。名寶莊嚴。其東不遠有一大林名曰妙光者。東方表智化眾生令明生處也。以東方表法也。以木貫日為東字林名妙光。以行如林蔭俗廣多。啟明利物。名為妙光。中有道場。名為寶花。表以行利生心花開敷故。道場名寶花。彼道場中有普光明摩尼蓮花藏師子之座。時彼如來于此座上成阿耨菩提者。以無功用智性。恒普照法界自性無垢以為座。以此智體性無成壞。名曰成無上菩提。滿一百年坐于道場者。百者為表。一地中十地十波羅蜜滿也。又約此位勝進后位過九地一階百波羅蜜滿至十地自佛位滿故。約立百為階級已下勝光王。是智之所治行慈之所治行慈之境界。王及太子。舉善惡相刑發慈心之方便也。王名勝光是智善伏太子是行慈之行已下諸苦境界。是智所行慈悲位也。如下合會。五百大臣欲害我者。今提婆達多五百徒黨是。是諸人蒙佛所化。于當來過須彌山微塵數劫。善光世中成佛。有五百佛次第而成。乃至彼諸罪人我所救者。即拘留孫佛等賢劫千佛是。拘留孫。此云應斷已斷。及百萬阿僧祇菩薩普在十方行菩薩行者。是勝光王今薩遮尼干子大論師是。薩遮尼乾者。此外道裸形自餓。不為衣食所系。王宮人及諸眷屬。彼尼干子六萬弟子是。已上總明智所化境成就之人。佛子我于爾時救罪人已父母聽我出家者。表智位體凈無染名為出家。出有功用家。于虛空燈王佛所出家學道。五百歲中凈修梵行。即得成就百萬陀羅尼者。五百歲者。表無功用智體通五位。但生熟不同。此為初佛通。此初佛有十九個佛次第出興者。明至八地無功智中學佛十力自成一佛通為二十個佛升九地十地佛果故。至此八地攝后二地果故。在此八地位中以無功之智。即十地佛果不二故。故于此位安立十九個佛。明通八地無功之智。共為二十以相入故。表八地中即十地行也。三世一也。其中承事佛者。表隨行之身。初舉萬佛出興。表九地萬行滿。次日光劫中有六十億佛出興。表十地中六位齊因果一體無前后也。已上意明以普光明體勝進利生大悲智自在無功之行。益眾生之樣式。安立利人發行救眾生之法。用令學者仿之如前。或隨位中安立一百佛。已后更安一二三四佛者。總明約位成行故。行中有果。設使其自行果外見佛者。不離自行所見故。行及方見即真佛也。要期而方見者。暫化還亡是化佛也。以即事即理言之。二十八相者。欠四相不滿三十二相。表此第八地欠九地十地四重因果未滿位故。一地兩重因果。以位位中有正位果有向果故。一切世界海微塵數劫所有諸佛出興于世親近供養者。明無功之智遍周無法不佛佛即法也。十方虛空無有間缺針鋒毛端不是一切法一切佛故。但有微塵許是非染凈心。皆不是佛也。以智眼印之。已下一段頌。重明前法。如文自具。善男子我唯知此教化眾生令生善根解脫已下。推德升進。此是第八不動地中善知識。以愿波羅蜜為主余九為伴。治無功用智中說法未自在障令得自在。  
　　第二推德勝進中。從如諸菩薩摩訶薩已下至辭退而去。有十一行半經。于此段中約分三門。一示善知識所居之處。二釋善知識名。三禮敬辭退。云此閻浮提有一園林者。明修第九善慧地法門邊際普蔭十方一切眾生行解脫廣大處生死如園萬行如林。故為名也。嵐毗者。此云樂勝。尼者此云園也。為以智慧法樂眾生故。此園林亦是如來示現下生時誕生之園。明八地菩薩從兜率天降神下生為處胎為受生也。于九地中修智慧利人天。及滿一切眾生之智慧故。名為受生。受學諸佛智慧令滿一切眾生故。如經自明。有神名妙德圓滿者。明善慧地妙慧圓滿故。神者以悲智善能說教為神。  
　　第一正入當位法中。長科為十段。一爾時善財童子已下。至增長菩薩大功德海有六行經。明善財往見善知識分。二善財見已已下至為世大明有三行經。明善財見善知識申請所求分。三彼神答言已下至十者入如來地受生藏有十二行半經。明正受善財十種受生藏分。四善男子云何名愿常供養一切佛受生藏已下至是為菩薩第十種受生藏十種受生藏。自有十段文分。五從佛子若菩薩摩訶薩于此十法修習增長已下至頌有十二行經。明勸修得益分。次下有二十行頌。重頌前法。嘆受生法門。六善男子菩薩具此十法生如來家已下至自在受生解脫門有兩行半經。明神自申得法久遠分。七善財白言圣者此解脫門境界云何已下至頌此一段答前善財所問受生境界。八有二十三行頌。重頌前法。九善男子我唯知此菩薩于無量劫遍一切處示現受生自在解脫已下。明推德升進。十隨文釋義者。此之菩薩得無生忍獲無功智。創始現前令使升進。九地學佛說法辯才門。令使滿足天之及人一切眾生意名為受生藏。如經頌云。聞法不厭樂觀察。普于三世無所礙。身心清凈如虛空。此名稱者受生藏。其心恒住大悲海。堅如金剛及寶山。了達一切種智門。此最勝者受生藏。廣如經具明。于此第九地學佛智慧。普周十地大智法悅現前。以瞿波表之。十一地悲滿智周。以摩耶夫人佛母表之。處世利物。大約以佛及摩耶凈飯王等。表智悲之行滿。若佛者一切處一切時無不是生故。善財問法境界有二義。一問受生境界。二問得法門久近境界。如下文大天得此解脫其已久如。誕生之中約三乘境界。一如摩耶夫人身所生法。約中下根眾生所見。約上根眾生。蓮華化身。或從空現不從母胎。上上根眾生豁然悟道。自覺圣智冥與智應。不論如來出世。如善財所有知識所說往因發心之始。具有如是種種諸流。亦有夜觀星月。便空中有佛而為說法。亦有見佛從空而下而為說法。亦有空中供養栴檀塔座佛為說法者。如賢勝優婆夷得菩薩解脫名無依處道場既自開解復為他說。又得無眼耳鼻舌身意盡皆無盡門。此不從師學。此摩耶夫人身。但明悲智相資益眾生事隨根所見各自不同。普賢菩薩云。為劣解眾生母胎出現。上根之類蓮花出興。若約異類多根六趣差別所見如來受生萬類不同。且約人間感根所見。如經具明。乃至十方世界塵塵中。普見如來受生境界。以此境界以為園林。念菩薩何時誕生經于百年者。表從此九地升十地為百年。至十一地是生時如下一一具陳。十法已下廣明寶多羅樹者。如此方棕櫚樹。勝寶所成已下問發心久近中。言善男子乃往古世過億佛剎微塵數劫復過是數者。是非限量分別之數。但總是無數也。世界名普寶者。從普賢愿愿行為世界之體故。劫名悅樂者。表從第九善慧地生如來智慧家故。八十那由他佛于中出現者。表從第八地生第九佛智慧家故。第一佛號自在功德幢明。已升十地。已下世界是所化之境。王都是智所攝化之人。王及夫人。表智悲之行。二十億那由他婇女。表智悲二行。法悅充滿園及樓閣。表智游生死如園。為明菩薩居生死中攝化眾生令得樂者。是菩薩法樂游故。其邊有樹名一切施喜光。依所生菩薩施法樂得名。夫人攀彼樹枝而生菩薩者。表大悲攀緣利人。然菩薩何得有生而作生法。皆緣像表法。引接眾生令易解故。設見生者。但約一分眾生見。如是生非盡然也。已下以此知之。隨眾生解處而取之。是菩薩誕生法。但隨眾生宜何受益。是菩薩誕生法故。意明像智慧生隨眾生欲說法自在。是菩薩受生也。畢洛差樹此云高顯也。依佛名高顯而立樹名。亦稱德而高顯。彌覆十方已下合會因緣本行。如經具明。已下二十三行頌。重頌前法。如文具明。此是第九善慧地善知識。以力波羅蜜為主余九為伴。治于一切趣說法不自在障令得自在。  
　　第二推德升進中從諸菩薩已下至辭退而去。有九行經。約分四門。一推德勝進。二示善知識所居之城云迦毗羅。三舉善知識名曰瞿波。四禮敬辭去。迦毗羅城者。此云黃色城。是黃頭仙修道之處。事以會十地應真合中宮之色。是以表法中宮土為黃色。圓而無方。明智悲二德以體用遍周載育萬有而無體也。像戊己二位。戊表智。己表悲。然達世應真如真者。方如徹其萬法之本也。始得妙用之精微者。智悲為本也。此瞿波者。亦云瞿夷。此云守護地者。守護菩薩行中大慈大悲之地。如毗盧遮那如來是智。以花冠瓔珞眾福莊嚴。是智悲二行之報生佛也。列位雖二行是一人。瞿波雖號如來為大子時第三夫人之數。意是慈悲法悅之位。終非如世間五欲妻也。如來應真智會體遍十方。不可以如世間質礙論。不可以作世間形相解現同人間示同人法現同天上與天同風。地獄畜生隨類差別。不可以作一行知。不可以作一身解眾生。無量佛亦同然。然其報土報身。遍一切方超出三界。與菩薩眾人天同居。有翳之流恒同身共居而常不知不見。十方佛剎智境含容于一微塵。總圓無盡。言瞿波者。約此人間現同人法。有而不著。表大智之功德舍而能舍起引生之路。如經下文自說。往古同行之因緣所行菩薩行。為夫妻之緣起。乃至佛位。又約先德所說。如來為太子時。有三夫人。一名耶輸陀羅。二名瞿波。三名摩奴舍。未知出何教門約有此義。如耶輸陀羅。出家作比丘尼。太子名威德主已下。明太子出游瞿波婚禮及見佛所有因緣。于此段中約分立十門。一太子出行游觀。二善現母女見太子心生愛染。三女母自念卑賤非其匹偶。四童女寐夢見勝日身佛。覺已有天告其童女云。勝日身佛出興于世。五童女自申美德。自進請約為夫人。愿垂納受。六太子問女。誰為守護。先屬何人。七母說頌以申女德及所生因。蓮花中化生與太子同日生。八太子入香牙園問女及母。我行菩薩行。汝不障礙不。九女白太子言敬奉來教。十太子納女為夫人。以五百摩尼寶散其身上。已上十門明太子納妻。童女受位已下女母善現嘆女智德。于此已下復分十門。一女母嘆女之德。二太子與妙德及十千婇女往香牙園法光道場見佛。三太子及女見佛嘆供養。四佛為說普眼燈門經。五太子及女聞法。于一切法中得三昧海。六妙德女得三昧。名難勝海藏。永不退轉大菩提心。七太子辭佛還宮啟白父王如來出世。八王聞歡喜。集諸小王群臣眷屬授太子灌頂職。與諸眷屬俱詣佛所。九王見佛禮敬繞畢退坐一面。如來放光以神通力。示化其王三乘法化。十其王及眷屬皆獲利益。出家學道不久得離暗燈陀羅尼門。已上明財主王得道。已下明太子為王十五日七寶來至。于此段中復立十門。一太子登紹王位七寶自至。二八十王城安置僧坊。三請佛入城。四佛入城。已以大神力眾生歡喜眾生獲益。五太子輪王者。今毗盧遮那如來是。六財主王者。寶花佛是。現在東方世界。七其女母者。我母善目是。八為輪王夫人妙德者。我身是者。即瞿波是。九自此已去明供養佛。數都舉六十億百千那由他。十通本勝日身如來至末佛。號廣大解。有五十。已上十門明都結本緣因果。從最后佛號廣大解已下復立十門。一于此佛所得法門。二明得法門。名觀察一切菩薩三昧。已經佛剎微塵數劫勤加修習。三明率化勸修此門。四雖多劫勤修自念。猶未能盡知菩薩行。五推德勝進。六正嘆后善友之德。七示其善友所居世界之處。八舉善友之名。名曰佛母摩耶。九瞿波說頌重頌前法。十更舉往古初時遠因為居士女時所緣之行。已上四十門總明答善財所問發心久如因緣之行。夫菩薩之意深廣難知。或說事而意在理中。或說理而無虧事行。今舉其事行略申表法之門廣長。約陳少分云爾尼。  
　　依三乘出世法。如瞿波。作善財十地位中善知識。表十地大悲行徹約古人作四句解之。一得真不證。二知真行俗。三處纏不染。四大悲同事。此約毗盧遮那行普賢行十方六道化身處世應根大悲之行。今約立十門。以嘆其德。一以智體無依隨器現相門。二即如影性無塵門。三智影本無器隨心現門。四智無彼此如響應緣門。五眾生妄夢所見非智有作門。六智無所作隨夢幻生門。七如幻人有形無質非有欲想門。八以智體如空隨本愿力十方勤現門。九以無緣大悲徹俗利生門。十以大智遍通含識俗體恒真而無所污門。以此十法嘆瞿波行普賢之行。若以普賢行中引眾生出纏離俗之行。即具須擇。是擇非應根所宜治惑。若智現隨流而性常者。此為佛子大意。此瞿波十地道終出世智滿。欲令諸菩薩至十地道者。入十一地普賢行門。如蓮花處水不濕或處世。大悲破其染凈二種習障。方得入十一地普賢行門。如前十定品十地位中。灌頂受如來職位。出世智悲二行已滿。猶于十一地位。三度入百千三昧門。畢竟覓普賢菩薩。不得如來。令生想念志求。方見普賢菩薩。為有出世凈智習在。準此例知。須發廣大悲愿誓度有情。深觀世間與真體一。不屬染凈處幻生門。入幻住海化幻眾生。知如幻性入無依智門。等法界性。以智幻作一切供養之具。供養一切幻生如來。以如是智幻生門。供佛利生無有休息。  
　　第一正入當位法門中從爾時善財童子已下。長科六段。一爾時善財童子已下至不久當成無上果故有十九行經。明善財至法界光明講堂無憂妙德神與一萬主宮殿神來迎善財嘆善財志德發心勇猛精進分。二善財童子已下至頌此一段經。明善財自說菩薩志愿益眾生之行將升法堂諸神散花供養善財分已下。有十行頌。無憂妙德神稱嘆善財童子。如文具明。三爾時無憂妙德神已下至修諸善行恒不止息有二十五行經。明善財至瞿波所申請所求分。四瞿波告善財言已下至頌此一段。明瞿波為善財說菩薩行因陀羅網普智光明及十種事善知識之行并二十四行頌重頌前法分。五時釋迦瞿波說此頌已下至一切如來解脫光明皆了知故有五十六行經。明瞿波答善財所問法門境界分。六爾時善財童子白瞿波言已下至卷末。總明答善財所問得法久如分。隨文釋義者。言漸次游行。明勝進前位。至菩薩集會普現法界光明講堂者。明十地世間出世間二智清凈平等遍周智悲純凈。是一切灌頂菩薩同會此堂。智悲同真名普現法界。智光破闇名光明。以一正智普含多法名為講堂。其中有神號無憂妙德與一萬主宮殿神來迎善財者。明大慈大悲覆護一切法界中一切眾生心為宮殿神。一萬者名萬行也。來迎者。善財于此地出世智悲二行相及與位合故。明升進智悲會此位也。即以瞿波為智悲圓滿之主故。以王種中生者表智王女表悲。一萬主宮殿神。是明主伴萬行圓滿義已下。嘆善財志德。如文自明。善財升進堂者。入位也。入普現法界光明講堂者。會如來理智大悲。大體遍周故。周遍推求者。入位觀智體會初入位勝進。釋氏女者姓也。在講堂內坐寶蓮花師子座者。無染行也。八萬四千婇女者。八萬四千煩惱。皆以慈悲同行。皆從王種中生者明悲智。王所生已下四攝同行皆不離智境故。已下談其瞿波及婇女志德。如文具明。次善財至瞿波所申請所求瞿波為說所求之法。如下具明次下善財所問法門境界中。云不善根所攝善根善根所攝不善根者。如行粗理細。又如世有行非復能行一分善事。又如外道行邪行是見亦是邪。總不善。復是求善是不善根所攝善根。如人天外道世間善根所攝不能斷除三界苦業。是不善根。又二乘及凈土菩薩伏三界業不令現行。是善根所攝。未能達悟如來智悲。是不善根。是善根所攝不善根故。又如瞿波于往昔因中為居士女以愛染心布施寶瓔珞。是不善根所攝。因此二百五十劫不入惡道生人天中王種中生。乃至十地位是不善根所攝善根。余如文自具。如因依外道及邪見之徒。無正知見。妄謂正道因。而發心究竟不能解脫。因起邪見入于苦趣。是善根所攝不善根。如世界種者。如華藏世界品已釋。世界種所攝者。一大世界四周十佛剎塵眷屬國土四周圍繞。是安立世界輪者。如最下風輪持水水持金剛金剛持大地。以火大相資也。輪者次第也。次第相成故。世界場者。或以所行法門為世界場。亦以場者平坦。能治高下為場。世界轉者。西方大數也。自余如文。善財問得法久近中。約立十門。一舉久遠劫數云過佛剎微塵數劫。二舉有劫名勝行。三舉世界名無畏。四舉世界中有四天下名安隱。五舉四天下中閻浮提。六舉閻浮提中有城名高勝樹。七舉于八十城中此城最為上首。八舉王之名名為財主。九舉王有六萬婇女。十舉大臣王子具有五百。已上十段。明往發心。經云。善男子我于往世過佛剎微塵數劫者。都明時之無體可數故。劫名勝行者。表十地大慈悲門。入觀察一切菩薩三昧。是劫名勝行也。世界名無畏者。入此勝行門無有諸生死五種可畏故彼世界中有四天下名為安。隱者是此菩薩行以四攝法安隱眾。生故四天下閻浮提中有一城名高勝。樹者表十地行樹高勝前諸位故覆育廣博故。八十王城中最為上首者。表諸位進修八正道為體。至此十地八正之行勝前行故。財主王已下。婇女王子大臣。總明五位中智慧慈悲法悅萬行也。王表智。婇女表慈悲法悅王子及臣。表行能破惑度眾生故。五配五位六配六位通十信。總在十地因果。通收無前后二際故。余仿此知之。已下菩薩眾龍天八部地風水火等一切諸神。配六道中祐眾生之行遍故。勝日身如來。是表根本智。次六十億百千那由他佛出興于世者。于根本智起差別智。通收十信。以從根本普光明智發心。六位行終不離此也。普光明殿中說十信是也。從最初勝日身佛至末后廣大解佛。于中供養五十個佛者。表五位加行因果也。至末后廣大解佛。是普賢差別智滿。以此十地通收五位及六位因果。總在其中。本末相即三世一念入因陀羅網門觀察菩薩三昧者。明觀察菩薩行無盡圓周故不可窮也。余義如文自具。此是法云地善友。以智波羅蜜為主余九為伴。治于智中具大慈行不自在障。令得自在入普賢行門方滿。已下明十一地位。  
　　善財童子善知識十一地位二推德勝進中。約立四門。此已下明十一地中善知識。一推德勝進。二示善友所在云在此世界中。三舉善友名名摩耶。四禮敬辭去。云在此世界中者。是佛境界也。以善財詣摩耶夫人所。獲得觀佛境界智。以此世界者。是佛智境界也。名摩耶者。此云天后。亦曰夫人。是國大夫人。此是十一地。常在世間。無功大慈悲為體。出生普賢行門。一且如五位中十住中。從第七住位休舍優婆夷。主從慈悲修智門。至第八住中一分無功用智現前二。至第十住中師子幢王女慈行。主智悲圓融具足門。三十行中第七行無厭足王是。十行中主慈悲方便利生門。四第八行大光王。以主無功之行行悲門。五十回向中。第七第八回向觀世音菩薩及正趣菩薩同會而現。主悲智圓融無二門。六十地中第七地開敷樹花夜神。主以大悲發行遍周現果門。七第十地中瞿波主大悲智圓滿普合法界門。八此第十一地初即以摩耶夫人。為大慈之首。即以無功用慈悲圓滿。以明慈悲起智幻生成佛及以教化一切眾生諸行門。以此位法門。名菩薩大愿智幻解脫門。明此十一地中大悲為首以本愿慈悲心起智幻生。示現成佛利眾生事及以一切諸行之門。遍法界虛空界故。已上八門。和會五位修慈悲次第進修方便差別同異。又于此十一地中。長科十門。略知此地行相次第。一摩耶夫人明從悲起智幻生諸行成佛利生門。二三十三天王名正念女名天主光明智悲自在正念十方諸法無失現前門。三童子師明遍滿十方主世間法師范門。四善知眾藝明遍周十方字智門。五賢勝優婆夷明主世間一切正邪吉兇諸方技術師巫傳說一切總達利生門。六堅固長者明處世無著念清凈解脫門。七妙月長者明處世凈智光明門。八無勝軍明于無相法中得盡相門。九最寂靜義羅門明誠愿語門。十德生童子有德童女明智悲圓滿處世幻住門。如出現品中文殊普賢二位齊也。表法身智慈悲齊滿也。已上十門。是十一地行也。已下至慈氏如來。明一生佛果滿也。一生者。無生中生也。非三世前后生故。  
大方廣佛華嚴經論卷第四十九 
入法界品第三十九之九  
　　第一正入當位法門中。從爾時善財童子已下。長科為十一段。一爾時善財童子已下至得觀佛境界智有一行半經。明善財勝進入十一地門分。二作如是念已下至作是念有十一行半經。明善財嘆摩耶夫人身之體相自在分。三有主城神名曰寶眼已下至乃至必當成佛有三十六行經。明主城神為善財說主治心城法門分。四爾時有身眾神已下至睹一切剎佛出興故有十四行半經。明身眾神嘆摩耶夫人身摩耶夫人于耳珰放光入善財身分。五時有守護菩薩法堂羅剎鬼王名曰善眼已下至是為十。明羅剎王為善財說十種親近善知識法分。六佛子已下至說是語時有十一行經。明羅剎王為善財說十三昧法令善財常親近善知識分。七善財童子仰視空中已下至如來不可思議微妙功德有二十七行經。明善財見羅剎王為說禮敬十方求善知識法復為說觀身心如夢如幻法得見摩耶夫人蓮花及座樓閣莊嚴分。已上三眾神是入此十一地前方便。方便有三。一善守護心城。二善知音聲性遍十方。三羅剎王名守護堂者。以十三昧門及知身心如夢幻觀是守護法界堂義。羅剎王者。此云可畏。王名自在。以三昧觀察守護身心法堂。令佞邪惡鬼破散故。摩耶耳珰放光入善財身者。明入教光三昧耳主教音以此三法以為十一地前方便方得正入十一地門。八爾時善財見如是座已下至已得成就寂滅身故有三十一行半經。明善財見摩耶夫人如幻色身遍周十方一切眾生前分。九爾時善財童子見摩耶夫人已下至云何學菩薩行而得成就有三十七行半經。明摩耶現超過一切諸色相身遍周剎海善財亦現等爾許身前合掌敬禮申請所求及得證入諸三昧門分。十答言佛子我已成就菩薩大愿智幻解脫已下至有修行普賢行愿化一切眾生者我自現身悉為其母有一百七行經。總明摩耶答善財所問法門。十一爾時善財童子白摩耶夫人證此解脫經今幾時已下至我唯知此菩薩大愿智幻解脫門有二十七行經。明答善財所問得此解脫久如分。隨文釋義者。夫摩耶夫人總相中以三法而成別相中以等佛數眾生數行門而得其名。三法者。一以一切諸佛眾生平等無相自體清凈法身妙理為體。二以等一切諸佛眾生平等理中普光明無作無依之智為體。三以等一切諸佛眾生無作理智之中無作性。長養一切眾生。饒益大慈大悲。與一切眾生本同一體自他性亡。恒為利益不求恩報。此乃天真本然眾生共有。依此三法行之。即得雖然眾生共有。而眾生迷之者。須具方便行門。起發顯明方得。云何方便。其方便有十大愿門。如愿修學。一愿初始發心時起等一切眾生數慈悲大愿。皆當救度一切眾生令出三界苦中皆令成佛。二愿承事恭敬供養十方一切諸佛無空過者。三愿于諸世界中所生之處。有德藝過己之人奉事修學。雖學諸藝智出人天不生憍慢。恒以大慈大悲為首。四愿恒以四念處觀隨病治之立四正勤成就根力。五愿恒以七覺分不離心首長諸正慧照十二緣生成大智海。六愿恒以八正道行無始無終常現在前。七愿自己正道現前常住世間。利益人天一切六道眾生。自己不樂別求余方凈土。明見一切法界之門。深知染凈本從妾起依真本無。八愿于菩薩五位行門。明知法則。所有十住十行十回向十地十一地中方便及諸三昧。利人天法。一念遍周善知其趣。次第修行。九愿常念本愿風輪以持本智。鼓揚無邊諸波羅蜜行。等十方界對現色身。應根接引一切眾生。十愿常以大慈大悲身。起一切智如理遍周法界大智。普照不遺一切平等。普賢此是摩耶夫人身所成之行。若修行者應如是修。無有一佛不從大愿海大悲智生。是故經云。但行普賢行愿皆從我生。表此十一地智從悲起十地已前大慈大悲之行。皆以本愿及以從根本智。生有修學。長養十一地。一切功終。純是大慈悲為法界體。以悲生智幻生等眾生數身。常為利益曾無休息。名為生佛。非要得三十二相乃至九十七相。但初發心時一分會真智悲同起。雖未得通化變易自在法。是一同知見真故。如是修學如是悟入。方名初發心時便成正覺。亦名以佛知見示悟眾生。欲令眾生入佛知見。從此摩耶夫人。表十一地初門。已后九個善知識。總明從大慈悲為母體。皆從母行。以智幻生悲智遍周十方普現。不作階級次第對治。已后善知識。雖亦云我唯知此法門。余不能知者。以明同中具別。表普賢差別智隨俗遍周。非如十地已前滯障不達此之十一地。但顯修行行十一地行。滿此普賢十一地位。顯得遍周行備塵俗無求出世自天主光。已去總是同世凡流不標。神相異狀。與世人一種。但有法利人。明十地已前是修悲智已出世圣道法門。十一地是自以大慈悲心。行赴俗濟生之門。表自出世道滿更無求解脫雖染離染之心。但以乘法性舡張大慈悲帆。以大智為舡師。順本愿風吹諸波羅蜜網。常游生死海。漉一切眾生有著之魚。安置無依普光明之智岸。常生一切幻住萬行功德法界無礙寶堂。如下慈氏所居樓閣是。如善財得羅剎王。為說求善知識法。令善財普禮十方正念思惟一切境界。勇猛自在遍游十方。觀身觀心如夢如幻如影求善知識。爾時善財受行其教。即時觀見大寶蓮花從地涌出十方求善知識者。明自身心內外十方以法諦求有何體性令稱法身。又令觀身觀心如夢如影者。令達其教達性達相如影。通同無二便入智幻生門。是見摩耶夫人也。初見蓮花從地涌出者。以自性清凈法身為地體。一切萬行蓮花從此生故。金剛為莖者。是根本智。明一切差別行差別智從法身根本智生。設是有此境界莊嚴亦是此依報也。終不別有報終不別有報因果也。妙寶藏者。慈悲含育報生也。摩尼為葉者行無垢報生也。光明寶王以為其臺者。以根本智現。照用自在所報生也。眾寶色香以為其須者。戒定慧解脫解脫知見香所報生也。無數寶網彌覆其上者。以能施教網報生也。上有樓觀者。差別智報生也。普納十方法界藏者。以大智遍周教網普覆所報生也。奇妙寶飾者。妙行報嚴故。金剛為地者。法身報生也。千柱行列者。行有千萬行也。一切皆以摩尼寶成者。行行中無垢也。閻浮檀金以為其壁者。柔和忍辱之所報生也。眾寶瓔珞四面垂下者。四攝之行垂慈接生之所報生也。已下準此例知。教廣文長不可具述。已下摩耶夫人所現遍法界身同一切眾生事業等身生一切諸如來身如。文自明。  
　　如善財童子。問摩耶夫人得此解脫其已久如中摩耶答言善男子乃往古世過不可思議非最后身菩薩神通道眼所知者。唯佛能知故。意明不可以時分知不可以劫數度也。要須以佛智印冥同古今量盡始末見亡者。能知其發心得法之久近。若立始終之見者。設將無盡剎微塵。比之成數無由可悉。設使展轉無盡剎塵。比之成數。亦不可悉。數亡系盡智現方知。即無以數法算其遠近。若以算法盡無盡劫。算毛孔中虛空量。了無得其邊際故。以虛空無受量故。以此無量為得時也。如文殊師利頌云。一念普觀無量劫。無去無來亦無住。如是了知三世事。超諸方便成十力。此是最后身菩薩之大數也。爾時劫名凈光者。表法身為劫體。世界名須彌德者。得不動為世界體。雖有諸山五趣雜居然其國土眾寶所成清凈莊嚴無諸穢惡者。唯其自心凈即一切境界凈萬法無垢。作凈穢二見即自心見不凈也。明大悲遍含五趣大智無染凈等見故名眾寶莊嚴有千億四天下者。明萬行利生之位也。有一四天下名師子幢者。明大智遍周。十方一境于中有八十億王城。有一王城名自在幢者。明八正道行十波羅蜜。于中智所游居名輪王所居號自在幢王名大威德者。是智自在能治生死自不壞也。彼王城北有一道場名滿月光明。城北者。北為坎位。是師君智所居治迷之位故號道場。能治執惑故。名滿月光明。其道場神名曰慈德者。以智之化迷以慈悲為德。有菩薩名離垢幢者。法身起行性自無垢。坐于道場將成正覺者。欲成為將。有一惡魔名曰金色光。與其眷屬兵眾俱至菩薩所。彼大威德轉輪王已得菩薩神通自在化作兵眾其數倍多圍繞道場諸魔惶怖悉自奔散者。意明惡魔名金色光者法身智境真假一相一向。離垢菩薩未明心境平等。要假一切智王。明觀心境理徹無二心境。如幻一切境界幻智幻生。即于境不迷。妄相心魔。總法界皆為佛事。名為奔散。道場神慈悲歡喜者。法悅也。道場神于彼王而生子想者。明破見由智起行化俗由悲明此位智由慈悲所生故。觀智如子乃至合會輪王者。毗盧遮那是。道場神我身是者。明恐人不解其意托事像之令易解故。終不可以心外別有境魔。但明心無內外中間。萬法自他同體。一亦不一。他亦不他。只為法幽難顯借事表明。諸有智者以譬喻得解。乃至一切初發無上大菩提心。皆先起大愿大慈悲心教化眾生。方求出要利眾生之行。及至行滿此法不移一切諸佛皆如是。先從大慈悲大愿行生故。十方世界無量諸佛將成佛時。皆于臍中放大光明來照我身及我宮殿屋宅者。悲宮智殿養育為屋。生死海為宅。明臍處身之中一切眾生生長之際此處是含生生長之藏。如樹根魁之際。向上長莖干枝條。向下生根入地。處陰陽之中際發生之元始。又如甲子旬中以戌為天魁。左生陽。右生陰。今臍中放光者。表受生之元始如天魁之像。起慈悲之始生大智之元故。如人生亦爾。初生少小漸長大者。亦從臍輪起氣通于上下。生長之性。此處是受氣始生之元故。從此放也。是其乾位是始終之際生長之元此臍中是也。又表處智悲之中際成智之中即眉間毫相是成大悲之中即臍中。是故此是十一地普賢處世利生門。治十地中出世緣真利生不自在行不廣大障。如十定品中。諸菩薩求覓普賢三求覓者。是隨大智之中行檀度為主。總統法界波羅蜜海門也。都言三世一切佛以慈悲為初生。無慈悲利物有厭生死。即是二乘及凈土菩薩。后回心始可歸真。定性之流多劫難返。余如經自具。我唯知此菩薩大愿智幻解脫者。明推德升進。推德升進中有三門。一示善友之處云在三十三天。有王名正念。明智凈自在如天王。名正念者。表凈智無念而自在任理施為。不為而萬事自為。明十一地凈智任運應現也。在十住位中但名正念。天子問其梵行。未云有女。至此十一地中名王。又云有女。明以智生悲也。有女名天主光者。表無作智中慈悲無染性任用利物也。此位表智圓用無前后也。取天表處生死中自在神化無方。非即在于處所也。敬申所求云我得菩薩解脫名無礙念者。得三世無礙智一念印三世古今及未來一切眾生生死劫量及一切三世諸佛成道劫量。一念遍知無不了然。如今現前。以無妄念智現前諸法本如是故。此明無妄念之正念智也。于中所有諸劫中諸佛之數于諸劫中或供養多佛增減不定者。是一念中無念正智。普皆供養三世諸佛之數。此是無久近中久近之狀也。總無時之大圓智境。法自如是不由修正也。修但自照十二緣生達妄成智。智無所修。但自解迷真無可作。亦無三世古今之性。此是十一地中第二地善知識。次十一地中第二地善知識已下。總明正念中無礙智用遍周同行攝生之行身也。此是十方一切世界例然。六道等遍總從摩耶夫人大悲海生。以正念無作智為體也。此是十一地中戒波羅蜜。以智生悲門故。女名天主光。  
　　第三迦毗羅城童子師。此為黃色城也。黃色者。是中宮色故。明為此童子師不離中道軌治俗典如此孔丘之流。明世間師軌門。如孔子頭頂下如反宇。表處俗行謙之道。以身表法。像尼丘山。似彼山頂中下。非彼山因求祠而生。此俗說非也。姓孔者。圣人無名無姓。以德為名為姓。非以俗姓為姓。約德以有究明之德。以之姓孔。孔者究也。以行化蒙。名之為丘。丘者山岳之稱。以艮為山。為小男。為童蒙。因行所化而立名也。故名丘也。亦以德超過俗。名之為丘。亦至德尊重無傾動之質。名為丘。生在兗州者。艮之分也。主以化小男童蒙之位。兗州上值于角。角為天門。主眾善之門。亦主以僧尼道士。以乘角氣而生。此非世凡流之能體故。善財至此。遍友不言。而便令善財往眾藝所者。師范之法正者。不親教付之。以助教不決之事問之。以正師表德不孤必有鄰。附贊成其化行也。  
　　第四遍友云此有童子名善知眾藝。學菩薩字智者。明遍友是師童子是學者依教立名。即如此方孔丘門人顏回之流。善財致敬申請所求。童子眾藝云。我得菩薩解脫名善知眾藝。我恒唱持此之字母。唱阿字時此云無也。入般若波羅蜜門名菩薩威力入無差別境界。明達一切法空門。是菩薩威力。斷一切障。入無功智遍法界眾生界故。唱多字時入般若波羅蜜門名無邊差別門。是明一切諸有是差別智。是普賢行。遍知一切三界六道眾生中法則行解及所宜應化。如是總有四十二般若波羅蜜門為首。名字母。入無量無數般若波羅蜜門。如文自明。  
　　第五賢勝優婆夷明世醫方眾術世及出世莫不總明安物養生無法不了。以居塵俗方便利生。或作傳說世巫玄占未達。或作良醫善藥救世不安辨寶物以定真虛。刊名言而釋。文義奇才異智。莫不普明。鬼魅眾邪皆能制伏。含普賢之智海。等文殊之法身。佛果處躬。化靈萬有。無方不至。無剎不周。無行不行。無生不濟。為慈悲故。現作女身。智無不明。號為賢勝。主禪波羅蜜門。城名婆怛那者。此云喜增益。此以德立名。以多饒益人多增喜事。得無依處道場者。法無依處。身亦無依。遍萬行故。行無體故。居南印度。  
　　第六南方有城名為沃田者。以約此善友。以智德澤資也。人多善德厚以立其名故。長者名堅固解脫者。明求法無懈。如下自言爾時善財詣彼致敬申請所求。長者云我得無著清凈念莊嚴者。明第六般若無相智慧莊嚴諸法即于一切法念自無著也。  
　　第七此城中有一長者名妙月者。明此中長者會第六無相智慧門。以方便波羅蜜為一體故。明十地已前第六地三空無相智慧門。是出世間解脫。十地已后十一地中三空寂滅智慧門。是處世間。成第七方便波羅蜜。與大慈悲一體無二。以從大慈悲母智幻所生。此最后地。十住十地中六七二位相融。此十一地中六七兩位和融一體。須知勝進形勢如是。善財往詣致敬頂禮申請所求妙月長者云。我唯知此凈智光明解脫者。是妙月長者。約德立名。慈悲智光。是破惑義。以破世間眾生惑故。因慈悲利生破惑立名。此明三空慈悲凈智總一體用圓滿故。  
　　第八南方者依初釋有城名出生者。表第八愿波羅蜜出生諸法及眾行故。長者名無勝軍者。表勝一切無明憍慢生死邪見惡賊魔軍故。善財往詣敬禮申請所求長者。答云我得菩薩解脫名無盡相者。明一切心境總如來相于一毛處念念出生無盡諸相。無念理中智幻所生何有盡相。  
　　第九城南有一聚落名為法者。眾人所居名之聚落以無體性名之法。取其寂靜。名之中。有婆羅門。名最寂靜者。處之及名總皆寂靜。表力波羅蜜隨俗不俗眾會不喧。名為力用自在。善財往詣致敬頂禮申請所求云。我得菩薩解脫名誠愿語者。誠是實也。明所愿依言誠實無虛妄言此是信士語從心愿所言依真而無虛誑語言體真也。所愿皆真故。名句文及聲言辭及所說一切皆性真故。此為解脫。此是法師位。表法界為聚落。一切言說自真。人法悉皆然。表言不虛也。  
　　第十此南方有城名妙意花門者。妙智行花悉圓滿故。表十一地十法滿也。彼有童子名曰德生。復有童女名為有德。此明智悲二行齊均無前卻故。童子童女者。明智悲齊滿雖處世間無五欲相以居幻住故。善財往詣頂禮致敬申請所求云。我等證得菩薩解脫名為幻住者。約佛境界眾生境界皆智幻所生住居幻境。無實無虛無有識情。心境皆亡性相無礙。以智功德故。幻生光影身土重重。如因陀羅網身境重重。十方身土境相相入。無礙無礙。十方世界。智凡體徹。無始無終。圓古今而一性。常住世間無所依止。此明世間緣生性自離故。真如虛妄假安立故。妄體本無真無住故。智無依止如虛空故。以智報生皆幻住故。有無自在隨智用故。雖智體同空不處寂故。智身無量等遍十方性無往來相光影故。身土重重無大小故。經云幻境自性不可思議。從此十一地已后會慈氏一生所得佛果門。于此門中長科為十段。  
　　第一善男子于此南方有國土名為海岸已下至辭退而去可有半卷經。明德生童子有德童女推慈氏菩薩之德令善財童子親近勝進分。  
　　第二爾時善財童子蒙善知識教潤澤其心已下。至皆以信受善知識教之所致耳。有三十行經。明善財童子自念往因過惡不善自慚悔恨起恭敬供養親近善知識分。  
　　第三善財童子以如是尊重如是供養已下。至皆從菩薩善巧方便所流出故。有三十二行經。明善財童子于樓閣前五體投地暫時斂念思惟獲益無量分。  
　　第四善財童子入如是智端心潔念已下。至善財說頌此一段經。明善財嘆善知識所居樓閣分。已下頌是善財童子重頌前慈氏菩薩所居樓閣住處。并嘆慈氏菩薩之德。如文具明。  
　　第五爾時善財童子以如是等一切菩薩無量稱揚贊嘆法已下。是善財欲見彌勒菩薩從外而來分。  
　　第六爾時善財童子合掌恭敬已下。至此卷末。明善財申已發大菩提心慈氏為贊菩提心善根功力不思議分。  
　　第七爾時善財童子恭敬右繞彌勒菩薩摩訶薩已下。至此卷末。明善財入慈氏樓閣觀果知因三世所行境界同異總別一多無礙自在同時圓滿分。  
　　第八善男子汝應詣文殊師利已下。有五行半經。明慈氏還令善財見文殊師利明至果同因表因中之果本來無二分。  
　　第九爾時善財童子依彌勒菩薩教已下至頌。此一段明善財以于慈氏所得一生之佛果。普印一百一十城之法門。方于初信心中金剛藏智菩提場毗盧遮那如來師子座前一切寶蓮花藏座上。起等虛空界廣大十種心等。以明經歷一百一十城至慈氏一生佛果究竟不離初信心。毗盧遮那如來金剛藏智菩提妙理中城。便于金剛藏智菩提妙理之中起法界佛果恒常普賢圓周法界妙行。以此已下善財于普賢身中行菩薩行。普賢摩善財童子頂。方明法界中恒常佛果恒常普賢行相及相應方始乃得。一切諸佛已成舊果普賢舊行。至慈氏菩薩。明此無三世中一生。是見道修行。初始入佛果位之生。當來降神下生。是當來成佛之生。以六相法門該之。善財亦今生是見道修行。行滿之生。來生方明成佛之生。以此當來一生之佛果。會根本金剛藏智菩提妙理毗盧遮那如來所得之果。普賢舊行本來一體具足三世。古今不二時復不遷。同異自在處法界因陀羅網無礙法門。從此慈氏一位法門約分六門。一明舉果成因起信門。二明已信加行契修門。三加行修行契果門。四已將所契之果會因門。五還依本因圓融門。六究竟法界始終因果無二同時不遷門。以此六門和會可見其意。  
　　第十從八行頌已下。至經末明普賢稱嘆如來法界果德利生廣大無盡功德分。  
　　一從初段中。善男子南方有國土名為海岸者。明勝進至慈氏一生佛果故。名為海岸。入佛智海臨生死海故。亦以此國臨海而居故。有園林名大莊嚴者。約慈氏所居以生死為園。萬行為林。莊嚴自己智悲。佛果已皆滿足。名大莊嚴。其中有一廣大樓閣名毗盧遮那莊嚴藏者。明根本智差別智總體報生以立名故。毗云種種光明。遮那云遍照。以差別智為種種光明。以根本智為遍照。此二智約用成名。其體用一也。總無作者。以此法界體用普光明智。成諸萬行。廣利含生報生故。此大莊嚴樓閣廣大量等虛空。一切世間及以眾生咸處其內。同住游止不覺不知。如善財童子。入此樓閣中。見凈世界不凈世界。大千世界小千世界。乃至地獄畜生餓鬼所住。乃至十方世界有佛世界無佛世界。菩薩眾會種種等事。咸在其中。廣如經說。以佛智海大悲念物萬行利生大愿所持。共成樓閣之體。止住一切眾生生死園中。以萬行林覆蔭含識。皆令永得白凈法身無垢凈智清凈之樂。經云。從菩薩善根果報生。從善巧方便生。從福德智慧生。生無來處滅無去處。皆是如幻智住生滅之相。還如眾生以業生滅。無有去來體相可得。取舍無有欣厭。經云。善男子住不思議解脫菩薩。以大悲心為諸眾生現如是境界。集如是莊嚴。彌勒菩薩安處其中。以下廣如經說。從此第一段中。復分為五段。一善男子于此南方有國土名為海岸已下至云何事菩薩善知識有二十行半經。明示善友所在及勸往詣其所咨問法門分。二何以故善男子菩薩摩訶薩已下至住于十地凈佛國土事善知識有十四行經。明德生童子嘆慈氏德令善財親近承事分。三何以故善男子菩薩應種無量諸善根已下至應普事一切善知識有四十九行半經。明德生童子教善財童子所應學應行廣大之法分。四善男子汝求善知識不應疲倦已下增長一切菩提法分有三十四行經。明德生童子教善財童子事善知識不觀過失不應疲倦由善知識獲無量利益分。五何以故善男子善知識者能凈諸障已下辭退而去。此一段經明德生童子教恭敬善知識法及由善知識成就廣大佛法分。如經云。不應以限量心行于六度住于十地凈佛國土事善知識者。明六度十地。皆是出世一分凈見未亡。以此障故。未具普賢行。不同毗盧遮那如來報身因果境界。但得同于出世化佛化身以毗盧遮那報相果海功德身具華冠瓔珞環釧。眾相福海嚴身。非是出纏舍諸飾好厭生死身故。是達無明本元法界大智之境。自具無邊功德報身。又加普賢行愿海差別智所成無限功德。互為莊嚴功德報身故。是故十一地滿。德生童子。教善財童子入法界門會根本果體不隨引俗化境住凈見限量行門。余如經具明。如化佛之境是出世之門。云有他方。別分凈土。報佛此以十方總為一凈土。不分凈穢。  
　　第二爾時善財蒙善知識教潤澤其心正念思惟已下至皆以信受善知識教之所致爾有三十行經。明善財童子自念往因過惡自慚悔恨起恭敬供養親近善知識分。  
　　第三善財童子以如是尊重如是供養已下至皆從菩薩善巧方便所流出故有三十二行經。明善財童子于樓閣前五體投地暫時斂念思惟獲益無量分。如文自明。  
　　第四善財童子入如是智端心潔念已下至善財說頌。此一段經明善財嘆善知識所居樓閣分。如文自明。  
　　第五爾時善財童子以如是等一切菩薩無量稱嘆法已下。是善財欲見彌勒菩薩。從外而來分。此明菩薩常以不居自報隨俗攝生。而有隨后之眾。是所攝之眾。化來至果。余如文自明。  
　　第六爾時善財童子合掌恭敬已下至此卷末。明善財申發菩提心慈氏為贊菩提心善根功力不思議分。意明一切神通道力菩薩萬行皆以菩提心為根本。滅生死截苦流。凈八萬四千煩惱門。顯成一切智海。皆以菩提心為根本。如文廣嘆。以菩提心無依無住無有體性生滅可得。如是現前煩惱自亡智海便現。由智現故種種方便神通萬行。以智能成。由菩提心無依故智亦無依。以智無依故一切所作。皆無作者。依住可得。以此生死業亡唯智自在。大悲萬行從智而生。智體無依。萬行如化。利生如幻。神通道力。如空中月普現眾生。智體不去。眾生心水不來。隨自業凈與智同體隨凈淺深現智各異。非此非彼。若欲見十方諸佛如來智海。但自凈十二有支業緣。佛智現爾。但求他勝境自法便隱。不及智法。一一自己功成不損功程。不違圣旨。如善財。一一善友所具。其五位方便加行菩薩之法。不著他法。不著自心。無所依住。但令其心廣大以方便三昧饒益廣多。令一切眾生皆得離苦。又令自心至究竟實法。亦令眾生皆悉同得十方諸佛一切菩薩諸法利眾生。諸行乃至一眾生。法不知不了。不名為智滿之佛。不名摩訶薩。  
　　第七爾時善財童子恭敬右繞彌勒菩薩摩訶薩已下至此卷末。明善財入慈氏樓閣觀果知因。三世所行境界同異總別一多無礙自在同時圓滿分。于此段中。慈氏菩薩彈指出聲其門即開者。明聲是震動啟發之義。彈指者。是去塵之義。塵亡執去法門自開。善財入已其門還閉者。以迷亡智現名之為開。智無內外中間無出無入無迷無證名為還閉見樓閣廣博無量同于虛空者。智境界也。于中莊嚴皆約智約慈悲心所行諸行愿報得。一一如經具明。于中神化境界。以約法界智境法爾合然。無物不神達法應真一切自神。乃至見彌勒菩薩三世所行境界。慈氏菩薩往昔曾所事諸佛善知識亦為善財說法者。以法身智境本自如然無三世性。古今三世窮劫元不移一念。此非神通法合。如是兜沙羅色者。如此方霜冰之色也。余如經自具。經云。善男子我愿滿足成一切智得菩提時汝及文殊俱得見我者。會三世因圓智無古今即三世佛一時相見同一智慧。于此段中約科為三段。一爾時善財童子恭敬右繞慈氏菩薩已下直至見樓閣中一切莊嚴自在境界有八九紙經。明入佛智境觀果知因無異分。二爾時彌勒菩薩已下至善知識加被憶念威神之力有九行半經。明彌勒菩薩自攝神力所現一切境界并無以手彈指命善財令起分。三圣者此解脫門其名何等已下至與汝往昔同生同行可有四紙經。明善財問法門名目并問彌勒菩薩來處所生處所分。于問法門名目中。問其四法。一問入樓閣中所有法門境界解脫之名。二問莊嚴事何處去。三問彌勒菩薩從何處來。四問菩薩生處。一問法門名目者。此解脫門名入三世一切境界不忘念智莊嚴藏。二問莊嚴事何處去者。慈氏答言于來處去。又問從何處來。答曰。從菩薩智慧神力中來。依菩薩智慧中住。約體無來去處。具如經文。三問慈氏從何處來者。初約法答次依事。初約法答云。諸菩薩無來無去如是而來。無來無去如是而去乃至大慈大悲大愿中來。廣如經說。依事者。云我從生處摩羅提國而來者。此國是約圣者之德立號。表圣者智德高出世無過者。長者子名瞿波羅者。此云守護心地白法也。慈氏令入佛法故。四問生處者。初法答次依事。初依法答有十事生處。經云。菩提心是菩薩生處。次深心。次善知識。次諸地波羅蜜。次大愿。次大慈。次大悲。次如理觀察。次大乘。次教化眾生。次智慧方便。如是等是菩薩生處。般若為生母。以方便為父。檀度為乳母。持戒為養母。忍辱為莊嚴。精進為養育。禪定為浣濯。善友為教授師。菩提分為伴侶。眾善為眷屬。菩薩為兄弟。以如是等是菩薩生處。廣如經自具。依事答者。于此閻浮提界摩羅提國拘吒聚落婆羅門家是生處。拘吒聚落。此云多家。多諸人家所聚同居。名為多家故。婆羅門家者。凈種中生也明智無垢也。善男子我住于此大樓閣中隨諸眾生心之所樂現種種方便教化調伏者。明處大智大慈悲遍法界廣大報得幻生樓閣中。隨諸眾生所樂現身。各隨業異示現調伏。以示現菩薩福智。變化莊嚴超過一切諸欲界者。此對欲界者說。計以一生佛果菩薩福智報境。總超過三界及三乘乃至下地一切諸境界故。以智同十方一切諸佛所用故。現佛智德無障礙故。已授一生次補佛位故。猶如長子持父家事不異父故。亦如輪王第一夫人所生大子。具三十二相與父同其福智同其報業。若奉王命使持國事與父無異。但以父王所攝眾生。化緣未盡不處王位。慈氏如來亦復如是。但為毗盧遮那示現化跡所攝眾生一勢未終。未處示現下生成佛之位。然約其實德。已與一切諸佛智用無差也。但為如來設教引凡示現出沒。令眾生不厭長自道心。非是諸佛此生彼沒。若以法界智境不約凡情。一方一切國土微塵一一塵中佛海無盡互參映徹。不生不出不沒。但入法性身處智境幻住門照之。一切眾生不生不沒。一如佛境。  
　　第八善男子汝應往詣文殊師利已下有五行半經。明慈氏所已勝進入一生之佛果。卻令善財會入初信心時普光明殿如來知藏佛果法界寂滅大用常然之門。無三世體總一時故。菩提體如虛空。非始終三世古今出入故。故令善財卻見文殊師利。明果不移因故。如下文自明。  
　　第九爾時善財童子依彌勒菩薩教已下至頌。此一段可有十紙經。明善財于慈氏菩薩所勝進入一生之佛果智境得三世一切境界不忘念智莊嚴藏門。返印一百一十城之法門。入初信心時不出剎那際。因圓果滿至金剛藏菩提場毗盧遮那如來師子座前一切寶蓮花藏座上。起等虛空界廣大十種心。方起恒常法界佛果普賢恒行。以此位中十方佛剎微塵中普賢菩薩一一塵中一時摩善財頂。以明佛果法界行滿意。明行滿不離因時不遷智不異。乃至見佛剎微塵數善知識。乃至見普賢身支節毛孔中國土身。以明入法界智境行網一多重重無礙無礙無盡無盡利生常然之門。具如文自廣明。論文略申經中意趣。所以不可具錄其文。于此段中長科為十段。一爾時善財童子依彌勒菩薩摩訶薩教已下至同住渴仰欲見普賢菩薩有三十三行半經。明善財以慈氏菩薩所勝進修行入一生之佛果卻會初信心中菩提場普光明殿智境法界恒然寂用無礙因陀羅網境界佛果普賢行海恒圓滿分二即于此金剛藏菩提場毗盧遮那如來師子座前一切寶蓮花藏座上起等虛空界廣大心已下至善財童子起如是心時有八行經。明善財于初所信心中法界金剛智藏菩提體中起普賢法界大用因果同時無礙分。以六相義該之。三由自善根如來加被普賢菩薩同善根力已下至是為十有十一行經。為明善財見十種瑞相分。四又見十種光明相已下至是為十有十七行經。明善財見十種光明分。五時善財童子見此十種光明相已已下至增長大法成一切智有五十七行經。明善財見普賢菩薩在如來前眾會之中坐寶蓮花師子之座及見普賢身一一毛孔廣大法界分。六爾時善財童子見普賢菩薩如是自在神通已下至一切如來游戲神通有二十三行經。明善財重觀普賢身身十方諸佛人天地獄咸在于身毛孔之中分。七善財童子見普賢菩薩如是已下至善財童子既得是已有十三行半經。明善財童子得十種智遍一切法智波羅蜜分。八普賢菩薩即申右手摩善財頂已下至所得法門亦皆同等有十四行經。明此方普賢菩薩摩善財頂及所得法門十方一切世界一切微塵中普賢菩薩一時摩善財頂及善財所得法門皆悉如此分。九爾時普賢菩薩摩訶薩告善財言已下至善男子汝應觀我此清凈身有六十行經。明普賢菩薩為善財說自為眾生求出離道修行福智二行以不可說不可說佛剎微塵數劫行菩薩行求一切智城邑聚落國土王位妻子眷屬眼耳鼻舌身肉手足乃至身命而為布施求一切智利益眾生無暫時間斷分。十爾時善財童子觀普賢菩薩身相好支節一一毛孔中已下至頌此一段明善財觀普賢菩薩身相好毛孔境界法門一念所入諸佛剎海過前不可說不可說佛剎微塵數位分。一毛孔如是。一切毛孔亦然廣如經自明。  
　　于說頌中分為三段。一初八行頌明普賢菩薩敕眾諦聽。欲自說佛功德分。二有六行經。明眾喜樂聞分。三以頌略申如來功德少許之分其意頌文自具。如上經云漸次而行經游一百一十城已到普門國者。以一切十方諸佛及一切眾生同為一法界國土無別體故。經游一百一十城者。明一時普印前所修法無前后故。思惟觀察一心愿見文殊師利見三千大千世界微塵數善知識者。即明以文殊師利。法身智慧等同普見一切不異文殊之體明總相也。以三千大千世界微塵數量者。普門國法界初數總相。次第意明毛孔中三千大千世界即周十方。一一皆等入法界方便不可越數數之也。次于此金剛藏菩提場中毗盧遮那如來師子座前一切寶蓮花座上起等虛空界廣大心者。明以本信心中所信佛果菩提金剛智藏無染大悲之體。起一切法界因陀羅網境界普賢恒行之門。已下意例如文廣說。此明總收所進修之因果。而歸本樣立法如是。令使開解一一如是自心。觀達修行令使相稱。是眾圣賢之大意也。意明不離初信心中菩提體根本智。修差別智滿普賢行。充滿十方。塵剎重重普賢行海。是自行滿。因果不出剎那際中。恒以此法恒化眾生。不出剎那際。無有斷絕始終之念。此明毗盧遮那普賢法界無始無終大圓明智。恒普印之常行無有出沒休廢之事十方常然身無內外。  

 上一部：乾隆大藏經·此土著述·大方廣佛華嚴經論四十九卷（第一卷～第二十五卷）  下一部：乾隆大藏經·此土著述·解迷顯智成悲十明論一卷 



  
乾隆大藏經·此土著述·大方廣佛華嚴經論 
  