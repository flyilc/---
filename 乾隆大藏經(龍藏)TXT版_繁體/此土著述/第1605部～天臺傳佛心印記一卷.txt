  第1605部～天臺傳佛心印記一卷         
   
  
   此土著述·第1605部   
天臺傳佛心印記一卷   
天臺宗教興教大師虎溪沙門懷則述      
 
 
　　 
 
天臺傳佛心印記（附凈土境觀要門）  
　　只一具字。彌顯今宗以性具善。他師亦知具惡緣了。他皆莫測。是知今家性具之功。功在性惡。若無性惡必須破九界修惡顯佛界性善。是為緣理斷九。非今所論。故止觀所明十乘妙觀。觀于陰等十境三障四魔。一一皆成圓妙三諦。此乃發心立行之體格。豈有圓頓更過于此。初心修觀必先內心。故于三科揀卻界入。復于五陰又除前四。的取識陰為所觀境。如去丈就尺去尺就寸。是為總無明心。若就總明別即第六識。如伐樹得根。灸病得穴。千枝百病自然消殞。若不入者然后歷余一心例余陰入。乃至九境待發方觀。不發不觀莫不咸爾。方顯九界三道修惡。當體即是性惡法門。性惡融通無法不趣。任運攝得佛界性善。修惡既即性惡修惡無所破。性惡無所顯。是為全惡。是惡即義方成。是則今家明即永異諸師。以非二物相合亦非背面相翻。直須當體全是方名為即。何須斷除煩惱生死。方顯佛界菩提涅槃耶。又應須了此性善惡。在諸大乘立名不同。廣略有異。立名不同者。華嚴云。能隨染凈緣。遂分十法界。迷則十界俱染。悟則十界俱凈。十法界離合讀之三因具足。三字合呼九界。為惡正因。佛界為善正因。十字獨呼法界。合呼即了因。十法合呼界字。獨呼即緣因。法華云。諸法實相不出權實。諸法是同體權中善惡緣了。實相是同體實中善惡正因。九界十如即惡緣因。佛界十如即善緣因。三轉讀之了正不缺。涅槃經中。闡提善人二人俱有性善性惡。名為善惡緣因。三因既妙言緣必具了正言了必具正。緣言正必具緣。了一必具三。三即是一。毋得守語害圓誣罔圣意。若爾九界三因性。染了因性惡緣因。染惡不二是惡正因。豈唯局修。佛界三因性善緣。因性凈了因。善凈不二即善正因。此性善惡亦名性凈性穢。或名理明理暗。或名常無常雙寂之體。如請觀音。或單名毒害。毒害即性惡。皆一體之異名也。隨機利鈍廣略有異者。略則十界廣則三千。故知善惡不出十界。十界性融互具成百界。界十如則成千如。假名一千。五陰一千國土一千。如此三千現前一念修惡之心。本來具足非造作而成。非相生而然。非相含而然。一念不在前。三千不在后。一念不少三千不多。須知情可破法不可破。執法成病亦須破。是則善惡凈穢是法門理體。體本明凈不斷纖毫。是則斷證迷悟。但約染凈而論。往人無擇法眼。情理不分藥病不辨。才聞空中名遮一相不立。便作斷滅而解假觀名。照三千宛然。定謂三千立法。若三諦俱遮。又如何立法耶。迷情須破。故用即空即假即中。達此一念修惡之心。即是三千妙境。修惡既即性惡。是理具三千。而此修惡便是妙事三千。但觀理具俱破俱立俱是法界。自然攝得事用三千。三千皆實相相宛然。事理本融非頭數法。不屬所破寧非所顯。故曰諸佛不斷性惡。闡提不斷性善。點此一意眾滯自消。問曰闡提與佛斷何等善惡。答闡提斷修善盡修惡滿足。諸佛斷修惡盡修善滿足。問修善修惡既是妙事。乃屬所顯何名所破。答修善惡即性善惡。無修善惡可論。斯是斷義故。諸佛斷修惡盡。闡提斷修善盡。修善惡既即性善惡。修善惡何嘗斷。斯不斷義。斷與不斷妙在其中。問闡提不斷性善修善得起。諸佛不斷性惡還起修惡否。答闡提不達性善為善所染。故修善得起。廣治諸惡。諸佛能達于惡。故于惡自在惡不復起。廣用諸惡化度眾生。妙用無染名惡法門。雖無染礙之相。而有性具之相。博地但理名字。初聞觀行未顯。驗體仍迷。六根似發。初住分見妙覺果成。究竟明顯是則理須親證。其相方彰。如曹公相隱解衣方見事可比知。如孫劉相顯了然在目。又如全波為濕全濕為波。波相易識濕性難彰。如此事理宛有三用。只一事理三千即空性。了因即假性。緣因即中性。正因三諦若不性具即義何由可成。非但三千即三諦亦乃三諦即三千。故云中諦者。統一切法。真諦者泯一切法。俗諦者立一切法。三千即中。以中為主。即一而三。名為本有所觀妙境。以空假即中三皆屬性中。即空假還歸二修。三千即空以空為主。名全性起修。是為因中能觀妙觀。以假中皆空三皆屬觀空。即假中還歸用。境三千即假以假為主。名為果上解脫大用。以中空即假三皆屬用。假即中空還歸境觀。只一三法。各對二明。論乎三境。三觀三用不即不離。不縱不橫即遮即照。二義同時玄妙深絕。如三點伊。一不相混。三不相離。名大涅槃。今就能觀論乎三觀。所觀即是三諦。言三觀者。以即空故破染礙情。一相不立。顯此三千同一性故。一切即一方能同居。一念派之彌合故。如眾珠咸趣一珠。畢竟清凈非斷無空。以即假故互具互攝。諸相宛然顯此三千。不失自體一即一切。雖復同居一念即之彌分故。如一珠影入眾珠。不可思議非賴緣假。以即中故顯此三千。非一非一切。非分非合。雙遮二邊。無有二相雙照二諦。空假宛然。豈同但中。不具諸法一空一切空。三觀皆空總空觀。一假一切假。三觀皆假總假觀。一中一切中三觀皆中總中觀。是則終日破相諸法皆成。終日立法纖塵必盡。終日絕待二邊熾然。是為即破即立。即立即破。非破非立而破而立。亦名即遮即照。即照即遮。非遮非照而遮而照。說雖次第行在一時。若爾無理不立無情不破。豈與斷無之空賴緣之假。出二邊中同日而語耶。故曰。唯佛與佛乃能究盡。稻麻二乘恒沙菩薩。并不能知斯義少分。如此三千通依諸部的在法華。蓋由昔經。一有兼帶之過。二有隔偏之失。今經非但純一無雜。復能開粗即妙。題稱妙法。良在茲焉。是知用此絕待妙法為觀體者。方譬日光不與暗共。此乃終窮究竟極說。是為佛祖正傳心印。佛以是傳之于迦葉。迦葉以是傳之于阿難。乃至二十四代傳之于師子比丘。師子遇難不得其傳焉。是為金口祖承。皆見而知之者出付法傳。或有前加六佛后添四祖。說偈付法。拈華微笑唱為教外別傳經論無憑。人皆不許。洎漢明夜夢佛法流東至北齊之間。有慧文師。因探釋論悟一心三智。橫宗龍樹推而上之。即二十四祖中第十三師。文師則聞而知之。以此授之南岳。南岳克證法華三昧獲六根清凈。傳之于天臺。天臺靈岳親承大蘇。妙悟持因靜。發證不由他故。用法華妙旨。結成三千絕待妙觀。傳之于章安。章安結集法藏傳之于二威。威傳左溪。左溪傳之于荊溪。荊溪廣作傳記輔翼大義。昭如日星。復推而下之。皆見而知之者。一家教觀光被四海。始則安史作難中因會昌廢除。后因五代兵火教藏滅絕。幾至不傳。螺溪訪失。舊聞網羅天下。錢王遣使高麗日本。教觀復還無行江浙。傳至于四明。荊溪未記者記之。四三昧難行者悉行之。中興此道。如大明在天不可掩也。此亦聞而知之者。故翰林梁敬之。謂之抗折百家超過諸說。員外柳子厚謂之去圣逾遠。異端并起。唯天臺大師為得其說。二賢者豈虛美而諂附之耶。諸宗既不知性具惡法。若論九界唯云性起。縱有說云圓家以性具為宗者。只知性具善也。不知性具惡故。雖云煩惱即菩提。生死即涅槃。鼠唧鳥空有言無旨。必須翻九界修惡。證佛界性善。以至直指人心見性成佛。即心是佛等。乃指真心成佛。非指妄心。故有人云。即心是佛。真心耶。妄心耶。答真心也。又有人云。修證即不無。染污即不得。此乃獨標清凈法身。以為教外別傳之宗。揀云報化非真佛。亦非說法者。然大功大用非無報化。若解通報化即滯染污。緣非護念不能頓見法身。是皆不出但中之義。尚未能知佛界。但中性具三身豈能知九界三身耶。以善惡言之偏屬性善。十界言之偏屬佛界。真妄言之偏屬于真。九識言之偏屬真常凈識。四教言之偏屬別教。陰等十境言之屬菩薩境。未離三障四魔。何名圓頓心印。故知諸師言即指真即真。非指妄即真。是則合云菩提即菩提。涅槃即涅槃也。既非即陰而示。又無修發之相。偏指佛界真心一破一立。若非別教緣理斷九推與何耶。又復不了性惡即佛性異名。煩惱心生死色。皆無佛性。煩惱心無佛性。故相宗謂定性二乘。極惡闡提不成佛。生死色無佛性故。彼性宗謂墻壁瓦礫不成佛。須破九界煩惱生死修惡。顯佛界性善佛性故。但知果地融通。不了因心本具。若爾非但無情無性有情亦無。何者須約真如心說唯心。則成遮那有佛性真常色。說唯色則成寂光有佛性。何關有情煩惱心無情生死色耶。具如金錍中說。問有人云。南岳天臺令依三諦之理修三止三觀。教義雖是圓妙。然其趣入門戶次第。亦只是高僧所修四禪八定。諸禪行相唯達磨所傳頓同佛體。今此所明何相反耶。答良由他人見今家。立第六識為所觀陰境。乃謂權教所詮。觀第九識方同佛體。如斯指斥謬之甚矣。前雖已辨今更評之。若論境者唯尚近要。即以第六識心。以為所觀之境。知妙三識未嘗暫離一見一思。雖唯一識未嘗不以三識為觀。未嘗不以三識為境。若直以此心緣于佛界實相理者。如用蕅絲懸山徒增分別絕念無由。何者。此第六識既是見思熏起。能起忻厭分別作善惡因。即是修惡體。此修惡即是性惡。是為能觀觀法。復是所顯法門。故荊溪云。忽都未聞性惡之名。安能信有性德之行。以由修惡即性惡故。三觀十乘無惑可破無理可顯。方名無作妙行。乃至果上普現色身。垂形九界游戲六道。全性惡起得名無謀而應。若也翻惡為善斷惡證善。因中行成有作果上。作意神通何異外道。如此稱為頓同佛體。乃認魚目作明珠。指山雞為鸞鳳。雖三尺童子亦知其謬。若以性惡對乎性善。約十界次第迭論者。六界為惡二乘為善。八界為惡菩薩為善。九界為惡佛界為善。此之九一乃是惡之際善之極。故今所辯蓋就極論圓人性具善惡。故如君子不器。善惡俱能體用不二。別人不具性惡。故如淳善人不能造惡。為無明所牽方能造惡也。釋論云。淫欲即是道。癡恚亦復然。如是三法中具一切佛法。淫欲癡恚修惡也。具一切佛法即性惡也。又經曰。彈指散華低頭合掌皆成佛道。彈指等修善也。皆成佛道者即性善也。夫如是莫不咸使法界有情。復此本有自性而已矣。故得山林之下草澤之士。精究佛乘弘宣圣化。或于師門耳提面命見而知之。或于經疏研幾索隱聞而知之。見聞之間兩心相照。玄領默契名之為傳。我心本具不從他得名為不傳。心雖本具點示方知是為傳。此不傳之妙如印即心是名心印。知此者名妙解。行此者名妙行。證此者名妙果。如此則能事畢矣。如上所論且在自行未涉化他。何者迦葉于譬說中一聞即悟不假修持。具領五時施化故。曰說法據此故施開自在。遂蒙如來述成授記。故知迦葉傳此心印的在法華。聞譬者妙解也。悟入者妙果也。故曰。今法王大寶自然而至。迦葉既爾余可例然。金口既然今師亦爾。北齊一披其文朗然大悟。南岳九旬乃證。天臺二七方克。故知從聞而思。思修而證。根性不同證有遲速。若論化他名為付托。亦曰囑累。仍有通別。通該四眾。別在迦葉。如勸持讀誦囑累流通。乃至余深法中示教利喜。聲聞則具有八千。菩薩則無量無數。別則唯在迦葉。付囑不局一處。故涅槃中雖不在會。欲令四眾咸知敬信有在。乃曰我今所有無上正法。以付摩訶迦葉。又付法傳云。化緣將畢垂當滅度。告大弟子摩訶迦葉。如我今者將般涅槃。以此深法用囑累汝。汝當于后敬順我意。廣宣流布無令斷絕。若爾經必有文不盡度耳。所以獨付迦葉者有三意故。一者如來緣謝迦葉緣興。二者迦葉苦行能令佛法久住。三者附于小果化導易行。例如凈明德佛付囑一切眾生喜見菩薩。廣令流布是也。蓋由緣不在彼。是以付托于斯豈傳佛心印。獨在迦葉余皆不了耶。世人昧此欺罔圣賢妄生戲論。未能知此自行化他的傳之旨也。嗚呼。是為一家古今絕唱佛祖正傳。但白雪陽春唱高和寡耳。則幸逢嘉運不辭鄙陋。輒憑紙墨以廣見聞。效法華若田若里。涅槃若樹若石。或生謗毀。庶幾強毒如獸渡河。豈敢顧于濡尾者也。  
凈土境觀要門  
　　夫凈土法門者。乃末世機緣出生死之要路。橫截五道之舟航。一生彼處永無退轉。以諸天身飛行自在。衣食自然得。預清凈海眾。常得見佛聞法速入圣位。無虎狼師子蚊虻蚤虱有情之惱。無寒熱風雨無情之所煎熬。蓮華化生壽命無量。既無生老病死等苦但受諸樂。故名極樂世界。故我釋迦如來欲令此土在迷眾生。出離眾苦開折伏之門。彌陀慈父示攝受之路。所以苦口叮嚀殷勤告誡。偏贊凈土普勸往生良由于此。是故西天此土圣賢道俗。回向發愿臨終見佛得往生者。具載典記不可勝數。但下劣凡夫貪著粗弊色聲甘心。流浪生死不求出離。譬如入城句當。若不預辦安歇之處。至乎日暮無所棲泊。深可痛傷悲悼也。然而諸上善人。厭苦求樂發心念佛者多。知于境觀者少。因引筆略書大概。庶使信樂之人。因此以得入道之門。不致徒勞苦行也(初入道場當存想三寶。心生懇惻默發愿云。我與法界眾生諸佛菩薩性體不二。但我與眾生在迷。諸佛菩薩已悟。我今普為法界眾生。求生安養凈土。入是道場諷誦經文稱念佛號。如補助儀)  
　　觀無量壽佛經云。若欲志心生西方者。先當觀于一丈六像在池水上。如先所說身量無邊非是凡夫心力所及。是則八萬相好乃是十信位人方得見之。非是凡夫初心所觀境界。是故令觀丈六之身。身有三十二相不可遍觀。須是從一相好入。但觀眉間白毫三十二相自然當現。觀若純熟不妨改觀。觀余身相無不可也。若觀此相極須明了。其相在兩眉中間白如珂雪。長一丈五尺周圍五寸。外有八棱內則虛通。右旋宛轉顯映金顏分齊分明。瑩凈明徹不可云喻。欲觀此相應須先了萬法唯心一切唯識。故經云。心包太虛量周沙界。又云。心如工畫師。造種種五陰。一切世間中。莫不從心造。是則極樂依報國土寶樹寶地寶池。彌陀海眾正報之身三十二相等。皆是我心本具。皆是我心造作。不從他得不向外來。能了此者方可論于即心觀佛。所以得云唯心凈土本性彌陀。故觀經云。諸佛如來是法界身。入一切眾生心想中。至八十隨形好諸句。天臺大師作二義釋之。一約感應道交釋。二約解入相應釋。若無初釋則觀非觀佛。若無次釋則心外有佛。是則解入相應者即心也。感應道交者觀佛也。至釋是心作佛是心是佛。從修觀邊說名為心作。從本具邊說名為心。是文出第八像觀義遍初后。夫如是例此合云是心作日是心是日。乃至是心作勢至是心是勢至。以至九品之中。隨境作觀莫不咸然。然而即心觀佛亦名約心觀佛者。約心就托佛邊說。即心就本具邊論由具故即也。各舉一義意必雙含也。此之境觀說者雖多未見的當。今當先引舊說評之而后正出其意。凈覺法即謂。攝佛歸心然后用觀名為觀佛。今謂送想西方境在東土境觀既差。何由生彼亦濫直觀于心也。廣智法師謂。攝心歸佛名為觀佛。此乃直觀于佛。祖師何名心觀為宗耶。若據二師所見必須先了萬法唯心。方可觀心先了萬法唯佛。方可觀佛。此同常坐等直觀三道。是為直觀心直觀佛也。二師執諍不已遂求決于四明祖師。祖師雙收二家云也。不是攝佛歸心也。不是攝心歸佛。乃是約心觀佛。何者彌陀凈土既是我心本具。是故托彼果佛三十二相。熏我自心本具法身性體。觀智若成自然發現。故妙宗云。托彼依正熏乎心性。心性易發即此義也。問約心觀佛唯是所觀。境亦含能觀觀耶。答觀之一字是能觀觀。心佛二字是所觀境。若爾此所觀境是妄耶是真耶。答一家所論境觀永異諸說。直觀真心真佛唯屬佛界。是故凡曰觀心觀佛皆屬妄境。意在了妄即真。不須破妄然后顯真。諸家直觀真者。妄必須破真理方顯。此乃緣理斷九之義。正是破九界修惡。顯佛界性善是斷滅法。乃屬偏前別教非是圓頓妙觀。問既曰約心觀佛。佛是果人何得是妄。若是妄者。彌陀世尊應是凡夫耶。答初心行者外境未忘以來見有他佛。無非是忘亦是外陰入也。則知過在于我何關佛耶。問凡所觀境不出內外。心則屬內佛則屬外。今云約心觀佛。莫也內外俱觀。若爾必須仰面觀佛低頭照心。如足跨門限如首鼠兩端。畢竟如何用心。答此尤難得的當。今略舉一家之非。而后出其正義。初義者先輩乃云定境屬外觀屬唯心。須知此說有二失。一者正墮內外俱觀之失。二者觀屬唯心有濫真心之失。以由初心行者須約妄心。而觀彌陀應身。顯真佛體方免斯過。祖師雖有唯心觀立之言。正是唯于妄心所造之境。用三觀體之。觀若成時真佛方顯也。故知此說失之甚矣。次出正義者。須知我心不局方所。如前所引經文是也。故荊溪云。唯心之言豈唯真心。須知煩惱心遍。子尚不知煩惱心遍。安能了知生死色遍色。何以遍色即心故。若爾不須攝佛歸乎東土。五陰質內亦不須仰面觀佛低頭照心。今斷之曰。定境屬外。境便是心。不須攝佛歸心。方名約心觀佛。如此明之非但深得佛意。亦乃迥出常情。況佛親口引喻云。如執明鏡自見面像。鏡中之像在外。豈可攝歸我身方是我像耶。亦是引心向彼作往生因。雖無方所在迷成局。今以妙解融此局心。而即于佛成三諦三觀。是則鏡喻觀法。執喻修觀。見像喻觀成。即見本性佛也。觀未成時像既在外。以譬于心何須攝歸我身耶。此譬顯然人自不達耳。問約心觀佛定為外。境乃屬于妄。其義顯然無可疑者。用于三觀體此妄境成妙三諦愿示其相。答如觀白毫一心一意專想不移。了了分明能了此境。具足諸法此相為從我身得。為從我心得。佛不從我身得。不從我心得。不從我身得佛心。不從我心得佛色。何者若是心佛無心。若是色佛無色。不可以色心求三菩提。所觀之境既空。能觀之觀亦寂。能所俱亡不落情想。空雖不可得隨念即見。如鏡照面像現其中。又如比丘觀骨起種種光。此無持來者亦無有此骨。皆意作耳。悉如幻化假。佛本不曾來我亦無所至。心不自知心心不自見心。心有想則癡。無想是泥洹。是法不可示。皆念想所為。設有念亦無所有空耳。中三觀就能觀邊論。三諦就所顯邊說。諦觀不二能所一如。故祖師云。三諦三觀三非三三一一三無所寄諦觀名別體。復同是故能所二非二斯之謂也。問一心三觀三諦一境。不前不后方是圓頓三昧。據上所論似如次第一心義之何在。答說雖前后用在一時。且如照此白毫即是我心。心外無法法法叵得是空。其相宛然是假。假即是境。空即是觀。了了通達不為境所染亡假也。了了通達不為智所凈亡空也。非染非凈。境觀雙絕能所頓亡。即是中道何有前后耶。若論假觀亦復如是。白毫宛然如骨起光是假。其相叵得是空。此無持來者。亦無有此骨是中也。若論中觀了此白毫非空非假。若心有想則癡。無想是尼洹。是法不可示皆念想所為亡二邊也。既其雙亡必也雙照。以雙照故空假宛然。亡照同時不可前后。是則一空一切空三觀俱空。一假一切假三觀俱假。一中一切中三觀俱中。不前不后絕思絕議。問凈土依正在十萬億剎外。何云唯心凈土本性彌陀。又經云阿彌陀佛去此不遠耶。答此義須約三諦三觀說之其疑方解。何者就不失自體東西宛爾邊。何妨在十萬億剎之外。即妙假也。就同一性體不隔毫厘邊。即妙空也。就不一不異二相亡泯邊。即妙中也。亦是一即一切故不妨遠。一切即一故不妨近。非一非一切故不遠不近。以例取舍不取不舍。合散不合不散等莫不皆然。具如止觀前六章。依修多羅廣開妙解直論諸法本真。無非三諦妙法。由此理具方有事用。以即假故不失自體。不遠而遠往生彼土。復由即空故同一性體故。以佛力故。三昧力故。一念能見故。心在定故。如彈指頃故。不近而近實不往生雙非二邊。非生非不生事既即理便是妙事。但佛世根利隨舉其一必具三。故小彌陀偏語其遠。十六觀經偏語其近。既其遠近雙照必也遠近雙寂。是則近遠非近非遠。生即無生無生即生非生非不生。今人隨語生解偏執一邊不能圓解。故十疑論云。今人聞生便作生解。聞不生便作不生解。正墮此責也。悲夫。若不約理具三法。而論事用三法。則遭從心生法之過。復招緣理斷九之譏。豈是圓頓法門。若不爾者。何故妙宗引般舟三昧經三力為證。一佛力。二三昧力。此二非事用耶。三者本功德力。此非理具耶。然末代行人而欲立行造修。須揀入理之門起觀之處。以眾生在迷未悟理故。故至第七正修章中。方論陰等十境的揀所觀。今亦如是如前所辯。良由于此不見此意豈不惑哉。問唯心凈土之唯心與本性彌陀。及十不二門唯色唯心之唯心同異如何。答唯心凈土。是所觀陰境。本性彌陀。是所顯法門亦是能觀觀法。各舉一邊意在互顯。若十不二門約三諦。妙色妙心而論唯心。故云非色非心空也。而色而心假也。唯色唯心中也。此乃直約中道絕待而論。名為妙色妙心。豈與唯心凈土所觀陰心同日而語。熟看金[金*畀]指要自見臧否。若觀二菩薩身相既同彌須揀別。經云。但觀首相知是觀世音。如是大勢至。首相者。觀音頂上有一肉髻。如未開蓮瑩凈紅鮮。大勢至于肉髻上。有一寶瓶盛諸光明。若念此菩薩名時須觀此相。若念清凈海眾時。須想三乘諸天。圍繞一佛二菩薩也。所論境觀之相悉例上可知。若不精揀何稱圓修。是故不能已也。信筆述此老眼昏華不及檢文多有疏脫。觀者恕之。至大三年冬至前三日。  

 上一部：乾隆大藏經·此土著述·佛遺教經論疏節要一卷  下一部：乾隆大藏經·此土著述·廬山蓮宗寶鑒十卷 



  
乾隆大藏經·此土著述·天臺傳佛心印記 
  