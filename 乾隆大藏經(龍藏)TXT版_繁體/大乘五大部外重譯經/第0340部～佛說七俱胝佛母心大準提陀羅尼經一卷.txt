  第0340部～佛說七俱胝佛母心大準提陀羅尼經一卷         
   
  
   大乘五大部外重譯經·第0340部   
佛說七俱胝佛母心大準提陀羅尼經一卷   
唐武周沙門地婆訶羅譯      
  

佛說七俱胝佛母心大準提陀羅尼經  
　　爾時，佛在舍衛國祇樹給孤獨園。是時，世尊思惟觀察，愍未來諸眾生故，說是七俱胝佛母心準提陀羅尼法，即說咒曰：  
　　“南無颯哆南(一)　三藐三勃陀俱胝南(二)　怛侄他(長引三)　唵折戾(四)　主戾(五)　準提(六)　娑婆訶(七)  
　　“若有比丘、比丘尼、優婆塞、優婆夷，受持讀誦此陀羅尼滿八十萬遍，無量劫來所造五無間等，一切諸罪皆悉消滅，所在生處皆得值遇諸佛菩薩，所有資具隨意充足，生生常得出家，具持菩薩律儀凈戒，恒生人天不墮惡趣，常為諸天之所守護。若有在家善男女等誦持之者，其家無有災橫病苦之所惱害，諸有所作無不諧偶，所說言語人皆信受。 
　　“若有誦此陀羅尼咒滿十萬遍，夢中得見諸佛、菩薩、聲聞、緣覺，自見口中吐出黑飯。若有重罪誦滿二十萬遍，夢中亦見諸佛、菩薩，亦復自見吐出黑飯。若有五逆罪，不得如是善夢，現時應當更誦滿七十萬遍，是時還得如前之相，乃至夢見吐出白色秔米酪飯等，當知此人即是罪滅清凈之相。 
　　“復次，我今說此大陀羅尼所作之事。若于佛像前，或于塔前若清凈處，以瞿摩夷（此云牛糞）塗地，而作方壇隨其大小。復以華香、幡蓋、飲食、燈燭，隨力所辦而供養之。復咒香水，散于四方上下以為結界。既結界已，于壇四角及壇中央，皆各置一香水之瓶。持咒之者于其壇中，面向東方胡跪，誦咒一千八十遍，其香水瓶即便自轉。叉手捧雜華，咒一千八十遍，散一鏡面。又于鏡前正觀，鏡面誦咒亦一千八十遍。又以香油，以蘇摩那華香浸著胡麻油中，塗手大指，誦咒一百八遍，即于畫面鏡中指爪甲內，各得見佛菩薩像，心所有事，一一請問無不決了。若有鬼病，以咒咒茅（得香茅第一，不得，直茅亦得），而拂病人即得除愈。若有幼小為鬼所著，以五色縷應令童女合以成線，一咒一結滿二十一結，用系其頸，以白芥子咒之七遍，散其面即便除瘥。 
　　“復次有法，于病者前以墨畫其病人形像，咒楊枝打此畫形，亦便除瘥。 
　　“復有一法，若有病人為鬼所著，身在遠處，應咒楊枝足滿七遍，寄往持打即亦除愈。 
　　“復有一法，若在路行誦念此咒，無有賊盜、惡獸等畏。 
　　“復有一法，常持此咒，設有諍訟無不獲勝。若欲往渡江河大海，誦咒而渡，無有水中惡獸等難。 
　　“復有一法，若被系閉枷鎖禁系其身，誦此咒者即得解脫。 
　　“復有一法，若諸國土水旱不調，疫毒流行，應以酥和胡麻、秔米，用手三指取其一撮，咒之一遍擲火中燒，或經七日七夜，六時如是相續不絕，一切災疫悉皆消滅。 
　　“復有一法，以酥和稻殼，咒一百八遍，火中燒之，隨心所愿無不成諦，財富增益，求心滿足。若人欲令他敬念者，稱彼前人名字，一咒一稱，滿一百八遍，即便敬念。 
　　“復有一法，于河渚間砂潬之上，以塔形像印，印潬上為塔形像，誦咒一遍印成一塔，如實數滿六十萬遍，即得睹見圣者觀自在菩薩之像，或見多羅菩薩、金剛主菩薩，隨其心愿皆得滿足，或見授與仙神妙藥，或見授與菩提之記。 
　　“復有一法，作右繞菩提樹像，誦咒滿千萬遍，即見菩薩為其說法，欲隨菩薩即得隨從。 
　　“復有一法，若乞食時常持此咒，不為惡人、惡狗等類之所侵害。 
　　“復有一法，若于塔前，或佛像前，或舍利塔前，誦持此咒二十萬遍，復于白月十五日設大供養，一日一夜不食，正念誦咒，乃至得見金剛手菩薩，而彼菩薩即將是人往于自宮。 
　　“復有一法，若于轉法輪塔前，或佛生處塔前，或從忉利天下寶階塔前，或舍利塔前，于如是等諸塔之前誦咒右繞，即見阿缽羅是多菩薩及呵利底菩薩，隨其所愿皆悉滿足。若須仙藥即便授之，復為說法示菩薩道。 
　　“若有誦此陀羅尼者，乃至未坐道場，一切菩薩常為善友。又此準提大陀羅尼大明咒法，過去一切諸佛已說，現在一切諸佛今說，未來一切諸佛當說，我今亦如是說，為利益一切眾生故，令得無上菩提故。若有薄福眾生，無有少善根者，無有根器之者，無有菩提分者，若得聞此陀羅尼法，速疾證得阿耨多羅三藐三菩提。若有人憶持誦念，常不懈廢此佛母大準提陀羅尼者，無量善根皆得成就。” 
　　佛說此大準提陀羅尼法時，無量眾生遠塵離垢，得大準提陀羅尼大明咒功德，得見十方諸佛、菩薩、諸圣眾等，作禮而去。  

 上一部：乾隆大藏經·大乘五大部外重譯經·有德女所問大乘經一卷  下一部：乾隆大藏經·大乘五大部外重譯經·佛說七俱胝佛母準提大明陀羅尼經一卷 



  
乾隆大藏經·大乘五大部外重譯經·佛說七俱胝佛母心大準提陀羅尼經 
  