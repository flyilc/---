    第0194部～佛說觀無量壽佛經一卷           
    
  
   大乘五大部外重譯經·第0194部    
佛說觀無量壽佛經一卷    
劉宋西域三藏法師畺良耶舍譯      
  

御制無量壽佛贊  
　　西方極樂世界尊， 無量壽佛世希有， 
　　能滅無始億劫業， 令彼苦惱悉消除。 
　　若人能以微妙心， 嘗以極樂為觀想， 
　　廣與眾生分別說， 舉目即見阿彌陀。 
　　佛身色相顯光明， 閻浮檀金無與等， 
　　其高無比由旬數， 六十萬億那由他， 
　　眉間白毫五須彌， 紺眼弘澄四大海， 
　　光明演出諸毛孔， 一孔遍含諸大千， 
　　一界中有一河沙， 沙有八萬四千相， 
　　一一相中復如是， 作者觀者隨現前。 
　　以觀佛身見佛心， 眾生憶想見化佛， 
　　從相入得無生忍， 以三昧受無邊慈。 
　　佛身無量廣無邊， 化導以彼宿愿力， 
　　有憶想者得成就， 神通如意滿虛空。 
　　眾生三種具三心， 精進勇猛無退轉， 
　　即得如來手接引， 七寶宮殿大光明。 
　　其身踴躍金剛臺， 隨從佛后彈指頃， 
　　行大乘解第一義， 即生七寶蓮池中。 
　　阿彌陀佛大慈悲， 十力威德難贊說， 
　　稱名一聲起一念， 八十億劫罪皆除， 
　　以是濟拔無有窮， 是以名為無量壽。 
　　昔世尊居耆阇崛， 與大眾說妙因緣， 
　　離憂惱與閻浮提， 超脫一切諸苦趣。 
　　凈妙國即極樂界， 修三福發菩提心， 
　　作是念者住堅專， 故說無量壽佛觀。 
　　如是功德不可說， 不可說者妙光明， 
　　無量清凈平等施， 五濁眾生咸作佛。 
　　斷彼一切顛倒想， 猶如以水投海中， 
　　濕性混合無不同， 雖有圣智難分別。 
　　人人皆為無量壽， 稽首瞻禮即西方。  
佛說觀無量壽佛經  
　　如是我聞：一時，佛在王舍城耆阇崛山中，與大比丘眾，千二百五十人俱。菩薩三萬二千，文殊師利法王子而為上首。 
　　爾時，王舍大城有一太子，名阿阇世，隨順調達惡友之教，收執父王頻婆娑羅，幽閉置于七重室內，制諸群臣一不得往。國太夫人，名韋提希，恭敬大王，澡浴清凈，以酥蜜和麨用涂其身，諸瓔珞中盛葡萄漿，密以上王。爾時，大王食麨飲漿，求水漱口，漱口畢已，合掌恭敬，向耆阇崛山，遙禮世尊，而作是言：“大目揵連，是吾親友，愿興慈悲，授我八戒。”時目揵連如鷹隼飛，疾至王所，日日如是，授王八戒。世尊亦遣尊者富樓那，為王說法。如是時間，經三七日，王食麨蜜，得聞法故，顏色和悅。 
　　時阿阇世問守門人：“父王今者猶存在耶？”時守門者白言：“大王，國太夫人身涂麨蜜，瓔珞盛漿，持用上王。沙門目連及富樓那，從空而來，為王說法，不可禁制。”時阿阇世聞此語已，怒其母曰：“我母是賊，與賊為伴。沙門惡人，幻惑咒術，令此惡王多日不死。”即執利劍，欲害其母。 
　　時有一臣，名曰月光，聰明多智，及與耆婆，為王作禮，白言：“大王，臣聞《毗陀論經》說：劫初已來，有諸惡王，貪國位故，殺害其父一萬八千，未曾聞有，無道害母。王今為此殺逆之事，污剎利種，臣不忍聞。是栴陀羅，我等不宜復住于此。”時二大臣說此語竟，以手按劍，卻行而退。時阿阇世驚怖惶懼，告耆婆言：“汝不為我耶？”耆婆白言：“大王，慎莫害母！”王聞此語，懺悔求救，即便舍劍，止不害母。敕語內官：“閉置深宮，不令復出。” 
 
　　時韋提希被幽閉已，愁憂憔悴，遙向耆阇崛山，為佛作禮，而作是言：“如來世尊，在昔之時，恒遣阿難來慰問我。我今愁憂，世尊威重，無由得見。愿遣目連、尊者阿難與我相見。”作是語已，悲泣雨淚，遙向佛禮。未舉頭頃，爾時世尊在耆阇崛山，知韋提希心之所念，即敕大目揵連，及以阿難，從空而來。佛從耆阇崛山沒，于王宮出。 
　　時韋提希禮已舉頭，見世尊釋迦牟尼佛，身紫金色，坐百寶蓮華。目連侍左，阿難在右，釋梵護世諸天在虛空中，普雨天華持用供養。時韋提希見佛世尊，自絕瓔珞，舉身投地，號泣向佛，白言：“世尊，我宿何罪，生此惡子？世尊，復有何等因緣，與提婆達多共為眷屬？唯愿世尊，為我廣說無憂惱處，我當往生，不樂閻浮提濁惡世也！此濁惡處，地獄、餓鬼、畜生盈滿，多不善聚。愿我未來，不聞惡聲，不見惡人。今向世尊五體投地，求哀懺悔，唯愿佛日教我觀于清凈業處。” 
　　爾時，世尊放眉間光，其光金色，遍照十方無量世界。還住佛頂，化為金臺如須彌山，十方諸佛凈妙國土皆于中現：或有國土，七寶合成；復有國土，純是蓮華；復有國土，如自在天宮；復有國土，如玻瓈鏡，十方國土皆于中現。有如是等無量諸佛國土，嚴顯可觀，令韋提希見。 
　　時韋提希白佛言：“世尊，是諸佛土，雖復清凈，皆有光明，我今樂生極樂世界阿彌陀佛所。唯愿世尊，教我思惟，教我正受。” 
　　爾時，世尊即便微笑，有五色光從佛口出，一一光照頻婆娑羅王頂。爾時，大王雖在幽閉，心眼無障，遙見世尊，頭面作禮，自然增進，成阿那含。  
　　爾時，世尊告韋提希：“汝今知不？阿彌陀佛去此不遠。汝當系念，諦觀彼國凈業成者。我今為汝廣說眾譬，亦令未來世一切凡夫欲修凈業者，得生西方極樂國土。欲生彼國者，當修三福：一者、孝養父母，奉事師長，慈心不殺，修十善業；二者、受持三歸，具足眾戒，不犯威儀；三者、發菩提心，深信因果，讀誦大乘，勸進行者。如此三事，名為凈業。”佛告韋提希：“汝今知不？此三種業，乃是過去、未來、現在三世諸佛凈業正因。” 
　　佛告阿難及韋提希：“諦聽！諦聽！善思念之！如來今者，為未來世一切眾生，為煩惱賊之所害者，說清凈業。善哉！韋提希，快問此事。阿難，汝當受持，廣為多眾宣說佛語。如來今者，教韋提希及未來世一切眾生，觀于西方極樂世界。以佛力故，當得見彼清凈國土，如執明鏡自見面像。見彼國土極妙樂事，心歡喜故，應時即得無生法忍。” 
　　佛告韋提希：“汝是凡夫，心想羸劣，未得天眼，不能遠觀。諸佛如來，有異方便，令汝得見。” 
　　時韋提希白佛言：“世尊，如我今者，以佛力故，見彼國土。若佛滅后，諸眾生等，濁惡不善，五苦所逼，云何當見阿彌陀佛極樂世界？” 
　　佛告韋提希：“汝及眾生，應當專心系念一處，想于西方。云何作想？凡作想者，一切眾生自非生盲，有目之徒皆見日沒。當起想念，正坐西向，諦觀于日欲沒之處，令心堅住，專想不移。見日欲沒，狀如懸鼓。既見日已，閉目開目，皆令明了。是為日想，名曰初觀。 
　　“次作水想。想見西方一切皆是大水，見水澄清，亦令明了，無分散意。既見水已，當起冰想。見冰映徹，作琉璃想。此想成已，見琉璃地內外映徹，下有金剛七寶金幢擎琉璃地。其幢八方、八楞具足，一一方面百寶所成，一一寶珠有千光明，一光明八萬四千色映琉璃地，如億千日不可具見。琉璃地上，以黃金繩雜廁間錯，以七寶界分齊分明。一一寶中有五百色光，其光如華，又似星月，懸處虛空，成光明臺。樓閣千萬，百寶合成。于臺兩邊，各有百億華幢、無量樂器以為莊嚴。八種清風從光明出，鼓此樂器，演說苦、空、無常、無我之音。是為水想，名第二觀。 
　　“此想成時，一一觀之，極令了了。閉目開目，不令散失。唯除睡時，恒憶此事。如此想者，名為粗見極樂國地。若得三昧，見彼國地，了了分明，不可具說。是為地想，名第三觀。” 
　　佛告阿難：“汝持佛語，為未來世一切大眾，欲脫苦者，說是觀地法。若觀是地者，除八十億劫生死之罪。舍身他世，必生凈國，心得無疑。作是觀者，名為正觀。若他觀者，名為邪觀。” 
　　佛告阿難及韋提希：“地想成已，次觀寶樹。觀寶樹者，一一觀之，作七重行樹想，一一樹高八千由旬。其諸寶樹，七寶華葉，無不具足。一一華葉作異寶色，琉璃色中出金色光，玻瓈色中出紅色光，瑪瑙色中出硨磲光，硨磲色中出綠真珠光。珊瑚琥珀，一切眾寶，以為映飾。妙真珠網彌覆樹上，一一樹上有七重網，一一網間有五百億妙華宮殿如梵王宮。諸天童子自然在中，一一童子有五百億釋迦毗楞伽摩尼寶以為瓔珞。其摩尼光照百由旬，猶如和合百億日月，不可具名。眾寶間錯，色中上者。此諸寶樹，行行相當，葉葉相次。于眾葉間生諸妙華，華上自然有七寶果。一一樹葉縱廣正等二十五由旬，其葉千色，有百種畫如天瓔珞。有眾妙華，作閻浮檀金色，如旋火輪宛轉葉間。涌生諸果，如帝釋瓶。有大光明，化成幢幡無量寶蓋。是寶蓋中，映現三千大千世界一切佛事，十方佛國亦于中現。見此樹已，亦當次第一一觀之，觀見樹莖枝葉華果，皆令分明。是為樹想，名第四觀。 
　　“次當想水。欲想水者，極樂國土有八池水。一一池水，七寶所成。其寶柔軟，從如意珠王生，分為十四支。一一支作七寶色，黃金為渠，渠下皆以雜色金剛以為底沙。一一水中有六十億七寶蓮華，一一蓮華團圓正等十二由旬。其摩尼水流注華間，尋樹上下，其聲微妙，演說苦、空、無常、無我諸波羅蜜，復有贊嘆諸佛相好者。從如意珠王踴出金色微妙光明，其光化為百寶色鳥，和鳴哀雅，常贊念佛、念法、念僧。是為八功德水想，名第五觀。 
　　“眾寶國土，一一界上，有五百億寶樓。其樓閣中，有無量諸天作天伎樂。又有樂器懸處虛空，如天寶幢不鼓自鳴。此眾音中，皆說念佛、念法、念比丘僧。此想成已，名為粗見極樂世界寶樹、寶地、寶池，是為總觀想，名第六觀。若見此者，除無量億劫極重惡業，命終之后，必生彼國。作是觀者，名為正觀；若他觀者，名為邪觀。” 
　　佛告阿難及韋提希：“諦聽！諦聽！善思念之！吾當為汝分別解說除苦惱法。汝等憶持，廣為大眾分別解說。” 
　　說是語時，無量壽佛住立空中，觀世音、大勢至，是二大士侍立左右，光明熾盛，不可具見，百千閻浮檀金色不得為比。 
　　時韋提希見無量壽佛已，接足作禮，白佛言：“世尊，我今因佛力故，得見無量壽佛及二菩薩。未來眾生，當云何觀無量壽佛及二菩薩？” 
　　佛告韋提希：“欲觀彼佛者，當起想念。于七寶地上作蓮華想，令其蓮華一一葉作百寶色，有八萬四千脈猶如天畫，一一脈有八萬四千光，了了分明皆令得見，華葉小者縱廣二百五十由旬。如是蓮華有八萬四千大葉，一一葉間有百億摩尼珠王以為映飾，一一摩尼珠放千光明，其光如蓋，七寶合成，遍覆地上。釋迦毗楞伽摩尼寶以為其臺。此蓮華臺，八萬金剛甄叔迦寶、梵摩尼寶、妙真珠網以為交飾。于其臺上，自然而有四柱寶幢，一一寶幢如百千萬億須彌山，幢上寶縵如夜摩天宮，復有五百億微妙寶珠以為映飾，一一寶珠有八萬四千光，一一光作八萬四千異種金色，一一金色遍其寶土，處處變化各作異相，或為金剛臺，或作真珠網，或作雜華云，于十方面，隨意變現，施作佛事。是為華座想，名第七觀。” 
　　佛告阿難：“如此妙華，是本法藏比丘愿力所成。若欲念彼佛者，當先作此妙華座想。作此想時，不得雜觀。皆應一一觀之，一一葉、一一珠、一一光、一一臺、一一幢，皆令分明，如于鏡中自見面像。此想成者，滅除五百億劫生死之罪，必定當生極樂世界。作是觀者，名為正觀；若他觀者，名為邪觀。” 
　　佛告阿難及韋提希：“見此事已，次當想佛。所以者何？諸佛如來，是法界身，遍入一切眾生心想中。是故汝等心想佛時，是心即是三十二相、八十隨形好。是心作佛，是心是佛，諸佛正遍知海從心想生。是故應當一心系念，諦觀彼佛多陀阿伽度、阿羅訶、三藐三佛陀。想彼佛者，先當想像。閉目開目，見一寶像，如閻浮檀金色，坐彼華上。像既坐已，心眼得開，了了分明。見極樂國七寶莊嚴，寶地、寶池、寶樹行列，諸天寶縵彌覆樹上，眾寶羅網滿虛空中。見如此事，極令明了，如觀掌中。見此事已，復當更作一大蓮華，在佛左邊，如前蓮華，等無有異。復作一大蓮華，在佛右邊。想一觀世音菩薩像，坐左華座，亦放金光，如前無異。想一大勢至菩薩像，坐右華座。此想成時，佛菩薩像皆放光明。其光金色，照諸寶樹，一一樹下亦有三蓮華，諸蓮華上各有一佛、二菩薩像遍滿彼國。此想成時，行者當聞水流、光明及諸寶樹、鳧、雁、鴛鴦皆說妙法，出定入定恒聞妙法。行者所聞，出定之時，憶持不舍，令與修多羅合。若不合者，名為妄想。若與合者，名為粗想見極樂世界。是為像想，名第八觀。作是觀者，除無量億劫生死之罪，于現身中，得念佛三昧。” 
　　佛告阿難及韋提希：“此想成已，次當更觀無量壽佛身相光明。阿難當知，無量壽佛，身如百千萬億夜摩天閻浮檀金色。佛身高六十萬億那由他恒河沙由旬。眉間白毫，右旋宛轉，如五須彌山。佛眼清凈如四大海水，清白分明。身諸毛孔演出光明，如須彌山。彼佛圓光，如百億三千大千世界。于圓光中，有百萬億那由他恒河沙化佛。一一化佛，亦有眾多無數化菩薩以為侍者。無量壽佛有八萬四千相。一一相中，各有八萬四千隨形好。一一好中，復有八萬四千光明。一一光明，遍照十方世界念佛眾生，攝取不舍。其光相好，及與化佛，不可具說。但當憶想，令心明見。見此事者，即見十方一切諸佛。以見諸佛故，名念佛三昧。作是觀者，名觀一切佛身。以觀佛身故，亦見佛心。諸佛心者，大慈悲是。以無緣慈，攝諸眾生。作此觀者，舍身他世，生諸佛前，得無生忍。是故智者應當系心，諦觀無量壽佛。觀無量壽佛者，從一相好入。但觀眉間白毫，極令明了。見眉間白毫相者，八萬四千相好，自然當見。見無量壽佛者，即見十方無量諸佛。得見無量諸佛故，諸佛現前受記。是為遍觀一切色身相，名第九觀。作是觀者，名為正觀。若他觀者，名為邪觀。” 
　　佛告阿難及韋提希：“見無量壽佛了了分明已，次亦應觀觀世音菩薩。此菩薩身長八十億那由他恒河沙由旬，身紫金色，頂有肉髻，項有圓光，面各百千由旬。其圓光中，有五百化佛如釋迦牟尼。一一化佛，有五百菩薩、無量諸天以為侍者。舉身光中，五道眾生、一切色相皆于中現。頂上毗楞伽摩尼妙寶，以為天冠。其天冠中，有一立化佛，高二十五由旬。觀世音菩薩，面如閻浮檀金色。眉間毫相備七寶色，流出八萬四千種光明。一一光明有無量無數百千化佛，一一化佛，無數化菩薩以為侍者，變現自在，滿十方界。臂如紅蓮華色，有八十億微妙光明以為瓔珞，其瓔珞中，普現一切諸莊嚴事。手掌作五百億雜蓮華色，手十指端，一一指端有八萬四千畫猶如印文，一一畫有八萬四千色，一一色有八萬四千光，其光柔軟普照一切，以此寶手接引眾生。舉足時，足下有千輻輪相，自然化成五百億光明臺。下足時，有金剛摩尼華，布散一切，莫不彌滿。其余身相，眾好具足，如佛無異。唯頂上肉髻，及無見頂相，不及世尊。是為觀觀世音菩薩真實色身相，名第十觀。” 
　　佛告阿難：“若欲觀觀世音菩薩，當作是觀。作是觀者，不遇諸禍，凈除業障，除無數劫生死之罪。如此菩薩，但聞其名，獲無量福，何況諦觀！若有欲觀觀世音菩薩者，當先觀頂上肉髻，次觀天冠，其余眾相亦次第觀之，悉令明了，如觀掌中。作是觀者，名為正觀；若他觀者，名為邪觀。 
　　“次觀大勢至菩薩。此菩薩身量大小，亦如觀世音。圓光面各二百二十五由旬，照二百五十由旬。舉身光明，照十方國，作紫金色，有緣眾生皆悉得見。但見此菩薩一毛孔光，即見十方無量諸佛凈妙光明，是故號此菩薩名無邊光。以智慧光普照一切，令離三塗，得無上力，是故號此菩薩名大勢至。此菩薩天冠有五百寶蓮華，一一寶華有五百寶臺。一一臺中，十方諸佛凈妙國土，廣長之相，皆于中現。頂上肉髻如缽頭摩華，于肉髻上有一寶瓶，盛諸光明，普現佛事。余諸身相，如觀世音等無有異。此菩薩行時，十方世界一切震動。當地動處，各有五百億寶華，一一寶華莊嚴高顯如極樂世界。此菩薩坐時，七寶國土一時動搖，從下方金光佛剎乃至上方光明王佛剎，于其中間無量塵數分身無量壽佛，分身觀世音、大勢至，皆悉云集極樂國土，側塞空中，坐蓮華座，演說妙法，度苦眾生。作此觀者，名為觀見大勢至菩薩。是為觀大勢至色身相。觀此菩薩者，名第十一觀。除無數劫阿僧祇生死之罪。作是觀者，不處胞胎，常游諸佛凈妙國土。此觀成已，名為具足觀觀世音及大勢至。 
　　“見此事時，當起自心生于西方極樂世界，于蓮華中結跏趺坐，作蓮華合想，作蓮華開想。蓮華開時，有五百色光來照身想。眼目開想，見佛菩薩滿虛空中。水、鳥、樹林及與諸佛所出音聲，皆演妙法，與十二部經合。若出定時憶持不失，見此事已，名見無量壽佛極樂世界。是為普觀想，名第十二觀。無量壽佛化身無數，與觀世音及大勢至，常來至此行人之所。” 
　　佛告阿難及韋提希：“若欲至心生西方者，先當觀于一丈六像，在池水上。如先所說無量壽佛，身量無邊，非是凡夫心力所及。然彼如來宿愿力故，有憶想者，必得成就。但想佛像，得無量福，況復觀佛具足身相！阿彌陀佛神通如意，于十方國變現自在，或現大身滿虛空中，或現小身丈六八尺，所現之形皆真金色，圓光化佛及寶蓮華，如上所說。觀世音菩薩及大勢至，于一切處，身同眾生。但觀首相，知是觀世音，知是大勢至。此二菩薩，助阿彌陀佛普化一切。是為雜想觀，名第十三觀。” 
　　佛告阿難及韋提希：“凡生西方有九品人： 
　　“上品上生者，若有眾生愿生彼國者，發三種心，即便往生。何等為三？一者、至誠心，二者、深心，三者、回向發愿心。具三心者，必生彼國。復有三種眾生，當得往生。何等為三？一者、慈心不殺，具諸戒行；二者、讀誦大乘方等經典；三者、修行六念，回向發愿，愿生彼佛國。具此功德，一日乃至七日，即得往生。生彼國時，此人精進勇猛故，阿彌陀如來與觀世音，及大勢至、無數化佛、百千比丘、聲聞大眾、無量諸天、七寶宮殿，觀世音菩薩執金剛臺，與大勢至菩薩至行者前。阿彌陀佛放大光明照行者身，與諸菩薩授手迎接。觀世音、大勢至，與無數菩薩，贊嘆行者，勸進其心。行者見已，歡喜踴躍，自見其身，乘金剛臺，隨從佛后，如彈指頃往生彼國。生彼國已，見佛色身眾相具足，見諸菩薩色相具足，光明寶林演說妙法。聞已，即悟無生法忍，經須臾間，歷事諸佛遍十方界，于諸佛前次第受記。還至本國，得無量百千陀羅尼門。是名上品上生者。 
　　“上品中生者，不必受持讀誦方等經典，善解義趣，于第一義，心不驚動，深信因果，不謗大乘。以此功德，回向愿求生極樂國。行此行者，命欲終時，阿彌陀佛與觀世音，及大勢至、無量大眾眷屬圍繞，持紫金臺至行者前，贊言：‘法子，汝行大乘，解第一義，是故我今來迎接汝。’與千化佛一時授手。行者自見坐紫金臺，合掌叉手，贊嘆諸佛，如一念頃，即生彼國七寶池中。此紫金臺如大寶華，經宿即開。行者身作紫磨金色，足下亦有七寶蓮華。佛及菩薩，俱放光明，照行者身，目即開明。因前宿習，普聞眾聲，純說甚深第一義諦。即下金臺，禮佛合掌，贊嘆世尊。經于七日，應時即于阿耨多羅三藐三菩提得不退轉。應時即能飛至十方，歷事諸佛，于諸佛所修諸三昧。經一小劫，得無生法忍，現前受記。是名上品中生者。 
　　“上品下生者，亦信因果，不謗大乘，但發無上道心。以此功德，回向愿求生極樂國。彼行者命欲終時，阿彌陀佛及觀世音，并大勢至，與諸眷屬，持金蓮華，化作五百化佛，來迎此人。五百化佛一時授手，贊言：‘法子，汝今清凈，發無上道心，我來迎汝。’見此事時，即自見身坐金蓮華，坐已華合，隨世尊后，即得往生七寶池中。一日一夜蓮華乃開，七日之中乃得見佛。雖見佛身，于眾相好，心不明了；于三七日后，乃了了見。聞眾音聲，皆演妙法。游歷十方供養諸佛，于諸佛前聞甚深法，經三小劫得百法明門，住歡喜地。是名上品下生者。是名上輩生想，名第十四觀。” 
　　佛告阿難及韋提希：“中品上生者，若有眾生受持五戒，持八戒齋，修行諸戒，不造五逆，無眾過惡。以此善根，回向愿求生于西方極樂世界。行者臨命終時，阿彌陀佛與諸比丘眷屬圍繞，放金色光，至其人所，演說苦、空、無常、無我，贊嘆出家，得離眾苦。行者見已，心大歡喜，自見己身坐蓮華臺，長跪合掌，為佛作禮，未舉頭頃，即得往生極樂世界，蓮華尋開。當華敷時，聞眾音聲贊嘆四諦，應時即得阿羅漢道、三明、六通，具八解脫。是名中品上生者。 
　　“中品中生者，若有眾生，若一日一夜持八戒齋，若一日一夜持沙彌戒，若一日一夜持具足戒，威儀無缺。以此功德，回向愿求生極樂國。戒香薰修，如此行者命欲終時，見阿彌陀佛與諸眷屬，放金色光，持七寶蓮華，至行者前。行者自聞空中有聲，贊言：‘善男子，如汝善人，隨順三世諸佛教故，我來迎汝。’行者自見坐蓮華上，蓮華即合，生于西方極樂世界。在寶池中，經于七日，蓮華乃敷。華既敷已，開目合掌，贊嘆世尊，聞法歡喜，得須陀洹；經半劫已，成阿羅漢。是名中品中生者。 
　　“中品下生者，若有善男子、善女人，孝養父母，行世仁義。此人命欲終時，遇善知識，為其廣說阿彌陀佛國土樂事，亦說法藏比丘四十八大愿，聞此事已，尋即命終，譬如壯士屈伸臂頃，即生西方極樂世界。經七日已，遇觀世音及大勢至，聞法歡喜，得須陀洹；過一小劫，成阿羅漢。是名中品下生者。是名中輩生想，名第十五觀。” 
　　佛告阿難及韋提希：“下品上生者，或有眾生，作眾惡業，雖不誹謗方等經典，如此愚人多造惡法，無有慚愧。命欲終時，遇善知識，為贊大乘十二部經首題名字，以聞如是諸經名故，除卻千劫極重惡業。智者復教合掌叉手，稱‘南無阿彌陀佛’，稱佛名故，除五十億劫生死之罪。爾時彼佛，即遣化佛、化觀世音、化大勢至，至行者前，贊言：‘善哉！善男子，汝稱佛名故，諸罪消滅，我來迎汝。’作是語已，行者即見化佛光明遍滿其室，見已歡喜，即便命終，乘寶蓮華，隨化佛后，生寶池中。經七七日，蓮華乃敷。當華敷時，大悲觀世音菩薩，及大勢至菩薩，放大光明，住其人前，為說甚深十二部經；聞已信解，發無上道心；經十小劫，具百法明門，得入初地。是名下品上生者。得聞佛名、法名，及聞僧名、聞三寶名，即得往生。” 
　　佛告阿難及韋提希：“下品中生者，或有眾生，毀犯五戒、八戒，及具足戒。如此愚人，偷僧祇物，盜現前僧物，不凈說法，無有慚愧，以諸惡法而自莊嚴。如此罪人，以惡業故，應墮地獄。命欲終時，地獄眾火一時俱至，遇善知識，以大慈悲，即為贊說阿彌陀佛十力威德，廣贊彼佛光明神力，亦贊戒、定、慧、解脫、解脫知見。此人聞已，除八十億劫生死之罪，地獄猛火化為涼風吹諸天華，華上皆有化佛菩薩迎接此人，如一念頃，即得往生七寶池中蓮華之內。經于六劫，蓮華乃敷。當華敷時，觀世音、大勢至，以梵音聲安慰彼人，為說大乘甚深經典；聞此法已，應時即發無上道心。是名下品中生者。” 
　　佛告阿難及韋提希：“下品下生者，或有眾生，作不善業，五逆十惡，具諸不善。如此愚人，以惡業故，應墮惡道，經歷多劫，受苦無窮。如此愚人，臨命終時，遇善知識，種種安慰，為說妙法，教令念佛。彼人苦逼，不遑念佛，善友告言：‘汝若不能念彼佛者，應稱歸命無量壽佛。’如是至心，令聲不絕，具足十念，稱‘南無阿彌陀佛’。稱佛名故，于念念中，除八十億劫生死之罪。命終之時，見金蓮華猶如日輪住其人前，如一念頃，即得往生極樂世界。于蓮華中，滿十二大劫，蓮華方開。當華敷時，觀世音、大勢至以大悲音聲，即為其人廣說實相，除滅罪法；聞已歡喜，應時即發菩提之心。是名下品下生者。是名下輩生想，名第十六觀。”  
　　爾時，世尊說是語時，韋提希與五百侍女聞佛所說，應時即見極樂世界廣長之相，得見佛身及二菩薩，心生歡喜，嘆未曾有，豁然大悟，得無生忍。五百侍女發阿耨多羅三藐三菩提心，愿生彼國。世尊悉記，皆當往生，生彼國已，獲得諸佛現前三昧。無量諸天發無上道心。 
　　爾時，阿難即從座起，前白佛言：“世尊，當何名此經？此法之要，當云何受持？” 
　　佛告阿難：“此經名《觀極樂國土無量壽佛、觀世音菩薩、大勢至菩薩》，亦名《凈除業障生諸佛前》。汝等受持，無令忘失。行此三昧者，現身得見無量壽佛及二大士。若善男子及善女人，但聞佛名、二菩薩名，除無量劫生死之罪，何況憶念！若念佛者，當知此人，即是人中芬陀利華，觀世音菩薩、大勢至菩薩為其勝友，當坐道場，生諸佛家。” 
　　佛告阿難：“汝好持是語。持是語者，即是持無量壽佛名。” 
　　佛說此語時，尊者目連、尊者阿難，及韋提希等，聞佛所說，皆大歡喜。 
　　爾時，世尊足步虛空，還耆阇崛山。 
　　爾時，阿難廣為大眾，說如上事。無量人、天、龍、神、夜叉，聞佛所說，皆大歡喜，禮佛而退。  

   上一部：乾隆大藏經·大乘五大部外重譯經·持心梵天所問經四卷  下一部：乾隆大藏經·大乘五大部外重譯經·稱贊凈土佛攝受經一卷  
 
 
    
  
乾隆大藏經·大乘五大部外重譯經·佛說觀無量壽佛經        
    