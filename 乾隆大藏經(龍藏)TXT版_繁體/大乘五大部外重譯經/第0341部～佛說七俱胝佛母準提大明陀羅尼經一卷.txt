  第0341部～佛說七俱胝佛母準提大明陀羅尼經一卷         
   
  
   大乘五大部外重譯經·第0341部   
佛說七俱胝佛母準提大明陀羅尼經一卷   
唐天竺三藏金剛智譯      
  

佛說七俱胝佛母準提大明陀羅尼經（觀行法附）  
　　如是我聞：一時，薄伽梵在名稱大城祇樹給孤獨園。爾時，世尊思惟觀察愍念未來諸眾生故，說過去七俱胝準提如來等佛母準提陀羅尼，乃至我今同說。即說大明曰：  
　　“娜么颯哆南(一)　三藐三勃馱俱胝南(二)　怛侄他(三)　唵(四)　折隸(五)　主隸(六)　準提(七)　莎嚩(二合)訶(八)  
　　“若有苾芻、苾芻尼、鄔波索迦、鄔波斯迦，受持讀誦此陀羅尼滿九十萬遍，無量劫來五無間等一切諸罪悉滅無余，所在生處皆得值遇諸佛菩薩，所有資具隨意充足，無量百生常得出家。若是在家菩薩，修持戒行堅固不退，速得成就無上菩提。恒生天上，常為諸天之所愛敬，亦常守護。若下生人間，當為帝王家子，或貴族家生。其家無有災橫病苦之所惱害，不墮三惡道趣，諸有所作無不諧偶，所出言教人皆信受。 
　　“誦此陀羅尼滿十萬遍者，得見聲聞、緣覺、菩薩、諸佛。若有重罪不得見者，更誦滿十萬遍，即境界中吐出黑飯，或見升于宮殿，或登白山及上樹，或見大池旋水，或騰空自在，或見天女與妙言辭，或見大集會中聽說妙法，或見拔發自身剃頭，或吃酪飯、飲白甘露，或渡大海，或浮大河，或升師子座，或見菩提樹，或上船，或見沙門，或著白衣、黃衣以衣籠覆頭，或見日月，或見童男女，或見自身上有乳樹，或升華果樹，或見黑丈夫口中吐出火焰怖走而去，或見惡馬水牛狀似相斗退失而走，或見自食乳粥，或見有香氣白華，若見如上相者即知罪滅。若有五逆罪業重，不得見如上相者，應當更誦滿七十萬遍，決定得見如前相貌。 
　　“復次，我今說此陀羅尼功德所作之事。若于佛像前，或于塔前若清凈處，以瞿摩夷塗地，而作四肘方曼茶羅。復以香華、幡蓋、飲食、燈明、燭火，隨力所辦依法供養。若欲求愿，先須念誦，加持香水散于八方上下結界。既結界已，于曼茶羅四角及其中央，皆各置一香水之瓶。行者于西面向東方，胡跪念誦一千八十遍，其香水瓶即便自轉，隨意東西任以高下。或以凈瓦缽燒香熏之，內外塗香，盛滿香水并好香華置曼茶羅中，依前瓶法而作念誦，其缽則轉與瓶無異。若欲得知一切成就、不成就事，即燒香發愿啟白圣者，愿決疑心。若右轉即知成就，左即不成就。 
　　“又取好華念誦一百八遍，遣一童子洗浴清凈著新凈衣，以香末塗手，捧華掩面，復以自手更取別華，念誦一遍一擲童子身上，童子即悶，善惡皆說，隨意舞笑，起坐來去。 
　　“或于凈潔鏡面，以好華念誦一百八遍，散置鏡上，使者即現鏡中。復以前法更取好華散鏡面上，即有善惡相自現鏡中。或以朱砂，或以香油，塗大母指甲(其香油以穌摩那華浸胡麻油中)，念誦一百八遍，即現天神及僧、菩薩、佛等形像。若心有所疑三世中事，一一請問皆知善不善，即大母指上皆自現。 
　　“若人卒得惡病，以石榴枝、白茅香草等，念誦鞭拂之即愈。或以茅草置酥中，念誦七遍擲著火中，燒之令煙熏病人，即除愈。或取童女所槎之線，念誦一遍作一結，如是滿二十一結，與病人小男女等項上系著，惡魔鬼魅等病皆得除瘥。或以白芥子置酥中，取芥子少許，念誦一遍一擲火中，如是二十一度病即除愈。又以瞿摩夷塗地作曼茶羅，以炭畫地作彼形，石榴等杖鞭之，彼鬼啼泣求自走去，不敢更來。或以銅賓鐵木等作金剛杵，置病人邊念誦，以杖打亦即奔走。 
　　“復有一法，若有人被鬼所著，復身在遠處不能自來，或行者不能自去，應取楊枝念誦一百八遍，遣人將去彼云：‘汝住汝去，某乙遣將此杖鞭汝。汝若不去，損汝無疑。’若不去，鞭之即去。 
　　“復有一法，若在路夜行念誦不闕，無有賊盜及虎、狼、惡魅、鬼等怖畏難處。持心念誦并作護身，彼等諸難即皆自滅，或發菩提心，或生怖畏，或有言說心求免離，若被執縛，即自解脫。 
　　“若欲渡江河大海，水中所有龍黿等畏，念誦亦如前法，即得不怖。 
　　“或被蛇咬，即遣彼人圍繞念誦人數匝，即愈。 
　　“或患丁瘡、癰節、癬漏，取熏陸香、凈土、水相和，念誦二十一遍，塗上即愈。 
　　“或復國土水旱不調，牛馬畜等疫毒流行，應以油、麻、大麥、粳米、粟豆、酥蜜、乳酪、白乳、木諸雜香等，皆置一邊燒香發愿，為一切眾生除去災難。即作手契護身想念，取前諸物念誦加持，擲著火中燒之，如是七日，日別三時作法，時別一千八十遍，即得滿愿一切安樂，一切三寶悉皆護助，亦能成就一切大愿。 
　　“若欲降伏諸大鬼神見即心伏，取舍利骨七粒，于白琉璃碗中盛著，取醍醐半升亦盛著碗中。于白月十五日夜，香臺前及窣堵波塔前，泥一二肘方曼茶羅，置碗于中，取好華供養。西面著一香爐燒安悉息香，馺馺念誦，其碗中舍利當放光，或生出舍利。時行者持香爐發愿禮拜，即出取舍利，盡飲取醍醐。其舍利盛一琉璃瓶中，以五色彩囊盛之頭戴，即無量俱胝佛常逐行者，諸鬼神等自然降伏。作法時，一日一夜不食。 
　　“若求富饒，以粳米、油麻置酥酪中，手把少許發愿念誦，七遍擲著火中燒之，隨力七日乃至七七日，即如其愿。 
　　“若求子，于樺皮葉上書此陀羅尼，并畫童子，以紫彩裹之，念誦一千八十遍，安著髻中即孕。 
　　“若欲他敬念者，稱彼前人名字，念誦本部一千八十遍，即得敬念。 
　　“若夫不樂婦，取凈瓶盛滿香水，別置凈處，以瞿摩夷塗作曼茶羅，念誦一百八遍。如是七瓶皆作此法，于凈處以香華為道場，取瓶內香水洗浴，夫即愛樂亦得有孕。婦不樂夫，亦如前法。 
　　“若欲降伏舍睹嚧，取一劫波羅，香湯凈洗浴，取黃丹和酥，塗著劫波羅上。使遍塗一小曼茶羅置中，燃五盞酥燈，布于四角并中心。稱前那摩，念誦一稱一誦，加持白芥子。曼茶羅上著一盞乳，供養此劫波羅一夜。一易云，為我取彼質多來，彼即質多褥佉，欲母馱。彼舍睹嚧即伏。實莫令盡，即累劫障道。 
　　“若欲求聰明，取石菖蒲、牛黃各半兩，搗作末，以酥和于佛前作曼茶羅，念誦五千遍服之，即得聰明。 
　　“若欲得見一切鬼神，取牛黃念誦，令煙火出，即塗目并服之，即見。 
　　“復有一法，于大海邊或河渚間沙潬之上，以塔形像印，印沙灘上。為塔形像念誦一遍，印成一塔。如是數滿六十萬遍，即得睹見圣者觀自在菩薩之像，或見多羅菩薩、金剛藏菩薩。隨其心愿皆得滿足，或見授與仙神妙藥，或見授與菩提之記，或現前問來，隨其乞愿皆得菩薩等位。 
　　“復有一法，右繞菩提樹像，行道念誦滿一百萬遍，即見佛、菩薩、羅漢為其說法，意欲隨菩薩即得隨從，所求如愿，乃至現身成大咒仙，即得往詣十方凈土，歷事諸佛得聞妙法。 
　　“復有一法，若乞食時常持此陀羅尼，不為惡人、惡狗等類之所侵害，乞食易得。 
　　“復有一法，若在塔前，或佛像前，或舍利塔前，誦持此陀羅尼三十萬遍。復于白月一日至十五日，設大供養，一日一夜不食。正念誦時，得見金剛藏菩薩，即將是人往自宮中。 
　　“復有一法，若有王難，被系閉枷鎖禁其身者，誦此陀羅尼，即得解脫。 
　　“復有一法，若于轉法輪塔前，或佛生處塔前，或佛從忉利天下寶階塔前，或舍利塔前，于如是等諸塔之前，念誦右繞滿七七日，即見阿缽羅是多菩薩及呵利底菩薩。隨其所愿皆悉滿足，若須仙藥即便授與，復為說法示菩提道。 
　　“若有誦此陀羅尼者，乃至未坐道場，一切菩薩為其勝友。又此準提大明陀羅尼，諸佛菩薩所說，為利益一切眾生無邊菩提道場故。若有薄福眾生，無有少善根者，無有根器之者，無有菩提分者，是人若得聞此準提大明陀羅尼，若讀一遍即得菩提分根器芽生，何況誦持常不懈廢！由此善根速成佛種，無量功德皆悉成就，無量眾生遠離塵垢，決定成就阿耨菩提。”  
說七俱胝佛母準提陀羅尼念誦法  
　　依梵經本，有十萬偈頌，我今略說念誦觀行供養次第。 
　　若有苾芻、苾芻尼、鄔波索迦、鄔波斯迦，發菩提心，行菩薩行，求速出離生死者，先須入三摩耶灌頂道場，受持禁戒堅固不退，愛樂大乘菩薩戒行，于四威儀修四無量，發四弘愿永離三塗，于一切事業心不散亂，方可入此秘密法門。 
　　凡念誦供養法，于所在處，皆須清凈澡浴著新凈衣，嚴飾道場隨力所辦。其道場法，先須選隱便勝地，東西南北各量取四肘，作方曼茶羅，掘深一肘，除去骨石、塼瓦、惡土、發毛、灰炭、糠棘、蟲蟻之類，以好凈土填滿筑平，取新瞿摩夷并好土，以香湯相和塗地。若在樓閣或居船上，依法泥塗。若在山中及好凈屋，不須掘地依前塗飾。即張天蓋四面懸幡，若有本尊七俱胝佛母形像，安置曼茶羅中，面向西。若無本尊，有諸佛像舍利及大乘經典供養亦得。磨白檀香塗作八角曼茶羅，猶如滿月或似八葉蓮華，即以新凈供具金、銀、熟銅、商佉貝、玉石、瓷木等器，盛諸飲食及好香華、燈明、遏伽香水，隨力所有布置供養。 
　　若苾芻、苾芻尼，先持戒行，初入道場，復須懺悔，更自誓發愿受戒。若在家菩薩，初入亦須自誓，隨力發愿受三歸、五戒，或常持八戒。若常三時念誦，即于道場西南向東，至心合掌，五體著地，敬禮十方諸佛菩薩，虔誠運想遍虛空界。便右膝著地，合掌至心，懺悔自無始已來身口意罪：“今對諸佛菩薩前，弟子某甲發露懺悔。乃至過去、現在、未來三世諸佛菩薩，福智圓滿種種功德，我今隨喜。”即結跏或半跏安心定坐，除一切妄想，觀六道眾生無始以來生死海中輪回六趣，愿皆發菩提心，行菩薩行，速得出離。即以塗香摩手而結手契，結契時，以衣覆手，勿令人見。先結三部三么耶契，次結諸契。  
佛部三么耶契第一  
　　其契相，福智手并仰，檀、戒、忍辱、般若、方便愿微屈相拄，進力押忍愿上節，禪智附進力側即成。 
　　誦妙言曰：  
　　唵怛他[薛/女]睹嚩皤(去聲)耶莎嚩訶(誦三遍以契頂上散)  
蓮華部三么耶契第二  
　　二福智相合，戒、忍、進、方便、愿力，各各散開微屈，六波羅蜜開如蓮華，檀、般若、禪智頭相著，亦微屈即成。 
　　誦妙言曰：  
　　唵缽頭牟嚩皤(去聲)耶莎嚩訶(誦三遍)  
金剛部三么耶契第三  
　　福覆智仰，禪、般若、檀智相交即成。 
　　即誦妙言曰：  
　　唵　嚩折嚕婆皤(去聲)耶莎嚩訶(誦三遍)  
準提佛母根本身契第四  
　　其契相，先以二手小指、二無名指相叉入掌，二中指直豎頭相著，二頭指頭附二中指上節側，二大指各附二頭指側即成。 
　　妙言誦根本陀羅尼(誦七遍，以契頂上解散。以下諸契，結成揮觸印了，亦并須頂上散之)  
辟除一切天魔惡鬼神等契第五  
　　其契先以右手中指、無名指、小指及大指，握左手中指以下三指，次以左大指握左中指以下三指甲上，為合拳，以二頭指頭相著即成。 
　　妙言曰：  
　　唵俱(上聲)嚕憚那(引)吽惹(誦一遍，以契右旋繞身一匝，如此三度作即是)  
結地界橛契第六  
　　其契相，以左右二中指、二無名指相叉入掌，右押左，左頭指屈如鉤，右頭指直豎，二大指、二小指令面相著即成。 
　　妙言曰：  
　　唵準你泥枳邏耶莎嚩訶(誦一遍，以契大母指觸地一回，如卓橛勢三度作即休)  
結墻界契第七  
　　其契準前橛契，以右手頭指屈如鉤，左頭指直豎即成。 
　　妙言曰：  
　　唵準你泥缽啰迦邏耶莎嚩訶(誦三遍，以契右揮三匝即是)  
結網契第八  
　　其契準墻契，開仰著，右大指捻左頭指頭，左大指捻右頭指頭，小指依舊相拄即成。 
　　妙言曰：  
　　唵準你半惹邏莎嚩訶(誦三遍，以契隨日揮三度即是)  
結外火院大界契第九  
　　其契以左手密掩右手背，相重，直豎二大指，相去二寸許即成。 
　　妙言曰：  
　　唵阿三摩[口+祗]你[合+牛]莎嚩訶(誦三遍，以契右旋三度即是)  
結車輅契第十  
　　其契相，先以二手向內相叉，右押左，即仰開掌，二頭指直申頭相拄，以二大指撥二中指頭，來去即成。 
　　妙言曰：  
　　唵睹嚧睹嚧莎嚩訶(結此契，心想阿迦尼瑟吒天宮中毗盧遮那如來，十地菩薩圍繞集會中，請準提佛母圣者，乘七寶莊嚴車輅。車輅上有白蓮華座，座上有如所畫像形。心中想念如在目前，即誦妙言三遍)  
結迎請圣者契第十一  
　　準前第一根本契，以二大指來去，招之三度即成。 
　　妙言曰：  
　　唵折隸主隸準提噎醯曳醯薄伽嚩底莎嚩訶(結此契，圣者從實車上下來道場中白蓮華座上，即誦妙言三遍)  
結蓮華座契第十二  
　　準前根本契，并二大指向身開豎之，即成。 
　　妙言曰：  
　　唵迦么邏莎嚩訶(結此契，心想道場中種種寶鈿師子座上開白蓮華安置圣者，即誦妙言三遍)  
結遏迦契第十三  
　　準前根本契，以二大指，各捻頭指根第一節側下即成。 
　　妙言曰：  
　　唵折隸主隸準提遏紺薄伽嚩帝缽啰底搓莎嚩訶  
結洗浴契第十四  
　　準前遏迦契，以二大指，各并捻二中指中節側即成。 
　　妙言曰：  
　　唵折莎嚩訶  
結塗香契第十五  
　　準前根本契，以二大指，博著右頭指下節即成。 
　　妙言曰：  
　　唵　隸莎嚩訶  
結華鬘契第十六  
　　準前根本契，以二大指，安著左頭指下節側即成。 
　　妙言曰：  
　　唵　主莎嚩訶  
結燒香契第十七  
　　準前根本契屈右頭指，捻二大指頭即成。 
　　妙言曰：  
　　唵　隸莎嚩訶　  
結供養飲食契第十八  
　　準前根本契，以左頭指，捻二大指頭即成。 
　　妙言曰：  
　　唵　準莎嚩訶  
結燈契第十九  
　　準前根本契，以二頭指，各捻二大指頭即成。 
　　妙言曰：  
　　唵　提莎嚩訶(已上塗香契等，各各以契觸當色物上供養)  
結布字契第二十  
　　其契相，以二中指、二無名指向內相叉，二大指、二頭指、二小指，并直豎頭相著即成。 
　　結此手契成，即想自身猶若釋迦如來，三十二相、八十種好、紫磨金色、圓滿身光。想已以手契，觸頭上布唵字，觸眼中布折字，一一依字次第，乃至兩足皆以契觸布之。 
　　說陀羅尼字想布于身法。  
　　唵想安頭上， 其色白如月， 放于無量光，
                      除滅一切障， 即同佛菩薩， 摩是人頂上。 
　　折字安兩目， 其色如日月， 為照諸愚暗，
                      能發深慧明。 
　　隸字安頸上， 色如紺琉璃， 能顯諸色相，
                      漸具如來智。 
　　主字想安心， 其色如皎素， 猶心清凈故，
                      速達菩提路。 
　　隸字安兩肩， 色黃如金色， 猶觀是色相，
                      能被精進甲。 
　　準字想齊中， 其色妙黃白， 速令登道場，
                      不退菩提故。 
　　提字安兩髀， 其色如淺黃， 速證菩提道，
                      得坐金剛座。 
　　莎嚩字兩脛， 其狀作赤黃， 常能想是字，
                      速得轉法輪。 
　　訶字置兩足， 其色猶滿月， 行者作是想， 速得達圓寂。 
　　如是布字想念色， 便成準提勝法門， 
　　亦名本尊真實相， 能滅諸罪得吉祥。 
　　猶如金剛堅固聚， 是名準提勝上法， 
　　若常如是修行者， 當知是人速悉地。  
第二根本契第二十一  
　　其契相，以二手向內相叉，二頭指、二大母指，并直豎即成。 
　　妙言曰：  
　　南無颯哆喃(去聲一)　三藐三勃陀(去聲)俱胝南(二)　怛侄(停也切)他(三)　唵(四)　折隸(去音下同五)　主隸(六)　準提(七)　莎訶(誦七遍，以契于頂上解散)  
結捧數珠契第二十二  
　　其契相，先取數珠安二手掌中，即當心合掌，誦前根本陀羅尼三遍。以珠頂戴，便作把數珠契，凈珠。  
把數珠契第二十三  
　　其契相，以二手二無名指、二大指，各捻珠上，二手相去一寸許，余指散開微屈即成。 
　　誦凈數珠妙言曰：  
　　唵　微嚧遮那阿么羅莎嚩(二合)訶(誦三遍)  
　　凈數珠已，以自心想七俱胝佛母口中，出七俱胝陀羅尼文字。一一字放五色光，入行者口裹，安自心月中，右旋布置即誦本尊陀羅尼一遍。以右手無名指，捻一顆珠過，周而復始不急不緩，不得高聲，須分明稱字而令自聞。所觀本尊及身上布字，念誦記數，于一念中并須一時觀見，不得有闕使心散亂。如觀念疲勞，隨力念誦，或一千、二千乃至三千、四千、五千遍，常取一數為定。如有忙事，亦不得減數至一百八已下。此名聲念誦。若求解脫速出離生死，作此三摩地瑜伽觀行無記無數。念者即想自心如一滿月，湛然清凈內外分明，以唵字安月心中，以“折隸主隸準提莎嚩訶”字，從前右旋次第周布輪緣(去音)諦觀一一字義，與心相應不得差牙。說三摩地觀念布字義：  
　　唵字門者，是流注不生不滅義，復于一切法為最勝義。 
　　折字門者，于一切法是無行義。 
　　隸字門者，于一切法是無相義。 
　　主字門者，于一切法是無起住義。 
　　隸字門者，于一切法是無好義。 
　　準字門者，于一切法是無等覺義。 
　　提字門者，于一切法是無取舍義。 
　　莎嚩字門者，于一切法是平等無言說義。 
　　訶字門者，于一切法是無因寂靜無住涅槃義。  
　　所說字義雖立文字，皆是無文字義。既無文字，須諦觀一一義相，周而復始無記無數不得斷絕。不斷絕者，為流注不生不滅最勝義。由不生不滅最勝義，是故無行為無行義，是故無相為無相義，是故無起住為無起住義，是故無等覺為無等覺義，是故無取舍為無取舍義，是故平等無言說為平等無言說義，是故無因寂靜無住涅槃為寂靜無住涅槃義，是故不生不滅、最勝無斷、周而復始。此名三摩地念誦。  
說準提求愿觀想法  
　　若求無分別者，當觀無分別無記念。 
　　若求無相無色，當觀文字無文字念。 
　　若求不二法門者，應觀兩臂。 
　　若求四無量，當觀四臂。 
　　若求六通，當觀六臂。 
　　若求八圣道，當觀八臂。 
　　若求十波羅蜜圓滿十地者，應觀十臂。 
　　若求如來普遍廣地者，應觀十二臂。 
　　若求十八不共法者，應觀十八臂，即如畫像法觀也。 
　　若求三十二相，當觀三十二臂。 
　　若求八萬四千法門者，應觀八十四臂。  
　　如上觀念，當入一切如來三摩地門甚深方廣不思議地，是正念處，是正真如，是正解脫。念誦觀行了欲出道場，復須依前次第，更結燒香、燈明、飲食等手契，供養懺悔隨意發愿。即結前第一根本契，誦根本陀羅尼七遍，頂上散之。復結前車輅契，以二大母指向外，三度撥中指頭，誦妙言曰：  
　　唵睹嚧睹嚧莎嚩訶(誦三遍)  
　　復結前迎請契，以二大母指向外三度開，即成送圣者還本宮。 
　　妙言曰：  
　　唵　折隸主隸準提[薛/女]車[薛/女]車婆伽嚩底莎嚩　皤嚩喃布娜啰哦摩那耶莎嚩訶(誦三遍)  
　　復結前外火院大界契，誦阿三摩祁尼誦妙言，左轉三遍即成。 
　　復更結三部三摩耶契，各誦妙言一遍即了。任出道場隨意經行，讀誦大般若、或華嚴、或無邊門、或法華、楞伽、涅槃大乘經論等，思惟誦說。或以七俱胝佛像塔印，用印香泥，沙上紙上隨意印之多少。如念誦有功德，如經所說境界，一一分明了知次第。欲得作扇底迦等種種方法，或為自身，或為他人，即任依法而作念誦。  
說扇底迦法  
　　若欲求息災除一切鬼神，及聰明長命，求解脫者，即于道場中面向北，交腳豎膝而坐，衣服、飲食、香華、燈燭、地等，并用白色。從月一日至八日，日三時念誦及護摩等法。若念誦時，先誦根本陀羅尼三七遍已，然后但從唵字誦之。 
　　妙言曰：  
　　唵　折隸主隸準提與彼某甲除災難莎嚩訶  
說布瑟置迦法  
　　若欲求增長，五通、轉輪、種種寶藏、布奢輪劍、賢瓶、如意寶、安善那、虞里迦、鏡及越斧、罥索、三叉等一切財寶藥草等，求成就法者，身著黃衣，面向東結跏趺坐，所供養香華、飲食、果子、燈燭、地等，并用黃色。從月八日至十五日，日三時念誦護摩等事，念誦如前。 
　　妙言曰：  
　　唵　折隸主隸準提與彼某甲所求如意莎嚩訶  
說伐施迦羅拏法  
　　若欲呼召一切天龍鬼神、人非人等，應作此法者，身著赤衣，面向西結跏坐，香華、飲食、果子、燈燭、地等，并用赤色。從十六日至二十三日，日三時念誦護摩等法。 
　　妙言曰：  
　　唵　折隸主隸準提為彼攝召某神成就我愿莎嚩訶  
說阿毗遮嚕迦法  
　　若欲降伏一切惡神鬼，及損三寶人天者，有多罪業障重眾生調伏難者，能令發菩提心修諸善業者，應起慈悲心而作此法。身著青衣，面向南作蹲踞坐左，腳押右腳，用香華、食、果、地等皆用青黑色。從二十三日至月盡日，日三時念誦護摩等法。 
　　妙言曰：  
　　吽折隸主隸準提吽發吒  
　　作法已即如常念誦。  
說七俱胝佛母準提畫像法  
　　取不截白氎清凈者，擇去人發。畫師受八戒齋，不用膠和色，用新碗盛彩色而用畫之。其像作黃白色，種種莊嚴其身。腰下著白衣，衣上有華，又身著輕羅綽袖天衣，以綬帶系腰，朝霞絡身。其手腕以白螺為釧，其臂上釧七寶莊嚴，一一手上著指環，都十八臂，面有三目。上二手作說法相。右第二手施無畏，第三手把劍，第四手把數珠，第五手把微若布羅迦果(漢言子滿果，此間無，西國有)，第六手把越斧，第七手把鉤，第八手把跋折羅，第九手把寶鬘。左第二手把如意寶幢，第三手把蓮華，第四手把澡灌，第五手把索，第六手把輪，第七手把螺，第八手把賢瓶，第九手把般若波羅蜜經夾。菩薩下作水池，池中安蓮華，難陀、拔難陀二龍王共扶蓮華莖。于蓮華上安準提菩薩，其像周圓安明光焰，其像作憐愍眼看。行者在下坐，手執香爐，面向上看菩薩。于菩薩上畫二凈居天。像法如是。  

 上一部：乾隆大藏經·大乘五大部外重譯經·佛說七俱胝佛母心大準提陀羅尼經一卷  下一部：乾隆大藏經·大乘五大部外重譯經·七俱胝佛母所說準提陀羅尼經一卷 



  
乾隆大藏經·大乘五大部外重譯經·佛說七俱胝佛母準提大明陀羅尼經 
  