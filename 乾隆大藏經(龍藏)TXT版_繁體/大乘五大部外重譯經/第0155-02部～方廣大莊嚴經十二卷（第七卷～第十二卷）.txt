  第0155-02部～方廣大莊嚴經十二卷（第七卷～第十二卷）          
   
  
   大乘五大部外重譯經·第0155部    
方廣大莊嚴經十二卷（第七卷～第十二卷）    
唐中天竺國沙門地婆訶羅奉詔譯     
  

方廣大莊嚴經卷第七 頻婆娑羅王勸受俗利品第十六  
　　爾時佛告諸比丘。車匿奉菩薩教。安慰大王及摩訶波阇波提。耶輸陀羅。諸釋種等令離憂惱。為欲饒益諸眾生故。剃除須發。向獵師邊。以憍奢耶衣貿易袈裟清凈法服。于是詣鞞留梵志苦行女人所。時彼女人。奉請菩薩明日設齋。既受請已。次往波頭摩梵志苦行女人所。時彼女人。亦請菩薩明日設齋。既受請已。復往利婆陀梵行仙人所。時彼仙人。亦請菩薩明日設齋。既受請已。復往光明調伏二仙人所。其仙亦請菩薩明日設齋。諸比丘菩薩。次第至毗舍離城。城傍有仙。名阿羅邏。與三百弟子俱。常為弟子說無所有處定。時彼仙人遙見菩薩心生希有。告諸弟子。汝等應觀是勝上人。諸弟子等白仙人言。我見是人形貌端正。昔所未有為從何來。比丘我于爾時問阿羅邏言。汝所證法可得聞乎。今欲修行愿為我說。仙言。瞿曇。我所證法甚深微妙。若能學者當為宣說令得修習。若有清信善男子。受我教者。皆得成就無所有處微妙之定。諸比丘我聞仙人所說作是念言。我今自有精進念定樂欲信慧。獨在一處常勤修習心無放逸。必證彼仙所得之法。于是精勤修習心不厭倦。經于少時皆已得證。既得定已往仙人所作如是言。大仙。汝唯證此更有余法。仙言。瞿曇。我唯得此更無余法。菩薩報言。如是之法我已現證。仙言。以我所證汝亦能證。我之與汝宜應共住教授弟子。諸比丘。是時仙人甚相尊重。即以最上微妙供具供養于我。諸學徒中以我一人為其等侶。比丘我時思惟仙人所說非能盡苦。何法能為離苦之因。即于彼時出毗舍離城漸次游行。往摩伽陀國王舍大城。入靈鷲山獨住一處。常為無量百千諸天之所守護。晨旦著衣執持應器。從溫泉門入王舍城次第乞食。行步詳雅諸根寂然。觀前五肘心無散亂。城中諸人見菩薩來心生希有。咸作是言。此是何人。為是山神。為是梵王。為是帝釋。為是四天王耶。爾時世尊。而說偈言。  
　　菩薩清凈身　　光明無有量 
　　威儀悉具足　　心靜極調柔 
　　處在靈鷲山　　自守出家法 
　　于彼晨朝時　　著衣持缽已 
　　調伏身心故　　入城而乞食 
　　身如融金聚　　相好以莊嚴 
　　路傍若男女　　觀者無厭足 
　　城中居民輩　　見是勝人來 
　　皆生希有心　　奔馳競瞻仰 
　　斯人甚奇特　　今從何所來 
　　有諸婇女等　　咸升妙樓閣 
　　于彼窗牖間　　窺望不暫舍 
　　街衢盡充滿　　阛阓悉空虛 
　　棄舍所作業　　俱來候菩薩 
　　有人遽往告　　頻婆娑羅王 
　　今有梵天來　　入城而乞食 
　　復有作是言　　或是天帝釋 
　　夜摩兜率天　　化樂他化主 
　　四天及日月　　或是羅睺等 
　　鞞留質多羅　　薄離諸天眾 
　　復有白王言　　此是靈山神 
　　大王應當知　　王今獲大利 
　　時王聞此語　　心生大喜悅 
　　自陟高樓上　　遙觀菩薩身 
　　相好甚端嚴　　譬如真金聚 
　　王因敕左右　　奉獻菩薩食 
　　并遣尋所住　　隨逐而觀之 
　　使者隨菩薩　　見往靈鷲山 
　　歸來白大王　　具陳所見事 
　　王聞是事已　　益增希有心 
　　于彼晨朝時　　嚴駕躬親謁 
　　遙睹巖石中　　光相極清凈 
　　威容甚嚴好　　不動若須彌 
　　屏除諸侍從　　徒步而前進 
　　頂禮菩薩足　　種種慰問已 
　　而白菩薩言　　大士從何來 
　　鄉邑在何處　　父母為是誰 
　　為是婆羅門　　為是剎帝利 
　　或是諸仙圣　　仁者如實說 
　　菩薩答王言　　我父輸檀王 
　　居住雪山下　　城名迦毗羅 
　　人民甚安樂　　為求無上道 
　　是故今出家　　王重稽首言 
　　仁今盛少年　　容顏甚端正 
　　應受五欲樂　　何為乃行乞 
　　我當舍此國　　與汝共治之 
　　今者幸相見　　中心甚欣喜 
　　愿得作親友　　共蒞于王位 
　　何為樂獨處　　空山林野中 
　　菩薩于是時　　以柔軟音句 
　　徐答大王言　　我今甚不戀 
　　世間諸榮位　　欲求寂滅故 
　　舍之而出家　　況乃于王國 
　　而復生貪羨　　譬如娑竭龍 
　　大海為宮室　　豈復于牛跡 
　　而生愛著心　　大王應當知 
　　五欲無邊過　　能令墮地獄 
　　餓鬼及畜生　　智者當遠之 
　　棄舍如涕唾　　欲如果熟已 
　　將墜自不久　　又如空中云 
　　須臾而變滅　　如風駛飄鼓 
　　無時而暫停　　若著五欲者 
　　即失解脫樂　　誰有智慧士 
　　而求大苦因　　若人未得欲 
　　貪火極熾然　　若已得之者 
　　轉復無厭足　　得已愛別離 
　　便生大苦惱　　天上微妙樂 
　　人中殊勝果　　假使世間人 
　　盡受二種報　　心亦未知足 
　　得此更求余　　譬如熱乏人 
　　渴逼飲堿水　　五欲亦如是 
　　悕求無息時　　常在生死中 
　　輪轉恒無際　　若有智慧者 
　　必凈攝諸根　　證無漏圣道 
　　爾乃名知足　　王今應觀身 
　　無常不堅固　　九孔恒流溢 
　　眾苦作機關　　我雖受五欲 
　　而不生貪著　　為求寂滅樂 
　　是故今出家　　頻婆娑羅言 
　　善哉大導師　　我本臣事汝 
　　汝是帝王子　　能棄五欲榮 
　　我今勸俗利　　必獲無量罪 
　　唯愿大慈悲　　哀愍舍我過 
　　當于此境界　　證得佛菩提 
　　愿使不我遺　　我當獲大利 
　　于是從座起　　頂禮菩薩足 
　　百千眾圍繞　　還返于自宮 
　　菩薩調伏心　　為世間依止 
　　隨益而去住　　當往尼連河  
苦行品第十七  
　　佛告諸比丘。王舍城邊有一仙人。摩羅之子名烏特迦。與七百弟子俱。常說非想非非想定。爾時菩薩見彼仙人。于大會中多聞聰慧眾所宗仰。作是思惟。我若不至其所同其苦行。云何能顯彼所修行諸定過失。我今方便令彼自知。其所修習非為究竟。又欲開顯我之定慧利益一切。令彼眾會生希有心。發是念已至仙人所。作如是言。仁者。誰為汝師汝所修行復是何法。仙人答言。我本無師自然而悟。菩薩告言。我今故來求汝所證。愿為演說我當行之。仙言。隨意所欲當為宣說。  
　　爾時菩薩受彼教已。于一靜處專精修學。由昔慣習定慧因緣。即得世間百千三昧。隨彼諸定。所有差別種種行相皆現在前。是時菩薩。復從定起謂仙人言。過此定已更有何法。仙言。此最為勝更無余法。菩薩作是思惟。我有信進念定慧。速能勝得彼仙之法。其所得者非為正路。非厭離法。非沙門法。非菩提法。非涅槃法。  
　　佛告諸比丘。菩薩為欲令彼諸仙舍其邪道說如上事。時五跋陀羅先于彼所修行梵行。竊相議言。我等久學尚未能測彼定淺深。云何太子于少時間。已能證得大仙之法。嫌未究竟更求勝者。由斯義故。必當證獲無上菩提。彼得道時我等五人亦應有分。作是念已。即舍仙人還從菩薩。  
　　爾時菩薩出王舍城。與五跋陀羅次第游歷。向尼連河次伽耶山。于山頂上在一樹下敷草而坐。作是思惟。世間若沙門。若婆羅門。放逸身心住于貪欲隨于熱惱。雖行苦行去道甚遠。譬如有人為求火故。便取濕木置之水中。鉆燧索火。是人有能求得火不。若人住貪欲等。雖行苦行不能證得出世勝智亦復如是。  
　　復作是念。世間若沙門。若婆羅門。制御于身不行貪欲。于境界中心猶愛著。雖修苦行去道尚遠。譬如有人為求火故。猶取濕木置之陸地。鉆燧責火。是人有能求得火不。若復有人起貪愛等心未寂靜。雖行苦行不能證得出世勝智亦復如是。  
　　復作是念。世間若沙門。若婆羅門。攝衛身心離于貪欲。除諸熱惱最上寂靜。修行苦行即能證得出世勝智。譬如有人為求火故。取彼燥木置于干地而鉆燧之。當知是人定求得火。若復有人不處貪欲。身心寂靜勤修苦行。即能證得出世勝智亦復如是。  
　　佛告諸比丘。菩薩出伽耶山已。次第巡行至優樓頻螺池側東面。而視見尼連河。其水清冷湍洄皎潔。涯岸平正林木扶疏。種種花果鮮榮可愛。河邊村邑處處豐饒。棟宇相接人民殷盛。爾時菩薩漸至一處。寂靜閑曠無有丘墟。非近非遠不高不下。即作是念。今止此地易可安神。往古已來修圣行者多于此住。  
　　復作是念。我今出于五濁惡世。見彼下劣眾生諸外道等。著我見者修諸苦行。無明所覆虛妄推求。自苦身心用求解脫。所謂或有執器巡乞行而食之。或有唯一掬食以濟一日。或不乞食任彼來施。或有不受求請須自往乞以求解脫。或有恒食草木根莖枝葉花果蓮藕狩糞糠汁米泔油滓。或有不食沙糖蘇油石蜜淳酒甜酢種種美味以求解脫。或有乞一家食若二若三乃至七家。或有一日一食二日一食乃至半月一月一度而食以求解脫。或有所食漸頓多少隨月增減。或有日食一撮乃至七撮。或有日食一麥一麻一米。或有唯飲凈水以求解脫。或有名稱神所自餓而死。謂隨己意生天人中。或有紡績鵂鹠毛羽以為衣服。或著樹皮。或著牛羊皮革糞掃毯毼。或著一衣乃至七衣。或黑或赤以為衣服。或復露形。或手提三杖。或貫髑髏以求解脫。或一日一浴一日二浴。乃至七浴或常不浴。或有涂灰或有涂墨。或坌糞土或帶萎花。或五熱炙身以煙熏鼻自墜高巖。常翹一足仰觀日月。或臥編椽棘刺灰糞瓦石板杵之上以求解脫。或作唵聲婆娑聲蘇陀聲娑婆訶聲。受持咒術諷誦韋陀以求解脫。或依諸梵王帝釋。摩醯首羅突伽那羅延。拘摩羅迦旃延摩致履伽。八婆蘇二阿水那。毗沙門婆婁那。阿履致旃陀羅乾闥婆。阿修羅迦婁羅摩睺羅伽。夜叉步多鳩槃茶。諸天鬼神以求解脫。或有歸依地水火風空。山川河池溪壑大海。林樹蔓草塳墓四衢。養牛之處及[土*厘]肆間。或事刀劍輪槊一切兵器以求解脫。是諸外道怖生死故。勤求出離修習苦行都無利益。非歸依處而作歸依。非吉祥事生吉祥想。  
　　佛告諸比丘。菩薩爾時復作是念。我今為欲摧伏外道現希有事。令諸天人生清凈心。又欲令彼壞因緣者知業果報。又欲示現功德智慧。有大威神分析諸定差別之相。又欲示現有大勇猛精進之力。便于是處結加趺坐。身口意業靜然不動。初攝心時專精一境。制出入息熱氣遍體。腋下流汗額上津出譬如雨滴。忍受斯苦不生疲極。便起勇猛精進之心。  
　　佛告諸比丘。菩薩爾時制出入息。于兩耳中發大音響。譬如引風吹鼓鞴囊。受是苦事不生疲倦。諸比丘。我于爾時耳鼻口中斷出入息。內風沖頂發大音聲。譬如壯士揮彼利刃。上破腦骨受是苦事。不生疲極退轉之心。  
　　佛告諸比丘。菩薩爾時諸出入息一切皆止。內風強盛于兩肋間。旋回婉轉發大聲響。譬如屠人以刀解牛受是苦事都無懈倦。  
　　佛告諸比丘。菩薩爾時內風動故遍身熱惱。譬如有人力弱受制。于大火聚舉身被炙。受斯苦極更增勇猛精進之心。作是念言。我今住彼不動三昧。身口意業皆得正受。入第四禪遠離喜樂。遣于分別無有飄動。猶如虛空遍于一切無能變異。此定名為阿娑婆那。菩薩爾時修如是等最極苦行。諸比丘菩薩復作是念。世間若沙門婆羅門。以斷食法而為苦者。我今復欲降伏彼故日食一麥。比丘當知。我昔唯食一麥之時。身體羸瘦如阿斯樹。肉盡肋現如壞屋椽。脊骨連露如筇竹節。眼目欠陷如井底星。頭頂銷枯如暴干瓠。所坐之地如馬蹄跡。皮膚皺[起-巳+叟]如割朐形。舉手拂塵身毛焦落。以手摩腹乃觸脊梁。又食一米乃至一麻。身體羸瘦過前十倍。色如聚墨又若死灰。四方聚落人來見者咸嘆恨言。釋種太子寧自苦為。端正美色今何所在。  
　　佛告諸比丘。菩薩六年苦行之時。于四威儀曾不失壞。盛夏暑熱不就清涼。隆冬嚴寒不求厚暖。蚊虻唼體亦不拂除。結加趺坐身心不動。亦不頻申亦不洟唾。放牧童豎常來睹見。戲以草[這-言+(卄/手)]而刺我鼻。或刺我口或刺我耳。我于爾時身心不動。常為天龍鬼神之所供養。能令十二絡叉天人住三乘路。爾時世尊。欲重宣此義而說偈言。  
　　菩薩于往昔　　舍位出家已 
　　為利眾生故　　思惟諸方便 
　　我出濁惡世　　生此閻浮提 
　　多諸邪見人　　破法行異道 
　　愚者求解脫　　自苦其身心 
　　雖怖生死因　　恒迷出離果 
　　或有赴火聚　　自墜于高巖 
　　五熱以炙身　　涂灰而自毀 
　　日常一掬食　　劣以濟身命 
　　乞食于他門　　主喜而方受 
　　顏色少懷吝　　終朝而不食 
　　或時聞杵臼　　及以狗吠聲 
　　即止不行乞　　乃喚亦不受 
　　蘇油及美味　　乳酪沙糖等 
　　一切皆不御　　唯食粗惡食 
　　糠汁及油滓　　狩糞并藕根 
　　草木諸花葉　　以求于解脫 
　　或有服凈水　　或日食一麻 
　　或止進一米　　或有自餓死 
　　以求于解脫　　或有著皮革 
　　糞掃及鳥羽　　樹皮毛毼等 
　　種種弊衣服　　或有著一衣 
　　乃至著七衣　　或有常露形 
　　以求于解脫　　坐臥編椽上 
　　棘刺灰土中　　板杵瓦石間 
　　以求于解脫　　或常舉兩手 
　　或有翹一足　　散發及髽髻 
　　逐日而回轉　　以求于解脫 
　　或常禮日月　　河海及山川 
　　高原諸樹林　　以求于解脫 
　　此諸外道等　　勤修無利苦 
　　執著虛妄業　　堅受未嘗舍 
　　如是邪見人　　死當墮惡趣 
　　我為如是等　　昔于六年中 
　　示現摧伏彼　　勤修大苦行 
　　有諸無智人　　見外道邪苦 
　　竊以為真法　　便生隨喜心 
　　亦為成熟彼　　勤行大苦行 
　　乃擇空閑地　　加趺坐三昧 
　　當是節食時　　日食一麻米 
　　履寒不就暖　　處熱不求涼 
　　亦不逐蚊虻　　亦不避風雨 
　　童牧來觀看　　戲以草[這-言+(卄/手)]刺 
　　通于耳鼻口　　以草木瓦石 
　　打擲于我身　　亦不能致損 
　　一切皆忍受　　身亦不低昂 
　　亦不生疲極　　涕唾便痢等 
　　諸穢皆已絕　　唯余皮骨在 
　　血肉盡干枯　　形體極羸瘦 
　　如阿斯迦樹　　住阿那婆定 
　　身心寂不動　　亦不味禪樂 
　　而起大悲心　　普為諸眾生 
　　修行如是定　　以修此定故 
　　速疾得成佛　　滅除外道眾 
　　摧伏諸異學　　亦以迦葉等 
　　不信有菩提　　如是大菩提 
　　無量劫難得　　為是諸人等 
　　入阿那婆定　　當坐此定時 
　　有十二洛叉　　諸天人眾等 
　　住于三乘路　　諸天龍神等 
　　恒于日夜中　　供養菩薩身 
　　各自發弘愿　　愿住那婆定 
　　利益諸眾生　　其心如虛空  
往尼連河品第十八  
　　佛告諸比丘。爾時菩薩六年苦行。魔王波旬常隨菩薩。伺求其過而不能得。生厭倦心悒然而退。爾時世尊以偈頌曰。  
　　菩薩之所居　　林野甚清凈 
　　東望尼連水　　西據頻螺池 
　　初起精進心　　來求寂靜地 
　　見彼極閑曠　　止此除煩惱 
　　時魔王波旬　　到于菩薩所 
　　詐以柔軟語　　而向菩薩言 
　　世間諸眾生　　皆悉愛壽命 
　　汝今體枯竭　　千死無一全 
　　當修事火法　　必獲大果報 
　　無宜徒舍命　　為人所憐愍 
　　心性本難伏　　煩惱不可斷 
　　菩提誰能證　　自苦欲何為 
　　菩薩告波旬　　而作如是言 
　　惛醉貪嗔癡　　與汝為眷屬 
　　將汝至于此　　共汝壞善根 
　　我不求世福　　勿以此相擾 
　　我今無所畏　　以死為邊際 
　　志愿求解脫　　決無退轉心 
　　雖有諸痛惱　　我心恒寂靜 
　　住斯堅固定　　精進樂欲等 
　　我寧守智死　　不以無智生 
　　譬如義勇人　　寧為決勝沒 
　　非如怯弱者　　求活為人制 
　　是故我于今　　當摧汝軍眾 
　　第一貪欲軍　　第二憂愁軍 
　　第三饑渴軍　　第四愛染軍 
　　第五惛睡軍　　第六恐怖軍 
　　第七疑悔軍　　第八忿覆軍 
　　第九悲惱軍　　及自贊毀他 
　　邪稱供養等　　如是諸軍眾 
　　是汝之眷屬　　能摧伏天人 
　　我今恒住彼　　正念正知等 
　　銷滅汝波旬　　如水漬壞器 
　　菩薩作是言　　魔王便退屈  
　　佛告諸比丘。菩薩作是思惟。過現未來所有沙門。若婆羅門。修苦行時。逼迫身心受痛惱者。應知是等但自苦己都無利益。復作是念。我今行此最極之苦。而不能證出世勝智。即知苦行非菩提因。亦非知苦斷集證滅修道。必有余法當得斷除生老病死。復作是念。我昔于父王園中閻浮樹下修得初禪。我于爾時身心悅樂。如是乃至證得四禪。思惟往昔曾證得者。是菩提因必能除滅生老病死。菩薩復作是念。我今將此羸瘦之身不堪受道。若我即以神力及智慧力。令身平復向菩提場。豈不能辦如是之事。即非哀愍一切眾生。非是諸佛證菩提法。是故我今應受美食令身有力。方能往詣菩提之場。時有諸天心常愛樂修苦行者。已知菩薩欲食美食白菩薩言。尊者莫受美食。我今方便以神通力令尊氣力平復如本與食無異。菩薩思惟。我實不食已經多時。四輩人民亦皆知我修行苦行。若我因彼天神之力。而不食者便成妄語。時五跋陀羅既聞菩薩欲受美食咸作是念。沙門瞿曇如是苦行尚不能得出世勝智。況復今者欲食美食受樂而住。是無智人退失禪定。便舍菩薩詣波羅奈仙人墮處鹿野苑中。佛告諸比丘。菩薩苦行已來優婁頻螺聚落主。名曰斯那缽底。有十童女。昔與五跋陀羅常以麻麥供養菩薩。爾時諸女既知菩薩舍置苦行。即作種種飲食奉獻。未經多日色相光悅。于是眾人復相謂言。沙門瞿曇形貌威嚴有大福德。十童女中其最小者。名曰善生。昔于菩薩苦行之時。恒以飲食供養八百梵志。愿因供養梵志之福資益菩薩。今速成就阿耨多羅三藐三菩提。  
　　佛告諸比丘。菩薩復作是念。六年勤苦衣服弊壞。于尸陀林下見有故破糞掃之衣將欲取之。于時地神告虛空神作如是言。奇哉奇哉。釋種太子舍輪王位。拾是所棄糞掃之衣。虛空之神聞此語已。告三十三天。如是展轉于一念中。乃至傳聞阿迦尼吒天。爾時菩薩手持故衣作如是言。何處有水洗浣是衣。時有一天于菩薩前。以手指地便成一池。爾時菩薩復更思惟。何處有石可以洗是糞掃之衣。時釋提桓因即以方石安處池中。菩薩見石持用浣衣。爾時帝釋白菩薩言。我當為尊洗此故衣。惟愿聽許。然菩薩欲使將來諸比丘眾不令他人洗浣故衣。即便自洗不與帝釋。浣衣已訖入池澡浴。是時魔王波旬變其池岸極令高峻。池邊有樹名阿斯那。是時樹神按樹令低。菩薩攀枝得上池岸。于彼樹下自納故衣。時凈居天子名無垢光。將沙門應量袈裟供養菩薩。  
　　爾時菩薩受袈裟已。于晨朝時著僧伽梨入村乞食。其聚落神于昨夜中告善生言。汝常為彼清凈之人設大施食。彼人今者舍苦行已。現食美食汝先發愿。彼人受我食已。速得阿耨多羅三藐三菩提。今正是時速宜營辦。時善生女聞神語已。即取千頭牸牛而[(殼-一)/牛]其乳七度煎煮。唯取其上極精純者置新器內。用香粳米煮以為糜。當煮之時于乳糜上。現千輻輪波頭摩等吉祥之相。時善生女見此相已即自思惟。是何瑞應。時有仙人語善生言。如此乳糜若有食者。必當得成無上菩提。是時善生煮乳糜已。灑掃所居極令清凈。安置妙座種種施設。告優多羅女言。汝宜往請梵志偕來。優多羅女既奉命已向東而行。唯見菩薩不睹梵志。南西北行但睹菩薩不見梵志亦復如是。由凈居天隱梵志身。令優多羅女永不得見。優多羅女歸白善生言。我所去處唯見沙門瞿曇。不復見有諸余梵志。善生女言。此為最勝我故為彼辦是乳糜。汝宜速往為我延請。優多羅女至菩薩所。頭面禮足作如是言。善生使我來請圣者。菩薩聞已往詣其所坐殊勝座。時善生女即以金缽盛滿乳糜持以奉獻菩薩受已作是思惟。食此乳糜必定得成阿耨多羅三藐三菩提。復告善生。我若食已如是金缽當付與誰。善生女言。愿以此缽奉上尊者隨意所用。爾時菩薩擎彼乳糜。出優婁頻螺聚落。往尼連河置缽岸上。剃除須發入河而浴。  
　　佛告諸比丘。菩薩澡浴之時。百千諸天散天香花遍滿河中。菩薩浴竟競收此水將還天宮。所剃須發善生得已起塔供養。菩薩既出河岸作是思惟。當以何座食此美味。河中龍妃即持賢座從地涌出。敷置凈處請菩薩坐。菩薩坐已食彼乳糜身體相好平復如本。即以金缽擲置河中。是時龍王生大歡喜。收取金缽宮中供養。時釋提桓因即變其形。為金翅鳥從彼龍王奪取金缽將還本宮起塔供養。爾時菩薩從座而起。龍妃還持所獻賢座。歸于本宮起塔供養。諸比丘由菩薩福慧力故。食乳糜已。三十二相八十種好圓光一尋轉增赫弈。爾時世尊欲重宣此義。而說偈言。  
　　六年苦行時　　身體極羸瘦 
　　不以天神力　　往彼菩提場 
　　為愍眾生故　　還依諸佛法 
　　須食于美食　　方證大菩提 
　　有女于往昔　　行善名善生 
　　為佛六年苦　　廣施八百眾 
　　夜半聞天語　　晨朝[(殼-一)/牛]乳牛 
　　練彼千牛乳　　作糜持奉獻 
　　菩薩著衣已　　巡行至其舍 
　　受彼乳糜取　　往詣尼連河 
　　菩薩無量劫　　廣修諸善行 
　　身心俱寂靜　　進止極調柔 
　　至彼連河岸　　天龍悉圍繞 
　　菩薩入河浴　　諸天散香花 
　　將欲升河岸　　神來低寶樹 
　　善女施金缽　　龍妃奉妙床 
　　行步如師子　　往詣菩提座  
方廣大莊嚴經卷第八 詣菩提場品第十九  
　　爾時佛告諸比丘。菩薩澡浴身體。復食乳糜氣力平全。方欲往詣十六功德之地菩提樹下。為欲降伏彼魔怨故。以大人相西面而行。所謂徐徐安隱而行。容止美好如虹霓而行。雅步閑詳如須彌山巍巍而行。不匆遽行。不遲慢行。不沉重行。不輕躁行。不濁亂行。離垢而行。清凈而行。無過失行。無愚癡行。無染著行。如師子王行。如龍王行。如那羅延行。不觸地行。千輻輪相印文而行。足指網鞔甲如赤銅照地而行。震動大地而行。如山相擊出大音聲而行。坑坎堆阜自然平正而行。足下光明照罪眾生歸于善趣而行。所踐之地皆生蓮花而行。隨順過去諸佛就師子座而行。心如金剛不可沮壞而行。閉諸惡趣開諸善門而行。安樂一切眾生而行。銷滅魔力而行。摧諸邪論而行。除斷無明翳障而行。絕生死翅羽而行。映蔽釋梵護世自在天王而行。于三千大千世界唯我獨尊而行。自證圣道不由他悟而行。將證一切智而行。念慧相應而行。欲除生老病死而行。方趣寂滅離垢不死無畏向涅槃城而行。  
　　爾時菩薩正念向彼菩提之樹直視行。時便有如是無量威儀。時有風天雨天。從尼連河至菩提樹。周遍掃灑盡令嚴凈。又雨無量殊勝香華遍覆其地。于三千大千世界。所有大小諸樹皆悉低枝向菩提樹。三千大千世界須彌山等。大小諸山皆悉低峰向菩提樹。欲界諸天子等。各散種種微妙香花。一一妙花縱廣一拘盧舍以為花臺。復現廣路修遠無際。于路左右七寶欄楯皆悉嚴好。其量高下如七多羅樹。眾寶幡蓋處處莊嚴。復化七寶多羅之樹。一一樹間絡以金繩。于其繩上皆懸珍鐸。明珠琉璃間廁其中。其樹兩間有七寶池。于彼池內金沙遍布香水盈滿。優缽羅花。拘勿頭花。波頭摩花。芬陀利花。如是等花充滿池中。其池四邊七寶階道。周匝莊嚴。于其階道則有迦陵頻伽。鳧雁鴛鴦命命諸鳥出和雅音。有八萬四千天諸婇女。以眾香水灑于前路。復有八萬四千天諸婇女散眾天花。一一樹下復有眾寶妙臺。是諸臺上各有八萬四千天諸婇女。皆捧寶器盛妙栴檀沉水之香。復有五千天諸婇女。奏天伎樂歌舞頌嘆出和雅音。  
　　佛告諸比丘。菩薩詣菩提樹時。其身普放無量光明。又遍震動無邊剎土。復有無量百千諸天奏天伎樂。于虛空中雨眾天花。又雨無量百千天妙衣服。復有無量象馬牛等圍繞菩薩。發聲哮吼其音和暢。又有無量鸚鵡舍利拘抧羅鳥。迦陵頻伽。鳧雁鴛鴦孔雀翡翠共命諸鳥。翻翔圍繞出和雅音。菩薩往菩提場時。有如是等無量希有吉祥之相。  
　　佛告諸比丘。菩薩將欲坐菩提座。其夜三千大千世界主大梵天王。告諸梵眾作如是言。仁者當知。菩薩摩訶薩被精進甲。智慧堅固心不劬勞。成就一切菩薩之行。通達一切波羅蜜門。于一切菩薩地得大自在。獲諸菩薩清凈意樂。一切眾生諸根利鈍皆悉了知。住于如來秘密之藏超諸魔境。一切善法皆能自覺。不由他人而得覺悟。為諸如來大神通力之所護念。當為眾生說解脫道。亦為眾生作大商主。摧伏一切諸魔軍眾。于三千大千世界之中。唯佛獨尊為大醫王。調和法藥救眾生苦為大法王。以智慧明照于十方建大法幢。不為世間八法所染。猶如蓮花不著于水。能積無量真實法寶。猶如大海蘊諸奇珍。怨親平等如須彌山安住不動。心意清凈如摩尼珠離諸垢穢。于三千大千世界得大自在。菩薩摩訶薩以如是等無量功德詣菩提場。為欲降伏眾魔怨故。成阿耨多羅三藐三菩提故。欲圓滿十力四無所畏十八不共佛法故。轉正法輪故。為欲震大師子吼故。施大法雨令諸眾生得滿足故。令諸眾生得清凈法眼故。令諸外道息諍論故。欲使本愿得圓滿故。于一切法得自在故。仁者。汝等應當發心往詣親近供養。即說偈言。  
　　無量百千劫　　具慈悲喜舍 
　　禪定智慧通　　于今證涅槃 
　　若欲遠三惡　　及離于八難 
　　受天妙樂報　　乃至得涅槃 
　　應持上供具　　供養于菩薩 
　　六年修苦行　　欲詣菩提場 
　　三千世界主　　釋梵及日月 
　　一切無與等　　見者咸歡悅 
　　降伏諸魔軍　　必當成正覺 
　　身相三十二　　最勝自莊嚴 
　　梵音甚清徹　　心凈離諸過 
　　或有人樂欲　　上生于梵世 
　　或有人樂欲　　證得聲聞果 
　　或有人樂欲　　得成辟支佛 
　　或有人樂欲　　當獲無上果 
　　如是諸人等　　應供養導師  
　　佛告諸比丘。時大梵天王為供養菩薩故。以神通力令三千大千世界皆悉清凈。除諸砂鹵瓦礫荊棘。地平如掌無有丘墟。以金銀琉璃硨磲馬瑙珊瑚虎魄真珠等寶而嚴飾之。又遍三千大千世界生諸瑞草青綠右旋柔軟可愛如迦陵陀衣。又諸巨海變為平地。亦不嬈彼魚鱉黿鼉水性之屬。所有十方剎土梵王帝釋護世四王。咸見此間三千大千世界如是嚴凈。各于本土皆悉莊嚴遙申供養。又十方無邊剎土一切菩薩為供養故。以超過人天殊勝供具。各于本國而申供養。皆見無邊世界如一佛土。諸須彌山鐵圍山間幽冥之處。日月威光所不能及。咸見菩薩光明普照。  
　　有十六天子。守護此菩提之場。是諸天子皆證無生法忍及得阿惟越致。其名曰轉進天子。無勝天子。施與天子。愛敬天子。勇力天子。善住天子。持地天子。作光天子。無垢天子。法自在天子。法幢天子。所行吉祥天子。無障礙天子。大莊嚴天子。清凈戒香天子。蓮花光明天子。如是等天子。各化四萬八十由旬。廣設無量寶莊嚴具。其地四邊皆有七重寶路。一一寶路皆悉行列寶多羅樹。一一樹間金繩交絡。垂諸寶鈴覆以寶網。閻浮檀金以為蓮花遍滿于地。一一花上各以七寶而嚴飾之。復燒種種上妙天香。十方世界人天之中。所有妙樹悉于中現。又十方世界一切水陸。勝妙香花悉于中現。又十方世界諸佛菩薩。各于本土現無量資糧廣博嚴飾福德智慧菩提道場。如是種種事業皆悉現于此道場中。  
　　佛告諸比丘。十六天子見如是等神通瑞相種種莊嚴踴躍歡喜。天龍夜叉。乾闥婆。阿修羅。迦婁羅。緊那羅。摩睺羅伽等。見此道場嘆未曾有。各想自宮猶如塳墓。皆有無量贊述功德。復有四護菩提樹神。一名毗留薄瞿。二名蘇摩那。三名烏珠缽底。四名帝珠。各以神力變菩提樹。高廣嚴好各長八十多羅之樹。根莖枝葉花果茂盛。端正可愛莊嚴無比見者歡喜。踰于帝釋歡喜園中波利質多羅樹拘鞞羅樹。菩薩所坐成菩提處。則三千大千世界之中心也。此樹下地純以金剛所成不可沮壞。  
　　佛告諸比丘。菩薩欲往菩提樹時。放大光明遍照無邊無量世界。地獄眾生皆得離苦。餓鬼眾生皆得飽滿。畜生眾生慈心相向。諸根不具眾生皆得具足。病苦眾生皆得痊愈。怖畏眾生皆得安樂。獄囚眾生皆得釋然。貧窮眾生皆得財寶。煩惱眾生皆得解脫。饑渴眾生皆得飲食。懷孕眾生皆得免難。羸瘦眾生皆得充健。而于此時。無一眾生為貪恚癡之所逼惱。人天不死亦不受胎。是時一切眾生更相慈愍生利益心。如父如母如姊如妹如兄如弟。爾時世尊欲重宣此義。而說偈言。  
　　地獄痛苦逼　　一切皆休息 
　　畜生相食啖　　各各起慈心 
　　八難皆閉塞　　三惡悉空靜 
　　光明所照處　　咸受微妙樂 
　　眼耳鼻舌等　　諸根不完具 
　　皆悉得具足　　煩惱所擾者 
　　便得大安樂　　狂亂得正念 
　　貧賤得富貴　　病苦得痊除 
　　禁囚得解脫　　一切無忿競 
　　展轉起慈心　　如父母愛子 
　　菩薩光明網　　遍滿于十方 
　　普照恒沙界　　映蔽無邊土 
　　鐵圍大鐵圍　　及余諸山等 
　　皆悉不復現　　變為一佛剎 
　　以眾寶所成　　嚴飾甚微妙 
　　由光照燭故　　一切如觀掌 
　　如是等莊嚴　　為供養菩薩 
　　護菩提場神　　有十六天子 
　　面八十由旬　　現種種嚴飾 
　　菩薩大威力　　面八十由旬 
　　亦現無邊剎　　各各皆嚴凈 
　　天龍八部眾　　睹如是事已 
　　還自思本宮　　而生塳墓想 
　　咸起奇特心　　頌嘆諸功德 
　　善哉福難思　　乃感如斯果 
　　匪唯身語意　　起如是莊嚴 
　　以本愿力故　　一切皆成就 
　　隨諸眾生業　　皆悉得滿足 
　　四護菩提神　　嚴飾菩提樹 
　　勝過歡喜園　　帝釋殊妙林 
　　此神所嚴飾　　端正甚可愛 
　　一切天人等　　稱贊無窮已  
　　佛告諸比丘。菩薩清凈光明普照世界。滅除一切眾生煩惱。遇斯光者皆生欣喜。此光又照迦利龍王宮。時彼龍王遇斯光明。于龍眾中而說偈言。  
　　過去三佛皆已現　　智慧光明真金色 
　　于是還睹無垢光　　由斯定有佛興世 
　　其光清凈踰日月　　非螢非燭星電等 
　　亦非梵釋阿修羅　　一切威光所能及 
　　我以先業行不善　　所處宮殿常昏暗 
　　恒雨熱沙以燒身　　自念長時受斯苦 
　　忽遇光明如日照　　身心清涼遍歡喜 
　　億劫修行眾行者　　今時定坐菩提場 
　　我與汝等諸親眷　　衣服香花并伎樂 
　　及以種種莊嚴具　　供養利益世間者  
　　佛告諸比丘。龍王爾時與其眷屬。歡喜踴躍瞻顧四方。乃見菩薩身相巍巍如須彌山。梵釋四王龍神八部。皆悉圍繞心大歡喜。頭面禮足恭敬尊重即以種種香花衣服瓔珞。作眾伎樂供養菩薩。合掌曲躬以偈贊曰。  
　　面凈如滿月　　世間大導師 
　　我昔值諸佛　　瑞相皆如是 
　　今尊破魔已　　行當證菩提 
　　曾于過去劫　　廣修內外施 
　　持戒及忍辱　　精進禪智慧 
　　方便大慈悲　　愿力喜舍等 
　　以是諸功德　　當得成佛道 
　　一切諸叢林　　低枝禮佛樹 
　　有千吉祥瓶　　圍繞在虛空 
　　眾鳥吐和音　　翻翔競隨逐 
　　身色真金光　　遍照于十方 
　　惡趣停苦惱　　世間蒙快樂 
　　尊今于三界　　定為大導師 
　　梵王及帝釋　　欲色諸天子 
　　咸舍微妙樂　　皆來申供養 
　　尊今于世間　　必為大醫王 
　　凡是所游踐　　蓮華隨步起 
　　尊今于世間　　必為應供者 
　　導師坐道場　　無量拘胝數 
　　一切魔軍眾　　皆當自摧伏 
　　日月可墮落　　須彌可崩壞 
　　若未得菩提　　終不可移動 
　　愿我與眷屬　　得舍此龍身 
　　功德自莊嚴　　當往菩提座  
　　說是偈已。其龍王妃名曰金光。與無量龍女恭敬圍繞。持眾寶蓋衣服瓔珞人天妙花。復持寶器盛眾名香。奏諸伎樂說是妙偈。贊菩薩曰。  
　　能斷貪嗔癡　　世間諸過患 
　　渡生死海者　　故我今頂禮 
　　尊為大醫王　　善拔煩惱箭 
　　眾生未調伏　　而當調伏之 
　　眾生處世間　　恒為煩惱覆 
　　尊當以慧日　　照之令得除 
　　世間無依怙　　今當得依怙 
　　而于虛空中　　雨種種衣食 
　　諸天龍神等　　皆生歡喜心 
　　辯才大導師　　愿速坐道場 
　　降伏眾魔怨　　當成無上道 
　　似昔諸如來　　所證菩提法 
　　無量劫修習　　利益諸群生 
　　愿速坐道場　　證無上菩提  
　　佛告諸比丘。菩薩爾時作是思惟。古昔諸佛坐于何座。證阿耨多羅三藐三菩提。作是念時。即知過去諸佛皆坐凈草而成正覺。是時凈居天子知菩薩心白菩薩言。如是如是。過去諸佛欲證菩提皆坐凈草。爾時菩薩復自思惟。誰能與我如是凈草。時釋提桓因即變其身。為刈草人在菩薩右。不近不遠持草而立。其草青紺如孔雀尾柔軟可愛。如迦尸迦衣宛轉右旋香氣芬馥。  
　　爾時菩薩既見化人執斯妙草。漸向其所徐而問之。汝名字誰。其人答曰。我名吉祥。菩薩思惟我今欲求自身吉祥。復欲令他而得吉祥。人名吉祥于我前立。我今定證阿耨多羅三藐三菩提。  
　　爾時菩薩欲從化人而求浮草出是語。時梵聲微妙所謂真實聲。周正聲。清亮聲。和潤聲。流美聲。善導聲。不謇聲。不澀聲。不破聲。柔軟聲。憺雅聲。分析聲。順耳聲。合意聲。如迦陵頻伽聲。如命命鳥聲。如殷雷聲。如海波聲。如山崩聲。如天贊聲。如梵天聲。如師子聲。如龍王聲。如象王聲。不急疾聲。不遲緩聲。解脫之聲。無染著聲。依義之聲。應時之聲。宣說八千萬億法門之聲。順一切諸佛法聲。菩薩以此美妙之聲。語化人言。仁者汝能與我凈草以不。于是頌曰。  
　　吉祥汝今時　　宜速施凈草 
　　我當坐是草　　降伏彼魔軍 
　　若證寂滅法　　即得無上道 
　　我為菩提故　　無量劫修行 
　　施戒精進忍　　禪定智慧力 
　　解脫與意樂　　福德及神通 
　　緣彼諸行故　　今得圓滿果 
　　若施我凈草　　獲無量福德 
　　因施凈草故　　必當成導師 
　　吉祥聞此言　　心生大歡喜 
　　手持凈妙草　　住于菩薩前 
　　即以歡喜心　　而白菩薩言 
　　若以施草故　　能獲大菩提 
　　幸先授菩提　　然后受凈草 
　　菩薩報吉祥　　非唯施凈草 
　　即獲大菩提　　應修無量德 
　　方蒙諸佛記　　吉祥汝應知 
　　菩提不妄授　　菩提可妄授 
　　我當以菩提　　授一切眾生 
　　吉祥汝應知　　我證菩提已 
　　分布諸世間　　汝當于我所 
　　聽受甘露法　　菩薩受凈草 
　　往詣菩提場　　舉足欲行時 
　　其地大震動　　諸天龍神等 
　　皆生歡喜心　　恭敬合掌言 
　　菩薩于今者　　必降伏眾魔 
　　定獲甘露法　　證于無上道  
　　佛告諸比丘。菩薩向菩提場時。無量菩薩并諸天眾各各莊飾菩提之樹。其菩提樹有八萬四千。一一皆愿菩薩坐其樹下。得阿耨多羅三藐三菩提。其菩提樹。或有高顯殊特。百千由旬純花所成。或有菩提樹高顯殊特。二億由旬。純香所成。或有菩提樹高顯殊特。百千由旬純以栴檀所成。或有菩提樹高顯殊特。五億由旬純以繒彩所成。或有菩提樹高顯殊特。十億由旬純以珠寶所成。或有菩提樹高顯殊特。百億由旬純以七寶所成。如是八萬四千菩提之樹。一一樹下各隨色類敷師子座。或有師子之座以花莊嚴。或有師子之座以香莊嚴。或有師子之座以栴檀莊嚴。或有師子之座以珠寶莊嚴。或有師子之座以雜寶莊嚴。  
　　佛告諸比丘。爾時菩薩示現取草周遍敷設如師子王。具足勢力。精進堅固無諸過失。貴盛自在智慧覺悟有大名稱降伏眾魔摧諸外道。具足如是種種功德。將證菩提而面向東。于凈草上結加趺坐。端身正念發大誓言。  
　　我今若不證　　無上大菩提 
　　寧可碎是身　　終不起此座  
　　爾時菩薩升菩提座。即證方廣神通游戲大嚴之定。得是定已。現身各各坐彼師子之座。一一身上皆具眾妙相好莊嚴。其余菩薩并諸天人各各皆謂。菩薩獨坐其座。又由定力。能令地獄。餓鬼畜生。閻羅王界。及諸人天。皆見菩薩坐菩提座。  
嚴菩提場品第二十  
　　佛告諸比丘。爾時菩薩坐菩提場。六欲諸天恐有障難。即于東面恭敬而住。如是南西北方四維上下。皆有無量諸天恭敬而住。是時菩薩放大光明。其光名為開發菩薩智。周遍照耀盡虛空界一切十方諸佛剎土。爾時東方世界有國名離垢。其佛號曰離垢光明。彼有菩薩摩訶薩。名游戲莊嚴。遇斯光已。與無央數菩薩圍繞而來詣菩提場。為供養故住菩薩前。爾時菩薩以神通力。變現十方盡虛空界一切佛剎。成一清凈琉璃道場。一切佛剎五道眾生。展轉指示各相謂言。此是何人神通游戲莊嚴威德色相乃爾。是時菩薩于一一眾生前現化菩薩。而說頌曰。  
　　能斷諸垢濁　　貪嗔癡習氣 
　　身照十方剎　　映蔽眾光明 
　　福智及三昧　　積劫轉增長 
　　一切諸莊嚴　　最勝牟尼力  
　　爾時南方世界。有國名寶莊嚴。其佛號曰光明。彼有菩薩摩訶薩。名現寶蓋。遇斯光已。與無央數菩薩圍繞而來詣菩提場。為供養故住菩薩前。爾時菩薩以神通力。持一寶蓋周遍覆此菩提之場。大梵天王釋提桓因護世四王。更相謂言。以何果報而現如此寶莊嚴蓋。于寶蓋中。出妙頌曰。  
　　在昔億千劫　　供養三世佛 
　　慈心行舍施　　故得相莊嚴 
　　成就那延力　　導師感是報 
　　利益于一切　　端坐菩提場  
　　爾時西方世界。有國名詹波。其佛號曰開敷花王智慧神通。彼有菩薩摩訶薩。名曰寶網。遇斯光已。與無央數菩薩圍繞而來詣菩提場。為供養故住菩薩前。爾時菩薩以神通力。取一勝妙寶網彌覆菩提道場。十方諸來天眾龍神八部更相謂言。以何因緣感斯寶網。于寶網中。出妙頌曰。  
　　能為眾寶因　　眾寶所依處 
　　三界皆歸趣　　名聞遍十方 
　　欲證大菩提　　住于清凈法 
　　精進力成佛　　能感如斯供  
　　爾時北方世界。有國名曰轉。其佛號曰掩蔽日月光。彼有菩薩摩訶薩。名莊嚴王。遇斯光已。與無央數菩薩圍繞而來詣菩提場。為供養故住菩薩前。爾時菩薩以神通力。令十方無邊剎土功德莊嚴之臺。皆現于此菩提道場。諸來眾會心生奇特。一切人天更相謂言。以何因緣感此殊勝莊嚴妙臺。于妙臺中。出妙頌曰。  
　　由昔無邊劫　　福智資糧滿 
　　身口意清凈　　慚愧及慈悲 
　　無上能仁尊　　眾善無不具 
　　今坐菩提座　　故獲如斯福  
　　爾時東南方世界。有國名德王。佛號功德光明王。彼有菩薩摩訶薩。名功德慧。遇斯光已。與無央數菩薩圍繞而來詣菩提場。為供養故住菩薩前。爾時菩薩以神通力。化作無量功德莊嚴眾寶樓觀。諸來天龍夜叉等眾。見未曾有生奇特心。更相謂言。以何因緣而有斯瑞。于樓觀中。而說頌曰。  
　　眾德之所生　　具足功德者 
　　能成就功德　　天龍咸恭敬 
　　德海詣道場　　功德香普熏 
　　今坐菩提座　　感如斯供養  
　　爾時西南方有國名出寶。其佛號寶幢。彼有菩薩摩訶薩。名出眾寶。遇斯光已。與無央數菩薩圍繞。而來詣菩提場。為供養故住菩薩前。爾時菩薩以神通力。化作無量阿僧祇眾寶圓光。其中諸天見未曾有生奇特心。更相謂言。以何威力而現如是眾寶圓光。其圓光中。出妙頌曰。  
　　以眾寶宮殿　　花果與園林 
　　頭目髓腦等　　身胸及手足 
　　如是種種施　　積習諸功德 
　　今現證菩提　　感如斯供養  
　　爾時西北方世界。有國名云。其佛號曰云王。彼有菩薩摩訶薩。名云雷震聲。遇斯光已。與無央數菩薩圍繞而來詣菩提場。為供養故住菩薩前。爾時菩薩以神通力。化作沉水香云及栴檀香云。遍布菩提道場。諸天眾會皆生歡喜奇特之心。共相謂言。以何因緣有斯瑞應。其香云中。出妙頌曰。  
　　法云覆一切　　普雨于法雨 
　　滅眾生煩惱　　令得于涅槃 
　　神通定根力　　功德為莊嚴 
　　證甘露菩提　　故獲如斯供  
　　爾時東北方世界。有國名金網。其佛號寶蓋光明。彼有菩薩摩訶薩。名金網莊嚴。遇斯光已。與無央數菩薩圍繞而來詣菩提場。為供養故住菩薩前。爾時菩薩以神通力。于彼諸來菩薩供養具中。化出無量無邊大菩薩眾。皆有殊勝三十二相莊嚴其身。執持花鬘曲躬稽首。一一菩薩以偈頌曰。  
　　由昔無邊劫　　深信極尊敬 
　　以微妙音聲　　贊嘆諸如來 
　　今坐菩提座　　是故我頂禮 
　　愿以贊嘆業　　當得無上果  
　　爾時下方世界。有國名普觀。其佛號曰普見。彼有菩薩摩訶薩。名曰寶藏。遇斯光已。與無央數菩薩圍繞。而來詣菩提場。為供養故住菩薩前。爾時菩薩以神通力于一一菩薩前。化出廣大妙金蓮花。而于花中皆有婇女。出現半身端正姝妙。咸以寶莊嚴具嚴飾其身。手執種種金珠瓔珞曲躬稽首。而諸人天更相謂言。以何因緣感得如是微妙婇女。是諸婇女以偈頌曰。  
　　由昔無邊劫　　頂禮諸如來 
　　辟支及聲聞　　父母并尊者 
　　質直無過患　　具一切功德 
　　皆應恭敬禮　　清凈戒圓滿  
　　爾時上方世界。有國名殊勝功德。其佛號曰德王。彼有菩薩摩訶薩。名虛空藏。遇斯光已。與無央數菩薩圍繞來詣菩提道場。為供養故住菩薩前。爾時菩薩以神通力。于虛虛中普雨十方世界諸佛剎土。昔所不見昔所未聞。眾寶花鬘涂香末香燒香。繒彩衣服幢幡寶蓋摩尼眾寶。金銀琉璃車磲馬瑙。象馬車乘輦輿兵眾。花樹果樹童男童女。爾時梵釋護世天龍夜叉。乾闥婆。阿修羅。迦婁羅緊那羅。摩睺羅伽。人非人等一切群生。皆悉得見。生歡喜心。無有驚怖。爾時世尊欲重宣此義。而說偈言。  
　　利益一切世間者　　欲證無上菩提時 
　　十方無量諸菩薩　　皆悉如云而集會 
　　彼諸菩薩所來事　　我今以喻而略說 
　　無量菩薩從空來　　猶如密云震吼聲 
　　各各執持寶瓔珞　　明珠垂懸甚嚴飾 
　　無量菩薩從空來　　首飾寶冠垂辮發 
　　擎捧如花妙臺觀　　而至菩提道場所 
　　無量菩薩從空來　　猶如師子震吼聲 
　　說空無相及無愿　　而至菩提道場所 
　　無量菩薩從空來　　猶如牛王哮吼聲 
　　雨未曾有微妙花　　而至菩提道場所 
　　無量菩薩從空來　　美聲猶如孔雀王 
　　身光出現千種相　　而至菩提道場所 
　　無量菩薩從空來　　光明猶如凈滿月 
　　以妙音聲而贊嘆　　菩薩無量諸功德 
　　無量菩薩從空來　　光明照耀猶如日 
　　映蔽一切魔宮殿　　而至菩提道場所 
　　無量菩薩從空來　　身色美艷如虹霓 
　　福慧資糧悉圓滿　　而至菩提道場所 
　　無量菩薩從空來　　手出摩尼眾寶網 
　　并散曼陀蘇曼陀　　婆利師花詹波花 
　　及持如是等花鬘　　而至菩提道場所 
　　無量菩薩從空來　　以神通力震大地 
　　而諸眾生不驚怖　　一切靡不歡喜者 
　　無量菩薩從空來　　手接須彌大山王 
　　如持花鬘不為重　　而至菩提道場所 
　　無量菩薩從空來　　頂戴四大香水海 
　　遍灑大地皆嚴凈　　而至菩提道場所 
　　無量菩薩從空來　　各持殊勝眾寶蓋 
　　令諸菩薩皆睹見　　而至菩提道場所 
　　無量菩薩從空來　　現為梵王住寂定 
　　一一毛孔演妙法　　說大慈悲及喜舍 
　　無量菩薩從空來　　示為帝釋微妙形 
　　一切天人共圍繞　　而至菩提道場所 
　　無量菩薩從空來　　示為護世之形像 
　　一切天人共圍繞　　各各散以天花香 
　　以緊那羅乾闥婆　　美妙音聲贊菩薩 
　　無量菩薩從空來　　各持芬香妙花樹 
　　枝葉花果遍莊嚴　　而至菩提道場所 
　　其樹花臺有菩薩　　于彼花中出半身 
　　悉皆具相三十二　　各各執持諸妙花 
　　拘物頭花波頭摩　　優缽羅花芬陀利 
　　無量菩薩從空來　　手持清凈蓮花沼 
　　其身廣大如須彌　　變為凈妙諸花鬘 
　　遍覆三千大千界　　而至菩提道場所 
　　無量菩薩從空來　　各于眼中現劫燒 
　　而復于此示成劫　　遍身一一支節中 
　　演出無邊諸佛法　　所有眾生皆得聞 
　　聞者悉斷諸貪欲　　而至菩提道場所 
　　無量菩薩從空來　　其身端正甚可愛 
　　以眾寶具而莊嚴　　其聲猶如緊那羅 
　　一切天人修羅等　　見聞皆悉無厭足 
　　無量菩薩從空來　　其身堅固如金剛 
　　震動大地至水際　　而至菩提道場所 
　　無量菩薩從空來　　光明照耀如日月 
　　滅除眾生煩惱苦　　而至菩提道場所 
　　無量菩薩從空來　　其身皆是眾寶成 
　　遍于無邊佛剎土　　普雨雜寶妙花香 
　　一切眾生悉歡喜　　而至菩提道場所 
　　無量菩薩從空來　　各能總持四種藏 
　　其身一一毛孔中　　演說無數諸經典 
　　具足辯才大智慧　　覺悟惛醉諸群生 
　　無量菩薩從空來　　執持天鼓如須彌 
　　擊出美妙大音聲　　遍滿拘胝億佛剎 
　　普告一切諸人天　　娑婆世界雨甘露  
方廣大莊嚴經卷第九 降魔品第二十一  
　　爾時佛告諸比丘言。比丘當知菩薩坐菩提座已作是思惟。我于今者當成正覺。魔王波旬居欲界中最尊最勝。應召來此而降伏之。復有欲界諸天及魔波旬所有眷屬久積善業。當得見我師子游戲發阿耨多羅三藐三菩提心。作是念已放眉間白毫相光。其光名為降伏魔怨。遍照三千大千世界傍耀魔宮。魔王波旬于光明中。聞如是偈。  
　　世有最勝清凈人　　經歷多時修行滿 
　　是彼釋種舍王位　　今現坐于菩提場 
　　汝身稱有大勇猛　　當往樹下共相挍 
　　其人已達于彼岸　　既自能度當度他 
　　應滅三惡悉無余　　令彼人天轉充滿 
　　若使得證菩提已　　不久空虛汝境界 
　　愚癡黑暗嗔恚伴　　悉當銷散盡無余 
　　彼定廣開甘露門　　汝等今者為何計  
　　佛告諸比丘。時魔波旬聞是偈已。復于夢中見三十二不祥之相。一者見其宮殿悉皆黑暗。二者見其宮中沙礫塵土處處飛揚。三者見其宮殿破壞而生荊棘糞穢盈滿。四者自見驚怖不安東西馳走。五者自見寶冠墮落頭發解散。六者見其園中樹木無有花果。七者自見頭破腦流于地。八者見其自心熱惱。九者見其園中樹木枝葉枯落。十者見其池井皆竭。十一者見其宮中鸚鵡舍利迦陵頻伽共命諸鳥羽翮摧殘。十二者見其宮中鐘鼓琴瑟簫笛箜篌種種樂器悉皆斷壞委擲于地。十三者見其親族憂惱舉手拍頭悵然而立。十四者自見其身墜墮床下損傷頭面。十五者見其諸子有威力者詣菩提場頂禮菩薩。十六者見其諸女悲哭懊惱。十七者自見其身衣服垢膩。十八者自見其身羸瘦憔瘁頭坌塵土。十九者見其樓閣窗牖悉皆崩摧。二十者見其軍將鬼神夜叉羅剎鳩槃茶等悉皆刎首狼藉在地。二十一者見其珠寶瓔珞為火所燒。二十二者見欲界四天大王釋提桓因乃至他化自在諸天向菩薩前住立瞻仰。二十三者見其自身對敵斗戰拔刀不出。二十四者見其自身可惡復出惡聲。二十五者見其左右及己眷屬皆悉背逆舍之而去。二十六者見吉祥瓶皆悉破壞。二十七者見那羅天唱不祥音。二十八者見歡喜神稱不歡喜。二十九者見虛空中黑暗煙霧處處彌滿。三十者見護宮神舉聲大哭。三十一者見自在之處咸不自在。三十二者自見其宮震動不安。  
　　佛告諸比丘。魔王波旬從夢寤已。遍體戰栗心懷恐懼。召其大臣而語之曰。我聞空中聲言。釋種太子。出家學道苦行六年。坐菩提座當成正覺。其道若成必空空境。汝等軍眾宜往其所而摧伏之。即說偈言。  
　　汝當率領大兵眾　　菩提樹下制沙門 
　　諸君如能愛敬我　　與彼戰斗速令去 
　　彼志方空我境界　　使為緣覺及聲聞 
　　若不滅之令永斷　　世間成佛無休已  
　　爾時魔王主兵大臣諫于波旬。而說頌曰。  
　　大王所領四天主　　及以八部諸龍神 
　　欲色諸天隨梵釋　　皆悉頂禮歸依彼 
　　王之諸子勝智者　　勇力世間無等倫 
　　王軍滿八十由旬　　夜叉羅剎并諸鬼 
　　雖復近王居左右　　恒常敬彼無過人 
　　皆悉合掌生尊重　　私以香花而奉獻 
　　我睹如斯事相已　　定知菩薩勝王軍 
　　王之兵眾所居處　　鵂鹠野干為怪響 
　　菩提樹下甚清凈　　善禽瑞獸送和音 
　　如是吉相彼定強　　我觀菩薩誰能勝 
　　又王軍眾所住處　　常雨沙礫及埃塵 
　　菩提樹下圣所居　　天雨香花悉盈積 
　　王軍所處地高下　　砂礫瓦石皆充滿 
　　菩提樹下坦然平　　復以七寶而嚴飾 
　　若見如斯前相已　　有智之者定須還 
　　如是莊嚴悉周遍　　菩薩必當成正覺 
　　大王若不從臣諫　　如夢所見終不虛 
　　大王不可犯仙人　　宜且收兵還本處 
　　古昔有王觸仙故　　咒禁一國悉成灰 
　　過去有王名凈德　　違忤羅阇大仙意 
　　令彼彌年遭亢旱　　叢林稼穡咸不登 
　　王豈不聞圍陀論　　三十二相必成佛 
　　眉間光明白毫相　　普照十方諸佛國 
　　況復如王此軍眾　　彼豈不能降伏之 
　　無見頂相過極天　　諸天畢竟無能睹 
　　行當成彼微妙果　　世間未聞今得聞 
　　須彌及以諸山等　　皆悉稽首菩提樹 
　　施戒忍進禪定慧　　歷劫以來修習成 
　　而能獨坐破王軍　　皆是熏修善根力  
　　佛告諸比丘。是時波旬聞彼大臣如是偈已其心悶亂。復召千子。其五百子清白之部。在魔王右歸依菩薩。其五百子冥黑之部。在魔王左贊助魔王。于是波旬告語諸子。汝等宜應一心籌量。以何方計能摧伏彼。右面魔子名曰導師。于波旬前。而說偈言。  
　　睡龍醉象師子王　　三獸暴猛猶難觸 
　　況復有斯禪定力　　誰能犯彼大牟尼  
　　左面魔子名曰惡慧。亦向波旬而說偈言。  
　　我若視人人必破　　吾今看樹樹亦摧 
　　怒目所向無全者　　如值伺命終難活  
　　右面魔子名曰美音。復向波旬而說偈言。  
　　人是不堅何足破　　樹稱危脆任能摧 
　　縱汝嗔目須彌崩　　何能舉眼瞻菩薩 
　　設使善浮過大海　　復能一氣吸滄溟 
　　如是之事自可為　　無能懷惡觀菩薩  
　　左面魔子名曰百臂。復向波旬而說偈言。  
　　我今一身有百臂　　一一皆能放百箭 
　　大王但去不假憂　　如此沙門何足害  
　　右面魔子名曰妙覺。復向波旬而說偈言。  
　　縱汝一毛成一臂　　一一皆能放百箭 
　　汝自以此為殊勝　　豈損菩薩之一毛 
　　牟尼定力出世慈　　毒火兵刃無能害 
　　執持刀杖圖為惡　　散在空中盡成花 
　　雖復天人阿修羅　　夜叉羅剎有大力 
　　終為忍辱之所制　　能令威勢成羸劣  
　　左面魔子名曰嚴威。復向波旬而說偈言。  
　　我今能入比丘身　　為火焚燒盡令滅 
　　譬如山火焚枯木　　一切叢林悉無余  
　　右面魔子名曰善目。復向波旬而說偈言。  
　　世界須彌可燒盡　　金剛之慧實難焚 
　　山移海竭大地銷　　日月從空皆墮落 
　　利益眾生坐道樹　　未證菩提終不移  
　　左面魔子名曰傲慢。復向波旬而說偈言。  
　　我今住此以手摩　　日月宮殿盡令碎 
　　又能吸彼四大海　　于中所有皆空竭 
　　當擲沙門于海水　　大王勿以此為憂 
　　不假兵眾降伏之　　我獨能令彼銷滅 
　　今當摧折菩提樹　　并取沙門擲十方  
　　右面魔子名曰有信。復向波旬而說偈言。  
　　假使力碎三千界　　如是大力滿恒沙 
　　不動菩薩之一毛　　何足能傷智慧者  
　　左面魔子名曰可怖。復向波旬而說偈言。  
　　如此沙門不足畏　　彼無朋黨而獨居 
　　今當恐之走十方　　大王兵強何以怖  
　　右面魔子名一緣慧。復向波旬而說偈言。  
　　日月師子寧有兵　　輪王威勢不假眾 
　　一切菩薩無軍旅　　一身一念破魔軍  
　　左面魔子名曰求惡。復向波旬而說偈言。  
　　惟愿大王莫愁惱　　我今不持諸器仗 
　　以鼻卷取彼沙門　　于是撲之令碎滅  
　　右面魔子名功德莊嚴。復向波旬而說偈言。  
　　其人身力甚堅固　　如那羅延不可壞 
　　況持忍辱而為鎧　　勤行精進以為刃 
　　以三解脫為所乘　　復以智慧為調御 
　　菩薩由斯福德力　　必能摧伏我魔軍  
　　左面魔子名曰不退。復向波旬而說偈言。  
　　譬如激矢自不歸　　山火從風定難止 
　　霹靂金剛必無反　　未摧釋子終不還  
　　右面魔子名曰樂法。復向波旬而說偈言。  
　　激矢中石不復前　　烈火遇水必銷滅 
　　霹靂至地竟何去　　若見菩薩當自歸 
　　大王乍可盡虛空　　或使眾生心作一 
　　或能將繩系日月　　如此之事皆可為 
　　唯有菩薩坐菩提　　大王不可而傾動  
　　左面魔子名不寂靜。復向波旬而說偈言。  
　　我眼有毒若使看　　須彌崩倒渤澥竭 
　　當知沙門及道樹　　才視之時盡成灰  
　　右面魔子名一切利成。復向波旬而說偈言。  
　　假使以彼三千界　　其中盡成于猛毒 
　　功德之藏若視之　　能令眾毒為無毒 
　　諸毒豈復過三毒　　三毒無累其身心 
　　菩薩本自同虛空　　大王慎勿輕而往  
　　左面魔子名曰喜著。復向波旬而說偈言。  
　　莊飾萬億諸天女　　鼓奏百千妙弦歌 
　　誘之將入自在宮　　恣欲令其永貪著 
　　大王由是得自在　　唯愿勿以此為憂  
　　右面魔子名曰法慧。復向波旬而說偈言。  
　　彼所樂者非非法　　唯有解脫及諸禪 
　　為眾生故樂行慈　　于爾五欲無貪著  
　　左面魔子名旃陀羅。復向波旬而說偈言。  
　　大王不聞諸子言　　其聲哮吼皆摧裂 
　　并有勇健迅捷力　　疾往于彼滅沙門  
　　右面魔子名師子吼。復向波旬而說偈言。  
　　野干群鳴大澤中　　秪為未聞師子吼 
　　若使一聞師子吼　　自當奔馳走十方 
　　如是一切無智魔　　未聞人中師子吼 
　　徒自競辯無休止　　若使聞已皆銷滅  
　　左面魔子名曰惡思。復向波旬而說偈言。  
　　豈可不見吾軍眾　　我有惡思能速成 
　　若非世間無智者　　何不速起而奔走  
　　右面魔子名曰善思。復向波旬而說偈言。  
　　彼非無知乏勢力　　汝自凡愚闕勝能 
　　汝今未悉彼善權　　彼當以智降伏汝 
　　我等魔子恒沙眾　　如是雄勇遍三千 
　　不動菩薩之一毛　　豈獨惡思能致損 
　　無能于彼生惡念　　應當尊重起凈心 
　　是即三界為法王　　汝宜退還勿戰斗  
　　佛告諸比丘。魔王爾時又命諸女作如是言。汝等諸女。可共往彼菩提樹下。誘此釋子壞其凈行。于是魔女詣菩提樹。在菩薩前。綺言妖姿三十二種媚惑菩薩。一者揚眉不語。二者褰裳前進。三者低顏含笑。四者更相戲弄。五者如有戀慕。六者互相瞻視。七者掩斂唇口。八者媚眼斜眄。九者嫈嫇細視。十者更相謁拜。十一以衣覆頭。十二遞相拈掏。十三側耳佯聽。十四迎前躞蹀。十五露現髀膝。十六或現胸臆。十七念憶昔時恩愛戲笑眠寢之事而示欲相。十八或如對鏡自矜姿態。十九動轉遺光。二十乍喜乍悲。二十一或起或坐。二十二或時作氣似不可干。二十三涂香芬烈。二十四手執瓔珞。二十五或覆藏項領。二十六示如幽閉。二十七前卻而行瞻顧菩薩。二十八開目閉目如有所察。二十九回步直往佯如不見。三十嗟嘆欲事。三十一美目諦視。三十二顧步流眄。有如是等媚惑因緣。復以歌詠言詞嬈鼓菩薩。而說偈曰。  
　　初春和暖好時節　　眾草林木盡敷榮 
　　丈夫為樂宜及時　　一棄盛年難可再 
　　仁雖端正美顏色　　世間五欲亦難求 
　　對斯勝境可歡娛　　何為樂彼菩提法 
　　我等諸女受天報　　其身微妙咸可觀 
　　如是天身不可求　　仁今果報宜應受 
　　諸仙見我猶生染　　況復人能無染心 
　　修彼禪定竟何為　　菩提之法甚懸遠  
　　爾時菩薩聞彼妖惑之言。心生哀愍即以妙偈化其魔女。  
　　我觀五欲多過患　　由是煩惱失神通 
　　譬如火抗及毒奩　　眾生赴之而不覺 
　　我久已離諸煩惱　　自心覺已方覺他 
　　世間五欲燒眾生　　猶如猛火焚干草 
　　亦如焰幻無有實　　亦如泡沫不久停 
　　如彼嬰孩戲糞中　　如彼愚人觸蛇首 
　　一切皆無有實法　　是身虛妄從業生 
　　四大五蘊假合成　　筋骨相纏而暫有 
　　智者誰應耽著此　　凡夫迷故生欲心 
　　如是諸幻我已知　　是故于中不貪著 
　　欲求畢竟自在樂　　今當于此證菩提 
　　我已解脫于世間　　如空中風難可系  
　　爾時菩薩身如融金。面如滿月。深心寂定如須彌山安處不動。猶如明珠無有瑕疵。如日初出照于天下。猶如蓮花不染淤泥。心無所著亦無增損。是時魔女復以柔軟言詞白菩薩言。仁者道德尊重。天人所敬應有給侍。天遣我來供養仁者。我等年少色如優缽羅花。愿得晨夜興寢親匿左右。菩薩報言。汝昔有福今得天身。不念無常造斯幻惑。形體雖好而心不端。譬如畫瓶盛諸穢毒。行當自壞。何足可矜。汝為不善自忘其本。當墮三惡道中。欲脫甚難。汝等故來亂人善事。革囊盛糞非清凈物。而來何為。去吾不喜。其諸魔女媚惑菩薩既不能得。即以建尼迦花及詹波花散菩薩上。右繞三匝作禮而去。歸魔王所告魔王言。大王。我等昔來未曾見有如是之士。于欲界中睹我姿容而心不動。我為媚惑能竭人意。譬如旱苗見日燋枯。亦如春蘇置于日下自然銷融。今此丈夫何緣乃爾。惟愿大王。莫與此人共為嫌隙。即說偈言。  
　　其身猶如蓮花藏　　其面猶如清凈月 
　　其光猶如猛火焰　　其色猶如紫金山 
　　百千生中修正行　　所有誓愿皆成就 
　　自度生死能度他　　救濟眾生無懈倦 
　　善哉愿王莫嗔彼　　天上人間最尊勝 
　　眼目清凈如蓮花　　熙怡微笑無貪著 
　　須彌崩壞日月落　　其人不可而傾動  
　　佛告諸比丘。是時白部魔子導師啟其父言菩薩清凈超過三界。神通道力無有能當。諸天龍神咸共稱贊。必非大王所能摧屈。不煩造惡自招禍患。于是波旬告其子言。咄。汝愚小智慧淺劣。未曾見我神通道力。導師復言。大王。我實無知智慧淺劣。不愿大王與彼釋子共為怨對也。所以者何。若有眾生以惡心來欲害于彼不以為恨。復有眾生以善心來供養于彼不以為欣。處此二間心生平等。大王。假使有人能畫虛空作眾色像未足為難。手捧須彌而以游行亦未為難。假使有人浮渡大海亦未為難。系四方風亦未為難。欲令一切眾生同作一心亦未為難。欲害菩薩甚為難也。是時魔王波旬不受子諫。詣菩提樹告菩薩言。汝應速起離于此處。必定當得轉輪圣王。王四天下為大地主。汝可不憶往昔諸仙記。汝當作轉輪圣王。汝若起受轉輪王位。作自在主威德無上。如法理國統領一切。今此曠野甚可怖畏。獨無伴侶恐害汝身。速當還宮恣受五欲。菩提難得徒自勞形。作是語已默然而住。  
　　爾時菩薩語波旬言。汝今不應作如此說。我意不樂五欲之事故。舍四方及以七寶。波旬。譬如有人既吐食已。豈復更能取而食之。我今已舍如是果報。必定證得無上菩提。盡于生老病死之患。波旬。我今已坐金剛之座當證菩提。汝宜速去。于是波旬嗔目發憤向菩薩言。汝今何故獨坐于此。豈不見我夜叉軍眾。即拔利劍來就菩薩作如是言。我當以劍斬截于汝。速疾起去勿復安坐。  
　　爾時菩薩語波旬言。假使世間一切眾生盡如汝身。悉持刀杖來害于我。我終不起離于此座。波旬。寧以四大海水及此大地移于余處。日月星辰從空隕墜。須彌山王可令傾倒。而我是身終不可移。  
　　時魔波旬聞是語已。惡心轉熾發憤嗔吼其聲如雷語諸夜叉。汝等速宜擎諸山石。將諸弓弩刀劍輪槊干戈斧鉞矛[矛*贊]鉤戟種種器仗。喚諸毒龍。擬放黑云雷電霹靂。是時夜叉大將統率自部夜叉羅剎毗舍遮鬼鳩槃茶等。變化其形作種種像。復嚴四兵象馬車步。或似阿修羅迦婁羅摩睺羅伽無量百千萬億種類。一身能現多身。或畜頭人身。或人頭畜身。或復無頭有身。或有半面。或有半身或有二頭一身。或有一身三頭。或復一身多頭。或復無面有頭。或復有面無頭。或復無面而有三頭。或復多頭而無有面。或復多面而無有頭。或復無眼。或唯一眼二眼三眼乃至多眼。或復無耳。或唯一耳二耳三耳乃至多耳。或復無手。或唯一手二手三手乃至多手。或復無足。或唯一足二足三足。乃至多足。或有全身。唯現骸骨。或頭現髑髏身肉肥滿。或唯頭有肉身是骸骨。或身體長大羸瘦無肚。或復纖長其腹橫大。或長腳大膝牙爪鋒利。或大面傍出。或頭在胸前。或唇垂至地。或上褰覆面。或身出黑煙。或口吐猛焰或血肉枯竭皮骨相連。或身出膿血更相飲吮。或自截支節撩亂委擲。或眼目角睞。或口面喎斜。或舌形廣大。或縮如疆石。或持人頭。或執死人手足骨肉肝膽腸胃而啖食之。或執毒蛇而食。或以蛇纏頸。或手擎髑髏或著髑髏之鬘。或復面色全赤全白全青全黃。或有半黃半青半白半赤。或作煙熏之色。或作死灰之色。或復身毛如針。或毛出火焰。或張目閉目。或口吐白沫。或于身上現百千面。一一面狀甚可怖畏。或從眼耳鼻口出諸黑蛇而啖食之。或飲融銅。或吞鐵丸。或別手足肘膝而行。或身出煙焰象頭戴山。或被發露形。或衣青黃赤白之服。或著師子虎狼蛇豹之皮。或頭上火然嗔目奮怒。交橫沖擊遍滿虛空。及在地上形狀變異。不可勝載。  
　　是諸天鬼。或布黑云雷電霹靂。或雨沙土瓦石。或擎大山。或放猛火。或吐毒蛇。或有努爪。或有揮劍。或有彎弓。或有舞槊。或有揮鉞。或有搖動唇頷。或有張口欲噬。或哭或笑。或飛或走。或隱或顯。哮吼叫呼惡聲震裂。如是兵眾無量無邊百千萬億　塞填咽菩提樹邊。煙焰郁蒸狂風沖怒。震動山岳蕩覆河海。天地掩色星辰無光。魔軍集時其夜正半。是時無量凈居天眾作如是言。菩薩今者證大菩提。復有天言。魔眾熾盛由此或能損害菩薩。爾時菩薩報彼天言。我今不久當破魔軍悉令退散。猶如猛風吹微細花。于是端坐正念不動。觀諸魔軍如童子戲。魔益忿怒轉增戰力。菩薩慈悲令舉石者不能勝舉。其勝舉者又不墮落。揮刀擲劍停在空中。或有墮地悉皆碎折。惡龍吐毒變成香風。沙礫瓦石雨雹亂下。皆悉化為拘物頭華。所有彎弓射菩薩者。其箭著弦皆不得發。或有發者停住空中。于其鏃上皆生蓮花。火勢猛熾化為五色拘物頭花。  
　　爾時波旬猶故嗔忿毒心不止。仗劍前趨語菩薩言。汝釋比丘若安此坐不速起者吾自殺汝。于是東西馳走欲近菩薩不能前進。是時魔王長子前抱其父作如是言。大王。今者會自不能殺彼沙門。徒生惡念必招罪咎。魔不受諫向菩薩走。  
　　是時凈居天子在虛空中語波旬言。汝不自量欲害菩薩終不能得。猶如猛風不能傾動須彌山王。即向波旬。而說偈言。  
　　地水火風性　　可違堅濕暖 
　　菩薩志牢固　　終無退轉時 
　　在昔發弘誓　　永離諸煩惱 
　　于彼生死病　　當作大醫王 
　　人多墮邪路　　方開正見眼 
　　眾生處黑暗　　將然智慧燈 
　　欲濟生死海　　能為作船筏 
　　此是大圣主　　方開解脫門 
　　忍辱為柯干　　信進為花葉 
　　生諸大法果　　而汝不應毀 
　　汝今有癡縛　　彼已得解脫 
　　當破汝煩惱　　勿為障礙因 
　　莫復于此人　　而生于惡念 
　　無量劫習法　　今者皆圓滿 
　　還如昔諸佛　　于此證菩提  
　　佛告諸比丘。爾時菩提樹神。以十六種言詞毀呰魔王。凈居諸天以無量妙音贊嘆菩薩。是時魔王嗔猶不解。作如是言。今此比丘得度彼岸。當教無量無邊眾生遠離我境。更勵魔眾驅逼菩薩而不能得。  
　　爾時菩薩語魔王言。魔王波旬汝當諦聽。我今于此斷汝怨仇。滅汝惡業。除汝嫉妒成就阿耨多羅三藐三菩提。汝宜回心生大歡喜。復告波旬。汝以微善今獲天報。我于往昔無量劫來修習圣行。今者當得阿耨多羅三藐三菩提。時魔波旬語菩薩言。我昔修善汝所能知。汝之累德誰信汝者。爾時菩薩徐舉右手以指大地。而說偈言。  
　　諸物依何得生長　　大地能為平等因 
　　此應與我作證明　　汝今當觀如實說  
　　爾時地神形體微妙。以種種真珠瓔珞莊嚴其身。于菩薩前從地踴出。曲躬恭敬捧七寶瓶。盛滿香花以用供養。白菩薩言。我為證明。菩薩往昔于無量劫修習圣道今得成佛。然我此地金剛之齊。余方悉轉此地不動。作是語時三千大千世界六種震動。出大音聲有十八相。  
　　爾時魔眾皆悉退散憒亂失據顛倒狼藉縱橫而走。先時所變雜類之體不能復形。魔王是時神氣挫恧無復威勢。聞大地聲心生惶怖悶絕頓躃。時有地神。即以冷水灑魔王上而告之言。汝魔波旬。速疾起去此處。當有種種兵杖欲來害汝。  
　　爾時魔王長子于菩薩前。頭面禮足作如是言。大圣愿聽我父發露懺悔。凡愚淺劣猶如嬰兒無有智慧。將諸魔眾恐怖大圣。我先咨諫不受我語。今乞大圣恕寬我父。惟愿大圣速證阿耨多羅三藐三菩提。  
　　爾時大梵天王。釋提桓因。無數天子畟塞虛空。咸見菩薩破魔軍眾。皆大歡喜作天伎樂。雨天曼陀羅華。摩訶曼陀羅華。曼殊沙花。摩訶曼殊沙華。優缽羅華。拘物頭華。波頭摩花。芬陀利花。以天栴檀細末之香散菩薩上。各以偈頌稱贊菩薩。是時魔王波旬與其眷屬退散而去。還其自宮。  
成正覺品第二十二  
　　佛告諸比丘。爾時菩薩降伏魔怨。滅其毒刺建立法幢。初離欲惡有覺有觀。離生喜樂入初禪。內靜一心滅覺觀。定生喜樂入二禪。離喜受圣人說住于舍。有念有想身受樂入第三禪。離憂喜舍苦樂。念清凈入第四禪。  
　　爾時菩薩住于正定。其心清白光明無染。離隨煩惱。柔軟調和無有搖動。至初夜分得智得明攝持一心獲天眼通。菩薩即以天眼觀察一切眾生死此生彼好色惡色。勝劣貴賤隨業而往。皆悉了知。是諸眾生緣身語意。造諸惡業誹謗圣人。邪見業故身壞命終便生惡趣。菩薩復觀見諸眾生。緣身語意造諸善業。正見業故身壞命終便生天上。于中夜分攝持一心。證得憶念過去宿命智。通觀過去自他所受生事。皆悉了知一生二生乃至十生。百生千生萬生億生。百億生千億生。乃至照過無量百千那由他拘胝數生。乃至成劫壞劫。無量無邊成劫壞劫。皆悉憶知。一一住處若名若姓。若色相若飲食若苦樂若受生若死沒。所有色相住處事業。若自若他皆悉了知。菩薩作是念言。一切眾生住于生老病死險惡趣中不能覺悟。云何令彼了知生老病死苦蘊邊際。作是思惟。此老病死從何而有。即時能知因生故有。以有生故老病死有。如是生者復因何有。即時能知因有故有。如是有者復因何有。即時能知因取故有。如是取者復因何有。即時能知因愛故有。如是愛者復因何有。即時能知因受故有。如是受者復因何有。即時能知因觸故有。如是觸者復因何有。即時能知因六處有。如是六處復因何有。即時能知因名色有。如是名色復因何有。即時能知因識故有。如是識者復因何有。即時能知因行故有。如是行者復因何有。即時能知因無明有。  
　　爾時菩薩既知無明因行。行因識。識因名色。名色因六處。六處因觸。觸因受。受因愛。愛因取。取因有。有因生。生因老死憂悲苦惱。相因而生。復更思惟。因何無故老死無因何滅故老死滅。即時能知。無明滅故即行滅。行滅故即識滅。識滅故即名色滅。名色滅故即六處滅。六處滅故即觸滅。觸滅故即受滅。受滅故即愛滅。愛滅故即取滅。取滅故即有滅。有滅故即生滅。生滅故即老死滅。老死滅故即憂悲苦惱滅。復更思惟。此是無明。此是無明因。此是無明滅。此是滅無明道。更無有余。此是行。此是行因。此是行滅。此是滅行道。此是識。此是識因。此是識滅。此是滅識道。此是名色。此是名色因。此是名色滅。此是滅名色道。此是六處。此是六處因。此是六處滅。此是滅六處道。此是觸。此是觸因。此是觸滅。此是滅觸道。此是受。此是受因。此是受滅。此是滅受道。此是愛。此是愛因。此是愛滅。此是滅愛道。此是取。此是取因。此是取滅。此是滅取道。此是有。此是有因。此是有滅。此是滅有道。此是生。此是生因。此是生滅。此是滅生道。此是老死。此是老死因。此是老死滅。此是滅老死之道。此是憂悲苦惱。如是大苦蘊生乃至滅。如是應知。此是苦。此是集。此是苦集滅。此是滅苦集道。應如是知。  
　　佛告諸比丘。菩薩于后夜分明星出時。佛世尊調御丈夫圣智。所應知。所應得。所應悟。所應見。所應證。彼一切一念相應慧證阿耨多羅三藐三菩提。成等正覺。具足三明。諸比丘。是時諸天眾中無量天子作如是言。我等應散香花供養如來。復有天子。曾見先佛成正覺時即作是言。汝等未可散花。如來當現瑞相。往昔諸佛成正覺時皆現瑞相。諸比丘。如來知彼天子思見瑞相。上升虛空高七多羅樹。如佛所證以偈頌曰。  
　　煩惱悉已斷　　諸漏皆空竭 
　　更不復受生　　是名盡苦際  
　　爾時彼諸天子心生歡喜。以微妙天花遍散佛上。當于是時香花彌布積至于膝。如來遠離無明黑暗及愛見網。竭煩惱河拔除毒刺解諸纏縛。摧壞魔幢建立勝幡能善安處。諸眾生界記莂眾生。觀察根性知其病本。施甘露藥為大醫王。令諸眾生皆得度脫。安置涅槃寂靜之樂。住如來藏結解脫繒入智慧城。同諸如來清凈法界。  
　　佛告諸比丘。一切如來見我成道皆悉贊言。善哉善哉。咸以寶蓋而覆于我。其諸寶蓋合成一蓋。遍覆十方三千大千世界。于寶蓋中出妙光明。其光明網遍照無量無邊世界。彼世界中。諸菩薩眾贊佛功德而說偈言。  
　　如彼波頭摩　　從地而踴出 
　　開敷甚清凈　　不為淤泥染 
　　起大慈悲心　　如云遍充滿 
　　當雨大法雨　　潤洽于眾生 
　　能令諸善牙　　一切皆增長 
　　堪受教法者　　成就解脫果  
　　爾時諸天。以偈頌曰。  
　　人中師子降眾魔　　諸定現前證甘露 
　　獲得三明及十力　　威神震動遍十方 
　　在昔諸來菩薩眾　　為愛法故供養佛 
　　即從坐起禮佛足　　贊嘆如來作是言 
　　世尊得無疲勞耶　　我等親見摧魔眾 
　　善哉丈夫三界尊　　當雨無邊大法雨 
　　十方諸佛皆施蓋　　復出迦陵微妙音 
　　如我所得凈菩提　　仁者所證亦如是  
　　佛告諸比丘。欲界諸天女等。見于如來坐菩提座。獲一切智大愿滿足。降伏魔怨建立勝幢。為大醫王善療眾病。如師子王無諸怖畏。清凈離垢得一切智。具足三明超越四流。持一法蓋覆護三界稱婆羅門。遠離諸垢稱為比丘。除無明藏稱為沙門。離諸不善稱知足者。斷煩惱故稱勇猛者。能壞魔幢稱大力者。猶如寶洲。一切法寶充滿其中。時諸天女即說偈言。  
　　于此菩提樹王下　　降伏一切大魔軍 
　　安住不動如須彌　　身心堅固無驚畏 
　　尊于多劫修布施　　故得一切皆圓滿 
　　尊于多劫修戒行　　映蔽釋梵諸天眾 
　　尊于多劫行忍辱　　故得身相真金色 
　　尊于多劫勤精進　　故能降伏諸魔怨 
　　尊于多劫修禪定　　故獲如斯勝供養 
　　尊于歷劫習多聞　　速證無上大菩提 
　　尊能降伏于蘊魔　　死魔煩惱及天魔 
　　一切諸魔皆斷滅　　是故今者無憂惱 
　　天中之天為最尊　　三界人天所供養 
　　由是有種福田者　　所得之福無失壞 
　　眉間毫相極光明　　普照十方諸國土 
　　掩蔽世間諸日月　　一切眾生蒙饒益 
　　如來身色甚端嚴　　相好顏容極清凈 
　　堪為三界應供者　　普利一切諸群生 
　　目凈遍觀于十方　　普見眾生身業事 
　　耳凈遍聞于一切　　天人言音佛法聲 
　　廣長舌相演妙音　　求解脫者聞甘露 
　　魔軍興害不驚懼　　天人供養無喜慍 
　　摧壞魔怨不加力　　但以慈心降伏之 
　　無染無著無諸過　　身心安隱不傾動 
　　今有無上天人師　　一切眾生蒙善利 
　　逮聞正法當信受　　愿速如尊成正覺  
　　佛告諸比丘。如來于菩提樹下。初成正覺現佛神通。游戲自在不可勝載。若欲說者窮劫不盡。爾時世尊。略說偈言。  
　　普變一切地　　平正猶如掌 
　　涌出妙蓮花　　一一皆千葉 
　　無量諸天眾　　各雨眾妙花 
　　復于世尊前　　合掌而瞻仰 
　　世尊初成佛　　作種種神通 
　　須彌諸山王　　草木叢林等 
　　一切皆稽首　　頂禮菩提座 
　　此是佛世尊　　現神通游戲 
　　身放百千種　　光明照十方 
　　逮三惡眾生　　息苦獲安樂 
　　是時八難處　　無有一眾生 
　　懷貪嗔癡等　　一切諸煩惱 
　　此是師子王　　大神通游戲 
　　日月摩尼火　　電等諸光明 
　　由佛放光明　　蔽之皆不現 
　　諸天人世間　　無能見佛頂 
　　坐于師子座　　作游戲神通 
　　佛以指按地　　即時六種動 
　　降伏魔軍眾　　如制兜羅綿 
　　魔王懷憂惱　　以杖而畫地 
　　此是佛世尊　　游戲大神通  
方廣大莊嚴經卷第十 贊嘆品第二十三  
　　爾時佛告諸比丘。時凈居天子以天妙香花遍散佛上。如佛世尊真實功德。以偈贊曰。  
　　眾生煩惱暗　　智慧能銷除 
　　如來所以出　　為世光明者 
　　降伏諸魔軍　　功德皆圓滿 
　　當雨大法雨　　以普洽群生 
　　世間最勝人　　智力無踰者 
　　處世無染著　　猶如凈蓮華 
　　眾生在長夜　　煩惱病纏縛 
　　佛為大醫王　　療之令得愈 
　　尊今出于世　　八難咸空寂 
　　一切人天等　　遇佛蒙安樂 
　　若有睹見此　　人中勝丈夫 
　　經于百劫中　　不墮諸惡趣 
　　若有得聞佛　　微妙甚深法 
　　速除煩惱患　　苦蘊亦皆盡 
　　當得殊勝果　　解脫涅槃樂 
　　于諸世間中　　得為應供者 
　　若有勸供養　　亦獲大福利 
　　當得勝妙果　　乃至于涅槃  
　　佛告諸比丘。凈居天子贊如來已。合掌恭敬于一面立。是時遍光天子。復以種種微妙香華。涂香末香燒香散華幢幡寶蓋供養如來。圍繞三匝合掌向佛。以偈贊曰。  
　　牟尼深智聲和美　　獲得無上大菩提 
　　于諸聲中最第一　　是故我等今敬禮 
　　于諸世間起慈故　　為作燈明作依止 
　　能拔眾生諸毒箭　　復為世間大醫王 
　　尊昔值遇燃燈佛　　發大慈心潤一切 
　　尊如世間凈蓮華　　不為三界淤泥染 
　　其心堅固無能沮　　高廣難動如須彌 
　　又如金剛不可壞　　亦如含秋凈滿月  
　　佛告諸比丘。遍光天子贊如來已。合掌恭敬于一面立。是時梵眾天子以無量摩尼莊嚴寶網。覆菩提道場供養世尊。頂禮佛足右繞三匝。以偈贊曰。  
　　世尊能持明智光　　及持三十二勝相 
　　念慧功德皆圓滿　　離諸結使諸過惡 
　　清凈無垢斷三毒　　是故我等今敬禮 
　　名稱普聞證三明　　施諸眾生三解脫 
　　清諸濁穢心調伏　　起大慈悲利世間 
　　三業寂靜出于世　　蠲除三疑無染著 
　　為諸世間行苦行　　以四圣諦化眾生 
　　勤修善行超諸行　　自得度已當度彼 
　　魔王將諸魔眾來　　尊以慈悲悉降伏 
　　已得甘露菩提道　　是故我等咸歸命  
　　佛告諸比丘。梵眾天子如是種種贊嘆佛已。退住一面。是時右面魔王子清白之部至世尊所。以眾妙寶蓋奉上如來。以偈贊曰。  
　　我自見如來　　端坐菩提座 
　　魔軍極熾盛　　超然不驚悸 
　　而于一念頃　　降伏悉無余 
　　既有如是德　　我今稽首禮 
　　一切皆圓滿　　無上大牟尼 
　　魔眾如恒沙　　本不能傾動 
　　尊為菩提故　　無量劫行檀 
　　舍施妻子等　　身肉及手足 
　　一切皆無吝　　故得勝莊嚴 
　　尊發廣大愿　　得成無上道 
　　當度諸群生　　定慧為甲胄 
　　凈法為船筏　　意樂圓滿已 
　　方度諸群生　　我以歡喜心 
　　贊佛諸功德　　愿我于來世 
　　得成無上道　　又以此功德 
　　降伏眾魔怨　　速證一切智  
　　佛告諸比丘。清白魔子說如是偈贊嘆佛已頂禮如來。恭敬圍繞卻住一面。是時復有他化自在天王。與無數天子恭敬圍繞來至佛所。將妙閻浮檀金天花散如來上。以偈贊曰。  
　　如來所說皆真實　　無有覆藏無雜亂 
　　遠離癡冥及罪垢　　證得甘露大菩提 
　　光明遍照于十方　　是故我今稽首禮 
　　世尊慈悲于一切　　善別諸根摧外道 
　　智慧殊勝十力者　　能顯眾生微妙行 
　　身處虛空現神變　　猶如履地無掛礙 
　　見彼生死廣大愛　　知惟妄苦而棄之 
　　當隨天人諸意業　　教化皆令得解脫 
　　利益十方如日光　　復于三界猶如眼 
　　為諸世間作依止　　其心曾不生貪著 
　　游戲神通得自在　　而于世間無與等  
　　佛告諸比丘。他化自在天王贊嘆佛已。與諸天眾頂禮圍繞卻住一面。是時化樂天王與諸天眾。恭敬圍繞來至佛所。以種種花鬘珍寶繒彩。供養如來。以偈贊曰。  
　　如來智慧光　　滅盡于三垢 
　　煩惱皆已斷　　吉祥悉成就 
　　世間諸眾生　　執著于邪慢 
　　尊今攝取之　　致于甘露道 
　　是故出世間　　天人所供養 
　　能除煩惱病　　說為大醫王 
　　日月摩尼火　　帝釋梵王等 
　　若于世尊前　　其光悉不現 
　　智慧所照燭　　是處咸吉祥 
　　一切皆希有　　故我今頂禮 
　　世尊知實義　　亦知虛妄法 
　　于此二法中　　無非如實說 
　　言詞甚微妙　　心意極調柔 
　　為天人導師　　故我今頂禮 
　　尊有大智慧　　覺悟諸群生 
　　三明八解說　　能除彼三毒 
　　善識眾生根　　堪受不堪受 
　　各隨其意樂　　故我今頂禮  
　　佛告諸比丘。化樂天王說是偈已。與諸天眾頂禮佛足卻住一面。是時兜率天王與諸天眾。恭敬圍繞來詣佛所。以種種天妙衣服珠網寶蓋。以覆佛上。說偈贊曰。  
　　往昔兜率宮　　廣說清凈法 
　　遺教今猶在　　諸天咸戀慕 
　　如是功德海　　為世作明燈 
　　見者無厭足　　故我今頂禮 
　　尊于彼天沒　　八難皆銷盡 
　　而坐菩提場　　世間獲安樂 
　　佛為眾生故　　起大菩提心 
　　今已降魔怨　　得成無上道 
　　請速度未度　　轉于大法輪  
　　佛告諸比丘。兜率天王說是偈已。頂禮佛足退坐一面。是時夜摩天王與諸天眾。恭敬圍繞來詣佛所。以種種香花涂香末香幢幡寶蓋。供養于佛。以偈贊曰。  
　　佛為無上士　　世間誰與等 
　　戒定慧解脫　　故我今頂禮 
　　我觀諸天眾　　于此菩提場 
　　以妙寶臺閣　　供養于尊者 
　　無有余人天　　堪受如斯供 
　　佛為世間出　　長時苦行已 
　　降伏魔軍眾　　得成無上道 
　　滅除無明暗　　智光照十方 
　　與世為法眼　　利益于一切 
　　設于無量劫　　贊嘆佛世尊 
　　一毛孔功德　　猶尚不能盡 
　　名聞遍十方　　故我今頂禮  
　　佛告諸比丘。夜摩天王贊嘆佛已。與諸天眾恭敬圍繞。頂禮佛足卻住一面。是時釋提桓因與三十三天及諸天眾。恭敬圍繞來詣佛所。以種種寶幢幡蓋香花衣服供養佛已。頂禮如來。以偈贊曰。  
　　如來功德甚清凈　　身心不動若須彌 
　　智慧光明照十方　　名稱普聞于一切 
　　世尊往昔于多劫　　供養無量諸如來 
　　故得降魔成正覺　　堪受人天勝供養 
　　尊是多聞定慧者　　開彼無上智法眼 
　　我今歸依釋勝幢　　一切世間大法主 
　　尊為菩提于多劫　　廣行無量諸苦行 
　　慈悲喜舍及方便　　精進智慧大梵福 
　　已得如是等功德　　今復具足十力果 
　　我睹佛坐菩提時　　魔王軍眾欲加害 
　　諸天或有憂懼者　　如來身心不驚動 
　　世尊以手垂下時　　魔軍于是皆退散 
　　在昔諸佛成正覺　　尊今得道亦如是 
　　福智一切皆無異　　是為人天應供者  
　　佛告諸比丘。釋提桓因以如是等偈贊佛已。頭面禮足卻住一面。是時四大天王與諸天婇女。皆持薝波花婆利師等種種香花。奏天妓樂來詣佛所。供養佛已。說偈贊曰。  
　　如來美音聲　　能悅一切意 
　　善行精進戒　　心凈常微笑 
　　令眾生愛樂　　故我今頂禮 
　　以彼微妙言　　除眾生煩惱 
　　能與無量樂　　離罪心清凈 
　　獲得無漏智　　世間無與比 
　　平等而不動　　猶如須彌山 
　　示現于世間　　如蓮華出水  
　　佛告諸比丘。四天王贊嘆佛已。頂禮圍繞卻住一面。是時虛空諸天。亦以種種香花寶蓋幢幡鈴網彌覆虛空。又出半身。各持種種寶珠瓔珞。供養如來。以偈贊曰。  
　　我常處虛空　　善惡悉皆睹 
　　惟有如來身　　清凈無諸過 
　　又見菩薩眾　　持種種寶臺 
　　遍于虛空中　　其數無有量 
　　又見菩薩眾　　供養于如來 
　　散彼微妙花　　積滿大千界 
　　又見菩薩眾　　將無量供具 
　　花鬘諸瓔珞　　傘蓋及耳珰 
　　花香極盈滿　　悉皆無雜亂 
　　如流歸大海　　云集遍虛空 
　　如來受彼供　　一切心平等  
　　佛告諸比丘。虛空天眾供養佛已。頂禮圍繞卻住一面。是時地神供養佛故。凈掃其地灑以香水。散以名花遍菩提場皆悉清凈。又以寶幔彌覆其上。即以偈頌贊嘆如來。  
　　如來坐是大千界　　此為堅固金剛座 
　　假使身肉盡干銷　　未得菩提終不起 
　　如來不以神通力　　我此所居當碎裂 
　　見此諸來菩薩眾　　我等今者咸安隱 
　　世尊此地經行故　　三千世界并蒙光 
　　佛光所至皆是塔　　何況身居此成道 
　　我所統領諸土地　　并愿世尊之所用 
　　是諸佛子及聲聞　　并所說法之功德 
　　愿令一切眾生等　　皆證無上佛菩提  
　　佛告諸比丘。地神說此偈已。頂禮佛足合掌恭敬卻住一面。  
商人蒙記品第二十四  
　　佛告諸比丘。世尊初成正覺。無量諸天皆悉稱贊如來功德。爾時世尊觀菩提樹王目不暫舍。禪悅為食無余食想。不起于坐經于七日。欲界無量諸天子等。捧十千寶瓶盛滿香水來詣佛所。復有色界無量諸天子。亦捧十千寶瓶盛滿香水來詣佛所。澡浴如來并洗菩提之樹。爾時如來澡浴竟。復有無數天龍夜叉乾闥婆阿修羅緊那羅摩睺羅伽等。競取如來澡浴之水以自灑身。皆發阿耨多羅三藐三菩提心。時諸天子浴如來已俱還天宮。所將余水香氣不滅。惟聞佛香不聞余香。心生歡喜得未曾有。皆于阿耨多羅三藐三菩提得不退轉。時有天子名曰普花。從座而起頂禮佛足白佛言。世尊。世尊。住何三昧于七日中結跏趺坐身心不動。諸比丘。我于彼時告普花天子言。如來以喜悅三昧為食而住。由此定力于七日中結跏趺坐。是時普花天子即于佛前。而說頌曰。  
　　世尊足有千輻輪　　猶如蓮華甚清凈 
　　恒為諸天寶冠接　　是故我今稽首禮 
　　爾時天子禮佛已　　重說伽他而贊揚 
　　為欲除彼天人疑　　歡喜合掌而前問 
　　如來降生于釋氏　　令彼釋種皆歡喜 
　　能滅三毒一切疑　　愿解天人之所惑 
　　何故十力成正覺　　于七日中觀樹王 
　　人中師子青蓮眸　　觀樹跏趺而不動 
　　一切諸佛皆如是　　為獨世尊觀樹王 
　　面貌端嚴無二言　　齒白齊密口香潔 
　　請為利益天人故　　令生歡喜如實說 
　　爾時如來告天子　　汝所問者今略說 
　　猶如世法登王位　　亦于七日忌遷移 
　　如是諸佛為法王　　順俗七日無移動 
　　又如猛將制勝己　　便即思惟所降眾 
　　如是諸佛降眾魔　　七日跏趺而不起 
　　三毒煩惱及我慢　　此等皆能損眾生 
　　一切煩惱有漏因　　我于是處皆除斷 
　　無漏智火從斯起　　焚燒三毒悉無余 
　　我于此處以智力　　決除生死堅牢網 
　　正知蘊體皆不實　　秪由無始妄惑生 
　　我我所執二無明　　并及邪見皆銷滅 
　　諸障稠林四顛倒　　善根智火咸燒盡 
　　妄覺為鬘從想生　　獲得菩提悉捐棄 
　　六十五種無明險　　四十不善三十垢 
　　十六放逸十八界　　二十五有悉無余 
　　二十重塵皆遠離　　二十八種世間怖 
　　我于此處以精進　　如是一切悉超過 
　　證獲如來五百吼　　并得百千圓滿法 
　　九十八使諸隨眠　　罪樹枝葉將根本 
　　我以智慧而為火　　于此焚燒悉無余 
　　愛疑積集如瀑河　　諸見之水常盈滿 
　　我于此處以智日　　威光曝之使空竭 
　　邪偽諂曲慳嫉等　　如是過患煩惱林 
　　我今于此以智火　　焚燒一切悉令滅 
　　誹謗梵圣生諸罪　　根本能令墮惡趣 
　　我以智藥而投之　　令彼吐盡無有余 
　　又我于此處　　獲定慧眾德 
　　憂悲苦惱眾　　除盡無有余 
　　又我于此處　　獲得真實理 
　　諸結我慢箭　　拔之無有余 
　　又我于此處　　以智慧利刀 
　　斷截我我所　　生死之根本 
　　亦如彼帝釋　　破壞修羅眾 
　　又我于此處　　得清凈智眼 
　　而諸眾生等　　癡翳之所覆 
　　我以智慧藥　　洗之令得除 
　　又我于此處　　以解脫冷水 
　　于彼境界木　　滅除貪火煙 
　　又我于此處　　以大精進風 
　　除滅煩惱云　　及以分別電 
　　又我于此處　　獲得慈三昧 
　　諸大功德藏　　降伏眾魔軍 
　　又我于此處　　獲得無愿定 
　　諸大功德藏　　斷一切煩惱 
　　又我于此處　　獲得于空定 
　　諸大功德藏　　斷一切分別 
　　又我于此處　　獲得無相定 
　　諸大功德藏　　滅除於戲論 
　　又我于此處　　獲得三解脫 
　　神通智慧力　　決除生死網 
　　又我永斷彼　　無常作常想 
　　于苦作樂想　　無我作我想 
　　我以精進力　　渡越生死海 
　　蠲壞諸愛網　　猶如摩竭魚 
　　我于此覺悟　　一切貪嗔等 
　　猶如大火聚　　燒爇諸飛蛾 
　　自我于長夜　　無量無邊劫 
　　劬勞生死中　　流轉無休已 
　　今者得止息　　無憂亦無懼 
　　我所覺悟者　　外道不能覺 
　　是甘露句義　　能除憂惱等 
　　我入無畏城　　除諸蘊界處 
　　愛等皆滅盡　　不復受后身 
　　我為菩提故　　于無量億劫 
　　廣行眾善行　　施身肉手足 
　　功德皆圓滿　　是故于此處 
　　獲得勝甘露　　無上大菩提 
　　同諸佛如來　　所證真實法 
　　隨諸眾生類　　分別而演說 
　　我今亦復然　　得如是妙法 
　　能于一剎那　　證知諸世間 
　　因緣和合生　　空寂無所有 
　　如乾闥婆城　　如虛空陽焰 
　　我所得法眼　　普見無邊剎 
　　猶如于掌中　　視庵摩勒果 
　　我所得三昧　　一切皆通達 
　　憶思無量劫　　如從夢中悟 
　　世間諸天人　　為顛倒想燒 
　　我今于此處　　如實而能了 
　　我于無量劫　　求無上菩提 
　　修行于大慈　　緣修慈心故 
　　降伏于魔眾　　我于無量劫 
　　修行于大悲　　緣修悲心故 
　　滅除諸惱患　　我于無量劫 
　　修行于大喜　　緣修喜心故 
　　證于無上道　　我于無量劫 
　　求無上菩提　　修行于大舍 
　　緣修舍心故　　證得甘露法 
　　我適于魔前　　發如是誓言 
　　若不得佛道　　終不解此坐 
　　我以金剛智　　滅除無明等 
　　獲得十種力　　今故解斯坐 
　　未得今悉得　　諸漏皆已盡 
　　魔軍悉破散　　今故解斯坐 
　　五蓋門盡破　　三愛牙悉除 
　　是故于今者　　方解跏趺坐 
　　爾時勝丈夫　　從金剛座起 
　　復坐于寶座　　受諸天澡浴 
　　諸天以寶瓶　　滿中盛香水 
　　與佛天中天　　澡浴身體已 
　　于是諸天眾　　并諸婇女等 
　　擊奏天伎樂　　以申于供養 
　　汝諸天子等　　應當如是知 
　　我故七日中　　不起于此座  
　　佛告諸比丘。如來何故初成正覺。于七日中不起于座。為居此處斷除無始無終生老病死故。于七日觀樹不起。至第二七日周匝經行。三千大千世界以為邊際。至第三七日觀菩提場目不暫舍。亦為居此斷除生死。得阿耨多羅三藐三菩提。至第四七日如來隨近經行。以大海為邊際。  
　　爾時魔王至世尊所。作如是言。世尊。無量劫來精勤苦行。方得成佛入般涅槃。今正是時。惟愿如來入于涅槃。惟愿善逝入于涅槃。佛言。波旬我本發愿為欲利益諸眾生故求大菩提。經無量劫勤苦累德。一切眾生于我法中未獲義利。云何速令我入于涅槃。又于世間。三寶未具眾生未調。未現神通未說妙法。無量菩薩未發阿耨多羅三藐三菩提心。云何令我入于涅槃。爾時魔王聞是語已退坐一面。以杖畫地作是念言。此欲界中于今已去。非我所有心生憂惱。是時魔王三女見父愁苦。白其父言。  
　　大王何所為　　心生極憂苦 
　　今惱大王者　　請說是何人 
　　我當以欲牽　　如繩制于象 
　　令其生染著　　將歸自在宮  
　　爾時魔王說偈報其女言。  
　　世間離染人　　貪境不能制 
　　以彼超過欲　　是故我憂惱  
　　此諸魔女如來為菩薩時已作妖姿擾亂菩薩。種種幻惑無能得便。女人貪染煩惱深重。于是三女更變其形。一為童女之形。一為少婦之形。一為中婦之形來至佛所。爾時世尊以神通力令彼三女皆成老母。于是三女還至其父所。而說偈言。  
　　王說離欲人　　貧境不能染 
　　我復為變化　　惑亂彼沙門 
　　人有見我者　　欲盛便嘔血 
　　今現微妙質　　不動于彼心 
　　仍以大神通　　化我為老母 
　　愿王以威力　　令得如本形  
　　爾時魔王報諸女言。我不見有若天若人能制佛者。汝可自往懺悔前罪。彼攝神力方令汝等復本形耳。于是魔女至如來所。而說偈言。  
　　我等無智慧　　幻惑于如來 
　　不知田非田　　未識善不善 
　　我今極生悔　　冀得罪銷滅 
　　惟愿慈悲力　　令復于本形  
　　爾時如來以慈悲故。即攝神通。令彼魔女還復如本。于第五七日住目真鄰陀龍王所居之處。是時寒風霖雨七日不霽。龍王心念恐畏風雨。上損如來出其自宮。前詣佛所以身衛佛纏繞七匝。以頭為蓋蔽覆佛上。四方復有無量龍王皆來護佛。龍身委積如須彌山。是諸龍等蒙佛威光。身心安樂得未曾有。過七日已風雨止息。諸龍王等頂禮佛足。右繞三匝還其本宮。  
　　爾時世尊于第六七日。往尼俱陀樹下近尼連河。是處多諸外道。彼外道眾皆來親覲。慰問世尊七日風雨。得無愁惱安樂住耶。爾時世尊以偈答曰。  
　　寂靜而知足　　思惟而證法 
　　饒益諸眾生　　慈悲于一切 
　　遠離眾罪垢　　不著于世間 
　　永斷我慢心　　是最為安樂  
　　爾時世尊于第七七日。至多演林中在一樹下。結跏趺坐觀察眾生。為生老病死之所逼迫。高聲唱言。  
　　世間諸眾生　　恒為五欲燒 
　　應常思舍愛　　愛故便增盛  
　　佛告諸比丘。時北天竺國兄弟二人為眾商之主。一名帝履富婆。一名婆履。智慧明達極閑世法。其性調柔善能將導。興販貿易息利尤多。以五百乘車載其珍寶還歸本國。是諸商侶有二調牛。一名善生。一號名稱。巧識前路能知安危。示以優缽羅花。不勞杖捶余牛不濟。方乃用之行至乳林。路甚平正牛足拒地輪轅摧折。是時五百乘車嬰于路傍。二牛為導亦不得進。加諸杖捶亦不能前。時諸商人心懷恐懼。共相謂言。二牛不行前途必有可怖之事。即遣馬騎執持器杖前路而巡。彼使還已白商王言。我行前路無諸險難。何為二牛亦不能前。時護林神忽現其形語商人言。汝諸商人勿懷恐懼。汝于長夜流轉生死今得大利。所以者何。有佛世尊出現于世。初成正覺住此林中。不食已來四十九日。汝等應將種種飲食而以上之。時二調牛便向佛行。而諸商人隨牛而往。行路不遠遙睹如來三十二相八十種好。身光赫然如日初出。既見佛已咸生希有恭敬之心。皆作是言。此為梵王。為是帝釋。為是四天王為是日月天。為是山神。為是河神。  
　　世尊爾時微舉袈裟示彼商人。商人見已即知如來。是出家人心生歡喜。各相謂言。出家之法非時不食。宜應辦諸美味酥蜜甘蔗乳糜之屬及時奉施。諸商人等營辦種種飲食美味。至如來前右繞三匝卻住一面。作如是言。世尊。哀愍我故受是微供。  
　　佛告諸比丘。如來爾時將欲受彼商人之食。作是思惟。過去諸佛皆悉持缽。我今當以何器而受斯食。作是念已。時四天王各持金缽奉上如來。作如是言。惟愿世尊用我此缽受商人食。憐愍我故令于長夜獲大安樂。  
　　爾時世尊告四天王言。出家之法不合受汝如是金缽。乃至展轉奉七寶缽皆悉不受。  
　　是時北方毗沙門天王告余天王言。我念昔者有青身天。將四石缽來與我等。復有一天。名曰遍光。來白我言。慎勿用此石缽宜應供養而作塔想。何以故。未來有佛出興于世。名釋迦牟尼。當以此缽奉上彼佛。  
　　爾時毗沙門天王語余天王言。欲施石缽今正是時。四天王各還自宮。與諸眷屬持彼石缽。盛滿天花以香涂之。奏諸天樂供養石缽。來詣佛所各各以缽奉上如來。而白佛言。世尊。惟愿如來哀受我等。所獻石缽受商人食。令我長夜獲大安樂得成法器。憐愍我故。  
　　爾時世尊作是念言。四大天王以凈信心而施我缽。然我不合受持四缽。若惟受一不受余三。而彼三王必生嫌恨。是故我今總受四王所獻之缽。爾時世尊受北方毗沙門天王缽。而說偈言。  
　　汝奉善逝缽　　當得上乘器 
　　我今受汝施　　令汝具念惠  
　　爾時世尊。受提頭賴吒天王缽。而說偈言。  
　　以缽施如來　　念慧得增長 
　　生生受快樂　　速證佛菩提  
　　爾時世尊。受毗婁博叉天王缽。而說偈言。  
　　我以清凈心　　受汝清凈缽 
　　令汝得清凈　　人天所供養  
　　爾時世尊。受毗婁勒叉天王缽而說偈言。  
　　如來戒無瑕　　汝施無瑕缽 
　　汝心無瑕故　　得報亦無瑕  
　　爾時世尊受四天王缽已。如是次第相重安置右手按之。合成一器四際分明。如來爾時憶念過去。而說偈言。  
　　我昔以花盛滿缽　　奉施無量諸如來 
　　是故今者四天王　　施我堅牢清凈缽  
　　佛告諸比丘。時彼商眾驅大群牛循路而行。于晨朝時牧人[(殼-一)/牛]乳。凡所[(殼-一)/牛]者化為醍醐。心生希有速將醍醐來白商主。今所[(殼-一)/牛]乳不知何故悉為醍醐。為是吉祥為是不祥。我今未決。商眾之中有婆羅門。懷貪愛故云是不祥。應作大施。商主遠祖已生梵世。是時現身作婆羅門。于商眾中。說是偈言。  
　　汝等往昔發弘誓　　如來若證菩提已 
　　我當以食奉獻佛　　受我食已轉法輪 
　　今者如來成正覺　　汝之所愿亦滿足 
　　世尊應受汝美食　　當轉無上大法輪 
　　汝今[(殼-一)/牛]乳得醍醐　　由此大仙之威力 
　　好辰善宿吉祥兆　　是故一切皆吉祥 
　　梵天演說此偈已　　還隱其形反天上  
　　佛告諸比丘。時諸商人聞此偈已皆大歡喜。即取醍醐選上粳米煮以為糜。和好香蜜盛以栴檀之缽。詣多演林奉上如來白佛言。世尊。惟愿哀愍受我此食。爾時世尊受商人食已。持彼栴檀之缽擲置空中。其缽栴檀一分價直百千珍寶。時有梵天。名曰善梵。接栴檀缽還于梵宮起塔供養。其塔至今諸天香花供養不絕爾時世尊咒愿商人。而說偈言。  
　　汝等所向皆吉祥　　一切財寶悉充滿 
　　吉祥遍汝左右手　　總汝身形是吉祥 
　　所求財寶自然至　　以吉祥鬘為首飾 
　　日月星宿諸天等　　帝釋四王皆擁護 
　　所去之處既吉祥　　回還亦復獲安樂 
　　以此施食之功德　　當來得成無上道 
　　名為末度三膰佛　　商人蒙記心歡喜  
　　佛告諸比丘。如來最初為二商主及諸商人。而授記莂時。諸商人聞受記已得未曾有。皆悉合掌作如是言。我從今者歸依如來。  
大梵天王勸請品第二十五  
　　佛告諸比丘。如來初成正覺。住多演林中獨坐一處。入深禪定觀察世間。作是思惟。我證甚深微妙之法。最極寂靜難見難悟。非分別思量之所能解。惟有諸佛乃能知之。所謂超過五蘊入第一義。無處無行體性清凈。不取不舍不可了知。非所顯示。無為無作遠離六境。非心所計。非言能說不可聽聞。非可觀見無所掛礙。離諸攀緣至究竟處。空無所得寂靜涅槃。若以此法為人演說。彼等皆悉不能了知。唐捐其功無所利益。是故我應默然而住。爾時世尊而說偈言。  
　　我得甘露無為法　　甚深寂靜離塵垢 
　　一切眾生無能了　　是故靜處默然住 
　　此法遠離于言說　　猶如虛空無所染 
　　思惟心意皆不行　　若人能知甚希有 
　　此法性離于文字　　孰能悟入其義理 
　　于多劫中供養佛　　方能得聞生信解 
　　不可說有說非有　　非有非無亦復然 
　　我昔無量劫修行　　未得究竟無生忍 
　　我于今者得究竟　　常觀諸法無生滅 
　　一切諸法本性空　　然燈如來授我記 
　　汝于來世成正覺　　作佛名號釋迦文 
　　雖于彼時已證法　　今我所得方究竟 
　　見諸眾生處生死　　不知是法及非法 
　　世間眾生有可度　　故起大悲而度之 
　　梵王若來勸請我　　或當為轉微妙法  
　　佛告諸比丘。如來說是偈已。眉間白毫放大光明。遍照三千大千世界。爾時娑婆世界主螺髻梵王以佛威神。即知如來默然之旨。作是思惟。我應往彼勸請如來轉于法輪。告諸梵眾作如是言。仁者世間眾生善法損減惡法增長。何以故。如來得阿耨多羅三藐三菩提。默然而住不轉法輪。我等宜往勸請如來。是時梵王與六十八拘胝梵眾。來詣佛所。頂禮佛足右繞三匝卻住一面。而白佛言。世尊。世間眾生今當損減。何以故。如來為諸眾生求無上覺。今得成佛默然而住不轉法輪。以是之故眾生損減。善哉世尊。善哉善逝。愿為眾生起哀愍心而轉法輪。世尊。多有眾生堪能悟入甚深之法。惟愿世尊轉于法輪。爾時大梵天王以偈贊曰。  
　　如來勝智　　最極圓滿 
　　放大光明　　普照世界 
　　當以慧日　　開于人花 
　　何故棄之　　默然而止 
　　佛以法財　　施諸眾生 
　　于百千劫　　已曾攝受 
　　世間親者　　寧舍眾生 
　　惟愿世尊　　吹大法螺 
　　擊大法鼓　　然大法燈 
　　雨大法雨　　建大法幢 
　　將諸眾生　　超生死海 
　　煩惱重病　　為療除之 
　　煩惱猛火　　令其止息 
　　示無憂惱　　涅槃之路 
　　說真實法　　開解脫門 
　　令諸生盲　　得凈法眼 
　　斷除生老　　病死之患 
　　非天非人　　亦非帝釋 
　　而能斷除　　生死煩惱 
　　我及天眾　　勸請如來 
　　轉于法輪　　以此勸請 
　　所生功德　　同于世尊 
　　轉于法輪　　度脫眾生  
　　佛告諸比丘。爾時世尊默然而住。大梵天王與諸天眾俱。以天栴檀香末及沉水香末。供養佛已忽然不現。  
　　佛告諸比丘。爾時如來為令世間尊重法故。為令甚深妙法得開顯故。入深禪定觀察世間。作是念言。我證甚深微妙之法。最極寂靜難見難悟。非分別思量之所能解。惟有諸佛乃能知之。所謂超過五蘊入第一義。無處無行體性清凈。不取不舍不可了知。非所顯示。無為無作遠離六境。非心所計。非言能說不可聽聞。非可觀見無所掛礙。離諸攀緣至究竟處。空無所得寂靜涅槃。若以此法為人演說。彼等皆悉不能了知。唐捐其功無所利益。是故我應默然而住。  
　　爾時大梵天王以佛威神。復知如來默然之旨。往詣釋提桓因所。而語之言。憍尸迦。汝今應知。世間眾生處在生死黑暗稠林。善法損減惡法增長。何以故。如來棄之不轉法輪。憍尸迦。我等當共往詣佛所勸請如來。何以故。諸佛如來若不勸請皆悉默然。是故今者我與汝等。往詣佛所勸請如來轉于法輪。為令世間敬重法故。爾時大梵天王及釋提桓因。四天王天。三十三天夜摩天。兜率陀天。樂變化天。他化自在天。梵眾天。梵輔天。光音天。廣果天。遍凈天。凈居天。乃至阿迦尼吒天。光明照耀。于夜分中至多演林頂禮佛已。右繞三匝卻住一面。爾時釋提桓因合掌向佛即以偈頌。而請如來轉于法輪。  
　　世尊降伏諸魔怨　　其心清凈如滿月 
　　愿為眾生從定起　　以智慧光照世間  
　　釋提桓因說是偈已。如來爾時猶故默然。螺髻梵王語釋提桓因言。憍尸迦。不應如是而為勸請。于是大梵天王即從座起。遍袒右肩右膝著地合掌向佛。以偈請曰。  
　　如來今已降魔怨　　智慧光明照一切 
　　世間根熟有堪度　　惟愿世尊從定起  
　　爾時世尊告梵天言。我證甚深微妙之法最極寂靜難見難悟。非分別思惟之所能解。惟有諸佛乃能知之。所謂超過五蘊入第一義。無處無行體性清凈。不取不舍不可了知。非所顯示。無為無作遠離六境。非心所計。非言能說不可聽聞。非可觀見無所掛礙。離諸攀緣至究竟處。空無所得寂靜涅槃。若以此法為人演說。彼等皆悉不能了知。然我常思念是二偈頌。  
　　我證逆流道　　甚深難可見 
　　盲者莫能睹　　故默而不說 
　　世間諸眾生　　著彼五塵境 
　　不能解我法　　是故今默然  
　　爾時梵王帝釋及諸天眾。聞如是偈心大憂惱。即于是處忽然不現。  
　　佛告諸比丘。復于一時大梵天王。觀摩伽陀國多諸外道等。于地水火風空橫生計度。封著邪見以為正道。而彼眾生有應度者。而知世尊于今猶固默然。復詣佛所頭面禮足。圍繞三匝右膝著地合掌恭敬。以偈請曰。  
　　摩伽陀國　　多諸異道 
　　因邪見故　　種種籌量 
　　惟愿牟尼　　為開甘露 
　　最清凈法　　令其得聞 
　　佛所證法　　清凈離垢 
　　到于彼岸　　無增無減 
　　于三界中　　超然特尊 
　　如須彌山　　顯于大海 
　　當于眾生　　起哀愍心 
　　而救濟之　　云何棄舍 
　　如來具足　　一切功德 
　　力無畏等　　惟愿拔濟 
　　苦惱眾生　　世間人天 
　　為煩惱病　　之所逼迫 
　　請佛慈悲　　而救濟之 
　　惟有如來　　為歸依處 
　　自昔天人　　隨逐如來 
　　此等純善　　悉求解脫 
　　是若聞法　　皆能領受 
　　惟愿如來　　為其敷演 
　　故我今者　　請大精進 
　　開示妙法　　令見正路 
　　譬如大云　　雨于一切 
　　如來法雨　　亦復如是 
　　潤洽一切　　枯槁眾生 
　　彼諸人等　　邪見毒刺 
　　生死稠林　　無始流轉 
　　未蒙拔濟　　盲無慧目 
　　將墮深坑　　惟愿導師 
　　開于正道　　施其甘露 
　　佛難值遇　　如優曇花 
　　惟愿度脫　　無依止者 
　　如來往昔　　發弘誓愿 
　　自既度已　　當度眾生 
　　幸以慧光　　除諸冥暗 
　　惟佛大慈　　勿舍本愿 
　　如師子吼　　如天雷震 
　　為眾生故　　轉于法輪  
　　爾時世尊以佛眼觀見諸眾生上中下根。或邪定聚。或正定聚。或不定聚。比丘。譬如有人臨清凈池。見彼池中所有草木。或未出水。或與水齊。或已出水。如是三種分明見之。如來觀諸眾生上中下根亦復如是。如來爾時作是思惟。我若說法。若不說法。邪聚眾生畢竟不知。復更思惟。我若說法。若不說法。正聚眾生。皆能了知。復更思惟。我若說法。不定眾生亦能了知。我不說法即不了知。諸比丘。如來爾時觀不定聚眾生。起大悲心作如是言。我本欲為此等眾生轉于法輪故出于世。又為大梵天王請故。即以偈頌告梵王言。  
　　我今為汝請　　當雨于甘露 
　　一切諸世間　　天人龍神等 
　　若有凈信者　　聽受如是法  
　　爾時大梵天王聞是偈已歡喜踴躍得未曾有頂禮佛足繞無數匝。即于佛前忽然不現。諸比丘。爾時地神告虛空神。唱如是言。如來今受梵王勸請欲轉法輪。哀愍無量諸眾生故。利益無量諸眾生故。安樂無量諸眾生故。增長天人損減惡趣故。為諸眾生得涅槃故當轉法輪。地神作是語已。于一念頃虛空神聞展轉傳至阿迦尼吒天。  
　　諸比丘。爾時有四護菩提樹天。一名受法。二名光明。三名樂法。四名法行。是四天子頂禮佛足而白佛言。世尊。當于何處轉于法輪。爾時如來告彼天言。我于波羅奈國仙人墮處鹿野苑中轉正法輪。彼天子言。世尊。此波羅奈鹿野苑中。文物鮮少林泉非勝。然有無量諸余城邑土地豐饒。人民殷盛園林池沼清凈可樂。何故如來于鹿野苑中而轉法輪。  
　　爾時世尊告諸天子言。仁者不應作如是說。所以者何。我念往昔于此波羅奈城。供養六十千億那由他諸佛如來。以要言之。九萬一千拘胝諸佛。皆于是處轉正法輪。一切甚深微妙之法皆從中出。是故此地常為天龍夜叉乾闥婆羅剎等之所守護。以是義故。如來于彼鹿野苑中而轉法輪。  
方廣大莊嚴經卷第十一 轉法輪品第二十六之一  
　　爾時佛告諸比丘。如來所作已辦。棄舍重擔拔煩惱根凈諸塵垢摧滅外道降伏魔軍。入佛甚深微妙之理。已得知見成就十力四無所畏十八不共一切佛法無不具足。五眼清凈觀察世間。作是思惟。誰應最初堪受我法。根性淳熟易可調柔。于所聞義速能開悟。清凈離染薄貪嗔癡。于我所說而無忽忘。能令示教不生劬勞。若有所聞永無退失。作是念已。觀彼外道羅摩之子聰明有智。雖具煩惱三垢微薄。若聞我法速能證知。彼得非想非非想定。常為弟子演說修習。今在何處。以佛眼觀見其命終已經七日。時有諸天頂禮我足而白我言。世尊。彼人命終經于七日。如來為菩薩時。已能先知如來有大智力。其人若不命終堪受正法。復告諸比丘。彼羅摩子不聞我法。遂便命終。若不命終我當最初為其說法。彼若聞已即能證知。  
　　爾時世尊復作是念。誰應最初堪受我法。根性淳熟易可調柔。于所聞法速能開悟。清凈離染薄貪嗔癡。于我所說而無忽忘。能令示教不生劬勞。若有所聞永無退失。作是念已。觀彼外道阿羅邏仙人聰明有智。雖具煩惱三垢微薄。若聞我法速能證知。今為所在。以佛眼觀見其命終已經三日。又于是時虛空諸天作如是言。彼仙命終經于三日。如來為菩薩時。已能先知如來有大智力。其人若不命終堪受正法。復告諸比丘。彼阿羅邏不聞我法遂便命終。若不命終。我當最初為其說法。彼若聞已即能證知。爾時世尊復作是念。誰應最初堪受我法。根性淳熟易可調柔。于所聞法速能開悟。清凈離染薄貪嗔癡。于我所說而無忽忘。能令示教不生劬勞。若有所聞永無退失作是念已。觀見五跋陀羅。根性已熟易可調柔。于所聞法必能開悟。清凈離染三垢微薄。于我所說而無忽忘。能令示教不生劬勞。若不于我得聞正法復當退失。我昔苦行之時謹心事我。我當最初為彼五人轉正法輪彼能了知。具足施戒善法圓滿。解脫現前離諸障礙。即以佛眼觀見五跋陀羅。在波羅奈鹿野苑中。  
　　佛告諸比丘。爾時如來作是念已。從菩提樹向迦尸國波羅奈城。振動三千大千世界。是時伽耶城傍有一外道。名阿字婆。遙見世尊即前問訊。在一面立而白佛言。長老瞿曇。諸根恬靜端正可愛。身色晃耀如閻浮金及詹波花。仁者。修何梵行師為是誰從誰出家。進止威儀安隱乃爾。今從何來。復何所往。  
　　爾時世尊。以偈答曰。  
　　我本無有師　　世無與我等 
　　于法自能覺　　證清凈無漏  
　　阿字婆言。瞿曇。汝自謂是阿羅漢耶。爾時世尊。重以偈答。  
　　我為世間　　無上導師 
　　當度一切　　真阿羅漢  
　　阿字婆言。瞿曇。汝自謂為佛耶。如來答言。我于世間最為殊勝。滅除一切煩惱惡法。我為正覺。阿字婆言。長老瞿曇。汝于今者為何所往世尊答言。我今欲往波羅奈鹿野苑中。為諸盲冥眾生作大光明。而說偈言。  
　　我往波羅奈　　于鹿野苑中 
　　為盲冥眾生　　擊甘露法鼓 
　　轉所未曾轉　　無上勝法輪  
　　時阿字婆辭佛南行如來北逝經伽耶城。城中有龍名曰善見。明日設齋奉請如來。如來食訖往盧醯多婆蘇都村。次復至多羅聚落次復經娑羅村。如是游歷。皆為長者居士奉獻飲食。次第而行至恒河邊。是時河水瀑集平流彌岸。世尊欲渡問彼船人。答言。與我價直當相濟耳。  
　　爾時世尊報船人言。我無價直。船人言。若無價直終不相濟。如來爾時飛騰虛空達于彼岸。船人見佛現是神通乃自責言。我無所識云何不渡如是圣人。心生憂惱悶絕躃地良久乃蘇。詣頻婆娑羅王具陳所見。王聞是事即敕船人。自今已往沙門求濟勿受價直。  
　　諸比丘如來至波羅奈。于晨朝時著衣持缽。入城乞食還至本處。飯食訖詣鹿野苑中。時五跋陀羅遙見世尊共相謂言。沙門瞿曇。放逸貪著不能持戒。欲斷煩惱尋復退墮便失禪定。先修苦行尚無所能。何況今日恣受美食安樂而住。是懈怠人明非道器。我等今者不須敬問。敷置坐處給水洗足。施設飯食一切莫為。隨其自來不應為起。彼若欲坐當指卑座令其就坐。唯阿若憍陳如不同眾心。爾時世尊漸近五人所居之處。是時五人皆自不安。如鳥在籠為火所逼。比丘當知。世間眾生無有睹佛得安坐者。是時五人皆違本要。不覺忽然俱起迎佛。或有敷置坐具。或有給水洗足。或有撰履或有持衣。皆言善來長老瞿曇。請坐勝座。爾時世尊坐彼座已。五人于前禮拜問訊。在一面立。而白佛言。長老瞿曇。面目端正諸根寂靜。身相光明如閻浮金及詹波花。瞿曇。今者應證出世圣種智耶。  
　　爾時世尊語五人言。汝等不應稱喚如來為長老也。令汝長夜無所利益。又語五人我已證得甘露之法我今能知向甘露道。我即是佛具一切智。寂靜無漏心得自在。汝等須來。當示汝法教授于汝。汝應聽受如說修行。即于現身得盡諸漏。智慧明了解脫而住。梵行成就所作皆辦不受后有。又告五人。汝昔嫌我俱作是言。長老瞿曇耽著世樂不堅持戒欲斷煩惱便即退墮。我適近汝各自不安。是故當知不得稱呼如來為長老也。五跋陀羅俱白佛言。世尊我今愿得于佛法中而為沙門。佛言。善來比丘。須發自落法服著身便成沙門。須發長短如剃經七日。威儀整肅如百臘比丘。即從座起頂禮佛足懺悔先罪。即于如來為大師想。尊重瞻仰生歡喜心。  
　　爾時世尊入池澡浴。浴訖復于一處靜坐思惟過去諸佛當于何座而轉法輪。作是念時。忽于是處有千寶座從地涌出。如來爾時從本座起恭敬圍繞。初三高座至第四座結加趺坐。時五跋陀羅頂禮佛足坐于佛前。諸比丘。爾時世尊放大光明。其光遍照三千大千世界。于光明網中。而說頌曰。  
　　從彼兜率宮　　降生龍毗園 
　　梵釋咸承捧　　威猛如師子 
　　十方行七步　　曾無迷惑心 
　　即以梵音詞　　而作如是唱 
　　我今于一切　　為最尊最勝 
　　舍轉輪王位　　當利益眾生 
　　六年苦行已　　即詣菩提座 
　　降伏諸魔軍　　疾成無上道 
　　梵釋諸天眾　　勸請轉法輪 
　　哀愍諸世間　　嘿然而受請 
　　以堅固愿力　　向于鹿苑中 
　　仙人所墮處　　演說無上法 
　　此法無數劫　　修習之所證 
　　汝等樂聞者　　速應來聽受 
　　人天身難得　　佛出世甚難 
　　聞法起信心　　斯人亦復難 
　　汝不生八難　　今獲人天身 
　　值佛聞正法　　而能有凈信 
　　汝于百千劫　　未曾聞正法 
　　今者得值遇　　宜應善修習  
　　佛告諸比丘。光明網中說如是偈。覺悟三千大千世界一切人天等眾。汝可速來。今佛世尊轉于法輪。諸天龍等聞是語已。從其本宮來詣佛所。爾時地神以神通力。令此道場縱廣正等七百由旬。種種莊嚴周遍清凈。虛空天神復將種種幢幡寶蓋以為嚴飾。欲界色界諸天子等。將八萬四千寶師子座置道場中。各自請言。世尊哀愍我故為坐此座轉正法輪。  
　　諸比丘。爾時東西南北四維上下十方剎土。無量拘胝諸菩薩眾。宿植德本來至佛所。頂禮佛足右繞三匝。合掌恭敬勸請如來轉于法輪。十方三千大千世界。所有釋梵護世及余無量諸天子眾。皆悉頂禮佛足右繞三匝合掌向佛。勸請如來轉于法輪。是諸眾會咸作是言。唯愿世尊。利益安樂愍念諸眾生故。雨大法雨。建大法幢。吹大法螺。擊大法鼓。  
　　佛告諸比丘。爾時眾中有一菩薩。名曰轉法。持眾寶輪備有千輻。莊嚴綺麗不可稱比。放千光明。又以花鬘寶鈴微妙繒彩無量寶具以為嚴飾。由是菩薩先愿力故感此輪生供養如來過去諸佛。皆有此輪然后轉法。時彼菩薩持是輪寶。奉獻如來而說偈言。  
　　尊憶過去時　　燃燈佛授記 
　　當得成正覺　　號名曰牟尼 
　　我亦于彼時　　發此弘誓愿 
　　導師得成佛　　當奉此輪寶 
　　一切人天等　　及諸菩薩眾 
　　其數無有量　　皆為轉法輪 
　　各以己神力　　赍種種供具 
　　寶臺花蓋等　　窮劫說不盡 
　　三千大千界　　天人阿修羅 
　　諸龍神眾等　　咸悉一心請  
　　佛告諸比丘。如來于初夜時默然而過于中夜分安慰大眾令生歡喜。至后夜已喚五跋陀羅而告之言。汝等應知。出家之人有二種障。何等為二。一者心著欲境而不能離。是下劣人無識凡愚非圣所行。不應道理。非解脫因。非離欲因。非神通因。非成佛因。非涅槃因。二者不正思惟自苦其身而求出離。過現未來皆受苦報。比丘汝等當舍如是二邊。我今為汝說于中道。汝應諦聽常勤修習。何謂中道。正見正思惟。正語正業。正命正精進。正念正定。如是八法名為中道。  
　　佛告諸比丘。有四圣諦。何等為四。所謂苦諦。苦集諦。苦滅諦。證苦滅道諦。比丘何等名為苦圣諦。所謂生苦。老苦。病苦。死苦。愛別離苦。怨憎會苦。求不得苦。五盛蘊苦。如是名為苦圣諦。何等名為苦集圣諦。所謂愛取有喜與貪俱悕求勝樂。如是名為苦集圣諦。何等名為苦滅圣諦。所謂愛取有喜與貪俱悕求勝樂。盡此一切。如是名為苦滅圣諦。何等名為證苦滅圣道諦。即八圣道。所謂正見乃至正定。此即名為證苦滅圣道諦。  
　　復告比丘。如是苦法我先不從他聞。由善隨順如理思惟。生智生眼生明生遍生慧生光。比丘。如是苦集法。我先不從他聞。由善隨順如理思惟。生智生眼生明生遍生慧生光。比丘。如是苦集滅法。我先不從他聞。由善隨順如理思惟。生智生眼生明生遍生慧生光。比丘。如是苦滅證道。我先不從他聞。由善隨順如理思惟。生智生眼生明生遍生慧生光。復告比丘。苦應知集應斷滅應證道應修。如是四法我先不從他聞。由善隨順如理思惟。生智生眼生明生遍生慧生光。  
　　復告比丘。我已知苦。已斷集。已證滅。已修道。如是四法我先不從他聞。由善隨順如理思惟。生智生眼生明生遍生慧生光。  
　　復告比丘。我先未見四圣諦。未得阿耨多羅三藐三菩提時。正智未生。我從證見四圣諦法輪已。心得解脫。慧得解脫。不復退失。而以正智得阿耨多羅三藐三菩提。我生已盡。梵行已立。所作已辦。不受后有。  
　　爾時世尊出梵音聲。如是梵音從無量功德之所成就。無量劫來修習真實。不假于師自然而悟。發是妙聲。語憍陳如等言。眼是無常苦空無我無人無眾生無壽命。猶如腐草。雜土為墻危脆不實。如眼耳鼻舌身意。亦復如是。憍陳如。一切法從因緣生無有體性。離常離斷猶如虛空。雖無作者及以受者。善惡之法而不敗亡。憍陳如。色是無常苦空無我。受想行識亦復如是。由愛為水潤漬因緣眾苦增長。若得圣道證見諸法體性皆空。即能永滅如是眾苦。憍陳如。由彼分別不正思惟而生無明。更無有余為無明因。而此分別不至無明。復由無明而生諸行。而此無明不至諸行。乃至行緣識。識緣名色。名色緣六處。六處緣觸。觸緣受。受緣愛。愛緣取。取緣有。有緣生。生緣老死憂悲苦惱。如是等為世間因。更無有余能為其因。雖生諸法而因不至法。竟無我人眾生受者。舍于此身而至彼蘊。如理思惟無所分別。即滅無明。由無明滅即行滅。行滅即識滅。識滅即名色滅。名色滅即六處滅。六處滅即觸滅。觸滅即受滅。受滅即愛滅。愛滅即取滅。取滅即有滅。有滅即生滅。生滅即老死憂悲苦惱滅。若能如是于蘊界處了悟因緣。爾時得成多陀阿伽度阿羅訶三藐三佛陀。如是甚深微妙之法。非諸異道所能了悟。  
　　爾時世尊為憍陳如。三轉十二行法輪已。憍陳如等悉了達諸法因緣。漏盡意解成阿羅漢。即于是時三寶出現。婆伽婆為佛寶。三轉十二行法輪為法寶。五跋陀羅為僧寶。佛轉法輪時六十拘胝欲界諸天。八十拘胝色界諸天八萬四千人。皆悉遠塵離垢得法眼凈。  
　　佛告諸比丘。如來以妙梵之音轉于法輪。其聲遍至十方佛土。彼諸如來各聞三轉十二行妙梵之聲。咸見世尊住波羅奈鹿野苑中而轉法輪。  
　　是時十方諸佛皆悉默然而不說法。彼土菩薩各從座起而白佛言。世尊。如來今者何故默然而不說法。爾時彼佛告諸菩薩言。汝等應知。釋迦如來于無量劫。勤苦累德勇猛精進行菩薩道。超過無量菩薩之行。于娑婆世界得阿耨多羅三藐三菩提。利益一切起大慈悲轉于法輪。其佛梵音遍至十方無邊剎土。我今聞彼說法之聲。是故默然。諸菩薩眾聞佛語已。皆發阿耨多羅三藐三菩提心作是誓言。愿我當來速成佛道。以無漏法眼開悟眾生同于彼佛。  
　　爾時彌勒菩薩前白佛言。世尊。無量諸來大菩薩眾。愿聞如來轉于法輪所有功德。唯愿世尊。略為宣說法輪之性。  
　　佛告彌勒及諸菩薩言。善男子。法輪甚深不可取故。法輪難見離二邊故。法輪難悟離作意及不作意故。法輪難知不可以識識。不可以智知故。法輪不雜斷除二障方能證故。法輪微妙離諸喻故。法輪堅固以金剛智方能入故。法輪難沮無本際故。法輪無戲論離攀緣故。法輪不盡無退失故。法輪普遍如虛空故。  
　　彌勒。法輪顯示一切諸法本性。寂靜不生不滅。無有處所非分別非不分別到于實相升于彼岸空無相無愿無作。體性清凈離諸貪欲。會于真如同于法性等于實際。不壞不斷無著無礙。善入緣起超過二邊不在中間。無能傾動契于諸佛無功用行。不進不退不出不入。而無所得不可言說。性唯是一而入諸法是為不二非可安立。歸第一義入實相法。法界平等超過數量。言語路斷心行處滅。不可譬喻平等如空。不離斷常不壞緣起。究竟寂滅無有變易。降伏眾魔摧諸外道。超過生死入佛境界。圣智所行辟支所證。菩薩所趣。諸佛咨嗟。一切如來同有如是無差別法。彌勒。所轉法輪體性如是。若有如是轉法輪者乃名為佛。名正遍知。名自然悟。名法王。名導師。名大導師。名商主。名自在。名法自在。名轉法。名法施主。名大施主。名善行圓滿。名意樂滿足。名說者。名作者。名安慰者名安隱者。名勇猛者。名戰勝。名作光。名破暗。名持燈。名大醫王。名療世間。名拔毒刺。名離障智。名普觀見。名普觀察。名普眼。名普賢。名普光。名普門。名端嚴。名無所著。如大地故名為平等。如須彌山王故名不動。成就諸功德出過世間故名最尊。達一切法故名無見頂。出過世間煩惱黑暗故名明燈。最極甚深難窮底故名大海。一切菩提分法寶具足故名寶所。無系無著心解脫故名無染。通達諸法故名不退轉。利益眾生不擇處故名如風焚燒一切煩惱故名如火。滌除一切分別煩惱故名如水。平等法界無中無邊無礙神通慧所行故名如空。除一切法障故名住無障智。超過世間眼所行境故名遍一切法界。身不染世間一切境界故名最勝人。名無量智。名演說世間師。名制多。名出世間。名不染世法。名世間勝。名世間自在。名世間大。名世間依止。名到世間彼岸。名世間燈。名世間上。名世間尊。名利益世間。名隨順世間。名一切世間了知。名世間主。名世間應供。名大福田。名最上。名無等等。名無比。名常正實。名一切法平等住。名得道。名示道者。名說道者。名超過魔境。名能摧伏魔。名出生死獲得清涼。名離無明黑暗。名無疑惑。名離煩惱。名離悕求。名除諸見惑。名解脫。名清凈。名離貪。名離嗔。名離癡。名盡漏。名心凈解脫。名智凈解脫。名宿命智。名大龍。名所作已辦。名離重擔。名逮得己利。名遠離生死結縛。名正智心善解脫。名善到一切心自在彼岸名到施彼岸名到戒彼岸名到忍彼岸。名到精進彼岸。名到禪定彼岸。名到智慧彼岸。名愿成就。名住大慈。名住大悲。名住大喜。名住大舍。名精勤攝眾生。名得無礙辯。名與世間作大依止。名大智。名念慧行覺成就。名得正念正斷正神足通五根五力菩提分法奢摩他毗缽舍那。名渡生死大海。名住彼岸。名住寂靜。名得安隱處。名得無畏處。名摧伏煩惱魔。名丈夫師子。名離毛豎怖畏。名無垢。名知者。名得三明。名度四河。持制多故名剎利。遠離一切罪垢故名婆羅門。破壞無明藏故名比丘。超過染著故名沙門。盡諸漏故名清凈者。持十力故名大力者。修身語意故名婆伽婆。是法王故名王中之王。名轉勝法輪名利益眾生。名不變壞說法。名受一切智位。名成就七菩提寶。名得一切法寶境界。名眾會瞻仰。名能調伏未調伏者。名善能與諸菩薩受記。名得七凈財。名成辦一切樂。名隨一切意悉舍。名與一切眾生安樂。名持金剛勝智。名普遍眼。名見一切法無障礙。名普智作大神通。名演大法。名一切世間無有厭足。名光大清凈。名一切世間親近者。名知眾生器。名大嚴。名有學無學圍繞。名普照。名大幢王。名遍光明。名大光普照。名無雜對諸問難。名無分別。名光明遍照。名甚深難知難見難解般若波羅蜜光明場。名大梵。名寂靜威儀。名成就一切勝行。名持妙色。名見無厭足。名諸根寂靜。名資糧圓滿。名得調柔。名得勝調柔寂靜。名諸根調伏藏。名如馴象王。名如清凈池。具足三十二相故名永斷一切習氣障。具足隨好莊嚴身故名最上妙色無上。丈夫調御士故名四無畏。圓滿十八不共佛法故名天人師。成就一切事故名身口意業無譏嫌。成就一切相清凈智故名空住。善能了悟諸緣起性平等故名無相住。于一切愿求無染著故名無愿住。舍離一切境界故名無功用行。真如法界虛空相無相智境界故名如語不虛妄語不異語。觀如幻陽炎所夢水月谷響鏡像故名舍阿闌若。舉足下足調伏眾生故名行步不空過。斷除一切無明煩惱愛故名法城。為涅槃因故名見聞皆益。超過欲界故名出淤泥。超過色界故名摧魔幢超過無色界故名建智幢。是法身智身故名出過一切世間無邊功德寶。智花開發成就解脫果故名大樹。難值故名優曇華。隨心愿求皆得圓滿故。名摩尼珠王。成就諸業行故。名手足網鞔。于長夜梵行堅固護持不動故。名足下有千輻輪眾相莊嚴。于長夜如法供養衛護父母尊長及應供者。無依怙者為作依怙不殺命故名手足長。于長夜誓不殺。演說不殺功德。勸諸眾生不殺。救護諸眾生故名手足柔軟。于長夜供養父母承事尊上應供之人。以蘇油潤身自手涂摩歡喜無懈名手足網鞔。于長夜善能布施愛語利益同事攝受眾生故名足下安平。于長夜恒常增長勝上法故名身毛右旋及以上靡。于長夜如來塔所自手修營供養灑掃。聞如來法身毛為豎心生希有。復為眾生演說正法。諸聞法者心生希有故。名[跳-兆+尃]如伊尼鹿王。于長夜聽聞正法受持讀誦如說修行。為他解說方便善知甚深句義。于老病死苦惱眾生。為作依止演說妙法。不生輕慢故名陰藏隱密。于長夜恭敬沙門婆羅門布施衣服。顯梵行德及顯十善自具慚愧。及教他堅固修行等事故名臂傭長。于長夜不惱害眾生身語意業與慈相應故名身如尼拘陀樹。于長夜飲食常自知量。不多不少。見病者施種種湯藥。于下劣眾生常生慈愍。修理壞塔及營新塔。怖畏眾生施其無畏故名身體柔澤。于長夜供養父母師長及應供者。以蘇油涂身。適其溫凊澡浴熏香。布施上妙室宅衣服飲食臥具湯藥令得安隱。以香水灑掃如來塔廟。又以香花幢幡寶蓋。莊嚴佛塔故名真金色。于長夜不惱害眾生常修慈忍。勸諸眾生修行十善。以金造如來形像及造塔廟。或以金彩圖畫如來及以塔廟。或生金末散佛形像及以塔廟。或以幢幡寶蓋莊嚴佛塔及佛形像。或以衣服飲食惠施眾生故。名一一毛孔一一毛生皆悉光澤分明顯現。于長夜常親近智者。請問何法是罪。何法非罪。何法可修。何法不可修。何法為上。何法為中。何法為下。擇其善者而修行之。及掃灑佛塔故。名七處高。于長夜父母及應供沙門婆羅門可遵崇者皆悉供養。貧窮下賤有所悕求皆隨彼意。施與衣服飲食臥具湯藥。又修園池林井給彼須者故。名身上分如師子。于長夜父母及應供處常能供養恭敬。于貧窮下賤心不輕欺常生憐愍。在如是等愿力堅固不舍棄故。名踝骨不現。于長夜常省己過不訟彼短永離斗諍。身語意業恒常清凈故。名兩肩平滿。于長夜在沙門婆羅門。生恭敬心迎來送去。善解諸教得無所畏。有斗訟者教令不諍。又教諸王臣佐及一切眾生。令修忠孝。修行善業增長佛法故。名師子頷。于長夜隨諸眾生所有樂欲。一切施與善言安慰。皆令歡喜愿力堅固。名具四十齒。于長夜不兩舌斗諍。有斗諍處和其兩邊各令歡喜故。名齒不疏缺。于長夜常修善事遠離惡法。常施眾生乳酪及凈衣服。以白土為泥掃拭佛塔。以眾白花供養佛塔。具如是等功德故名齒白齊密。于長夜所出語言。令諸眾生心生喜樂。不求他過以平等心。勸諸眾生演說正法故。名于諸味中得最上味。于長夜不惱眾生。有病苦者隨其所應而療除之。所求美味隨意與之心不生吝故名梵音聲。于長夜不妄語。不粗獷語。不惡語。常住慈悲喜舍四梵住處。以柔軟音聲。為眾生說法皆生歡喜心故。名眼青紺色。于長夜在父母師長常生恭敬。觀一切眾生猶如一子。有來求者恒起慈悲。勸諸眾生觀于佛像塔廟故。名眼睫如牛王。于長夜心不下劣意常廣大。勸諸眾生修無上法。遠離顰蹙恒常微笑。親近善友先言慰喻故。名舌廣大。于長夜遠離一切語過。恒常贊嘆聲聞辟支菩薩如來及諸法師。受持讀誦書寫經典。為人解說如法修行故。名肉髻無能見頂。于長夜頂禮父母諸尊沙門婆羅門。以香油涂其足下及為凈發。一切來者皆以花鬘系其頂上故。名眉間白毫右旋清凈光明。于長夜恒常開門大施普請眾生隨意所與。亦勸眾生行如是施。親近善友。恒不舍棄。求法重師不憚艱劬心無懈怠。于聲聞緣覺菩薩如來父母師長所以種種香油然燈及造妙好端正如來形像。以妙寶莊嚴。又以白寶安置眉間作如來相好。勸諸眾生發菩提心。令修無量諸善行故名得大勢。名成就那羅延力。名成就如來無畏愿力。名說法不錯亂。名覺悟無言說。名愿力能令一切眾生隨類各解。名無失念。名無異想。名如實了知諸眾生心。名非擇滅舍。名欲行三昧不斷。名精進不退。名念不退。名智不退。名解脫不退。名解脫知見不退。名從智出一切身語意業隨智慧行。名過現未來智障無礙。名得無礙解脫。名善入眾生之行。名如應說法。名善能超過一切音聲相彼岸。名善對答一切異類音聲。名迦陵頻伽聲。名天鼓聲。名天樂聲。名地大振動聲。名大海王聲。名大龍王聲。名大云聲。名隨諸眾生類聲。名無著無礙令諸眾會生歡喜心。名梵釋天王之所供養。名阿修羅緊那羅摩睺羅伽歡喜心瞻仰目不暫舍。名聲聞眾之所承事。名菩薩眾之所恭敬贊嘆。名無悕求說法。名說一字一句皆不唐捐。名說法以時。彌勒。我今略說如來功德。若廣說者窮劫不盡。爾時世尊欲重宣此義。而說偈言。  
　　無處無戲論　　無生亦無滅 
　　體性空寂靜　　轉如是法輪 
　　不出亦不入　　無因亦無相 
　　一切法平等　　轉如是法輪 
　　如夢幻陽炎　　水月及谷響 
　　皆無有自性　　轉如是法輪 
　　入諸因緣法　　不斷亦不常 
　　遠離諸惡見　　轉如是法輪 
　　遠離于無有　　非法非非法 
　　本自不生滅　　轉如是法輪 
　　實際非實際　　真如非真如 
　　示諸法體性　　轉如是法輪 
　　眼耳鼻舌身　　及意皆不實 
　　體性空無思　　轉如是法輪 
　　以如是法輪　　覺諸未覺者 
　　一切法體性　　我自已覺知 
　　不從他覺悟　　名曰自然人 
　　得于法自在　　故說為法王 
　　知理知非理　　故名為導師 
　　隨應演說法　　教化諸群生 
　　能到于彼岸　　故名為教主 
　　為諸迷路者　　演說真實法 
　　度之于彼岸　　故名無上師 
　　以四攝及智　　普攝諸世間 
　　越生死稠林　　故名為商主 
　　于法無掛礙　　故名法自在 
　　轉于正法輪　　故名為法王 
　　名師名持法　　名無上法主 
　　亦名大德主　　亦名戒愿滿 
　　亦名施無畏　　亦名示涅槃 
　　亦名能降伏　　亦名能自解 
　　亦名能悟心　　智慧大光明 
　　普照于一切　　破無明黑暗 
　　為世作醫王　　能除煩惱病 
　　善拔諸毒箭　　名無上導師 
　　有三十二相　　具八十種好 
　　身分皆微妙　　隨順于眾生 
　　十力四無畏　　十八不共法 
　　大乘勝牟尼　　具如是威德 
　　無上正法輪　　如來勝功德 
　　若欲廣說者　　窮劫不能盡 
　　佛智無有邊　　廣大如虛空  
方廣大莊嚴經卷第十二 轉法輪品第二十六之二  
　　爾時佛告諸比丘。如來化五人竟。作是念言。優樓頻螺迦葉有大名稱。與五百弟子俱。國王奉事臣庶宗仰。我當詣彼教以正法即往尋之。迦葉見佛迎前問訊。善安隱不。爾時如來報迦葉言。無病知足寂滅清信是為安隱。迦葉請佛。日既將暮惟愿沙門。幸留于此隨意所處。佛語迦葉。欲寄石室止住一宿。迦葉言。吾不愛室中有毒龍恐相犯耳。乃至三語。迦葉報言。任于中止。  
　　爾時如來洗手足已。前入石室敷座而坐。龍便嗔怒身中出煙。佛亦出煙。龍大嗔怒身中出火。佛亦出火。二火俱熾焚燒石室。迦葉夜起見室盡然。驚怖嘆惜。此大沙門端正尊貴。不取我語為火所害。遽令弟子人持一瓶汲水而救。所有瓶水悉變為火。師徒益恐皆言。龍火殺是沙門。如來爾時以神通力。制伏毒龍置于缽中。明旦持缽盛龍而出。迦葉大喜怪未曾有。今此沙門乃復活耶。器中何有見是毒龍。佛告迦葉。我已伏之令受禁戒。迦葉甚慚顧謂弟子。是大沙門雖有神力不如我得羅漢道也。  
　　爾時如來移近迦葉所住之處在一樹下。于夜分中。四天大王皆來聽法。光明甚盛如大火炬。迦葉夜見謂佛事火。明旦白佛言。沙門法中亦事火耶。佛言。不也。昨夜四天下來聽法是其光耳。于后帝釋下來聽法其光轉盛。迦葉明日復問沙門亦事火耶。佛言。不也。此是帝釋來聽法耳。于后梵王下來聽法其光益盛。迦葉明日復問沙門亦事火耶。佛言。不也。此是梵王來聽法耳。  
　　迦葉及五百弟子人事三火。旦欲然火火終不著。怪以問師。師言。此是沙門所為故也。俱來問佛。我所事火然乃不著。佛言。欲使然耶當令得然火即然矣。既然之后。迦葉滅火復不可滅。五百弟子相助滅之亦不能滅。各自念言。復是沙門所為故也。共往問佛。火既得然今不可滅。佛言。欲使滅耶當令得滅火即滅矣。  
　　迦葉白佛言。惟愿沙門。恒住于此共修梵行我當敕家常使供養。每以日時請佛俱行詣其家食。佛言。汝可先去當隨后至。迦葉適去。佛以神力上忉利天取彼天果。東至弗婆提取庵摩勒果。南至閻浮界取閻浮果。西至拘耶尼取呵梨勒果。北至郁單越取自然粳米。盛置缽中飛空而還。先迦葉至坐其床上。迦葉后到問佛。沙門從何道來。佛語迦葉。汝去之后我往四方及上忉利。取是名果及以美飯。汝可食之。  
　　時摩伽陀國。國王大臣吏人官屬長者居士婆羅門等。當就迦葉為七日會。迦葉念言。彼大沙門威德巍巍相好無上。眾人見者必當舍我而奉事之。寧此沙門七日之中不來我所。佛知其念隱而不現。七日滿已。迦葉念言。節會已訖余饌甚多。彼大沙門今若來者我當飯之。佛知其意忽然而至。迦葉驚喜而問。如來七日之中何為見棄。佛言。汝先起念是以不現。今汝相憶故復來耳。  
　　爾時迦葉五百弟子。將欲祀火俱共破薪。各各舉斧皆不得下。遽而告師。師言。是大沙門所為故耳。即往問佛。我諸弟子向共破薪。各各舉斧皆不得下。佛言。當下應聲即下。既下之后斧皆著薪而不可舉。復來問佛。佛言。可去自當舉耳。應時即舉。  
　　尼連禪河遄流箭激。佛以神力令水涌起過于人上。佛行其下步步生塵。迦葉遙望恐佛漂溺。即與弟子乘船救佛。見水涌起佛行其下步步生塵。迦葉喚佛。沙門。欲上船不。佛言。甚善。即于水中從船底入船無穿漏。迦葉復言。是大沙門神則神矣。猶不如我羅漢道也。  
　　佛語迦葉。汝非羅漢何為貢高自稱羅漢。于是迦葉心驚毛豎慚懼稽首。今此大圣乃知我心。惟愿大圣。攝受于我在圣法中而為沙門。佛語迦葉。汝既耆舊多有眷屬。又為國王臣民之所歸敬。今欲學道其可自輕。宜與弟子更熟詳議。迦葉言。善哉如圣所教。然我內心非不自決。且當還與弟子論耳。迦葉還來集諸弟子。我已信解彼沙門法。其所得道是為真正。我今歸趣汝意云何。弟子答言。我等亦愿隨從歸依。  
　　是時迦葉與諸弟子。釋其衣服取事火具悉棄水中。俱詣佛所稽首佛足。而白佛言。我及弟子。于圣法中愿為沙門。佛言。善來比丘。須發自落法服著身皆成沙門。迦葉二弟。一名難提。二名伽耶。各有二百五十弟子。先住水邊。見諸梵志衣帔什物事火之具隨水下流。皆悉驚愕恐畏其兄及諸門徒為人所害。即與五百弟子溯流而上。見兄師徒皆成沙門。怪而問曰。兄今耆舊年百二十。智慧深遠國內遵崇。我意言兄已證羅漢。今棄凈業學彼沙門。其道勝耶。迦葉答言。佛道最優其法無上。我自昔來未曾見有神通道力興佛等者。其法清凈當度無量。能以三事教化眾生。一者道力神通變化。二者智慧知他人心。三者善知煩惱應病授藥。二弟聞已心生恭敬。顧謂弟子。汝意云何。五百弟子同聲發言愿從師教。即皆稽首求為沙門。佛言。善來比丘。須發自落法服著身皆成沙門。  
　　爾時如來與千比丘俱。往波羅奈國在于林下。為諸弟子或時變現。或時說法或復說戒。睹佛威神莫不欣喜。盡成羅漢。  
　　爾時世尊從波羅奈國與優婁頻螺迦葉兄弟三人及千羅漢。至摩伽陀國。時頻婆娑羅王久聞菩薩得成佛道。巨身丈六紫磨金色。三十二相八十種好。十號具足已得知見。成就五眼證獲六通。梵釋四王皆悉奉事。今入我國心甚歡喜。吾本共要成佛相度。乃不忽遺從我所愿。即敕國內嚴凈道路。王乘寶車。大臣百官前后導從。千乘萬騎出城迎佛。爾時世尊近王舍城在遮越林于大樹下千比丘眾圍繞而坐。王遙見佛如星中月。如日初出。既如帝釋。亦似梵王處于天宮。儼若金山巍巍超絕。王心歡喜下車步進。去五威儀稽首禮佛。自稱其號作如是言。久服尊德欽渴積時。如來即以梵音慰問王言。大王。四大常安隱不。統理人務無乃勞耶。王曰蒙祐幸得安隱。爾時頻婆娑羅王及諸臣民。咸睹迦葉于佛邊坐。心自念言。迦葉耆舊眾仙之宗。豈應棄道作佛弟子。為是佛師為師佛乎。佛知其意。即以偈頌問迦葉言。  
　　汝常祀山川　　歸依水火風 
　　日月眾梵天　　夙夜勤精進 
　　事來幾何時　　其心無懈廢 
　　汝所奉神祇　　寧有致福不  
　　爾時迦葉以偈答曰。  
　　自念祠祀來　　已經八十載 
　　風水火梵天　　山川及日月 
　　夙夜常精進　　祈心不懈廢 
　　畢竟無所獲　　值佛乃得安  
　　說是偈已。王及群臣國中人民。乃知迦葉為佛弟子。佛告迦葉。汝起宜應現汝羅漢神通。迦葉即時承佛教已。踴在虛空身上出火身下出水。或身上出水其身不濡。或身下出火其身不灼。飛行虛空七現七隱。入地如水履水如地。穿過須彌無所掛礙。于佛前地。西沒東現。東沒西現。南沒北現。北沒南現。既變化已還于佛前。長跪叉手而白佛言。我是弟子佛是我師。王及臣民重明迦葉是佛弟子。  
　　爾時世尊告頻婆娑羅王言。大王。色是無常苦空無我。受想行識亦是無常苦空無我。色如聚沫不可撮摩。受如水泡不得久立。行如芭蕉中無有堅想。如所夢為虛妄見。識如幻化從顛倒起。三界不實一切無常。大王。有此國來為幾何時。王言。有此國來七百余代。所領之王盡識以不。答曰。知吾父耳。佛言。世間須臾惟道可恃。應修來福無為空過。大王當知。如人生時。雖因父母而生其身。不由父母招其果報。善惡美丑先業所為。若造諸善命終之后。生天人中十方佛前。若造諸惡。命終之后生于地獄餓鬼畜生。一切諸法緣合即生緣散即滅。  
　　大王當知。無明緣行。行緣識。識緣名色。名色緣六處。六處緣觸。觸緣受。受緣愛。愛緣取。取緣有。有緣生。生緣老死憂悲苦惱。大王。無明滅故則行滅。行滅故則識滅。識滅故則名色滅。名色滅故則六處滅。六處滅故則觸滅。觸滅故則受滅。受滅故則愛滅。愛滅故則取滅。取滅故則有滅。有滅故則生滅。生滅故則老死滅。老死滅故則憂悲苦惱滅。大王。十二因緣盡坦然。無跡猶如虛空。分別本無逮得法忍。說是法時八萬四千諸天及人。遠塵離垢得法眼凈。無央數眾發阿耨多羅三藐三菩提心。  
　　爾時頻婆娑羅王得法眼凈。欣然請佛愿受五戒大臣百官國內人民。皆悉歸佛亦受五戒。既受戒已即從座起。頂禮佛足而白佛言。世尊。乃能棄舍轉輪王位出家為道。我于昔日輒先奉請。若得道時愿前見度我。于今者宿愿成滿。幸蒙佛恩得履道跡。國務殷繁比更親奉。王及群臣繞佛三匝辭退而去。王至宮已群臣上賀。古昔諸王悉不見佛。惟獨大王得值如來。王益欣喜復慰群臣。卿等夙福今幸遇佛出興于世。因敕后宮妃嬪婇女及國內人民。長修齋戒盡令奉法。  
　　時摩伽陀國有一長者。名迦蘭陀。見佛入國未有精舍。以好竹園奉上如來。前白佛言。世尊。大慈憐愍一切如父如母。能棄世榮今得成佛。未有精舍我以竹園奉上如來。佛時咒愿而為受之。恒與圣眾游處其內。  
　　彼時摩伽陀國人民殷盛耽著俗樂。喧呼歌舞不舍晝夜。佛適入國化以法言。齋戒修心皆舍俗樂。佛有弟子名舍婆耆。入城分衛威儀有法行步安詳。路人見之無不欣悅。時舍利弗見此沙門。心自念言。我學道久頗知法式。未曾見有如是之人。必有異聞威儀乃爾。試往問之所事何道。時舍利弗即問比丘。汝師是誰愿聞其志。爾時比丘以偈答曰。  
　　吾師具相好　　三界為最尊 
　　五陰十二緣　　不住于空有 
　　我今年尚少　　學業猶未深 
　　不可以言辭　　說佛諸功德  
　　說是偈已。告舍利弗。我所事師。天上人中最尊最勝。積功累德不可稱載。從兜率天降生閻浮。初生之時。能于十方各行七步。舉手唱言。天上天下唯我最尊唯我最勝。三界苦惱吾當度之。釋梵四天咸來供事。佛之功德不可具述。時舍利弗聞此語已。如從暗中睹日光明。語比丘言。善哉善哉。吾少好學八歲從師。年甫十六靡不該綜自謂為達。今者得值無上正覺真為我師。汝所言佛今在何處。比丘答言。今在迦蘭陀竹園精舍。時舍利弗將諸弟子至如來所。稽首禮足前問訊已。而白佛言。我處長夜恒履愚迷。幸得值佛愿開正路。得為沙門成就禁戒。佛言。善來比丘。須發自落法服著身便成沙門。佛為說法漏盡意解得阿羅漢。前白佛言。世尊。我與同學大目犍連。要得道時必相開示。今欲往彼愿承圣旨。佛言。宜知是時。  
　　時舍利弗入王舍城訪目揵連。遙見目連與諸弟子游行里巷。爾時目連睹舍利弗形狀變改逆而問之。有何異見容服乃耳。答曰。學無常師惟道所在。求法積年不遇大圣。今者得值身心遍喜故來相求愿同法味。目連答曰。此非小事宜共籌量。舍利弗言。我昔所行與汝從事。汝所學者我悉知已。請無復言。是時目連告舍利弗言。仁者智慧本踰于我。今之所教豈相誤耶。作是語已隨舍利弗往詣佛所。稽首佛足白言。違遠大圣沉沒煩惱。今得親奉愿為沙門。即舍澡瓶鹿衣杖具。佛言。善來。須發自落法服著身便成沙門。佛為說法漏盡意解得阿羅漢。時舍利弗目揵連。及二百五十弟子。皆得出家盡成羅漢。  
　　爾時輸檀王聞子得道已經六年。中心欣喜欽渴彌積。語優陀夷言。汝今可往請佛還國問訊起居。離別已來十有二載。夙夜悲戚不能自已。得一相見還如更生。憂陀夷受王教已。往詣佛所。稽首佛足具述王意。乃睹諸天梵釋咸來歸命。而白佛言。愿為沙門。佛言。善來。須發自落法服著身便成沙門。得阿羅漢道。爾時世尊作是思惟。本與父王要誓成佛爾乃還國當度父母。今得佛道不違本誓。即語優陀夷比丘言。汝宜先往顯汝神足。作十八變知吾道成。弟子尚爾況佛威德。優陀夷奉佛教已。飛行而往還到本國。于迦毗羅城上虛空中現十八變。王及臣民莫不驚懼。而優陀夷。說是偈言。  
　　如來甚希有　　難可得值遇 
　　勤苦無量劫　　哀愍諸眾生 
　　本行菩薩道　　今得愿滿足 
　　坐于菩提樹　　降伏大魔怨 
　　破壞生死因　　銷滅諸煩惱 
　　已得成正覺　　演說無上法 
　　我本奉王教　　出國迎太子 
　　說王愁念久　　言辭甚可悲 
　　佛顧本生地　　尋當見親族 
　　我時承佛命　　將入迦毗羅 
　　辭佛御神通　　忽至大王所 
　　變化若干種　　譬如凈蓮花 
　　父王見神變　　心生大恐懼 
　　借問為所從　　未曾睹是變 
　　太子本棄國　　求道度眾生 
　　勤苦無量劫　　今乃得成佛 
　　王今勿驚懼　　宜應悅豫心 
　　我已度生死　　為王太子使 
　　王時聞子問　　淚落如雨星 
　　我自十二年　　愁念無窮已 
　　忽聞吉祥至　　如人死復穌 
　　我子舍國位　　成道名何等 
　　我時答王言　　太子經六年 
　　勤苦得成道　　號曰天中天 
　　三界最第一　　我子在家時 
　　為造諸時殿　　刻雕陳繢飾 
　　今者何所居　　我時答王言 
　　佛得微妙法　　所處無不安 
　　常在于樹下　　諸天來供養 
　　我子在家時　　坐臥敷綩綖 
　　皆以綺飾成　　柔軟而光澤 
　　我時答王言　　天帝貢衣服 
　　龍妃獻寶床　　佛心無美惡 
　　未嘗見喜慍　　我子在家時 
　　盛饌眾甘美　　今所膳御者 
　　施設何等食　　我時答王言 
　　持缽從分衛　　福眾無增減 
　　咒愿彼施人　　世世令安隱 
　　我子在家時　　寢臥常使安 
　　弦歌奏清音　　爾乃從寐起 
　　我時答王言　　禪定非明暗 
　　諸佛無睡眠　　帝釋常服膺 
　　梵王來勸助　　我子在家時 
　　澡浴以香湯　　芬馥滿室中 
　　今用何等香　　我時答王言 
　　八解三脫門　　澡浴除諸垢 
　　心寂無憂惱　　猶如凈虛空 
　　我子在家時　　雜香以涂熏 
　　清凈無塵穢　　郁烈而香潔 
　　我時答王言　　戒定慧解脫 
　　道德以為香　　十方八難處 
　　普熏無不至　　我子在家時 
　　四種妙寶床　　重疊敷茵褥 
　　臥起而安悅　　我時答王言 
　　四禪為床座　　等持心自在 
　　不染煩惱泥　　清凈如蓮花 
　　我子在家時　　兵衛甚嚴肅 
　　出入常擁護　　目不見諸惡 
　　我時答王言　　千二百羅漢 
　　菩薩無央數　　俱為弟子眾 
　　左右而恭侍　　我子在家時 
　　象馬牛羊車　　周旋往四方 
　　隨意而游觀　　我時答王言 
　　五通為驂駕　　飛空無掛礙 
　　洞見一切心　　游踐超生死 
　　我子在家時　　旌旗列羽衛 
　　人執諸兵仗　　前后為導從 
　　我時答王言　　四等為防護 
　　普濟眾厄難　　恩慧仁愛敬 
　　以此為嚴衛　　我子在家時 
　　鐘鼓導前路　　雜以眾伎樂 
　　觀者每盈衢　　我時答王言 
　　道樹成正覺　　度五跋陀羅 
　　八萬四千天　　皆已得法眼 
　　九十六種道　　摧伏而歸命 
　　鳴于不死鼓　　其音徹三千 
　　啟授皆明悟　　一切咸欣悅 
　　我子王何國　　提封為廣狹 
　　所化幾何人　　悉當歸伏不 
　　佛領三千界　　化導諸群生 
　　十方不可數　　靡不蒙饒益 
　　我子在家時　　聽政助吾化 
　　勸導以禮節　　奉順莫敢違 
　　佛悟諸法空　　舍于四顛倒 
　　無不歸伏者　　寂靜無為業 
　　佛法無愛憎　　一切皆通達 
　　化及諸眾生　　無不蒙饒益 
　　假使有一人　　其人無量首 
　　一首無量舌　　舌有無窮辯 
　　如此恒沙人　　以恒沙劫數 
　　嘆佛一切德　　猶尚不能盡 
　　況我如螢燭　　何能演日光  
　　時輸檀王聞此偈已嘆言。善哉。阿斯陀仙言無虛妄。問優陀夷佛欲來不。優陀夷言。卻后七日如來當至王聞是語歡喜踴躍。語諸大臣。吾當迎佛。導從儀式法轉輪王。先敕所司平除道路。香水灑地懸繒幡蓋。種種嚴飾盡其所宜。我當出城四十里外奉迎如來。優陀夷言。本承佛教來報大王。今請向佛說王之意。欽渴積年愿睹如來。并及萬姓咸希福祐。王言。善哉。愿速見佛。時優陀夷還至佛所。稽首佛足而白佛言。世尊。王及國人計日度時愿得見佛。我已告王卻后七日世尊當至。  
　　爾時如來到七日已。與諸弟子整持衣缽。威儀詳序向迦毗羅城。梵釋四王聞佛還國皆來導從。梵王侍右。帝釋侍左。四王諸天前后導從。諸天龍神花香伎樂而以供散。寶幢幡蓋羅列道側。天雨香水以灑于地。如來欲行先現瑞相。十方世界三千國土六反震動。一切枯樹還生花葉。竭涸溪澗自然流泉。王見瑞已敕諸釋種大臣百官。嚴持幡蓋燒香散花。作眾伎樂而以迎佛。王遙見佛處于大眾。如星中月。如日初出。如樹開花。巨身丈六端嚴熾盛。既見佛已悲喜交集。稽首作禮而白佛言。世尊。離別多年今得相見。大臣百官一切人民。皆稽首禮隨佛入城。  
　　爾時世尊足踰門閫地為大動。天雨妙花樂器自鳴。盲者得視。聾者得聽。躄者能行。病者得愈。啞者啞言。狂者得正。傴者得伸。毒害自銷。禽獸相和其聲清亮。環佩相觸皆悉流響。珍藏自然眾寶出現。苞匿異心皆共和合。一切眾生無淫怒癡。展轉相視如父如母如兄如弟如子如身。地獄休息。餓鬼飽滿。畜生舍身當生人天。父王睹佛巨身丈六紫磨金色。如星中月。亦如金山。梵釋四王皆悉奉侍。見諸比丘曾為外道久修苦行形體羸劣親近侍從。猶如黑烏在紫金山。不能顯發如來之德。便敕國內豪貴釋種顏貌端正。選五百人度為沙門侍佛左右。如金翅鳥在須彌山。如摩尼珠置水精器。佛弟難陀亦為沙門。難陀所使名優波離。前白佛言。世尊。人身難得佛法難遇。諸尊貴者皆棄世榮。我身卑賤何所貪樂。惟佛慈悲愿見救度許為沙門。佛言。善來比丘。須發自落法服著身便成沙門。在比丘中隨列而坐。難陀后至次第作禮。到優波離即止不禮。心自念言。是我家仆不當設禮。爾時世尊告難陀言。佛法如海容納百川。四流歸之皆同一味。據戒前后不在貴賤。四大合故假名為身。于中空寂本無吾我。當思圣法勿生憍慢。爾時難陀去自貢高執心卑下禮優波離。于是大地為之震動。時佛入宮坐于殿上。王及臣庶日日供養百種甘饌。佛為說法度無數眾。耶輸陀羅攜羅睺羅年已七歲。來至佛所稽首佛足。瞻對問訊而白佛言。久違侍奉曠廢供養。諸眷屬皆有疑心。太子去國十有二載。何從懷孕生羅睺羅。佛告父王及諸群臣。耶輸陀羅守節貞白無瑕疵也。若不信者今當取證。爾時世尊化諸比丘皆悉如佛。相好光明等無差異。時耶輸陀羅即以指環與羅睺羅而語之言。是汝父者以此與之。釋睺羅持取指環直前奉佛。王及群臣咸皆歡喜。嘆言善哉。羅睺真是佛子。爾時世尊為王說法。即時得道。群臣萬姓后宮婇女。咸奉戒法凈修梵行。是時國內安靜。萬邦來賀。  
屬累品第二十七  
　　爾時世尊告凈居天難陀蘇難陀等言。菩薩始從兜率下生閻浮。乃至出家降伏魔怨轉于法輪。汝等諸天。皆悉贊助。今復請我利益。世尊演說如斯大嚴經典。菩薩所行如來境界。自在神通游戲之事。汝等若能受持讀誦為他說者。我此法印當得增廣。若菩薩乘人聞說此經。必大歡喜得未曾有。發起堅固精進之心。求阿耨多羅三藐三菩提。是故汝等福德無量不可稱計。  
　　若有善男子善女人。得聞是經合掌信受。其人當獲八種功德。何等為八。一者端正好色。二者力勢強盛。三者心悟通達。四者逮得辯才。五者獲諸禪定。六者智惠明了。七者出家殊勝。八者眷屬強盛。  
　　若有善男子善女人。愿樂欲聞如是等經。與說法師敷置高座。轉身當得八種坐處。何等為八。一者長者坐處。二者居士坐處。三者輪王坐處。四者護世坐處。五者帝釋坐處。六者梵王坐處。七者菩薩得菩提時所坐之處。八者如來轉正法輪所坐之處。  
　　若有善男子善女人。得聞是經稱揚贊美。是人當得八種凈語。何等為八。一者言行相應無違諍故。二者所言伏眾可遵承故。三者所言柔軟不粗獷故。四者所言和美攝眾生故。五者聲如加陵頻伽悅樂眾生故。六者聲如殷雷摧伏外道故。七者得梵音聲超過世間故。八者得佛音聲應眾生根故。  
　　若有善男子善女人。書寫此經流通四方。其人當有八功德藏。何等為八。一者念藏無忘失故。二者惠藏善能分別諸法相故。三者智藏能了諸經義故。四者陀羅尼藏所聞皆能持故。五者辯藏能發眾生歡喜心故。六者得正法藏守護佛法故。七者菩提心藏不斷三寶種故。八者修行藏得無生法忍故。  
　　若有善男子善女人。讀誦此經受持句義不忘失者。其人當得八種圓滿。一者施圓滿無慳吝故。二者戒圓滿得愿具足故。三者多聞圓滿得無著智故。四者奢摩他圓滿一切三昧現前故。五者毗缽舍那圓滿具足三明故。六者福德圓滿具足三十二相八十種好凈佛土故。七者妙智圓滿隨諸眾生所有意樂得具足故。八者大悲圓滿成熟眾生無勞倦故。  
　　若有善男子善女人發如是念。云何當令一切眾生入此法門。作是念已為人演說。以此善根當得八種廣大福德。何等為八。一者轉輪圣王福德。二者護世天王福德。三者帝釋福德。四者夜摩天王福德。五者兜率天王福德。六者化樂天王福德。七者他化自在天王福德。八者大梵天王乃至如來所有福德。  
　　若有善男子善女人。聞此經典信心不逆。是人當得八種凈心。何等為八。一者得大慈心與眾生樂故。二者得大悲心拔眾生苦故。三者得大喜心滅眾生憂惱故。四者得大舍心滅眾生貪恚故。五者得四禪心于欲界中心自在故。六者得四定心于無色界心自在故。七者得五神通往來佛土故。八者能斷諸漏得首楞嚴三昧故。若國土城邑聚落所在之處有此經卷。當知其處離八種畏。何等為八。一者離敵國畏。二者離賊盜畏。三者離惡獸畏。四者離饑饉畏。五者離諍訟畏。六者離戰斗畏。七者離夜叉畏。八者離一切怖畏。汝等當知。正使如來以戒定慧解脫解脫知見無礙辯才。于一劫中日夜常說此經功德。亦不能盡。若比丘比丘尼優婆塞優婆夷受持讀誦書寫解說。當知是人所得功德亦不可盡。  
　　爾時世尊告彌勒菩薩摩訶薩及大迦葉長老阿難言。我于無數百千億劫修習佛道。今得成就阿耨多羅三藐三菩提。為欲利益諸眾生故演說此經。如是等經付囑于汝。汝等受持廣宣流布。爾時世尊重說偈言。  
　　我以佛眼觀　　盡見諸眾生 
　　假使諸眾生　　皆如舍利弗 
　　有人于億劫　　以種種香花 
　　衣服臥具等　　供養如是眾 
　　所獲諸功德　　不如一日夜 
　　供一辟支佛　　假使諸世間 
　　皆如辟支佛　　有人于億劫 
　　以種種香花　　衣服臥具等 
　　供養如是眾　　所獲諸功德 
　　不如以凈心　　一稱南無佛 
　　假使諸世間　　皆如佛世尊 
　　有人于億劫　　以種種香花 
　　衣服臥具等　　供養諸如來 
　　所獲諸功德　　不如有一人 
　　能于日夜中　　讀誦此經典 
　　若人過無數　　百千萬億劫 
　　以種種香花　　衣服臥具等 
　　供養如前說　　無數聲聞眾 
　　一切辟支佛　　及彼諸如來 
　　所獲諸功德　　不如有一人 
　　受持此經典　　乃至四句偈 
　　分別為他說　　我所說諸經 
　　此經為最勝　　一切諸如來 
　　皆從此經出　　是經所住處 
　　即為有如來　　若有書寫持 
　　處處廣流布　　即能演一句 
　　歷劫無窮盡　　福惠自莊嚴 
　　盈滿如大海　　若聞是經者 
　　應當常修習　　功德無有量  
　　佛說此經已。彌勒菩薩摩訶薩。大迦葉長老阿難。凈居諸天摩醯首羅及諸天。龍夜叉乾闥婆阿修羅迦婁羅緊那羅摩睺羅伽人非人等。皆大歡喜。信受奉行。   
 上一部：乾隆大藏經·大乘五大部外重譯經·方廣大莊嚴經十二卷（第一卷～第六卷）  下一部：乾隆大藏經·大乘五大部外重譯經·普曜經八卷 
 
  
   
乾隆大藏經·大乘五大部外重譯經·方廣大莊嚴經  
  