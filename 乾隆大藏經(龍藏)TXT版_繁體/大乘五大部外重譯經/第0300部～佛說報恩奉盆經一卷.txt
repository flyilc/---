  第0300部～佛說報恩奉盆經一卷         
   
  
   大乘五大部外重譯經·第0300部   
佛說報恩奉盆經一卷   
失譯人名今附東晉錄      
 
 
　　 
 
佛說報恩奉盆經 
亦名報像功德經  
　　聞如是。一時佛在舍衛國祇樹給孤獨園。大目揵連始得六通。欲度父母報乳哺之恩。即以道眼觀視世界。見其亡母生餓鬼中。不見飲食皮骨相連柱。目連悲哀即缽盛飯往餉其母。母得缽飯。便以左手障飯右手搏食。食未入口化成火炭遂不得食。目連馳還白佛。具陳如此。佛告目連。汝母罪根深結。非汝一人力所奈何。當須眾僧威神之力。乃得解脫。吾今當說救濟之法。令一切難皆離憂苦。  
　　佛告目連。七月十五日當為七世父母在厄難中者。具麨飯五果汲灌盆器。香油庭燭床榻臥具。盡世甘美以供養眾僧。當此之日。一切圣眾或在山間禪定。或得四道果。或樹下經行。或得六通飛行。教化聲聞緣覺。菩薩大人權示比丘在大眾中。皆共同心受缽和羅。具清凈戒圣眾之道其德汪洋。其有供養此等之眾。七世父母五種親屬。得出三涂應時解脫衣食自然。佛敕眾僧。當為施主家七世父母。行禪定意然后食此供。目連比丘及一切眾歡喜奉行。  

 上一部：乾隆大藏經·大乘五大部外重譯經·佛說盂蘭盆經一卷  下一部：乾隆大藏經·大乘五大部外重譯經·佛說觀藥王藥上二菩薩經一卷 



  
乾隆大藏經·大乘五大部外重譯經·佛說報恩奉盆經 
  