    第1163-02部～大智度論一百卷（第二十一卷～第四十卷）           
    
  
   大乘論·第1163部    
大智度論一百卷（第二十一卷～第四十卷）    
龍樹菩薩造姚秦三藏法師鳩摩羅什譯      
  

大智度論卷第二十一 釋初品中八背舍八勝處九次第定十一切處  
　　八背舍者：內有色，外亦觀色，是初背舍；內無色，外觀色，是第二背舍；凈背舍，身作證，第三背舍；四無色定，及滅受想定，是五合為八背舍。背是凈潔五欲，離是著心，故名背舍。不壞內、外色，不內、外滅色相，以是不凈心觀色，是名初背舍。壞內色，滅內色相；不壞外色，不滅外色相，以是不凈心觀外色，是第二背舍。是二皆觀不凈：一者、觀內、觀外；二者、不見內，但見外。何以故？眾生有二分行：愛行、見行。愛多者著樂，多縛在外結使行；見多者，多著身見等行，為內結使縛。以是故，愛多者，觀外色不凈；見多者，觀自身不凈壞敗。 
　　復次，行者初心未細攝，系心一處難，故內、外觀；漸習調柔，能內壞色相但觀外。 
　　問曰：若無內色相，誰當觀外？ 
　　答曰：是為得解道，非實道。行者念未來死，火燒，蟲啖，埋著土中，皆磨滅；若現在觀，亦分別是身，乃至微塵皆無，是名內無色相，外觀色。 
　　問曰：二勝處見內、外色，六勝處但見外色；一背舍見內、外色，二背舍但見外色.何以故但內有壞色相，外色不能壞？ 
　　答曰：行者眼見是身有死相，取是未來死相以況今身；外四大不見滅相故，難可觀無，故不說外色壞。 
　　復次，離色界時，是時亦不見外色。凈背舍身作證者，不凈中凈觀，如八勝處說。前八一切處觀清凈，地、水、火、風，及青、黃、赤、白。觀青色如青蓮華，如金精山，如優摩伽華，如真青婆羅柰衣；觀黃、赤、白，各隨色亦如是，總名凈背舍。 
　　問曰：若總是凈背舍，不應說一切處！ 
　　答曰：背舍是初行者，勝處是中行，一切處是久行。不凈觀有二種：一者、不凈，二者、凈。不凈觀中，二背舍，四勝處；凈觀中，一背舍，四勝處，八一切處。 
　　問曰：行者以不凈為凈，名為顛倒；凈背舍觀，云何不顛倒？ 
　　答曰：女色不凈，妄見為凈，是名顛倒；凈背舍觀一切實青色廣大，故不顛倒。 
　　復次，為調心故凈觀，以久習不凈觀心厭，以是故習凈觀非顛倒，亦是中不著故。 
　　復次，行者先觀身不凈，隨身法所有內、外不凈，系心觀中；是時生厭，淫恚癡薄，即自驚悟：“我為無目，此身如是，云何生著？”攝心實觀，無令復錯。心既調柔，想身、皮、肉、血、髓不凈，除卻唯有白骨；系心骨人，若外馳散，攝之令還；深攝心故，見白骨流光，如珂如貝，能照內外諸物，是為凈背舍初門。然后觀骨人散滅，但見骨光，取外凈潔色想。 
　　復次，若金剛、真珠、金銀、寶物，若清凈地，若凈水，如無煙無薪凈潔火，若清風無塵。諸青色如金精山，諸黃色如瞻卜華，諸赤色如赤蓮華，諸白色如白雪等；取是相，系心凈觀，隨是諸色，各有清凈光耀。是時行者得受喜樂，遍滿身中，是名凈背舍。緣凈故，名為凈背舍；遍身受樂故，名為身證。得是心樂，背舍五欲，不復喜樂，是名背舍。未漏盡故，中間或結使心生，隨著凈色；復勤精進，斷此著故，如是凈觀從心想生，譬如幻主觀所幻物，知從己出，心不生著，能不隨所緣，是時背舍變名勝處。于凈觀雖勝，未能廣大，是時行者還取凈相，用背舍力及勝處力故，取是凈地相，漸漸遍滿十方虛空；水、火、風亦爾。取青相漸令廣大，亦遍十方虛空；黃、赤、白亦如是。是時，勝處復變為一切處；是三事一義，轉變有三名。 
　　問曰：是三背舍、八勝處、十一切處，是實觀？是得解觀？若實觀，身有皮肉，何以但見白骨人？三十六物合為身法，何以分別散觀？四大各自有相，何以滅三大，但觀一地大？四色非盡是青，何以都作青觀？ 
　　答曰：有實觀，亦有得解觀。身相實是不凈，是為實觀。外法中有凈相，種種色相，是為實凈；觀凈不凈，是為實觀。以此少許凈，廣觀一切皆是凈；取是一水，遍觀一切皆是水；取是少許青相，遍一切皆是青。如是等，是為得解觀，非實。四無色背舍，如四無色定中觀。欲得背舍，先入無色定，無色定是背舍之初門；背舍色，緣無量虛空處。 
　　問曰：無色定亦爾，有何等異？ 
　　答曰：凡夫人得是無色定，是為無色；圣人深心得無色定，一向不回，是名背舍。余殘識處、無所有處、非有想非無想處，亦如是。背滅受想諸心心數法，是名滅受想背舍。 
　　問曰：無想定何以不名背舍？ 
　　答曰：邪見者，不審諸法過失，直入定中，謂是涅槃；從定起時，還生悔心，墮在邪見，是故非背舍。滅受想患厭散亂心故，入定休息，似涅槃法著身中，身得故名身證。  
　　八勝處者：內有色相、外觀色少，若好、若丑，是色勝知勝觀，是名初勝處；內色相、外觀色多，若好、若丑，是色勝知勝觀，是名第二勝處；第三、第四亦如是，但以內無色相外觀色為異。內亦無色相，外觀諸色青、黃、赤、白，是為八勝處。內色相外觀色者，內身不壞見外緣少者，緣少故名少，觀道未增長故觀少因緣；觀多畏難攝故，譬如鹿游未調，不中遠放。若好、若丑者，初學系心緣中，若眉間，若額上，若鼻端；內身不凈相，內身中不凈相觀外諸色，善業報故名好；不善業報故名丑。 
　　復次，行者如從師所受，觀外緣種種不凈，是名丑色；行者或時憶念忘故，生凈相，觀凈色，是名好色。 
　　復次，行者自身內系心一處，觀欲界中色二種：一者、能生淫欲，二者、能生瞋恚。能生淫欲者是凈色，名為好；能生瞋恚者是不凈色，名為丑。于緣中自在，勝知勝見：行者于能生淫欲端正色中，不生淫欲；于能生瞋恚惡色中，不生瞋恚。但觀色四大因緣和合生，如水沫不堅固，是名若好、若丑。勝處者，行者住是不凈門中，淫欲、瞋恚等諸結使未能不隨，是名勝處，勝是不凈中凈顛倒等諸煩惱賊故。 
　　問曰：行者云何內色想外觀色？ 
　　答曰：是八勝處，深入定心調柔者可得。行者或時見內身不凈，亦見外色不凈。不凈觀有二種：一者、三十六物等種種不凈；二者、除內外皮肉五藏，但觀白骨如珂如雪。三十六物等觀是名丑，如珂如雪觀是名好。行者內、外觀時，心散亂，難入禪；除自身相，但觀外色。如阿毗曇中說：行者以得解脫觀，見是身死；死已，輿出冢間，若火燒，若蟲啖，皆已滅盡；是時但見蟲、火，不見身，是名內無色相外觀色。行者如教受觀身是骨人，若心外散，還攝骨人緣中。何以故？是人初習行，未能觀細緣故，是名少色；行者觀道轉深增長，以此一骨人，遍觀閻浮提皆是骨人，是名為多；還復攝念觀一骨人，以是故名勝知勝見。 
　　復次，隨意五欲中男女相，凈潔相，能勝故名為勝處。譬如健人乘馬擊賊，能破名為勝；又能制御其馬，是亦名勝。行者亦如是，能自于不凈觀中，少能多，多能少，是為勝處；亦能破五欲賊，亦名勝處。內未能壞身，外觀色若多、若少，若好、若丑，是初第二勝處。內壞身無色相，觀外色若多、若少，若好、若丑，是第三、第四勝處。攝心深入定中，壞內身，觀外凈，緣青、青色，黃、赤、白、白色，是為后四勝處。 
　　問曰：是后四勝處，十一切處中青等四處，有何等異？ 
　　答曰：青一切處，能普緣一切令青；是勝處若多、若少隨意觀，不令異心奪，觀勝是緣，名為勝處。譬如轉輪圣王遍勝四天下，閻浮提王勝一天下而已。一切處普遍勝一切緣，勝處但觀少色能勝，不能遍一切緣。如是等，略說八勝處。  
　　十一切處者，背舍、勝處已說，此以遍滿緣故，名一切處。 
　　問曰：何以無所有處、非有想非無想處，不名一切處？ 
　　答曰：是得解之心，安隱快樂，廣大無量無邊虛空處，是佛所說；一切處中皆有識，能疾緣一切法故，一切法中皆見有識；以是故，二處立一切處。無所有中，無物可廣，亦不得快樂，佛亦不說是無所有無邊無量。非有想非無想處心鈍，難得取相令廣大。 
　　復次，虛空處近色界，亦能緣色；識處能緣緣色。又識處起能超入第四禪，第四禪起超入識處；無所有處、非有想非無想處遠，無色因緣故，非一切處。是三種法，皆行得勝處。一切處是有漏。初三背舍，第七、第八背舍，是有漏，余殘或有漏，或無漏。初二背舍，初四勝處，初禪、二禪中攝；凈背舍、后四勝處、八一切處，第四禪中攝；二一切處，即名說空處空處攝，識處識處攝。前三背舍，八勝處，八一切處，皆緣欲界；后四背舍，緣無色界及無漏法。諸妙功德，在根本中；善無色根本不緣下地故。滅受想定非心心數法故無緣，非有想非無想處背舍，但緣無色四陰及無漏法。  
　　九次第定者，從初禪心起，次第入第二禪，不令余心得入，若善若垢，如是乃至滅受想定。 
　　問曰：余者亦有次第，何以但稱九次第定？ 
　　答曰：余功德皆有異心間生，故非次第。此中深心智慧利，行者自試其心，從一禪心起，次入二禪，不令異念得入。此于功德心柔軟，善斷法愛故，能心心相次。是次第，二是有漏，七或有漏或無漏，禪中間未到地，不牢固。又是圣人所得，又此大功德不在邊地，是故無次第。 
　　八背舍、八勝處、十一切處，九次第定，聲聞法中略說。  
釋初品中九想義  
　　【經】“九想：脹想、壞想、血涂想、膿爛想、青想、啖想、散想、骨想、燒想。”　　 
　　【論】問曰：應當先習九想離欲，然后得諸禪，何以故諸禪定后方說九想？ 
　　答曰：先贊果報，令行者心樂。九想雖是不凈，人貪其果報，故必習行。 
　　問曰：行者云何觀是脹想等九事？ 
　　答曰：行者先持戒清凈，令心不悔故，易受觀法，能破淫欲諸煩惱賊。觀人初死之日，辭訣言語，息出不反，奄忽已死；室家驚慟，號哭呼天，言說方爾，奄便那去！氣滅身冷，無所覺識，此為大畏，無可免處。譬如劫盡火燒，無有遺脫。如說： 
 
　　“死至無貧富，無勤修善惡，無貴亦無賤，老少無免者。 
　　　無祈請可救，亦無欺誑離，無捍挌得脫，一切無免處！” 
 
　　死法，名為永離恩愛之處，一切有生之所惡者；雖甚惡之，無得脫者。“我身不久，必當如是，同于木石，無所別知。我今不應貪著五欲，不覺死至，同于牛羊；牛羊禽獸，雖見死者跳騰哮吼，不自覺悟。我既得人身，識別好丑，當求甘露不死之法。”如說： 
 
　　“六情身完具，智鑒亦明利；而不求道法，唐受身智慧。 
　　　禽獸皆亦知，欲樂以自恣；而不知方便，為道修善事。 
　　　既已得人身，而但自放恣；不知修善事，與彼亦何異！ 
　　　三惡道眾生，不得修道業；已得此人身，當勉自益利！” 
 
　　行者到死尸邊，見死尸胮脹，如韋囊盛風，異于本相，心生厭畏；“我身亦當如是，未脫此法。身中主識，役御此身，視聽、言語，作罪、作福，以此自恣，為何所趣？而今但見空舍在此！是身好相，細膚姝媚，長眼直鼻，平額高眉，如是等好，令人心惑；今但見胮脹，好在何處？男女之相，亦不可識。”作此觀已，呵著欲心：“此臭屎囊，胮脹可惡，何足貪著！”死尸風熱轉大，裂壞在地，五藏、屎尿、膿血流出，惡露已現；行者取是壞相以況己身：“我亦如是，皆有是物，與此何異？我為甚惑，為此屎囊薄皮所誑！如燈蛾投火，但貪明色，不知燒身，已見裂壞；男女相滅，我所著者，亦皆如是。”死尸已壞，肉血涂漫，或見杖楚死者，青瘀黃赤，或日曝瘀黑；具取是相，觀所著者，若赤白之色，凈潔端正，與此何異？既見青瘀黃赤，鳥獸不食，不埋不藏，不久膿爛，種種蟲生。行者見已，念此死尸，本有好色，好香涂身，衣以上服，飾以華彩，今但臭壞，膿爛涂染，此是真實分；先所飾彩，皆是假借。若不燒不埋，棄之曠野，為鳥獸所食，鳥挑其眼，狗分其手腳，虎狼刳腹，分掣誒裂，殘藉在地，有盡不盡。行者見已，心生厭想，思惟此尸未壞之時，人所著處，而今壞敗，無復本相，但見殘藉，鳥獸食處，甚可惡畏！鳥獸已去，風日飄曝，筋斷骨離，各各異處。行者思惟：“本見身法，和合而有身相，男女皆可分別；今已離散，各在異處，和合法滅，身相亦無，皆異于本。所可愛著，今在何處？”身既離散，處處白骨，鳥獸食已，唯有骨在；觀是骨人，是為骨想。骨想有二種：一者、骨人筋骨相連，二者、骨節分離。筋骨相連，破男女、長短、好色、細滑之相；骨節分離，破眾生根本實相。骨想復有二種：一者、凈，二者、不凈。凈者，久骨白凈，無血無膩，色如白雪；不凈者，余血涂染，膏膩未盡。行者到尸林中，或見積多草木，焚燒死尸，腹破眼出，皮色焦黑，甚可惡畏；須臾之間，變為灰燼。行者取是燒想，思惟：“此身未死之前，沐浴香華，五欲自恣；今為火燒，甚于兵刃！此尸初死，形猶似人，火燒須臾，本相都失。一切有身皆歸無常，我亦如是！”睹是九想，斷諸煩惱，于滅淫欲最勝；為滅淫欲故，說是九想。 
　　問曰：無常等十想，為滅何事故說？ 
　　答曰：亦為滅淫欲等三毒。 
　　問曰：若爾者，二相有何等異？ 
　　答曰：九想為遮未得禪定，為淫欲所覆故；十想能除滅淫欲等三毒。九想如縛賊，十想如斬殺；九想為初學，十想為成就。 
　　復次，是十想中，不凈想攝九想。有人言：“十想中不凈想，食不凈想，世間不可樂想，攝九想。”復有人言：“十想、九想，同為離欲，俱為涅槃。”所以者何？初死想，動轉、言語須臾之間，忽然己死；身體胮脹，爛壞分散，各各變異，是則無常。若有著此法，無常壞時，是即為苦。若無常苦，無得自在者，是則無我。不凈、無常、苦、無我，則不可樂。觀身如是，食雖在口，腦涎流下，與唾和合成味，而咽與吐無異，下入腹中，即是食不凈想。以此九想觀身常變，念念皆滅，即是死想。以是九想厭世間樂，知煩惱斷則安隱寂滅，即是斷想。以是九想遮諸煩惱，即是離想。以是九想厭世間故，知此五眾滅更不復生，是處安隱，即是盡想。 
　　復次，九想為因，十想為果，是故先九想，后十想。 
　　復次，九想為外門，十想為內門。是故經言，二為甘露門：一者、不凈門，二者、安那般那門。是九想，除人七種染著：或有人染著色，若赤、若白、若赤白、若黃、若黑；或有人不著色，但染著形容、細膚纖指、修目高眉；或有人不著容、色，但染著威儀進止、坐起行住、禮拜、俯仰、揚眉、頓[目+妾]、親近、按摩；或有人不著容、色、威儀，但染著言語、軟聲、美辭、隨時而說、應意承旨能動人心；或有人不著容、色、威儀、軟聲，但染著細滑、柔膚軟肌、熱時身涼、寒時體溫；或有人皆著五事；或有人都不著五事，但染著人相若男若女。雖得上六種欲，不得所著之人，猶無所解，舍世所重五種欲樂而隨其死。死想，多除威儀、語言愛；胮脹想、壞想，啖想、散想，多除形容愛；血涂想、青瘀想、膿爛想，多除色愛；骨想、燒想，多除細滑愛；九想除雜愛，及所著人愛；啖想、散想、骨想，遍除人愛；啖殘離散白骨中，不見有人可著。以是九想觀離愛心，瞋、癡亦微薄；不凈中凈顛倒，癡故著是身。今以是九想，披析身內，見是身相，癡心薄；癡心薄，則貪欲薄；貪欲薄，則瞋亦薄。所以者何？人以貪身故生瞋，今觀身不凈，心厭故不復貪身，不貪身故不復生瞋。三毒薄故，一切九十八使山皆動；漸漸增進其道，以金剛三昧摧碎結山。九想雖是不凈觀，依是能成大事；譬如大海中臭尸，溺人依以得渡。 
　　問曰：是九想有何性？何所緣？何處攝？ 
　　答曰：取想性，緣欲界身，色想眾攝，亦身念處少分；或欲界攝，或初禪、二禪、四禪攝。未離欲散心人得，欲界系；離欲人心得，色界系。胮脹等八想，欲界、初禪、二禪中攝；凈骨想，欲界、初禪、二禪、四禪中攝。三禪中多樂，故無是想。是九想，是開身念處門，身念處開三念處門，是四念處開三十七品門，三十七品開涅槃城門。入涅槃，離一切憂惱諸苦，滅五眾因緣生故，受涅槃常樂。 
　　問曰：聲聞人如是觀，心厭離欲，疾入涅槃。菩薩憐愍一切眾生，集一切佛法，度一切眾生，不求疾入涅槃故，觀是九想，云何不墮二乘證？ 
　　答曰：菩薩于眾生心生憐愍，知眾生以三毒因緣故，受今世、后世身心苦痛。是三毒終不自滅，亦不可以余理得滅；但觀所著內、外身相，然后可除。以是故，菩薩欲滅是淫欲毒故，觀是九想。如人憐愍病者，合和諸藥以療之；菩薩亦如是，為著色眾生，說是青瘀想等，隨其所著，分別諸相，如先說。是為菩薩行九想觀。 
　　復次，菩薩以大慈悲心，行是九想，作是念：“我未具足一切佛法，不入涅槃。是為一法門，我不應住此一法門，我當學一切法門。”以是故，菩薩行九想無所妨。菩薩行是九想，或時厭患心起，如是不凈身可惡可患，欲疾取涅槃。爾時，菩薩作是念：“十方諸佛說一切法相空，空中無無常，何況有不凈？但為破凈顛倒故習行不凈，是不凈皆從因緣和合生，無有自性，皆歸空相。我今不應取是因緣和合生無自性不凈法，欲疾入涅槃。”經中亦有是說：若色中無味相，眾生不應著色；以色中有味故，眾生起著。若色無過罪，眾生亦無厭色者；以色實有過惡故，觀色則厭。若色中無出相，眾生亦不能于色得解脫；以色有出相故，眾生于色得解脫。味是凈相因緣，以是故，菩薩不于不凈中沒，早取涅槃。九想義，分別竟。  
釋初品中八念  
　　【經】“念佛、念法、念僧、念戒、念舍、念天、念入出息、念死。”　　 
　　【論】問曰：何以故九想次第有八念？ 
　　答曰：佛弟子于阿蘭若處，空舍、冢間，山林、曠野，善修九想，內、外不凈觀，厭患其身而作是念：“我云何擔是底下不凈屎尿囊自隨？”[(墻-土)+欠]然驚怖，及為惡魔作種種惡事來恐怖之，欲令其退。以是故，佛次第為說八念。如經中說，佛告諸比丘：“若于阿蘭若處，空舍、冢間，山林、曠野，在中思惟，若有怖畏，衣毛為豎，爾時當念佛：佛是多陀阿伽度、阿羅訶、三藐三佛陀，乃至婆伽婆。恐怖則滅。若不念佛，當應念法：佛法清凈，巧出善說，得今世報，指示開發；有智之人心力能解。如是念法，怖畏則除。若不念法，則當念僧：佛弟子眾修正道，隨法行，僧中有阿羅漢向、阿羅漢，乃至須陀洹向、須陀洹，四雙八輩；是佛弟子眾應供養，合掌恭敬，禮拜迎送，世間無上福田。作如是念僧，恐怖即滅。”佛告諸比丘：“釋提桓因與阿修羅斗，在大陣中時，告諸天眾：汝與阿修羅斗時，設有恐怖，當念我七寶幢，恐怖即滅。若不念我幢，當念伊舍那天子（帝釋左面天王）寶幢，恐怖即除；若不念伊舍那寶幢，當念婆樓那天子（右面天王）寶幢，恐怖即除。”以是故，知為除恐怖因緣故，次第說八念。 
　　問曰：經中說三念因緣除恐怖，五念復云何能除恐怖？ 
　　答曰：是比丘自念布施、持戒功德，怖畏亦除。所以者何？若破戒心，畏墮地獄；若慳貪心，畏墮餓鬼及貧窮中。自念“我有是凈戒、布施”，若念凈戒，若念布施，心則歡喜，作是言：“若我命未盡，當更增進功德；若當命終，不畏墮惡道！”以是故，念戒、施亦能令怖畏不生。念上諸天皆是布施、持戒果報，“此諸天以福德因緣故生彼，我亦有是福德。”以是故，念天亦能令怖畏不生。十六行念安那般那時，細覺尚滅，何況恐怖粗覺？念死者，念五眾身，念念生滅，從生已來，常與死俱，今何以畏死？是五念，佛雖不說，亦能除恐怖。所以者何？念他功德以除恐怖則難，自念己事以除恐怖則易，以是故佛不說。 
　　問曰：云何是念佛？ 
　　答曰：行者一心念佛，得如實智慧，大慈大悲成就，是故言無錯謬，粗細、多少、深淺，皆無不實；皆是實故，名多陀阿伽度。亦如過去、未來、現在十方諸佛，于眾生中起大悲心，行六波羅蜜，得諸法相，來至阿耨多羅三藐三菩提中；此佛亦如是，是名多陀阿伽度。如三世十方諸佛，身放大光明，遍照十方，破諸黑闇；心出智慧光明，破眾生無明闇冥；功德、名聞亦遍滿十方，去至涅槃；此佛亦如是去，以是故亦名多陀阿伽度。有如是功德故，應受一切諸天世人最上供養，是故名阿羅訶。若有人言：“何以故但佛如實說，如來如去故，應受最上供養？”以佛得正遍智慧故；正名諸法不動不壞相，遍名不為一法二法故，以悉知一切法無余不盡，是名三藐三佛陀。是正遍智慧，不從無因而得，亦不從天得；是中依智慧、持戒具足故，得正遍智慧。智慧名菩薩從初發意，乃至金剛三昧相應智慧；持戒名菩薩從初發意，乃至金剛三昧身業、口業清凈隨意行；是故名鞞阇遮羅那三般那。若行是二行得善去，如車有兩輪；善去者，如先佛所去處，佛亦如是去，故名修伽陀。若有言佛自修其法，不知我等事，以是故知世間；知世間因，知世間盡，知世間盡道故，名為路迦憊。知世間已，調御眾生，于種種師中最為無上，以是故名阿耨多羅富樓沙曇藐婆羅提。能以三種道滅三毒，令眾生行三乘道，以是故名貰多提婆魔[少/兔]舍喃。若有言，以何事故能自利益無量？復能利益他人無量？佛一切智慧成就故，過去、未來、現在，盡不盡，動不動，一切世間了了悉知故，名為佛陀。得是九種名號，有大名稱，遍滿十方，以是故名婆伽婆。經中佛自說如是名號，應當作是念佛。 
　　復次，一切種種功德，盡在于佛。佛是劫初轉輪圣王摩訶三摩陀等種，閻浮提中智慧威德，諸釋子中生，貴姓憍曇氏。生時光明遍三千大千世界，梵天王持寶蓋、釋提桓因以天寶衣承接，阿那婆蹋多龍王、婆伽多龍王以妙香湯澡浴。生時地六種動，行至七步，安詳如象王，觀視四方，作師子吼：“我是末后身，當度一切眾生！”阿私仙人相之，告凈飯王：“是人足下千輻輪相，指合縵網，當自于法中安平立，無能動、無能壞者。手中德字，縵網莊嚴，當以此手安慰眾生，令無所畏。如是乃至肉骨髻相，如青珠山頂，青色光明從四邊出，頭中頂相無能見上，若天、若人無有勝者。白毫眉間峙，白光逾玻璃。凈眼長廣，其色紺青。鼻高直好，甚可愛樂。口四十齒，白凈利好；四牙上白，其光最勝。唇上下等，不大不小，不長不短。舌薄而大，軟赤紅色，如天蓮華。梵聲深遠，聞者悅樂，聽無厭足。身色妙好，勝閻浮檀金。大光周身，種種雜色，妙好無比。以如是等三十二相具足，是人不久出家，得一切智成佛。”佛身功德如是，應當念佛。 
　　復次，佛身功德身力，勝于十萬白香象寶，是為父母遺體力；若神通功德力，無量無限。佛身以三十二相、八十隨形好莊嚴，內有無量佛法功德故，視之無厭。見佛身者，忘世五欲，萬事不憶；若見佛身一處，愛樂無厭，不能移觀。佛身功德如是，應當念佛。 
　　復次，佛持戒具足清凈，從初發心修戒，增積無量，與憐愍心俱，不求果報，不向聲聞、辟支佛道，不雜諸結使，但為自心清凈，不惱眾生故，世世持戒。以是故，得佛道時，戒得具足，應如是念佛戒眾。 
　　復次，佛定眾具足。 
　　問曰：持戒以身、口業清凈故可知；智慧以分別說法，能除眾疑故可知。定者，余人修定尚不可知，何況于佛？云何得知？ 
　　答曰：大智慧具足故，當知禪定必具足。譬如見蓮華大，必知池亦深大；又如燈明大者，必知酥油亦多；亦以佛神通變化力無量無比故，知禪定力亦具足；亦如見果大故，知因亦必大。 
　　復次，有時佛自為人說：“我禪定相甚深。”如經中說：佛在阿頭摩國林樹下坐，入禪定。是時大雨，雷電霹靂，有四特牛、耕者二人，聞聲怖死。須臾便晴，佛起經行。有一居士禮佛足已，隨從佛后，白佛言：“世尊，向者雷電霹靂，有四特牛、耕者二人，聞聲怖死。世尊聞不？”佛言：“不聞！”居士言：“佛時睡耶？”佛言：“不睡！”曰：“入無心想定耶？”佛言：“不也！我有心想，但入定耳！”居士言：“未曾有也！”諸佛禪定大為甚深，有心想在禪定，如是大聲覺而不聞。如余經中，佛告諸比丘：“佛入、出諸定，舍利弗、目揵連尚不聞其名，何況能知？何者是？如三昧王三昧、師子游戲三昧等；佛入其中，能令十方世界六種震動，放大光明，化為無量諸佛，遍滿十方。”如阿難一時心生念：“過去燃燈佛時，時世好，人壽長，易化度。今釋迦牟尼佛時世惡，人壽短，難教化，佛事未訖而入涅槃耶？”清旦以是事白佛，言已，日出。佛時入日出三昧，如日出光明照閻浮提；佛身如是，毛孔普出光明，遍照十方恒河沙等世界。一一光中出七寶千葉蓮華，一一華上皆有坐佛，一一諸佛皆放無量光明；一一光中皆出七寶千葉蓮華，一一華上皆有坐佛。是諸佛等遍滿十方恒河沙等世界，教化眾生：或有說法，或有默然，或以經行，或神通變化，身出水、火。如是等種種方便，度脫十方五道眾生。阿難承佛威神，悉見是事。佛攝神足，從三昧起，告阿難：“見是事不？聞是事不？”阿難言：“蒙佛威神，已見、已聞！”佛言：“佛有如是力，能究竟佛事不？”阿難言：“世尊，若眾生滿十方恒河沙等世界中，佛壽一日，用如此力，必能究竟施作佛事。”阿難嘆言：“未曾有也！世尊，諸佛法無量不可思議！”以是故，知佛禪定具足。 
　　復次，佛慧眾具足。從初發心，于阿僧祇劫中，無法不行，世世集諸功德，一心專精，不惜身命以求智慧，如薩陀波侖菩薩。 
　　復次，以善修大悲智慧故，具足慧眾；余人無是大悲，雖有智慧不得具足。大悲欲度眾生，求種種智慧故，及斷法愛，滅六十二邪見，不墮二邊：若受五欲樂，若修身苦道；若斷滅，若計常；若有、若無等，如是諸法邊。 
　　復次，佛慧無上，徹鑒無比，從甚深禪定中生故，諸粗細煩惱所不能動故，善修三十七品、四禪、四無量心、四無色定、八背舍、九次第定等諸功德故，有十力、四無所畏、四無礙智、十八不共法，得無礙不可思議解脫故，佛慧眾具足。 
　　復次，能降伏外道大論議師，所謂優樓頻螺迦葉、摩訶迦葉、舍利弗、目揵連、薩遮尼揵子、婆蹉、首羅、長爪等。大論議師輩皆降伏，是故知佛慧眾具足。 
　　復次，佛三藏、十二部經、八萬四千法聚，見是語言多故，知智慧亦大。譬如居士，清朝見大雨處，語眾人言：“昨夜雨龍，其力甚大！”眾人言：“汝何以知之？”答言：“我見地濕、泥多，山崩、樹折，殺諸鳥獸，以此故知龍力為大。”佛亦如是，甚深智慧，雖非眼見，雨大法雨，諸大論師及釋梵天王皆以降伏，以是可知佛智慧多。 
　　復次，諸佛得無礙解脫故，于一切法中智慧無礙。 
　　復次，佛此智慧皆清凈，出諸觀上，不觀諸法常相、無常相，有邊相、無邊相，有去相、無去相，有相、無相，有漏相、無漏相，有為相、無為相，生滅相、不生滅相，空相、不空相，常清凈無量如虛空，以是故無礙。若觀生滅者，不得觀不生滅；觀不生滅者，不得觀生滅。若不生滅實，生滅不實；若生滅實，不生滅不實。如是等諸觀皆爾，得無礙智故，知佛慧眾具足。 
　　復次，念佛解脫眾具足。佛解脫諸煩惱及習，根本拔故，解脫真不可壞，一切智慧成就故，名為無礙解脫。成就八解脫，甚深遍得故，名為具足解脫。 
　　復次，離時解脫及慧解脫故，便具足成就共解脫。成就如是等解脫故，名具足解脫眾。 
　　復次，破魔軍故得解脫，離煩惱故得解脫，離遮諸禪法故得解脫，于諸禪定入出自在無礙故。 
　　復次，菩薩于見諦道中，得深十六解脫：一、苦法智相應有為解脫；二、苦諦斷十結盡，得無為解脫。如是乃至道比智思惟道中，得十八解脫：一、或比智或法智相應有為解脫；二、斷無色界三思惟結故，得無為解脫；如是乃至第十八盡智相應有為解脫；及一切結使盡，得無為解脫。如是諸解脫和合，名為解脫眾具足。 
　　復次，念佛解脫知見眾具足。解脫知見眾有二種：一者、佛于解脫諸煩惱中，用盡智自證知，知苦已，斷集已，證盡已，修道已，是為盡智解脫知見眾；知苦已不復更知，乃至修道已不復更修，是為無生智解脫知見眾。二者、佛知是人入空門得解脫，是人無相門得解脫，是人無作門得解脫；是人無方便可令解脫，是人久久可得解脫，是人不久可得解脫，是人即時得解脫；是人軟語得解脫，是人苦教得解脫，是人雜語得解脫；是人見神通力得解脫，是人說法得解脫；是人淫欲多，為增淫欲得解脫；是人瞋恚多，為增瞋恚得解脫；如難陀、優樓頻騾龍是。如是等種種因緣得解脫，如法眼中說。于是諸解脫中了了知見，是名解脫知見眾具足。 
　　復次，念佛一切智、一切見，大慈、大悲，十力、四無所畏，四無礙智、十八不共法等；念如佛所知無量不可思議諸功德，是名念佛。是念在七地中，或有漏、或無漏；有漏者有報，無漏者無報。三根相應：樂、喜、舍根。行得，亦果報得：得者，如此間國中，學念佛三昧；果報得者，如無量壽佛國人，生便自然能念佛。如是等，如阿毗曇中廣分別。  
大智度論卷第二十二 釋初品中八念之余  
　　念法者，如佛演說，行者應念：“是法巧出，得今世果，無熱惱，不待時，能到善處，通達無礙。” 
　　巧出者，二諦不相違故，所謂世諦、第一義諦，智者不能壞，愚者不起諍故。是法亦離二邊，所謂若受五欲樂、若受苦行；復離二邊，若常、若斷，若我、若無我，若有、若無，如是等二邊不著，是名巧出。諸外道輩自貴其法，毀賤他法故，不能巧出。 
　　得今世果者，離愛因緣世間種種苦，離邪見因緣種種論議斗諍，身心得安樂。如佛說： 
 
　　“持戒者安樂，身心不熱惱，臥安覺亦安，名聲亦遠聞。” 
 
　　復次，此佛法中因緣展轉生果，所謂持戒清凈故心不悔，心不悔故生法歡喜，法歡喜故身心快樂，身心快樂故能攝心，攝心故如實知，如實知故得厭，得厭故離欲，離欲故得解脫，得解脫果報得涅槃，是名得今世果。外道法空行苦，無所得。如閻浮阿羅漢得道時自說： 
 
　　“我昔作外道，五十有五年，但食干牛屎，裸形臥棘上。 
 
　　“我受如是辛苦，竟無所得；不如今得見佛聞法，出家三月，所作事辦，得阿羅漢。” 
　　以是故，知佛法得今世果。 
　　問曰：若佛法得今世果，何以故佛諸弟子有無所得者？ 
　　答曰：行者能如佛所說，次第修行，無不得報。如病人隨良醫教，將和治法，病無不差；若不隨佛教，不次第行，破戒亂心，故無所得，非法不良也！ 
　　復次，諸未得道者，今世雖不得涅槃，后世得受福樂，漸次當得涅槃，終不虛也。如佛所說：“其有出家為涅槃者，若遲若疾，皆當得涅槃。”如是等能得今世果。 
　　無熱惱者，熱惱有二種：身惱、心惱。身惱者，系縛牢獄，考掠、刑戮等；心惱者，淫欲、瞋恚、慳貪、嫉妒因緣故，生憂愁、怖畏等。此佛法中，持戒清凈故，身無是系縛牢獄、考掠、刑戮等惱；心離五欲，除五蓋，得實道故，無是淫欲、瞋恚、慳貪、嫉妒、邪疑等惱，無惱故無熱。 
　　復次，無漏禪定生喜樂，遍身受故，諸熱則除。譬如人大熱悶，得入清涼池中，冷然清了，無復熱惱。 
　　復次，諸煩惱若屬見、若屬愛，是名熱；佛法中無此故，名無熱惱。 
　　不待時者，佛法不待時而行，亦不待時與果。外道法，日未出時受法，日出時不受法；或有日出時受，日未出不受；有晝受、夜不受，有夜受、晝不受。佛法中無受待時，隨修八圣道時，便得涅槃。譬如火得薪便燃，無漏智慧生時，便能燒諸煩惱，不待時也。 
　　問曰：如佛說，有時藥、時衣、時食；若人善根未熟，待時當得，何以言無時？ 
　　答曰：此時者，隨世俗法，為佛法久住故，結時戒；若為修道得涅槃，及諸禪定、智慧微妙法，不待時也。諸外道法皆待時節，佛法但待因緣具足。若雖持戒、禪定，而智慧未成就，不能成道；若持戒、禪定、智慧皆成就，便得果，不復待時。 
　　復次，久久得果名為時，即時得不名時。譬如好染一入便成；心凈人亦如是，聞法即染，得法眼凈，是名不待時。 
　　能到善處者，是三十七無漏道法，能將人到涅槃；譬如入恒河，必得至大海。諸余外道法，非一切智人所說，邪見雜故，將至惡處；或將至天上，還墮受苦，皆無常故，不名善處。 
　　問曰：無有將去者，云何得將至善處？ 
　　答曰：雖無將去者，但諸法能將諸法去；無漏善五眾斷，五眾中強名眾生，將去入涅槃。如風吹塵，如水漂草；雖無將去者，而可有去。 
　　復次，因緣和合無有作，亦無有將去者，而果報屬因緣，不得自在，是即名為去。 
　　通達無礙者，得佛法印故，通達無礙；如得王印，則無所留難。 
　　問曰：何等是佛法印？ 
　　答曰：佛法印有三種：一者、一切有為法，念念生滅皆無常；二者、一切法無我；三者、寂滅涅槃。 
　　行者知三界皆是有為，生滅作法，先有今無，今有后無，念念生滅，相續相似生故，可得見知；如流水、燈焰、長風，相似相續故，人以為一。眾生于無常法中常顛倒故，謂去者常住，是名一切作法無常印。 
　　一切法無我，諸法內無主、無作者、無知、無見、無生者、無造業者，一切法皆屬因緣；屬因緣故不自在，不自在故無我，我相不可得故。如破我品中說，是名無我印。 
　　問曰：何以故但作法無常，一切法無我？ 
　　答曰：不作法無因無緣故，不生不滅；不生不滅故，不名為無常。 
　　復次，不作法中，不生心著顛倒；以是故，不說是無常，可說言無我。有人說：“神是常遍知相。”以是故，說一切法中無我。 
　　寂滅者是涅槃，三毒、三衰火滅故，名為寂滅印。 
　　問曰：寂滅印中，何以但一法，不多說？ 
　　答曰：初印中說五眾，二印中說一切法皆無我，第三印中說二印果，是名寂滅印。一切作法無常，則破我所外五欲等；若說無我，破內我法；我、我所破故，是名寂滅涅槃。行者觀作法無常，便生厭世苦；既知厭苦，存著觀主，謂能作是觀，以是故有第二法印，知一切無我。于五眾、十二入、十八界、十二因緣中，內外分別推求，觀主不可得；不可得故，是一切法無我。作如是知已，不作戲論，無所依止，但歸于滅，以是故說寂滅涅槃印。 
　　問曰：摩訶衍中說諸法不生不滅，一相所謂無相，此中云何說一切有為作法無常名為法印？二法云何不相違？ 
　　答曰：觀無常，即是觀空因緣；如觀色念念無常，即知為空。過去色滅壞，不可見故，無色相；未來色不生，無作無用，不可見故，無色相；現在色亦無住，不可見、不可分別知故，無色相。無色相即是空，空即是無生無滅。無生無滅及生滅，其實是一，說有廣略。 
　　問曰：過去、未來色，不可見故，無色相；現在色住時可見，云何言無色相？ 
　　答曰：現在色亦無住時，如四念處中說：若法后見壞相，當知初生時壞相，以隨逐微細故不識。如人著屐，若初日新而無有故，后應常新，不應有故。若無故應是常，常故無罪無福，無罪無福故，則道俗法亂。 
　　復次，生滅相常隨作法，無有住時；若有住時，則無生滅。以是故，現在色無有住。住中亦有生滅，是一念中住，亦是有為法故，是名通達無礙。如是應念法。 
　　復次，法有二種：一者、佛所演說三藏、十二部、八萬四千法聚；二者、佛所說法義，所謂持戒、禪定、智慧、八圣道及解脫果、涅槃等。行者先當念佛所演說，次當念法義。念佛所演說者，佛語美妙，皆真實，有大饒益。佛所演說，亦深亦淺：觀實相故深，巧說故淺；重語無失，各各有義故。佛所演說住四處，有四種功德莊嚴：一、慧處，二、諦處，三、舍處，四、滅處。有四種答，故不可壞：一、定答，二、解答，三、反問答，四、置答。佛所演說，或時聽而遮，或時遮而聽，或聽而不遮，或遮而不聽，此四皆順從無違。佛說得諸法相故，無戲論；有義理說故，破有、無論。佛演說隨順第一義，雖說世間法亦無咎，與二諦不相違故。隨順利益說，于清凈人中為美妙；于不凈人中為苦惡；于美語、苦語中，亦無過罪。佛語皆隨善法，亦不著善法。雖是垢法怨家，亦不以為高；雖種種有所訶，亦無有訶罪；雖種種贊法，亦無所依止。佛言說中，亦無增無減，或略或廣。佛語初善，久久研求亦善。佛語雖多，義味不薄：雖種種雜語，義亦不亂；雖能引人心，亦不令人生愛著；雖殊異高顯，亦不令人畏難；雖遍有所到，凡小人亦不能解。佛語如是有種種希有事：能令人衣毛為豎，流汗氣滿，身體戰懼；亦能令諸天心厭，聲滿十方，六種震地；亦能令人于無始世界所堅著者能令舍，所不堅著者能令樂。佛語，罪惡人聞之，自有罪故，憂怖熱惱；善一心精進入道人聞，如服甘露味，初亦好，中亦好，后亦好。 
　　復次，多會眾中，各各欲有所聞，佛以一言答，各各得解，各各自見佛獨為我說。于大眾中雖有遠近，聞者聲無增減，滿三千大千世界，乃至十方無量世界，應度者聞，不應度者不聞。譬如雷霆震地，聾者不聞，聽者得悟。如是種種念佛言語，何等是法義？信、戒、舍、聞、定、慧等為道諸善法及三法印，如通達中說。一切有為法無常，一切法無我，寂滅涅槃，是名佛法義。是三印，一切論議師所不能壞，雖種種多有所說，亦無能轉諸法性者；如冷相無能轉令熱。諸法性不可壞，假使人能傷虛空，是諸法印如法不可壞。圣人知是三種法相，于一切依止邪見各斗諍處得離。譬如有目人見群盲諍種種色相，愍而笑之，不與共諍。 
　　問曰：佛說聲聞法有四種實，摩訶衍中有一實，今何以說三實？ 
　　答曰：佛說三種實法印，廣說則四種，略說則一種。無常即是苦諦、集諦、道諦；說無我則一切法；說寂滅涅槃，即是盡諦。 
　　復次，有為法無常，念念生滅故，皆屬因緣，無有自在；無有自在故無我；無常、無我、無相故心不著，無相不著故，即是寂滅涅槃。以是故，摩訶衍法中，雖說一切法不生不滅，一相所謂無相，無相即寂滅涅槃。是念法三昧，緣智緣盡，諸菩薩及辟支佛功德。 
　　問曰：何以故念佛，但緣佛身中無學諸功德？念僧三昧，緣佛弟子身中諸學無學法？余殘善無漏法，皆念法三昧所緣？ 
　　答曰：迦旃延尼子如是說。摩訶衍人說：“三世十方諸佛，及諸佛從初發意乃至法盡，于其中間所作功德神力，皆是念佛三昧所緣。”如佛所說及所說法義；從一句一偈，乃至八萬四千法聚，信、戒、舍、聞、定、智慧等諸善法，乃至無余涅槃，皆是念法三昧所緣。諸菩薩、辟支佛及聲聞眾，除佛余殘一切圣眾及諸功德，是念僧三昧所緣。念僧者，是佛弟子眾，戒眾具足，禪定眾、智慧眾、解脫眾、解脫知見眾具足；四雙八輩，應受供養恭敬禮事，是世間無上福田。行者應念如佛所贊僧：若聲聞僧，若辟支佛僧，若菩薩僧功德。是圣僧五眾具足，如上說。 
　　問曰：先以五眾贊佛，云何復以五眾贊僧？ 
　　答曰：隨弟子所得五眾而贊具足。具足有二種：一者、實具足，二者、名具足。如弟子所可應得者，盡得而贊，是名具足；如佛所得而贊，是實具足。 
　　復次，為欲異于外道出家眾、在家眾故，作如是贊。外道在家眾，贊其富貴、豪尊、勢力；出家眾，贊其邪見苦行，染著智慧，執論諍競。念僧眾中，或有持戒、禪定、智慧等，少不足稱，以是故佛自贊弟子眾，一切功德根本住處，戒眾具足，乃至解脫知見眾具足。住是戒眾中不傾動，引禪定弓，放智慧箭，破諸煩惱賊，得解脫，于是解脫中生知見。譬如健人先安足，挽弓放箭，能破怨敵，得出二怖，免罪于王，拔難于陣；決了知見，賊已破滅，心生歡喜，是故以五眾贊。 
　　應供養者，五眾功德具足故。如富貴、豪勢之人，人所宗敬；佛弟子眾亦如是，有凈戒、禪定、智慧、財富解脫，解脫知見勢力故，應供養恭敬、合掌禮事。世間無上福田者，施主有二種：貧者、富者。貧者禮事、恭敬、迎送而得果報；富者亦能恭敬、禮事、迎送，又以財物供養而得果報，是故名為世間無上福田。譬如良田，耕治調柔，以時下種，溉灌豐渥，所獲必多。眾僧福田亦復如是，以智慧犁耕，出結使根，以四無量心磨治調柔；諸檀越下信施谷子，溉以念施恭敬、清凈心水，若今世、若后世得無量世間樂，及得三乘果。如薄拘羅比丘，鞞婆尸佛時，以一訶梨勒果供養眾僧，九十一劫天上人中受福樂果，常無疾病；今值釋迦牟尼佛，出家漏盡，得阿羅漢。如沙門二十億耳，鞞婆尸佛時，作一房舍，以物覆地，供養眾僧，九十一劫天上人中受福樂果，足不蹈地；生時足下毛長二寸，柔軟凈好；父見歡喜，與二十億兩金；見佛聞法，得阿羅漢，于諸弟子中精進第一。如是等少施得大果報，是故名世間無上福田。僧中有四雙八輩者，佛所以說世間無上福田，以有此八輩圣人故，名無上福田。 
　　問曰：如佛告給孤獨居士，世間福田應供養者有二種：若學人、若無學人。學人十八，無學人有九，今此中何以故但說八？ 
　　答曰：彼廣說故十八及九，今此略說故八；彼二十七圣人，此八皆攝。信行、法行，或向須陀洹攝，或向斯陀含攝，或向阿那含攝；家家，向斯陀含攝；一種，向阿那含攝；五阿那含，向阿羅漢攝；信行、法行入思惟道，名信解脫、見得，是信解脫、見得，十五學人攝；九種福田，阿羅漢攝。 
　　復次，行者應念僧，“僧是我趣涅槃之真伴”，一戒、一見，如是應歡喜，一心恭敬，順從無違。“我先伴種種眾惡，妻子、奴婢，人民等，是入三惡道伴；今得圣人伴，安隱至涅槃。”佛如醫王，法如良藥，僧如瞻病人。“我當得清凈持戒、正憶念，如佛所說法藥，我當順從。僧是我斷諸結病中一因緣，所謂瞻病人。”是故當念僧。 
　　復次，僧有無量戒、禪定、智慧等具足，其德不可測量。如一富貴長者信樂僧，白僧執事人：“我次第請僧于舍食。”日日次請，乃至沙彌。執事不聽沙彌受請。諸沙彌言：“以何意故不聽沙彌？”答言：“以檀越不喜請年少故。”便說偈言： 
 
　　“須發白如雪，齒落皮肉皺，僂步形體羸，樂請如是輩。” 
 
　　諸沙彌等皆是大阿羅漢，如打師子頭，欻然從座起而說偈言：  
　　“檀越無智人，見形不取德；舍是少年相，但取老瘦黑！”  
　　上尊耆年之相者，如佛說偈： 
 
　　“所謂長老相，不必以年耆，形瘦須發白，空老內無德。 
　　　能舍罪福果，精進行梵行，已離一切法，是名為長老。” 
 
　　是時諸沙彌復作是念：“我等不應坐觀此檀越品量僧好惡。”即復說偈： 
 
　　“贊嘆呵罵中，我等心雖一。是人毀佛法，不應不教誨！ 
　　　當疾到其舍，以法教語之。我等不度者，是則為棄物！” 
 
　　即時諸沙彌自變其身皆成老年，須發白如雪，秀眉垂覆眼，皮皺如波浪，其脊曲如弓，兩手負杖行，次第而受請；舉身皆振掉，行止不自安，譬如白楊樹，隨風而動搖。檀越見此輩，歡喜迎入坐，坐已須臾頃，還復年少形。檀越驚怖言： 
 
　　“如是耆老相，還變成少身，如服還年藥，是事何由然？” 
 
　　諸沙彌言：“汝莫生疑畏，我等非非人。汝欲平量僧，是事甚可傷！我等相憐愍，故現如是化，汝當深識之，圣眾不可量！如說： 
 
　　“譬如以蚊嘴，猶可測海底；一切天與人，無能量僧者。 
　　　僧以功德貴，猶尚不分別；而汝以年歲，稱量諸大德！ 
　　　大小生于智，不在于老少；有智勤精進，雖少而是老； 
　　　懈怠無智慧，雖老而是少。汝今平量僧，是則為大失！ 
 
　　“如欲以一指測知大海底，為智者之所笑！汝不聞佛說：‘四事雖小而不可輕？太子雖小，當為國王，是不可輕；蛇子雖小，毒能殺人，亦不可輕；小火雖微，能燒山野，又不可輕也；沙彌雖小，得圣神通，最不可輕！又有四種人如庵羅果：生而似熟，熟而似生，生而似生，熟而似熟。佛弟子亦如是：有圣功德成就，而威儀、語言不似善人；有威儀、語言似善人，而圣功德不成就；有威儀、語言不似善人，圣功德未成就；有威儀、語言似如善人，而圣功德成就。’汝云何不念是言，而欲稱量于僧？汝若欲毀僧，則為是自毀，汝為大失！已過事不可追，方來善心，除去諸疑悔，聽我所說偈： 
 
　　“圣眾不可量，難以威儀知，不可以族姓，亦不以多聞， 
　　　亦不以威德，又不以耆年，亦不以嚴容，復不以辯言。 
　　　圣眾大海水，功德故甚深。 
　　　佛以百事贊是僧，施之雖少得果多，是第三寶聲遠聞，以是故應供養僧！ 
　　　不應分別是老少，多知少聞及明闇；如人觀林不分別，伊蘭瞻卜及薩羅。 
　　　汝欲念僧當如是，不應以愚分別圣。摩訶迦葉出家時，納衣價值十萬金， 
　　　欲作乞人下賤服，更求粗弊不能得。圣眾僧中亦如是，求索最下小福田， 
　　　能教施者十萬倍，更求不如不可得。 
　　　眾僧大海中，結戒為畔際；若有破戒者，終不在僧數；譬如大海水，不共死尸宿！” 
 
　　檀越聞是事，見是神通力，身驚毛豎，合掌白諸沙彌言：“諸圣人，我今懺悔！我是凡夫人，心常懷罪，我有少疑，今欲請問。”而說偈言： 
 
　　“大德已過疑，我今得遭遇，若復不咨問，則是愚中愚！” 
 
　　諸沙彌言：“汝欲問者便問，我當以所聞答。”檀越問言：“于佛寶中信心清凈，于僧寶中信心清凈，何者福勝？”答言：“我等初不見僧寶、佛寶有增減。何以故？佛一時舍婆提乞食，有婆羅門，姓婆羅埵逝，佛數數到其家乞食，心作是念：‘是沙門何以來數數，如負其債？’佛時說偈： 
 
　　“‘時雨數數墮，五榖數數成；數數修福業，數數受果報。 
　　　　數數受生法，故受數數死；圣法數數成，誰數數生死？’ 
 
　　“婆羅門聞是偈已，作是念：‘佛大圣人，具知我心。’慚愧取缽入舍，盛滿美食以奉上佛。佛不受，作是言：‘我為說偈故得此食，我不食也！’婆羅門言：‘是食當與誰？’佛言：‘我不見天及人能消是食者。汝持去，置少草地，著無蟲水中！’即如佛教，持食著無蟲水中，水即大沸，煙火俱出，如投大熱鐵。婆羅門見已驚怖言：‘未曾有也，乃至食中神力如是！’還到佛所，頭面禮佛足懺悔，乞出家受戒。佛言：‘善來！’即時須發自墮，便成沙門，漸漸斷結，得阿羅漢道。復有摩訶憍曇彌，以金色上下衣寶奉佛。佛知眾僧堪能受用，告憍曇彌：‘以此上下衣與眾僧。’以是故，知佛寶、僧寶，福無多少。” 
　　檀越言：“若為佛布施，僧能消能受；何以故婆羅埵逝婆羅門食，佛不教令僧食？”諸沙彌答：“為顯僧大力故。若不見食在水中有大神力者，無以知僧力為大！若為佛施物而僧得受，便知僧力為大。譬如藥師欲試毒藥，先以與雞，雞即時死，然后自服，乃知藥之威力為大！是故檀越當知：若人愛敬佛，亦當愛敬僧，不當有分別，同皆為寶故！” 
　　爾時，檀越聞說是事，歡喜言：“我某甲從今日，若有入僧數中，若小若大，一心信敬，不敢分別！”諸沙彌言：“汝心信敬于無上福田，不久當得道！何以故？ 
 
　　“多聞及持戒，智慧禪定者，皆入僧數中，如萬川歸海！ 
　　　譬如眾藥草，依止于雪山；百榖諸草木，皆依止于地； 
　　　一切諸善人，皆在僧數中！ 
 
　　“復次，汝等曾聞佛為長鬼神將軍贊三善男子：阿泥盧陀、難提、迦翅彌羅不？佛言：若一切世間天及人，一心念三善男子，長夜得無量利益。以是事故，倍當信敬僧！是三人不名僧，佛說念三人有如是果報，何況一心清凈念僧？是故檀越當住力念僧、僧名。”如說偈： 
 
　　“是諸圣人眾，則為雄猛軍，摧滅魔王賊，是伴至涅槃！” 
 
　　諸沙彌，為檀越種種說僧圣功德，檀越聞已，舉家大小，皆見四諦，得須陀洹道。以是因緣故，應當一心念僧。 
　　念戒者，戒有二種：有漏戒、無漏戒。有漏復有二種：一者、律儀戒，二者、定共戒。行者初學，念是三種戒；學三種已，但念無漏戒。是律儀戒，能令諸惡不得自在，枯朽折減。禪定戒能遮諸煩惱。何以故？得內樂故，不求世間樂。無漏戒能拔諸惡煩惱根本。 
　　問曰：云何念戒？ 
　　答曰：如先說念僧中，佛如醫王，法如良藥，僧如瞻病人，戒如服藥禁忌。行者自念：“我若不隨禁忌，三寶于我為無所益。又如導師指示好道，行者不用，導師無咎，以是故我應念戒。” 
　　復次，是戒，一切善法之所住處，譬如百榖藥木，依地而生。持戒清凈，能生長諸深禪定，實相智慧；亦是出家人之初門，一切出家人之所依仗，到涅槃之初因緣。如說持戒故心不悔，乃至得解脫涅槃。 
　　行者念清凈戒、不缺戒、不破戒、不穿戒、不雜戒、自在戒、不著戒、智者所贊戒。無諸瑕隙，名為清凈戒。云何名不缺戒？五眾戒中除四重戒，犯諸余重者是名缺，犯余罪是為破。復次，身罪名缺，口罪名破。復次，大罪名缺，小罪名破。善心回向涅槃，不令結使種種惡覺觀得入，是名不穿。為涅槃，為世間，向二處，是名為雜。隨戒不隨外緣，如自在人無所系屬，持是凈戒，不為愛等所拘，是為自在戒。于戒不生愛慢等諸結使，知戒實相，亦不取是戒。若取是戒，譬如人在囹圄，桎梏所拘，雖得蒙赦，而復為金鎖所系，人為恩愛煩惱所系，如在牢獄。雖得出家，愛著禁戒，如著金鎖。行者若知戒是無漏因緣而不生著，是則解脫，無所系縛，是名不著戒。諸佛、菩薩、辟支佛及聲聞所贊戒，若行是戒，用是戒，是名智所贊戒。外道戒者，牛戒、鹿戒、狗戒、羅剎鬼戒、啞戒、聾戒，如是等戒，智所不贊，唐苦無善報。復次，智所贊者，于三種戒中，無漏戒不破不壞，依此戒得實智慧，是圣所贊戒。 
　　無漏戒有三種，如佛說正語、正業、正命。是三業義，如八圣道中說，是中應廣說。 
　　問曰：若持戒是禪定因緣，禪定是智慧因緣，八圣道中何以慧在前，戒在中，定在后？ 
　　答曰：行路之法，應先以眼見道而后行，行時當精勤；精勤行時，常念如導師所教，念已一心進路，不順非道。正見亦如是，先以正智慧，觀五受眾皆苦，是名苦；苦從愛等諸結使和合生，是名集；愛等結使滅，是名涅槃；如是等觀八分，名為道，是名正見。行者是時，心定知世間虛妄可舍，涅槃實法可取，決定是事，是名正見。知見是事，心力未大，未能發行；思惟籌量，發動正見令得力，是名正思惟。智慧既發，欲以言宣故，次正語、正業、正命戒。行時精進不懈，不令住色、無色定中，是名正方便。用是正見觀四諦，常念不忘：念一切煩惱是賊，應當舍；正見等是我真伴，應當隨，是名正念。于四諦中攝心不散，不令向色、無色定中，一心向涅槃，是名正定。是初得善有漏，名為暖法、頂法、忍法中義。次第增進，初、中、后心入無漏心中疾；一心中具，無有前后分別次第。正見相應，正思惟、正方便、正念、正定，三種戒隨是五分行。正見分別好丑利益為事；正思惟發動正見為事；正語等持是智慧諸功德，不令散失；正方便驅策令速進不息；正念七事所應行者，憶而不忘；正定令心清凈，不濁不亂，令正見七分得成。如無風房中燈，則照明了了。如是無漏戒，在八圣道中，亦為智者所贊。 
　　問曰：無漏戒應為智者所贊，有漏戒何以贊？ 
　　答曰：有漏戒似無漏，隨無漏同行因緣，是故智者合贊。如賊中有人叛來歸我，彼雖是賊，今來向我，我當由之，可以破賊，何可不念！諸煩惱賊在三界城中住，有漏戒善根，若暖法、頂法、忍法、世間第一法，與余有漏法異故，行者受用。以是因緣故，破諸結使賊，得苦法忍無漏法財，以是故智者所贊。是名念戒。 
　　念舍者，有二種舍：一者、施舍，二者、舍諸煩惱。施舍有二種：一者、財施，二者、法施。三種舍和合，名為舍。財施是一切善法根本故，行者作是念：“上四念因緣故，得差煩惱病，今以何因緣故得是四念？則是先世、今世，于三寶中少有布施因緣故。所以者何？眾生于無始世界中，不知于三寶中布施故，福皆盡滅。是三寶有無量法，是故施亦不盡，必得涅槃。” 
　　復次，過去諸佛初發心時，皆以少多布施為因緣。如佛說：“是布施是初助道因緣。” 
　　復次，人命無常，財物如電，若人不乞，猶尚應與，何況乞而不施？以是應施，作助道因緣。 
　　復次，財物是種種煩惱罪業因緣；若持戒、禪定、智慧種種善法，是涅槃因緣。以是故，財物常應自棄，何況好福田中而不布施？譬如有兄弟二人，各擔十斤金行道中，更無余伴。兄作是念：“我何以不殺弟取金？此曠路中人無知者！”弟復生念，欲殺兄取金。兄弟各有惡心，語言視占皆異。兄弟即自悟，還生悔心：“我等非人，與禽獸何異？同生兄弟，而為少金故而生惡心！”兄弟共至深水邊，兄以金投著水中，弟言：“善哉！善哉！”弟尋復棄金水中，兄復言：“善哉！善哉！”兄弟更互相問：“何以言善哉？”各答言：“我以此金故，生不善心，欲相危害，今得棄之，故言善哉！”二辭各爾。以是故知財為惡心因緣，常應自舍！何況施得大福而不布施？如說偈： 
 
　　“施為行寶藏，亦為善親友，始終相利益，無有能壞者。 
　　　施為好密蓋，能遮饑渴雨；施為堅牢船，能渡貧窮海。 
　　　慳為兇衰相，為之生憂畏，洗之以施水，則為生福利。 
　　　慳惜不衣食，終身無歡樂，雖云有財物，與貧困無異！ 
　　　慳人之室宅，譬如邱冢墓，求者遠避之，終無有向者。 
　　　如是慳貪人，智者所擯棄，命氣雖未盡，與死等無異。 
　　　慳人無福慧，于施無堅要，臨當墮死坑，戀惜生懊恨； 
　　　涕泣當獨去，憂悔火燒身。好施者安樂，終無有是苦。 
　　　人修布施者，名聞滿十方，智者所愛敬，入眾無所畏， 
　　　命終生天上，久必得涅槃！” 
 
　　如是等種種訶慳貪，贊布施，是名念財施。 
　　云何念法施？行者作是念：“法施利益甚大，法施因緣故，一切佛弟子等得道。” 
　　復次，佛說二種施中，法施為第一。何以故？財施果報有量，法施果報無量；財施欲界報，法施三界報，亦出三界報。若不求名聞、財利、力勢；但為學佛道，宏大慈悲心，度眾生生、老、病、死苦，是名清凈法施。若不爾者，為如市易法。 
　　復次，財施施多，財物減少；法施施多，法更增益。財施是無量世中舊法，法施圣法初來難得，名為新法。財施但能救諸饑渴、寒熱等病，法施能除九十八諸煩惱等病。如是等種種因緣，分別財施、法施，行者應念法施。 
　　問曰：何等是法施？ 
　　答曰：佛所說十二部經，清凈心為福德與他說，是名法施。復有以神通力令人得道，亦名法施。如網明菩薩經中說：有人見佛光明得道者、生天者。如是等雖口不說，令他得法故，亦名法施。是法施應觀眾生心性、煩惱多少、智慧利鈍，應隨所利益而為說法；譬如隨病服藥則有益。有淫欲重，有瞋恚重，有愚癡重；有兩兩雜，三三雜。淫重者為說不凈觀，瞋重者為說慈心，癡重者為說深因緣；兩雜者說兩觀，三雜者說三觀。若人不知病相，錯投藥者，病則為增。若著眾生相者，為說但有五眾，此中無我；若言無眾生相者，即為說五眾相續有，不令墮斷滅故。求富樂者，為說布施；欲生天者，為說持戒；人中多所貧乏者，為說天上事；惱患居家者，為說出家法；著錢財居家者，為說在家五戒法；若不樂世間，為說三法印，無常、無我、涅槃。依隨經法，自演作義理，譬喻莊嚴法施，為眾生說。如是等種種利益故，當念法施。 
　　舍煩惱者，三結乃至九十八使等，皆斷除卻，是名為舍。念舍是法，如舍毒蛇，如舍桎梏，得安隱歡喜。 
　　復次，念舍煩惱，亦入念法中。 
　　問曰：若入念法中，今何以更說？ 
　　答曰：舍諸煩惱，是法微妙難得，無上無量，是故更別說。 
　　復次，念法與念舍異：念法，念佛法微妙，諸法中第一；念舍，念諸煩惱罪惡，舍之為快；行相別，是為異。如是等種種因緣，行者當念舍。念舍者，是初學禪智中，畏生增上慢。 
　　念天者，有四天王天，乃至他化自在天。 
　　問曰：佛弟子應一心念佛及佛法，何以念天？ 
　　答曰：知布施業因緣果報故，受天上富樂，以是因緣故念天。 
　　復次，是八念，佛自說因緣。念天者應作是念：“有四天王天，是天五善法因緣故生彼中：信罪福，受持戒，聞善法，修布施，學智慧。我亦有是五法，以是故歡喜。”言天以是五法故，生富樂處，我亦有是；我欲生彼，亦可得生；我以天福無常故不受，乃至他化自在天亦如是。 
　　問曰：三界中清凈天多，何以故但念欲天？ 
　　答曰：聲聞法中說念欲界天，摩訶衍中說念一切三界天。行者未得道時，或心著人間五欲，以是故佛說念天。若能斷淫欲，則生上二界天中；若不能斷淫欲，生六欲天中，是中有妙細清凈五欲；佛雖不欲令人更生受五欲，有眾生不任入涅槃，為是眾生故說念天。如國王子在高危處立，不可救護，欲自投地；王使人敷厚綿褥，墮則不死，差于墮地故。 
　　復次，有四種天：名天、生天、凈天、凈生天。名天者，如今國王名天子。生天者，從四王天乃至非有想非無想天。凈天者，人中生諸圣人。凈生天者，三界天中生諸圣人，所謂須陀洹、家家、斯陀含、一種，或于天上得阿那含、阿羅漢道。凈生天，色界中有五種阿那含，不還是間，即于彼得阿羅漢；無色界中一種阿那含，離色界生無色界，是中修無漏道，得阿羅漢入涅槃。念是二種天，生天、凈生天。如是等天，是名念天。 
　　念安那般那者，如禪經中說。 
　　念死者，有二種死：一者、自死，二者、他因緣死。是二種死，行者常念：“是身若他不殺，必當自死；如是有為法中，不應彈指頃生信不死心。”是身一切時中皆有死，不待老，不應恃是種種憂惱兇衰身，生心望安隱不死，是心癡人所生。身中四大各各相害，如人持毒蛇篋，云何智人以為安隱？若出氣保當還入，入息保出，睡眠復得還覺，是皆難必！何以故？是身內外多怨故。如說： 
 
　　“或有胎中死，或有生時死，或年壯時死，或老至時死； 
　　　亦如果熟時，種種因緣墮。當求免離此，死惡之怨賊， 
　　　是賊難可信，舍時則安隱。假使大智人，威德力無上， 
　　　無前亦無后，于今無脫者。亦無巧辭謝，無請求得脫， 
　　　亦無捍挌處，可以得免者；亦非持凈戒，精進可以脫； 
　　　死賊無憐愍，來時無避處！” 
 
　　是故行者不應于無常危脆命中而信望活。如佛為比丘說死想義：有一比丘偏袒白佛：“我能修是死想！”佛言：“汝云何修？”比丘言：“我不望過七歲活！”佛言：“汝為放逸修死想！”有比丘言：“我不望過七月活！”有比丘言七日，有言六、五、四、三、二、一日活，佛言：“汝等皆是放逸修死想！”有言從旦至食時，有言一食頃，佛言：“汝等亦是放逸修死想！”一比丘偏袒白佛：“我于出氣不望入，于入氣不望出！”佛言：“真是修死想，為不放逸比丘！”一切有為法，念念生滅，住時甚少；其猶如幻，欺誑無智。行者如是等種種因緣念死想。 
　　問曰：法是三世諸佛師，何以故念佛在前？是八念云何有次第？ 
　　答曰：是法雖是十方三世諸佛師，佛能演出是法，其功大故。譬如雪山中有寶山，寶山頂有如意珠，種種寶物多有。人欲上，或有半道還者，有近而還者。有一大德國王，憐愍眾生，為作大梯；人民大小，乃至七歲小兒，皆得上山，隨意取如意珠等種種寶物。佛亦如是，世間諸法實相寶山，九十六種異道皆不能得，乃至梵天王求諸法實相亦不能得，何況余人？佛以大慈悲，憐愍眾生故，具足六波羅蜜，得一切智慧方便，說十二部經、八萬四千法聚梯；阿若憍陳如、舍利弗、目揵連、摩訶迦葉，乃至七歲沙彌蘇摩等，皆得諸無漏法，根、力、覺、道。實相雖妙，一切眾生皆蒙佛恩故得。以是故，念佛在前，次第念法，次第念僧，僧隨佛語，能解法故第三；余人不能解，僧能得解，以是故稱為寶。人中寶者是佛，九十六種道法中寶者是佛法，一切眾中寶者是僧。 
　　復次，以佛因緣故，法出世間；以法因緣故有僧。行者念：“我云何當得法寶，得在僧數中？”當除卻一切粗細身口惡業，是故次第說持戒。 
　　復次，云何分別有七眾？以有戒故。欲除心惡，破慳貪故念舍；欲令受者得樂故破瞋恚；信福得果報故破邪見。住持戒、布施法中，則為住十善道中，離十不善道。十善道有二種果：若上行得凈天中生，中行得生天；以是故，戒、施次第念天。行禪定故，得二種天，滅諸惡覺，但集善法，攝心一處。是故念天，次第念安那般那。念安那般那，能滅諸惡覺，如雨淹塵。見息出入，知身危脆，由息入出，身得存立。是故念入出息，次第念死。 
　　復次，行者，或時恃有七念，著此功德，懈怠心生，是時當念死。死事常在前，云何當懈怠著此法愛！如阿那律，佛滅度時說： 
 
　　“有為法如云，智者不應信，無常金剛來，破圣主山王！” 
 
　　是名八念次第。 
　　問曰：是說聲聞八念。菩薩八念有何差別？ 
　　答曰：聲聞為身故，菩薩為一切眾生故；聲聞但為脫老病死故，菩薩為遍具足一切功德故，是為差別。 
　　復次，佛是中亦說，告舍利弗：菩薩摩訶薩，不住法住般若波羅蜜中，應具足檀波羅蜜，乃至應具足八念，不可得故。初有不住，后有不可得，有此二印，以是故異。不住、不可得義，如先說。  
大智度論卷第卷二十三 釋初品中十想  
　　【經】“十想：無常想、苦想、無我想、食不凈想、一切世間不可樂想、死想、不凈想、斷想、離欲想、盡想。”　　 
　　【論】問曰：是一切行法，何以故或時名為智？或時名為念？或時名為想？ 
　　答曰：初習善法，為不失故，但名念；能轉相、轉心故，名為想；決定知無所疑故，名為智。觀一切有為法無常，智慧相應相，是名無常想。一切有為法無常者，新新生滅故，屬因緣故，不增積故。 
　　復次，生時無來處，滅亦無去處，是故名無常。 
　　復次，二種世間無常故說無常：一者、眾生無常，二者、世界無常。如說： 
 
　　“大地草木皆磨滅，須彌巨海亦崩竭，諸天住處皆燒盡，爾時世界何物常？ 
　　　十力世尊身光具，智慧明照亦無量，度脫一切諸眾生，名聞普遍滿十方， 
　　　今日廓然悉安在？何有智者不感傷！” 
 
　　如是舍利弗、目揵連、須菩提等諸圣人，轉輪圣王諸國王，常樂天王及諸天，圣德尊貴皆亦盡，大火焰明忽然滅。世間轉壞，如風中燈，如險岸樹，如漏器盛水，不久空竭。如是一切眾生及眾生住處，皆無常故，名為無常。 
　　問曰：菩薩何以故行是無常想？ 
　　答曰：以眾生著常顛倒，受眾苦，不得免生死。行者得是無常想，教化眾生言：“諸法皆無常，汝莫著常顛倒，失行道時！”諸佛上妙法，所謂四真諦，四諦中苦諦為初，苦四行中無常行為初。以是故，菩薩行無常想。 
　　問曰：有人見無常事至，轉更堅著。如國王夫人寶女從地中生，為十頭羅剎將渡大海，王大憂愁！智臣諫言：“王智力具足，夫人還在不久，何以懷憂？”答言：“我所以憂者，不慮我婦叵得，但恐壯時易過。”亦如人好華好果，見時欲過，便大生著。如是知無常，乃更生諸結使，云何言無常能令心厭，破諸結使？ 
　　答曰：如是見無常，是知無常少分，為不具足，與禽獸見無常無異。以是故，佛告舍利弗：“當具足修無常想。” 
　　問曰：何等是具足無常想？ 
　　答曰：觀有為法念念生滅，如風吹塵，如山上水流，如火焰隨滅。一切有為法，無牢無強，不可取，不可著，為如幻化，誑惑凡夫。因是無常得入空門，是空中一切法不可得故，無常亦不可得。所以者何？一念中生、住、滅相不可得：生時不得有住、滅，住時不得有生、滅，滅時不得有生、住。生、住、滅相，性相違故無，是無故無常亦無。 
　　問曰：若無無常，佛何以苦諦中說無常？ 
　　答曰：凡夫人生邪見故，謂世間是常；為滅除是常見故，說無常，不為無常是實故說。 
　　復次，佛未出世，凡夫人但用世俗道，遮諸煩惱；今欲拔諸煩惱根本故，說是無常。 
　　復次，諸外道法，但以形離五欲，謂是解脫；佛說邪相因緣故縛，觀無常正相故解脫。復有二種觀無常相：一者、有余，二者、無余。如佛說一切人物滅盡，唯有名在，是名有余；若人物滅盡，名亦滅，是名無余。復有二種觀無常相：一者、身死盡滅，二者、新新生滅。 
　　復次，有言持戒為重。所以者何？依戒因緣故，次第得漏盡。有言多聞為重。所以者何？依智慧故，能有所得。有言禪定為重，如佛所說，定能得道。有言以十二頭陀為重。所以者何？能凈戒行故。如是各各以所行為貴，更不復勤求涅槃。佛言：“是諸功德皆是趣涅槃分。若觀諸法無常，是為真涅槃道。”如是等種種因緣故，諸法雖空而說是無常想。 
　　復次，無常想，即是圣道別名。佛種種異名說道：或言四念處，或言四諦，或言無常想。如經中說：善修無常想，能斷一切欲愛、色愛、無色愛，掉、慢、無明盡，能除三界結使。以是故，即名為道。是無常想，或有漏，或無漏；正得無常是無漏，初學無常是有漏。摩訶衍中，諸菩薩心廣大，種種教化一切眾生故，是無常想亦有漏亦無漏；若無漏在九地，若有漏在十一地。緣三界，五受眾，四根相應，除苦根，凡夫、圣人得，如是等種種因緣，說無常功德。 
　　苦想者，行者作是念：“一切有為法無常故苦！” 
　　問曰：若有為法無常故苦者，諸賢圣人有為法、無漏法，亦應當苦！ 
　　答曰：諸法雖無常，愛著者生苦，無所著者無苦！ 
　　問曰：有諸圣人雖無所著，亦皆有苦。如舍利弗風熱病苦，畢陵伽婆蹉眼痛苦，羅婆那跋提（音聲第一）痔病苦，云何言無苦？ 
　　答曰：有二種苦：一者、身苦，二者、心苦。是諸圣人以智慧力故，無復憂愁、嫉妒、瞋恚等心苦；已受先世業因緣四大造身，有老病、饑渴、寒熱等身苦，于身苦中亦復薄少。如人了了知負他債，償之不以為苦；若人不憶負債，債主強奪，瞋惱生苦。 
　　問曰：苦受是心心數法，身如草木，離心則無所覺，云何言圣人但受身苦？ 
　　答曰：凡夫人受苦時，心生愁惱，為瞋使所使，心但向五欲。如佛所說：“凡夫人除五欲不知更有出苦法，于樂受中，貪欲使所使；不苦不樂受中，無明使所使。凡夫人受苦時，內受三毒苦，外受寒熱、鞭杖等。如人內熱盛，外熱亦盛。”如經說：凡夫人失所愛物，身心俱受苦，如二箭雙射；諸賢圣人無憂愁苦，但有身苦，更無余苦。復次，五識相應苦，及外因緣杖楚、寒熱等苦，是名身苦；余殘名心苦。 
　　復次，我言有為無漏法，不著故非苦；圣人身是有漏，有漏法則苦，有何咎？是末后身所受苦，亦微少。 
　　問曰：若無常即是苦者，道亦是苦，云何以苦離苦？ 
　　答曰：無常即是苦，為五受眾故說；道雖作法故無常，不名為苦。所以者何？是能滅苦，不生諸著，與空、無我等諸智和合故，但是無常而非苦。如諸阿羅漢得道時，說偈言： 
 
　　“我等不貪生，亦復不樂死；一心及智慧，待時至而去！” 
 
　　佛取涅槃時，阿難等諸未離欲人，未善修八圣道故，皆涕泣憂愁；諸離欲阿那含，皆驚愕；諸漏盡阿羅漢，其心不變，但言世間眼滅疾！以得道力故，雖從佛得大利益，知重佛無量功德而不生苦。以是故，知道雖無常，非苦因緣故，不名為苦；但五受眾是苦。何以故？愛著故，無常敗壞故。如受念處中苦義，此中應廣說。 
　　復次，苦者，有身常是苦，癡覆故不覺。如說： 
 
　　“騎乘疲極故，求索住立處；住立疲極故，求索坐息處； 
　　　坐久疲極故，求索安臥處；眾極由作生，初樂后則苦。 
　　　視眴息出入，屈申坐臥起，行立及去來，此事無不苦！”  
　　問曰：是五受眾為一切皆苦？為苦想觀故苦？若一切皆苦，佛云何說有三種受，苦受、樂受、不苦不樂受？若以苦想故苦，云何說苦諦為實苦？ 
　　答曰：五受眾一切皆苦，凡夫人四顛倒因緣，為欲所逼，以五欲為樂。如人涂瘡，大痛息故以為樂，瘡非樂也。佛說三種受，為世間故，于實法中非是樂也！若五受眾中實有樂，何以故佛說滅五受眾名為樂？ 
　　復次，隨其所嗜，樂心則生樂，無定也；樂若實定，不待心著，如火實熱，不待著而熱也。以樂無定，故名為苦。 
　　復次，世間顛倒樂，能得今世、后世無量苦果報，故名為苦。譬如大河水中著少毒，不能令水異，世間顛倒毒樂，于一切大苦水則不現。如說： 
 
　　“從天下生地獄時，憶本天上歡樂事，宮觀婇女滿目前，園苑浴池以娛志。 
　　　又見獄火來燒身，似如大火焚竹林，是時雖見天上樂，徒自感結無所益！” 
 
　　是苦想攝，緣如無常想。如是等種種分別苦，名為苦想。 
　　無我想者，苦則是無我。所以者何？五受眾中盡皆是苦，苦想無有自在。若無自在，是則無我；若有我自在者，不應令身有苦。如所說： 
 
　　“諸有無智人，身心計是我，漸近堅著故，不知無常法。 
　　　是身無作者，亦無有受者；是身為無主，而作種種事。 
　　　六情塵因緣，六種識得生，從三事和合，因緣觸法生； 
　　　從觸法因緣，受念業法生。如珠日草薪，和合故火生； 
　　　情塵識和合，所作事業成；相續相似有，如種有芽莖！” 
 
　　復次，我相不可得故無我。一切法有相故則知有：如見煙覺熱，故知有火；于五塵中各各別異，故知有情；種種思惟籌量諸法故，知有心心數法。此我無相故，知無我。 
　　問曰：有出入氣，則是我相；視眴、壽命心、苦樂、愛憎、精勤等，是我相。若無我，誰有是出入息、視眴、壽命心、苦樂、愛憎、精勤等？當知有我，在內動發故。壽命心亦是我法，若無我，如牛無御，有我故能制心入法，不為放逸！若無我者，誰制御心？受苦樂者是我，若無我者，為如樹木，則不應別苦樂！愛憎、精勤亦如是。我雖微細，不可以五情知，因是相故，可知為有。 
　　答曰：是諸相皆是識相。有識，則有入出息、視眴、壽命等；若識離身則無。汝等我常遍故，死人亦應有視眴、入出息、壽命等！ 
　　復次，出入息等是色法，隨心風力故動發，此是識相，非我相。壽命是心不相應行，亦是識相。 
　　問曰：若入無心定中，或睡無夢時，息亦出入，有壽命，何以故言皆是識相？ 
　　答曰：無心定等，識雖暫無，不久必還生，識不舍身故；有識時多，無識時少，是故名識相。如人出行，不得言其家無主。苦樂、憎愛、精勤等，是心相應，共緣，隨心行；心有故便有，心無故便無。以是故，是識相非我相。 
　　復次，若有我者，我有二種，若常、若無常。如說： 
 
　　“若我是常，則無后身；常不生故，亦無解脫！ 
　　　亦無忘無作，以是故當知：無作罪福者，亦無有受者； 
　　　舍我及我所，然后得涅槃。若實有我者，不應舍我心！ 
　　　若我無常者，則應隨身滅；如大岸墮水，亦無有罪福。” 
 
　　如是，我及知者、不知者，作者、不作者，如檀波羅蜜中說。不得是我相故，知一切法中無我；若知一切法中無我，則不應生我心。若無我，亦無我所心，我、我所離故，則無有縛；若無縛，則是涅槃。是故行者應行無我想！ 
　　問曰：是無常、苦、無我，為一事？為三事？若是一事，不應說三；若三事，佛何以故說無常即是苦，苦即是無我？ 
　　答曰：是一事，所謂受有漏法。觀門分別故，有三種異：無常行相應，是無常想；苦行相應，是苦想；無我行相應，是無我想。無常不令入三界，苦令知三界罪過，無我則舍世間。 
　　復次，無常生厭心，苦生畏怖，無我拔出令解脫。無常者，佛說五受眾是無常；苦者，佛說無常則是苦；無我者，佛說苦即是無我。無常者，佛示五受眾盡滅相；苦者，佛示如箭入心；無我者，佛示舍離相。無常者示斷愛，苦者示斷我習慢，無我者示斷邪見。無常者遮常見，苦者遮今世涅槃樂見，無我者遮著處。無常者，世間所可著常法是；苦者，世間計樂處是；無我者，世間所可計我牢固者是。是為三想分別相。無我想緣攝種種，如苦想中說。 
　　食厭想者，觀是食從不凈因緣生。如肉從精血水道生，是為膿蟲住處；如酥乳酪，血變所成，與爛膿無異，廚人汗垢，種種不凈。若著口中，腦有爛涎二道流下，與唾和合，然后成味，其狀如吐，從腹門入；地持、水爛，風動、火煮，如釜熟糜！滓濁下沉，清者在上。譬如釀酒，滓濁為屎，清者為尿。腰有三孔，風吹膩汁，散入百脈，與先血和合，凝變為肉。從新肉生脂、骨、髓，從是中生身根；從新舊肉合生五情根，從此五根生五識；五識次第生意識，分別取相，籌量好丑；然后生我、我所心等諸煩惱，及諸罪業。觀食如是本末因緣，種種不凈。知內四大與外四大無異，但以我見故，強為我有。 
　　復次，思惟此食，墾植耘除，收獲蹂治，舂磨淘汰，炊煮乃成，用功甚重。計一缽之飯，作夫流汗集合，量之食少汗多。此食作之功重，辛苦如是，入口食之，即成不凈，無所一值，宿昔之間，變為屎尿；本是美味，人之所嗜，變成不凈，惡不欲見。行者自思：“如此弊食，我若貪著，當墮地獄，啖燒鐵丸；從地獄出，當作畜生牛、羊、駱駝，償其宿債，或作豬狗，常啖糞除。”如是觀食，則生厭想；因食厭故，于五欲皆厭。譬如一婆羅門修凈潔法，有事緣故到不凈國，自思：“我當云何得免此不凈？唯當干食，可得清凈。”見一老母賣白髓餅，而語之言：“我有因緣住此百日，常作此餅送來，當多與價！”老母日日作餅送之，婆羅門貪著，飽食歡喜。老母作餅，初時白凈，后轉無色、無味。即問老母：“何緣爾耶？”母言：“癰瘡差故。”婆羅門問：“此言何謂？”母言：“我大家夫人隱處生癰，以面、酥、甘草拊之，癰熟膿出，和合酥餅，日日如是，以此作餅與汝，是以餅好。今夫人癰差，我當何處更得？”婆羅門聞之，兩拳打頭，捶胸干嘔：“我當云何破此凈法？我為了矣！”棄舍緣事，馳還本國。行者亦如是，著是飲食，歡喜樂啖，見其好色細滑，香美可口，不觀不凈；后受苦報，悔將何及！若能觀食本末如是，生惡厭心，因離食欲，四欲皆舍，于欲界中樂悉皆舍離；斷此五欲，于五下分結亦斷。如是等種種因緣惡罪，不復樂著，是名食厭想。 
　　問曰：無常、苦、無我想，與無漏智慧相應；食厭等四想，與有漏智慧相應，次第法應在前，今何以后說？ 
　　答曰：佛法有二種道：見道、修道。見道中用是三想，破諸邪見等，得圣果，猶未離欲；為離欲故，三想次第說是食厭等四想，得離淫欲等諸煩惱。初三想示見諦道，中四想為示學修道，后三想示無學道。初習身念處中，雖有食厭想，功用少故佛不說。今為須陀洹，斯陀含度欲故，無我想次第說食厭等四想。 
　　一切世間不可樂想者，若念世間色欲滋味，車乘、服飾、廬觀、園宅，種種樂事，則生樂想；若念世間眾惡罪事，則心生厭想。何等惡事？惡事有二種：一者、眾生，二者、土地。 
　　眾生有八苦之患：生、老、病、死、恩愛別離、怨憎同處、所求不得，略而言之，五受眾苦。眾生之罪，淫欲多故，不別好丑，不隨父母師長教誨，無有慚愧，與禽獸無異。瞋恚多故，不別輕重，瞋毒狂發，乃至不受佛語，不欲聞法，不畏惡道，杖楚橫加，不知他苦，入大闇中，都無所見。愚癡多故，所求不以道，不識事緣，如[馨－香/牛]角求乳；無明覆故，雖蒙日照，永無所見。慳貪多故，其舍如冢，人不向之。憍慢多故，不敬賢圣，不孝父母，憍逸自壞，永無所直。邪見多故，不信今世、后世，不信罪福，不可共處。如是等諸煩惱多故，弊敗為無所直。惡業多故，造無間罪：或殺父母，或傷害賢圣；或要時榮貴，讒賊忠貞，殘害親戚。 
　　復次，世間眾生，善好者少，弊惡者多。或時雖有善行，貧賤鄙陋；或雖富貴端正，而所行不善；或雖好布施，而貧乏無財；或雖富有財寶，而慳惜貪著，不肯布施；或見人有所思，默無所說，便謂憍高自畜，不下接物；或見好下接物，恩惠普潤，便謂欺誑諂飾；或見能語善論，便謂恃是小智以為憍慢；或見質直好人，便共欺誑調投，引挽凌易；或見善心柔軟，便共輕凌蹋蹴，不以理遇；若見持戒清凈者，便謂所行矯異，輕賤不數。如是等眾生弊惡，無一可樂。 
　　土地惡者，一切土地，多衰無吉，寒熱饑渴，疾病惡疫，毒氣侵害，老病死畏，無處不有。身所去處，眾苦隨之，無處得免！雖有好國，豐樂安隱，多為諸煩惱所惱，則不名樂土。一切皆有二種苦：身苦、心苦，無國不有。如說： 
 
　　“有國土多寒，或有國多熱，有國無救護，或有國多惡， 
　　　有國常饑餓，或有國多病，有國不修福，如是無樂處。” 
 
　　眾生、土地有如是惡，思惟世間無一可樂。欲界惡事如是，上二界死時、退時，大生懊惱，甚于下界。譬如極高處墮，摧碎爛壞！ 
　　問曰：無常想、苦想、無我想，一切世間不可樂想，有何等異而別說？ 
　　答曰：有二種觀：總觀、別觀。前為總觀，此中別觀。復有二種觀：法觀、眾生觀。前為呵一切法觀，此中觀眾生罪惡不同。 
　　復次，前者無漏道，此中有漏道。前見諦道，今思惟道。如是等種種差別，一切地中攝，緣三界法，是名一切世間不可樂想。 
　　死想者，如死念中說。 
　　不凈想者，如身念處中說。 
　　斷想、離想、盡想者，緣涅槃相。斷諸結使故，名斷想；離結使故，名離想；盡諸結使故，名盡想。 
　　問曰：若爾者，一想便足，何以說三？ 
　　答：如前一法三種說，無常即是苦，苦即是無我；此亦如是，一切世間罪惡深重故三種呵。如伐大樹，不可以一下斷。涅槃微妙法，昔所未得，是故種種贊，名為斷想、離想、盡想。 
　　復次，斷三毒故名為斷，離愛故名為離，滅一切苦故，更不生故名為盡。 
　　復次，行者于暖法、頂法、忍法、世間第一法，正智慧觀，遠諸煩惱，是名離想；得無漏道，斷諸結使，是名斷想；入涅槃時，滅五受眾不復相續，是名盡想。斷想，有余涅槃；盡想，無余涅槃；離想，涅槃方便門。是三想，有漏、無漏故，一切地中攝。  
釋初品中十一智  
　　【經】“十一智：法智、比智、他心智、世智、苦智、集智、滅智、道智、盡智、無生智、如實智。”　　 
　　【論】法智者，欲界系法中無漏智，欲界系因中無漏智，欲界系法滅中無漏智；為斷欲界系法道中無漏智，及法智品中無漏智。比智者，于色、無色界中無漏智亦如是。他心智者，知欲界、色界系見在他心心數法，及無漏心心數法少分。世智者，諸有漏智慧。苦智者，五受眾無常、苦、空、無我，觀時得無漏智。集智者，有漏法因：因、集、生、緣，觀時無漏智。滅智者，滅、止、妙、出，觀時無漏智。道智者，道、正、行、達，觀時無漏智。盡智者，我見苦已，斷集已，盡證已，修道已；如是念時，無漏智慧見明覺。無生智者，我見苦已不復更見，斷集已不復更斷，盡證已不復更證，修道已不復更修；如是念時，無漏智慧見明覺。如實智者，一切法總相、別相，如實正知，無有掛礙。 
　　是法智緣欲界系法，及欲界系法因，欲界系法滅，為斷欲界系法道。比智亦如是。世智，緣一切法。他心智，緣他心有漏、無漏心心數法。苦智、集智，緣五受眾；滅智，緣智緣盡；道智，緣無漏五眾。盡智、無生智，俱緣四諦。 
　　十智者，一有漏，八無漏，一當分別：他心智，緣有漏心是有漏，緣無漏心是無漏。法智，攝法智及他心智、苦智、集智、滅智、道智、盡智、無生智少分。比智亦如是。世智，攝世智及他心智少分。他心智，攝他心智及法智、比智、世智、道智、盡智、無生智少分。苦智，攝苦智及法智、比智、盡智、無生智少分。集智、滅智，亦如是。道智，攝道智及法智、比智、他心智、盡智、無生智少分。盡智，攝盡智及法智、比智、他心智、苦智、集智、滅智、道智少分。無生智，亦如是。九智，八根相應，除慧根、憂根、苦根；世智，十根相應，除慧根。法智、比智、苦智，空三昧相應；法智、比智、滅智、盡智、無生智，無相三昧相應；法智、比智、他心智、苦智、集智、道智、盡智、無生智，無作三昧相應。法智、比智、世智、苦智、盡智、無生智，無常想、苦想、無我想相應。世智，中四想相應；法智、比智、滅智、盡智、無生智，后三想相應。 
　　有人言：“世智或與離想相應。”法智，緣九智，除比智；比智亦如是。世智、他心智、盡智、無生智，緣十智；苦智、集智，緣世智及有漏他心智；滅智、無生智、道智，緣九智，除世智。 
　　法智、比智十六相；他心智四相，苦、集、滅、道，各各四相；盡智、無生智俱十四相，除空相、無我相。暖法、頂法、忍法中，世智十六相；世間第一法中，世智四想，除無相（相轉觀相也舊言十六圣相）。初入無漏心，成就一世智；第二心增苦智、法智；第四心增比智；第六心增集智；第十心增滅智；第十四心增道智，若離欲者增他心智；無學道增盡智；得不壞解脫增無生智。初無漏心中不修智；第二心中現在、未來修二智；第四心中現在修二智，未來修三智；第六心中現在、未來修二智；第八心中現在修二智，未來修三智；第十心中現在、未來修二智；第十二心中現在修二智，未來修三智；第十四心中現在、未來修二智，第十六心中現在修二智，未來修六智，若離欲修七智。須陀洹欲離欲界結使，十七心中修七智，除他心智、盡智、無生智。第九解脫心中修八智，除盡智、無生智。信解人轉作見得，雙道中修六智，除他心智、世智、盡智、無生智。離七地欲時，無礙道中修七智，除他心智、盡智、無生智；解脫道中修八智，除盡智、無生智。離有頂欲時，無礙道中修六智，除他心智、世智、盡智、無生智；八解脫道中修七智，除世智、盡智、無生智。無學初心第九解脫，不時解脫人修十智，及一切有漏、無漏善根；若時解脫人修九智，及一切有漏、無漏善根。如是等種種，如阿毗曇門廣分別。如實智分別相，此般若波羅蜜后品廣說。 
　　復次，有人言：“法智者，知欲界五眾無常、苦、空、無我，知諸法因緣和合生，所謂無明因緣諸行，乃至生因緣老死。”如佛為須尸摩梵志說：“先用法智分別諸法，后用涅槃智。” 
　　比智者，知現在五受眾無常、苦、空、無我，過去、未來及色、無色界中五受眾無常、苦、空、無我亦如是。譬如見現在火熱能燒，以此比知過去、未來及余國火亦如是。 
　　他心智者，知他眾生心心數法。 
　　問曰：若知他心心數法，何以故但名知他心？ 
　　答曰：心是主故，但名知他心；若說心，當知已說心數法。 
　　世智者，名為假智。圣人于實法中知，凡夫人但假名中知，以是故名假智。如棟梁椽壁名為屋，但知是事，不知實義，是名世智。 
　　苦智者，用苦慧呵五受眾。 
　　問曰：五受眾亦無常、亦苦、亦空、亦無我，何以故但說苦智，不說無常、空、無我智？ 
　　答曰：為苦諦故說苦智，集諦故說集智，滅諦故說滅智，道諦故說道智。 
　　問曰：五受眾有種種惡，何以但說苦諦，不說無常諦、空、無我諦？ 
　　答曰：若說無常、空、無我諦，亦不壞法相；以眾生多著樂畏苦故，佛呵世間一切皆是苦，欲令舍離故。無常、空、無我中，眾生不大畏，故不說。 
　　復次，佛法中五受眾有異名，名為苦；以是故，但說苦是苦智。或有漏，或無漏：若在暖法、頂法、忍法、世間第一法，是有漏；若入見諦道，是無漏。何以故？從暖法至世間第一法中，四種觀苦故。集智、滅智、道智亦如是。 
　　復次，苦智名知苦相實不生；集智名知一切法離，無有和合；滅智名知諸法常寂滅如涅槃；道智名知一切法常清凈、無正無邪。 
　　盡智，名知一切法無所有。 
　　無生智，名知一切生法不實、不定故不生。 
　　如實智者，十種智所不能知，以如實智故能知。十智各各相，各各緣，各各別異，各各有觀法；是如實智中無相、無緣、無別，滅諸觀法，亦不有觀。十智中有法眼、慧眼；如實智中唯有佛眼。十智，阿羅漢、辟支佛、菩薩共有；如實智，唯獨佛有。所以者何？獨佛有不誑法。以是故，知如實智獨佛有。 
　　復次，是十智入如實智中，失本名字，唯有一實智。譬如十方諸流水，皆入大海，舍本名字，但入大海。 
　　如是等種種分別十一智義，此中略說。  
　　【經】“三三昧：有覺有觀三昧，無覺有觀三昧，無覺無觀三昧。”　　 
　　【論】一切禪定攝心，皆名為三摩提，此言正心行處。是心從無始世界來，常曲不端，得是正心行處，心則端直。譬如蛇行常曲，入竹筒中則直。是三昧三種：欲界未到地、初禪，與覺觀相應故，名有覺有觀；禪中間但觀相應故，名無覺有觀；從第二禪乃至有頂地，非覺觀相應故，名無覺無觀。 
　　問曰：三昧相應心數法，乃至二十，何以但說覺觀？ 
　　答曰：是覺觀撓亂三昧，以是故說。是二事雖善，而是三昧賊，難可舍離。有人言：“心有覺觀者無三昧。”以是故，佛說有覺有觀三昧，但不牢固；覺觀力小微，是時可得有三昧。是覺觀能生三昧，亦能壞三昧；譬如風能生雨，亦能壞雨。三種善覺觀，能生初禪，得初禪時發大歡喜，覺觀故心散還失；以是故，但說覺觀。 
　　問曰：覺、觀有何差別？ 
　　答曰：粗心相名覺，細心相名觀；初緣中心發相名覺，后分別籌量好丑名觀。有三種粗覺：欲覺、瞋覺、惱覺。有三種善覺：出要覺、無瞋覺、無惱覺。有三種細覺：親里覺、國土覺、不死覺。六種覺妨三昧，三種善覺能開三昧門。若覺觀過多，還失三昧；如風能使船，風過則壞船。如是種種分別覺、觀。 
　　問曰：經說三種法：有覺有觀法，無覺有觀法，無覺無觀法；有覺有觀地，無覺有觀地，無覺無觀地。今何以但說三種三昧？ 
　　答曰：妙而可用者取。有覺有觀法者，欲界未到地，初禪中覺觀相應法，若善、若不善、若無記；無覺有觀法者，禪中間觀相應法，若善、若無記；無覺無觀法者，離覺觀法，一切色心不相應行及無為法。有覺有觀地者，欲界未到地，梵世；無覺有觀地者，禪中間，善修是地作大梵王；無覺無觀地者，一切光音，一切遍凈，一切廣果，一切無色地。于中上妙者是三昧。何等是三昧？從空等三三昧，乃至金剛，及阿羅漢、辟支佛諸三昧；觀十方佛三昧，乃至首楞嚴三昧；從斷一切疑三昧，乃至三昧王等諸佛三昧。如是等種種分別，略說三三昧義。  
　　【經】“三根：未知欲知根，知根，知已根。”　　 
　　【論】未知欲知根者，無漏九根和合。信行、法行人，于見諦道中名未知欲知根，所謂信等五根，喜、樂、舍根，意根。信解見得人，思惟道中，是九根轉名知根。無學道中，是九根名知已根。 
　　問曰：何以故于二十二根中，但取是三根？ 
　　答曰：利解了了自在相，是名為根；余十九根，根相不具足，故不取。是三根利，能直入至涅槃，諸有為法中主故，得自在，能勝諸根。 
　　復次，十根但有漏自得，無所利益故；九根不定，或有漏、或無漏，故不說菩薩應具足。 
　　問曰：十想亦有漏、無漏，何以故說應具足？ 
　　答曰：十想皆是助道求涅槃法，信等五根雖是善法，不盡求涅槃。如阿毗曇中說：誰成就信等根？不斷善根者。 
　　復次，若五根清凈變為無漏，三根中已攝。是三根中必有意根，三受中必有一受；以是故，但說三根。 
　　復次，二十二根，有善、有不善、有無記雜，是故不說應具足。是三根，受眾、行眾、識眾攝。未知欲知根在六地，知根、知已根在九地。三根緣四諦，六想相應。未知欲知根，三根因；知根，二根因；知已根，但知已根因。未知欲知根次第，生二根；知根次第，或生有漏根，或生知根，或生知已根；知已根，或生有漏根，或生知已根。如是等，以阿毗曇門廣分別說。 
　　復次，未知欲知根，名諸法實相，未知欲知故，生信等五根；是五根力故，能得諸法實相。如人初入胎中得二根：身根、命根；爾時如段肉，未具諸根，未能有所別知；五根成就，能知五塵。菩薩亦如是，初發心欲作佛，未具足是五根，雖有愿欲知諸法實相，不能得知。菩薩生是信等五根，則能知諸法實相。如眼四大及四大造色和合名為眼，先雖有四大、四大造色，未清凈故，不名眼根。不斷善根人雖有信，未清凈故，不名為根。若菩薩得是信等五根，是時能信諸法相不生不滅，不垢不凈，非有非無，非取非舍，常寂滅，真凈如虛空。不可示、不可說，一切語言道過，出一切心心數法，所行如涅槃，是則佛法。菩薩以信根力故，能受；精進根力故，勤行不退不轉；念根力故，不令不善法入攝諸善法；定根力故，心散五欲中能攝實相中；慧根力故，于佛智慧中少多得義味不可壞。五根所依意根，必與受俱，若喜、若樂、若舍。依是根入菩薩位，乃至未得無生法忍果，是名未知欲知根。此中知諸法實相了了故名知。從是得無生法忍果，住阿鞞跋致地得受記，乃至滿十地坐道場，得金剛三昧，于其中間，名為知根。斷一切煩惱習，得阿耨多羅三藐三菩提，一切可知法智慧遍滿故，名為知已根。  
大智度論卷第二十四 釋初品中十力  
　　【經】“舍利弗，菩薩摩訶薩欲遍知佛十力、四無所畏、四無礙智、十八不共法、大慈大悲，當習行般若波羅蜜！”　　 
　　【論】問曰：是十力、四無所畏等，是佛無上法，應當前說，何以故先說九想、八念等？ 
　　答曰：六波羅蜜是菩薩所應用，先已說。三十七品乃至三無漏根，是聲聞法。菩薩行是六波羅蜜得力故，欲過聲聞、辟支佛地，亦欲教化向聲聞、辟支佛人令入佛道；是故呵是小乘法，舍一切眾生，無所利益。若諸聲聞人言：“汝是凡夫人，未斷結使，不能行是法，是故空呵！”以是故佛言：“菩薩應具足三十七品等諸聲聞法，不可得故。雖行是諸法，以不可得故，為眾生行邪行故，行此正行，常不舍。是諸法不可得空，亦不疾取涅槃證。”若菩薩不解不行是小乘而但呵者，誰當肯信？譬如釋迦牟尼佛，若先不行六年苦行，而呵言非道者，無人信受！以是故，自行苦行，過于余人，成佛道時，呵是苦行道，人皆信受。是故六波羅蜜后，次第行聲聞法。 
　　復次，此非但是聲聞法，是法中和合，不舍眾生意，具足一切佛法，以不可得空智故，名菩薩法。 
　　問曰：若菩薩具足三十七品諸法者，云何不入聲聞法位？ 
　　答曰：具足者，具足觀知而不取證，了了觀知，故名具足。如佛說： 
 
　　“一切畏杖痛，莫不惜壽命；恕己可為喻，杖不加群生。” 
 
　　雖言一切畏杖痛，無色界眾生無身；色界雖有身而無鞭杖；欲界中諸佛、轉輪圣王、夜摩天已上，皆不畏杖楚。為畏得杖處者，故言一切。具足亦如是，不為求證著法故言具足。 
　　復次，我先說不舍眾生，以不可得空智和合故，不墮聲聞地。 
　　問曰：從六波羅蜜至三無漏根，但言應具足。自此已后，何以故皆言欲得、欲知是事，當習行般若波羅蜜？ 
　　答曰：聲聞法有量有限，故言應具足。自此已下，是諸佛法，甚深無量，菩薩未得，故言欲得是事，當學般若波羅蜜。 
　　復次，聲聞法易解易知，故言具足；菩薩法、佛法難解難知，故言當學。 
　　復次，聲聞法總相：但知苦，知苦因，知苦盡，知盡苦道。譬如二種醫：一者、但知病，知病因，知差病，知差病藥；而不知一切病，不知一切病因，不知一切病差，不知一切差病藥。或復但知治人病，不知治畜生；或能治一國土，不能治余國土；有能治數十種病，不悉知四百四種病、病因、病差、差病藥，亦如是。二者、于四種中悉皆遍知，遍知藥，遍知病。聲聞人如小醫，不能遍知；菩薩摩訶薩如大醫，無病不知，無藥不識。以是故，聲聞法應具足，菩薩法當學。 
　　佛十力者，是處不是處如實知，一力也。知眾生過去、未來、現在諸業、諸受，知造業處，知因緣，知果報，二力也。知諸禪、解脫、三昧、定，垢、凈分別相如實知，三力也。知他眾生諸根上下相如實知，四力也。知他眾生種種欲，五力也。知世間種種無數性，六力也。知一切道至處相，七力也。知種種宿命，共相共因緣，一世二世乃至百千世劫；初劫盡，我在彼眾生中，如是姓名、飲食、苦樂、壽命長短，彼中死是間生，是間死還生是間；此間生名姓、飲食、苦樂、壽命長短亦如是，八力也。佛天眼凈，過諸天人眼，見眾生死時生時，端正丑陋，若大若小，若墮惡道，若墮善道，如是業因緣受報：是諸眾生惡身業成就，惡口業成就，惡意業成就，謗毀圣人，邪見、邪見業成就，是因緣故，身壞死時入惡道，生地獄中；是諸眾生善身業成就，善口業成就，善意業成就，不謗圣人，正見、正見業成就，是因緣故，身壞死時入善道，生天上，九力也。佛諸漏盡故，無漏心解脫，無漏智慧解脫，現在法中自識知：我生已盡，持戒已立，不作后有盡，如實知，十力也。 
　　問曰：是十力菩薩未得，聲聞、辟支佛所不能得，今何以說？ 
　　答曰：聲聞人雖不能得，若聞是十力功德，作是念：“佛有如是大功德！”自慶言：“我等善利，蒙益不少，得信心清凈，入盡苦道。”諸菩薩者聞之，勤修菩薩道，當得如是十力等大功德果。 
　　復次，有聲聞人及菩薩，修念佛三昧，非但念佛身，當念佛種種功德法身。應作是念：“佛一切種，一切法能解故，名一切智人；一切法如實善分別說故，名一切見人；一切法現前知故，名一切知見無礙人；等心一切眾生故，名大慈悲人；有大慈悲故，名為世救；如實道來故，名為如來；應受一切世間供養故，名為應供人；成就不顛倒智慧故，名正遍知；戒、定、智慧成就故，名明行足；不復還故，名善逝；知世間總相別相故，名世間解；善說出世間安隱道故，名無上調御師；以三種教法度眾生故，名天人師；一切世間煩惱睡，能自覺亦能覺人故，名為覺人；一切所愿具足故，名有德；十力成就故，名堅誓；得四無畏故，名人師子；得無量甚深智故，名大功德海；一切記說無礙故，名如風；一切好丑無憎愛故，名如地；燒一切結使薪故，名如火；善斷一切煩惱習故，名具足解脫；最上住處故，名為世尊。佛有如是等諸功德故，應念佛。”以是故，菩薩摩訶薩欲得佛十力、四無所畏、十八不共法，當學般若波羅蜜。 
　　復次，佛在王舍城耆阇崛山中，說是般若波羅蜜時，佛四部眾及諸外道，在家、出家，諸天龍鬼神等，種種大眾集會。佛入三昧王三昧，放大光明，遍照恒河沙等世界，地六種震動，說是般若波羅蜜六波羅蜜，乃至三無漏根。是中有眾生，疑有何等力，有幾種力故，能作如是不可思議感動利益？佛知眾生心有如是疑故，言我有諸法實相智力，是力有十種，用是十種智故，能作如是感動變化，亦能過是所作。以是故，言欲得十力，當學般若波羅蜜。 
　　復次，佛弟子世世植善根，以少罪緣故墮外道。諸外道常言：“佛非實有功德力，是幻術力誑惑人心。”佛弟子墮外道者心疑：“若爾者，佛非大人。”欲滅是惡謗故，言我實有十力、四無所畏故度眾生，非是幻誑也。 
　　復次，諸菩薩修菩薩道苦行事，難辦難成故欲懈息，是故佛言：“行是十力，當得無量果報。”譬如賈客主慰喻商人言：“汝等慎勿疲倦，精勤努力，得至寶山，當得七寶如意寶珠。”佛亦如是安慰諸菩薩言：“無得疲厭，當勤精進，修菩薩道；行是十力，當得無量果報。”如是等種種利益因緣故，說十力等。 
　　問曰：佛有無量力，何以故但說十力？ 
　　答曰：諸佛雖有無量力，度人因緣故，說十力，足成辦其事：以是處不是處智力，分別籌量眾生，是可度、是不可度；以業報智力，分別籌量是人業障，是人報障，是人無障；以禪定解脫三昧智力，分別籌量是人著味，是人不著味；以上下根智力，分別籌量眾生智力多少；以種種欲智力，分別籌量眾生所樂；以種種性智力，分別籌量眾生深心所趣；以一切至處道智力，分別籌量眾生解脫門；以宿命智力，分別籌量眾生先所從來；以生死智力，分別籌量眾生生處好丑；以漏盡智力，分別籌量眾生得涅槃。佛用是十種力度脫眾生，審諦不錯，皆得具足。以是故，佛雖有無量力，但說此十力。 
　　復次，是處不是處力，定知從是因緣出是果報，是中總攝九力；為欲度眾生故，于初力中分別有九種。何以故？是世間眾生，現前見榖從種出而不能知，何況心心數法因緣果報？佛于內外因緣果報了了遍知，故名為力。佛知是眾生業煩惱因緣故縛，凈禪定三昧解脫因緣故解；是一切眾生三世三種諸業、諸煩惱，輕重深淺粗細，佛悉遍知故名力。一切眾生諸禪定解脫三昧，大小深淺解脫因緣，佛悉遍知故名力。眾生鈍根為后身故作罪福業因緣，利根人為不生故集諸業，佛悉知此上下根好丑相故名力。知一切眾生二種欲，作上下根因緣，二種欲善惡種種別異，佛悉遍知故名力。二種欲由二種性因緣故，遍知眾生深心所趣故名力。一切眾生種種性因緣故行二種道，所謂善道、惡道，種種門所至處，佛悉遍知故名力。過去、未來世中因緣果報，智慧無礙，是名宿命生死智力。知過去、未來因果已，悉知方便壞因緣果報相續，是名漏盡力。佛知三世中二種因緣，分別籌量眾生根欲性，為漏盡故說法，是漏盡力。 
　　問曰：何等為是處不是處力？ 
　　答曰：佛知一切諸法因緣果報定相，從是因緣生如是果報，從是因緣不生如是果報。所以者何？如多性經中說是處不是處相：女身作轉輪圣王無是處。何以故？一切女人皆屬男子，不得自在故。女人尚不得轉輪圣王，何況作佛？若女人得解脫涅槃，亦因男子得，無有自然得道。二轉輪圣王一時出世無是處。何以故？無惡業成就故。二轉輪圣王尚不同世，何況二佛？惡業得受樂報無是處，惡業尚不能得世間樂，何況出世樂？若惡行生天無是處，惡行尚不能得生天，何況涅槃？五蓋覆心散亂，離修七覺而得涅槃無是處；五蓋覆心離修七覺，尚不能得聲聞道，何況佛道？心無覆蓋，佛道可得，何況聲聞道！如是等是處不是處，多性經中佛口自說。諸論議師輩，依是佛語，更廣說是處不是處：若言佛有闕失罪過，若諸賢圣求外道師，若諸賢圣自言我是佛，若諸賢圣墮惡道，若見諦所斷結更生，若諸賢圣覆藏罪，若須陀洹二十五有，皆無是處；如賢圣中分別廣說。五逆人，五種黃門，墮四惡道眾生，郁多羅越人，魔眷屬，三障所遮，若言得道，皆無是處！輕說法者，輕法自輕，破戒愚癡，若言得具足善法，無是處！自言我是佛，此身口惡不悔欲見佛；若破僧罪不悔欲見佛；邪定入正定，正定入邪定，正定入不定；除佛法別有真得道人，應得道身若死，皆無是處！除因緣生識，出名色更有法，無是處！佛遣使事未訖，若遮礙，無是處！入慈三昧，若他因緣死；入滅盡定，在見諦道中若死，皆無是處！若害佛及佛母，無是處！轉輪圣王女寶、象馬、主藏臣、主兵臣，若在胎中死，母子夭喪，皆無是處！郁多羅越人、女寶、佛母，命終次身入惡道，皆無是處！有為常，涅槃無常，凡夫人能斷非有想非無想結使，一切取相禪定中修圣道，無漏道有漏因，若地濕相、水堅相、火冷相、風住相，皆無是處！無明不能生諸行，乃至生不能生老死，無有是處！二心一時生：五識眾能分別取相，若著、若離；能起身業口業，若眠、若入禪定，無有是處！但五識相續生，不生意識；但五識眾中著有相續；但五識眾能緣名，能緣相，能緣無色法，能緣過去、未來，能緣離三世法；但五識眾中有憎觸、明觸，修禪定，若受善律儀、不善律儀，若憂喜；鼻識、舌識，有隱沒無記；若有無覺無觀；若增益諸根，皆無是處！凡夫人第六識離我受心行，無是處！如是等無量無是處，是處亦如是。佛知是處無是處，分別籌量可度者為說法，不可度者為作因緣。譬如良醫，知病可治、不可治。聲聞、辟支佛所知少，少故或不應度者欲度；如首羅應度而不度，如舍利弗所不度者是。佛無是事，無能壞，無能勝，悉遍知故，是初力。 
　　業報智力者，身口所作業，及此生無作業，所受戒業，亦惡業，日夜隨生業，用生罪福業，是業佛略說三處攝，是名一切業用。佛知一切眾生有業過去，報亦過去；有業過去，報在現在；有業過去，報在未來；有業過去，報在過去、現在；有業過去，報在過去、未來；有業過去，報在現在、未來；有業過去，報在過去、未來、現在。現在業亦如是。 
　　復次，善心中受善、不善、無記業報；不善心、無記心，亦如是。 
　　復次，樂業因緣故受樂報，苦業因緣故受苦報，不苦不樂業因緣故受不苦不樂報。現報業因緣故受現報，生報業因緣故受生報，后報業因緣故受后報；不凈業因緣故受惱報，凈業因緣故受無惱報，雜業因緣故受雜報。 
　　復次，二種業：必受報業，不必受報業。 
　　必受報業，不可得離。或待時、待人、待處受報：如福人應共轉輪圣王受福，待轉輪圣王好世出，是時乃受，是為待時；待人者，人即是轉輪圣王；待處者，轉輪王所出處。 
　　復次，是必受報業，不待技能功勛、若丑若好，不求自來。如天上生人，福樂自至；地獄中人，罪苦自追。不待因緣，此業深重故。 
　　復次，必受報業，如毗琉璃軍殺七萬二千諸得道人，及無量五戒優婆塞，如目連等大神通人所不能救。如薄拘羅，后母投著火中、湯中、水中而不死。如佛游諸國，雖出家行乞，不須膳供，而五百乘車載王所食，業中生粳米，隨飯百味羹。如是等善惡業必受，余者不必受。欲界受三種業報處：樂受業、苦受業、不苦不樂受業。色界受二種業報處：樂受業、不苦不樂受業。無色界受一種業報處：不苦不樂受業。或待事者，依是事得受業報。如弗迦羅婆王池中，生千葉金色蓮華，大如車輪，因是大會快樂，多人出家得道。佛知一切眾生造諸業處，或欲界、色界、無色界，欲界在何道中，若天道在何天中，若人中在何天下，若閻浮提在何國，若是國在何城、何聚落，若是城在何里、何巷、何舍、在何處。知是業何時作，過去一世、二世乃至百千萬世，是業果報幾已受，幾未受，幾必受，幾不必受。知善不善所用事物，所謂刀杖、教敕殺等，自殺，遣人殺，諸余惡業亦如是；善業亦如是，知如布施、持戒修善，施中所施何等土地、房舍、衣服、飲食、醫藥、臥具、七寶財物，戒中受戒、自然戒、心生戒、口言戒、一行戒、少分戒、多分戒、滿分戒、一日戒、七善道戒、十戒、具足戒、定共戒，善福中修初禪、二三四禪、慈心、悲喜舍心，如是等善業因緣。若慳貪，若瞋恚，若怖畏，若邪見，若惡知識等，種種惡業因緣。福業因緣：若信，若憐愍，若恭敬，若禪定，若智慧，若善知識等，種種善業因緣。是諸業自在，一切天及人，是諸業相無能轉者，于億千萬世常隨逐眾生不舍，如債主隨人，得因緣具足，便與果報。如地中種子，得因緣時節和合便生。是業能令眾生六道中受生，駛疾于箭。一切眾生皆有諸業報分，如父母遺財，諸子皆應得分。是業果報時到，不可遮止，如劫盡火；隨眾生應生處，處處安置，如大國王隨其所應而與官職。人命終時，是業來蔭覆其心，如大山映物。是業能與種種身，如工畫師作種種像。若人以正行御業，善法將養，則與好報；若以邪行御業，不善將養，則與惡報。如人事王，隨事得報。如是等，分別諸業相果報。 
　　復次，如分別業經中，佛告阿難：“行惡人好處生，行善人惡處生。”阿難言：“是事云何？”佛言：“惡人今世罪業未熟，宿世善業已熟，以是因緣故，今雖為惡而生好處。或臨死時，善心心數法生，是因緣故，亦生好處。行善人生惡處者，今世善未熟，過世惡已熟，以是因緣故，今雖為善而生惡處。或臨死時，不善心心數法生，是因緣故，亦生惡處。” 
　　問曰：熟與不熟義可爾，臨死時少許時心，云何能勝終身行力？ 
　　答曰：是心雖時頃少，而心力猛利，如火如毒，雖少能成大事。是垂死時心，決定猛健故，勝百歲行力；是后心名為大心，以舍身及諸根事急故。如人入陣，不惜身命，名為健。如阿羅漢舍是身著故，得阿羅漢。如是等種種罪福業報、轉報，亦應如是知。聲聞人但知惡業罪報、善業福報，不能如是細分別；佛悉遍知是業及業報，智慧勢力無礙無盡，無能壞，無能勝，是名第二力。 
　　禪定、解脫、三昧、凈垢、分別智力者，禪名四禪，佛知是禪佐助道法、名相、義分、次第熏修、有漏無漏、學無學、凈垢、味不味、深淺分別等。八解脫，如禪中分別相。說禪攝一切色界定，說解脫攝一切定。禪波羅蜜即是諸解脫。禪定、解脫、三昧，皆名為定，定名為心不散亂。垢名愛見慢等諸煩惱；凈名真禪定，不雜愛見慢等煩惱如真金。分別名諸定中有一心行、不一心行，常行、不常行，難入、易入，難出、易出，別取相、總取相，轉治、不轉治。轉治，如淫欲中慈心，瞋人不凈觀，愚癡思惟邊無邊，掉戲心中用智慧分別諸法，沒心中欲攝心。若不爾者，名不轉治。是定中應分別時及住處：若身瘦羸，是非行定時。如菩薩苦行時作是念：“我今不能生禪定；若多人處，亦非定處。” 
　　復次，佛知是禪定為失故，是禪為住故，是禪為增益故，是禪為達到涅槃故。 
　　復次，佛知是人難入定、難出定，易入易出，易入難出，難入易出。佛知是人應得如是禪，知是人失禪受五欲，知是人受五欲已還得禪，依是禪得阿羅漢。如是等一切諸禪定解脫，即是三昧。是禪定，佛以甚深智慧盡知，無能壞，無能勝，是名第三力。 
　　知眾生上下根智力者，佛知眾生是利根、鈍根、中根。利智名為上，鈍智名為下，佛用是上下根智力，分別一切眾生是利根、是中根、是鈍根。是人如是根，今世但能得初果，更不能得余；是人但能得第二、第三、第四果。是人但能得初禪，是人但能得第二、第三、第四禪，乃至滅盡定亦如是。是人當作時解脫證，是人當作不時解脫證。是人能得于聲聞中第一，是人能得于辟支佛中第一，是人具足六波羅蜜，能得阿耨多羅三藐三菩提。如是知已，或為略說得度，或為廣說得度，或為略廣說得度。或以軟語教，或以苦語教，或以軟苦語教。佛亦分別是人有余根，應令增生信根，是人應令生精進、念、定、慧根。是人用信根入正位，是人用慧根入正位。是人利根，為結使所遮，如鴦群梨摩羅等。是人利根，不為結使所遮，如舍利弗、目連等。知根雖鈍而無遮，如周利般陀伽。有根鈍而遮者。知是人見諦所斷根鈍，思惟所斷根利；思惟所斷鈍，見諦所斷利；是人一切根同鈍同利；是人一切根不同鈍不同利。是人先因力大，是人今緣力大。是人欲縛而得解，是人欲解而得縛。譬如鴦群梨摩羅，欲殺母、害佛而得解脫；如一比丘得四禪，增上慢故，還入地獄。知是人必墮惡道，是人難出，是人易出，是人疾出，是人久久乃出。如是等一切眾生上下根相，皆悉遍知，無能壞，無能勝，是名第四力。 
　　知眾生種種欲智力者，欲名信喜好樂。好五欲，如孫陀羅難陀等。好名聞，如提婆達等。好世間財利，如須彌剎多羅等。好出家，如耶舍等。好信，如跋迦利等。好持戒，如羅睺羅等。好施，如陀跋羅（佛姑甘露女所生也）。好頭陀遠離，如摩訶迦葉。好坐禪，如隸跋多等。好智慧，如舍利弗等。好多聞，如阿難等。好知毗尼，如優波離等。如是佛弟子，各各有所好。凡夫人亦各各有所喜，或有喜淫欲，或有喜瞋恚。 
　　復次，佛知是人多欲、多瞋、多癡。 
　　問曰：何等是多淫、多瞋、多癡相？ 
　　答曰：如禪經中說三毒相，是中應廣說。知如是相已，多淫欲人不凈法門治，多瞋人慈心法門治，多愚癡人因緣法門治。如是隨所欲說法，所謂善欲隨心為說，如船順流；惡欲以苦切語教，如以榍出榍。是欲智中，佛悉遍知，無能壞，無能勝，是名第五力。 
　　性智力者，佛知世間種種別異性。性名積習，相從性生，欲隨性作行；或時從欲為性，習欲成性。性名染心為事，欲名隨緣起，是為欲、性分別。世間種種別異者，各各性，多性，無量不可數，是名世間別異。有二種世間：世界世間、眾生世間。此中但說眾生世間。佛知眾生如是性，如是欲，從是處來，成就善根、不善根，可度、不可度，定、不定，必、不必，行何行，生何處，在何地。 
　　復次，佛知是眾生種種性相，所謂隨所趣向，如是偏多，如是貴，如是染心事，如是欲，如是業，如是行，如是煩惱，如是禮法，如是定，如是威儀，如是知，如是見，如是憶想分別，爾所結使生，爾所結使未生。隨所著生欲，隨欲染心，隨染心趣向，隨趣向貴重，隨貴重常覺觀，隨覺觀為戲論，隨戲論常念，隨念發行，隨發行作業，隨作業果報。 
　　復次，佛用是種種性智力，知是眾生可度，是不可度；是今世可度，是后世可度；是即時可度，是異時可度；是現前可度，是眼不見可度；是人佛能度，是人聲聞能度，是人共可度；是人必可度，是人必不可度；是人略說可度，是人廣說可度，是人略廣說可度；是人贊嘆可度，是人折伏可度；是人將迎可度，是人棄舍可度；是人細法可度，是人粗法可度；是人苦切可度，是人軟語可度，是人苦軟語可度。是邪見，是正見；是著過去，是著未來；是著斷滅，是著常；是著有見，是著無見；是欲生，是厭生；是求富貴樂，是著厚邪見；是說無因無緣，是說邪因緣，是說正因緣；是說無作業，是說邪作業，是說正作業；是說不求，是說邪求，是說正求；是貴我，是貴五欲，是貴得利，是貴飲食，是貴說戲樂事；是樂眾，是樂憒鬧，是樂遠離；是多行愛，是多行見；是好信，是好慧；是應守護，是應舍；是貴持戒，是貴禪定，是貴智慧；是易悟，是講說乃悟；是可引導，是句句解；是利根，是鈍根，是中根；是易出易拔，是難出難拔；是畏罪，是重罪；是畏生死，是不畏生死；是多欲，是多瞋，是多癡；是多欲瞋，是多欲癡，是多瞋癡，是多欲瞋癡；是薄煩惱，是厚煩惱；是少垢，是多垢；是覆慧，是略慧，是廣慧；是人善知五陰相，十二入、十八界；十二因緣，是處、非是處，苦、集、滅、道；善知入定、出定、住定。 
　　復次，佛知是欲界眾生，是色界、是無色界眾生；是地獄、畜生、餓鬼、人、天；是卵生、胎生、濕生、化生；是有色、是無色，是有想、是無想；是短命，是長命；是但凡夫人未離欲，是凡夫人離下地欲，未離禪欲；如是乃至非有想非無想；是向道，是得果，是辟支佛，是諸佛。如是等種種分別五道、四生，三聚、假名，障、眾、入、界，善根、不善根，諸結使、地、業果，是可度、是不可度，滅智分別。以如是等分別，知世間種種別異性，得無礙解脫。如是等種種別異，佛悉遍知，無能壞，無能勝，是名第六力。 
　　一切至處道智力者，有人言：“業即是道。所以者何？業因緣故，遍行五道。有業能斷，業能有所至，所謂三圣道分及無漏思。以是故，諸業是一切至處道。” 
　　復次，有人言：“五分、五智、三昧住，一切處利益事辦。”復有人言：“第四禪即是。何以故？第四禪一切諸定至處。如諸經中說：是善心、定心、不亂心、攝心，皆入第四禪中。” 
　　復次，有人言：“如身念處即是至處道，是諸道利益之本。”復有言：“一切圣道是，用是圣道，得隨意利益。”復有論者言：“一切善道，一切惡道，一切圣道，各各知諸道至處。”如毛豎經中說，佛悉遍知，無能壞，無能勝，是名第七力。 
　　宿命智力者，宿命有三種：有通，有明，有力。凡夫人但有通，聲聞人亦通亦明，佛亦通亦明亦力。所以者何？凡夫人但知宿命所經，不知業因緣相續；以是故，凡夫人但有通，無有明。聲聞人知集諦故，了了知業因緣相續生；以是故，聲聞人亦有通、亦有明。若佛弟子，先凡夫人時得宿命智，入見諦道中知集因緣，第八無漏心得斷見故，故通變為明。所以者何？明名見根本。若佛弟子先得圣道，后宿命智生，亦知集因緣力，故通變為明。 
　　問曰：若佛本為菩薩時，先得宿命智，諸菩薩離無所有處煩惱，后入圣道故，云何佛說我初夜得初明？ 
　　答曰：是時非明。若佛在眾中，說我彼時得是明，示眾人言，是明初夜得。譬如國王未作王時生子，后作王時，人問：“王子何時生？”答言：“王子某時生。”是生時未作王，以今是王故，以彼為王子，言王子彼時生。佛亦如是，宿命智生，爾時未是明，但名通；后夜時知集因緣故，通變為明；后在眾中說言，我初夜時得是明。 
　　問曰：通、明義如是，云何為力？ 
　　答曰：佛用是明，知己身及眾生，無量無邊世中，宿命因緣所更，種種悉遍知，是為力。無能壞，無能勝，是名第八力。 
　　生死智力者，佛用天眼，見眾生生死處。凡夫人用是天眼，極多見四天下；聲聞人極多傍見小千世界，上下亦遍見。 
　　問曰：大梵王亦能見千世界，有何等異？ 
　　答曰：大梵王自于千世界中立則遍見，若在邊立，則不見余處。聲聞人則不爾，在所住處，常見千世界。辟支佛見百千世界，諸佛見無量無邊諸世界。凡夫人天眼智，是通而非明，亦如是；但見所有事，不能見隨業因緣受生，如宿命中說。 
　　復次，得天眼人中最第一者，阿泥盧豆，色界四大造色半頭清凈是天眼；佛天眼四大造色遍頭清凈，是為差別。 
　　復次，聲聞人所住于三昧中得天眼，即所住三昧中能見：若有覺有觀三昧，若無覺有觀三昧，若無覺無觀三昧。佛隨所入三昧中住，欲見盡見；若依無覺無觀三昧中得天眼，入有覺有觀三昧，若無覺有觀三昧中亦能見。 
　　復次，聲聞人用是天眼見時，所住三昧中，心入余三昧，天眼則滅。佛則不爾，心雖入余三昧，天眼不滅。是智慧遍知一切眾生生死所趣，無能壞，無能勝，是名第九力。 
　　漏盡智力者，問曰：九力智慧分別有差別，漏盡則同，一切聲聞、辟支佛，有何等異？ 
　　答曰：雖漏盡是同，智慧分別大差別。聲聞極大力，思惟所斷結，生分、住分、滅分，三時斷。佛則不爾，一生分時盡斷。聲聞人見諦所斷結使，生時斷，思惟所斷，三時滅。佛則見諦所斷，思惟所斷，無異。聲聞人初入圣道時，入時與達時異；佛則一心中亦入亦達，一心中得一切智，一心中壞一切障，一心中得一切佛法。 
　　復次，諸聲聞人有二種解脫：煩惱解脫、法障解脫。佛有一切煩惱解脫，亦有一切法障解脫。佛自然得智慧，諸聲聞人隨教道行得。復有人言：“若佛以智慧斷一切眾生煩惱，其智亦不耗不減。譬如熱鐵丸，著少綿上，雖燒此綿而火熱勢不減；佛智慧亦如是，燒一切煩惱，智力亦不減。” 
　　復次，聲聞但知自盡漏，諸佛自知盡漏，亦知盡他人漏，如凈經中說。 
　　復次，佛獨知眾生心中分別有九十八使、一百九十六纏，除佛無有知者。佛亦獨知苦法智，苦比智中，斷爾所結使性，乃至道比智亦如是；思惟所斷，九解脫道中亦爾。佛悉遍知一切眾生如是事，聲聞若少知少說，皆隨佛語。如是漏盡智慧力勢，無能壞，無能勝，是名第十力。 
　　問曰：是十力何者最勝？ 
　　答曰：各各于自事中大，如水能漬，火能燒，各自有力。有人言：“初力為大，能攝十力故。”或言：“漏盡力大，事辦得涅槃故。”論者言：“是十力皆以無礙解脫為根本，無礙解脫為增上。” 
　　問曰：若是十力獨是佛事，弟子今世無人能得，佛何以故說？ 
　　答曰：斷人十力中疑故，無智人令心決定堅牢故，令四眾歡喜，言“我等大師獨有如是力，不與一切眾生共”。又諸外道輩言：“憍曇氏沙門，常寂靜處住，智慧縮沒。”以是故，發至誠言：“我十種智力，四無所畏，安立具足；在大眾中，說真智慧，教化眾生，如師子吼，轉梵輪，一切外道及天世人無能轉者。”為止是謗故，說是十力。 
　　問曰：好人法，一事智慧尚不應自贊，何況無我、無所著人而自贊十力？如說： 
 
　　“自贊自毀，贊他毀他，如是四種，智者不行！” 
　　 
　　答曰：佛雖無我、無所著，有無量力，大悲為度眾生故，但說十力，不為自贊。譬如好賈客導師，見諸惡賊誑諸賈客，示以非道。導師愍念故，語諸賈客：“我是實語人，汝莫隨誑惑者！”又如諸弊醫等誑諸病人，良醫愍之，語眾病者：“我有良藥能除汝病，莫信欺誑以自苦困！” 
　　復次，佛功德深遠，若佛不自說，無有知者；為眾生所說，所益甚多。以是故，佛自說是十力。 
　　復次，有可度者必應為說，所應說中，次第應說十力；若不說，彼不得度，是故自說。譬如日月出時，不作是念：“我照天下，當有名稱！”日月既出，必自有名。佛亦如是，不自念為有名稱故，自說功德。佛清凈語言說法，光明破眾生愚闇，自然有大名稱。以是故，佛自說十力等諸功德無有失。力名能有所辦：用是十種力增益智慧故，能破論議師；用是十種力增益智慧故，能好說法；用是十種力增益智慧故，能摧伏不順；用是十種力增益智慧故，于諸法中得自在，如大國主于臣民大眾中得自在。是為以聲聞法略說十力義。  
大智度論卷第二十五 釋初品中四無畏四無礙智  
　　四無所畏者，佛作誠言：“我是一切正智人。若有沙門、婆羅門，若天、若魔、若梵，若復余眾，如實言是法不知，乃至不見是微畏相；以是故我得安隱，得無所畏，安住圣主處，如牛王，在大眾中師子吼，能轉梵輪；諸沙門、婆羅門，若天、若魔、若梵，若復余眾，實不能轉。”一無畏也。佛作誠言：“我一切漏盡。若有沙門、婆羅門，若天、若魔、若梵，若復余眾，如實言是漏不盡，乃至不見是微畏相；以是故我得安隱，得無所畏，安住圣主處，如牛王，在大眾中師子吼，能轉梵輪；諸沙門、婆羅門，若天、若魔、若梵，若復余眾，實不能轉。”二無畏也。佛作誠言：“我說障法。若有沙門、婆羅門，若天、若魔、若梵，若復余眾，如實言受是障法，不障道，乃至不見是微畏相；以是故，我得安隱，得無所畏，安住圣主處，如牛王，在大眾中師子吼，能轉梵輪；諸沙門、婆羅門，若天、若魔、若梵，若復余眾，實不能轉。”三無畏也。佛作誠言：“我所說圣道，能出世間，行是道，能盡諸苦。若有沙門、婆羅門，若天、若魔、若梵，若復余眾，如實言行是道，不能出世間，不能盡苦，乃至不見是微畏相；以是故我得安隱，得無所畏，安住圣主處，如牛王，在大眾中師子吼，能轉梵輪；諸沙門、婆羅門，若天、若魔、若梵，若復余眾，實不能轉。”四無畏也。 
　　問曰：以何事故，說四無所畏？ 
　　答曰：有人言：“佛自稱一切智、一切見。世間一切經書、技術、智巧、方便，甚多無量，若一切眾生共知一切事猶尚難，況佛一人而有一切智？或有是事，有是事難，佛將無有畏？”欲斷是疑妄，斷是難故，佛說四無所畏。 
　　復次，若佛未出世，外道等種種因緣，欺誑求道、求福人。或食種種果，或食種種菜，或食種種草根，或食牛屎，或食稊稗，或日一食，或二日、或十日、一月、二月一食，或覲風、飲水，或食水衣，如是等種種食；或衣樹皮、樹葉、草衣、鹿皮，或衣板木；或在地臥，或臥杵上、杖上、灰上、棘上；或寒時入水，或熱時五熱自炙；或入水死，入火死，投巖死，斷食死。如是等種種苦行法中，求天上，求涅槃。亦教弟子令不舍是法，如是引致少智眾生以得供養。譬如螢火蟲，日未出時，少多能照；若日出時，千光明照，月及眾星皆無有明，豈況螢火？若佛未出世，諸外道輩小明照世得供養；佛出世時，以大智光明，滅諸外道及其弟子，皆不復得供養。以失供養利故，便妄語謗佛及佛弟子。如孫陀利經中說，自殺孫陀利而謗佛，語眾人言：“世間弊人尚不為是，是人世間禮法尚不能知，何況涅槃？”佛欲滅如是等誹謗故，自說實功德四無所畏，言我獨是一切智人，無有能如實言佛不能知，我不畏是事。我獨一切諸漏及習盡，無有能如實言佛漏未盡，我不畏是事。我說遮涅槃道法，無有能如實言是法不能遮涅槃，佛不畏是事。佛說苦盡道達到涅槃，無有能如實言是道不能到涅槃，佛不畏是事。略說是四無所畏體：一者、正知一切法，二者、盡一切漏及習，三者、說一切障道法，四者、說盡苦道。是四法中，若有如實言不能盡遍知，佛不畏是事。何以故？正遍知了了故。初二無畏，為自功德具足故；后二無畏，為具足利益眾生故。 
　　復次，初第一、第三無畏中說智；第二、第四無畏中說斷；智、斷具足故，所為事畢。 
　　問曰：十力皆名智，四無所畏亦是智，有何等異？ 
　　答曰：廣說佛諸功德是力，略說是無畏。 
　　復次，能有所作是力，無所疑難是無畏；智慧集故名力，散諸無明故是無畏；集諸善法故名力，滅諸不善法故名無畏；自有智慧故名力，無能壞者故名無畏；智慧猛健是力，堪受問難是無畏；集諸智慧是名力，智慧外用是無畏。譬如轉輪圣王七寶成就是力，得是七寶已，周四天下無不降伏，是名無畏。又如良醫，善知藥方是名力；合和諸藥與人，是名無畏。自利益是名力，利益他是無畏；自除煩惱是名力，除他煩惱是無畏；無能沮壞是名力，不難不退是無畏；自成己善是名力，能成他善是無畏；巧便智是名力，用巧智是無畏；一切智、一切種智是名力，一切智、一切種智顯發是無畏；十八不共法是名力，十八不共法顯發于外是無畏；遍通達法性是名力，若有種種問難，不復思惟，即時能答，是無畏；得佛眼是名力，佛眼見已，可度者為說法，是無畏；得三無礙智是名力，得應辯無礙是無畏；義無礙智是名力，樂說無礙智是無畏；一切智自在是名力，種種譬喻、種種因緣、莊嚴語言說法，是無畏；破魔眾是名力，破諸外道論議師是無畏。如是等種種因緣，分別力、無畏。 
　　問曰：何等名無所畏？ 
　　答曰：得無所疑，無所忌難，智慧不卻不沒，衣毛不豎，在在法中如說即作，是無畏。 
　　問曰：云何當知佛無所畏？ 
　　答曰：若有所畏，不能將御大眾，能攝、能舍，能苦切治，或軟語教。如佛一時能驅遣舍利弗、目連等，還復憐愍心受。若有所忌難者，諸論議師輩，住憍慢山頂，以外智慧心狂醉，皆言天下唯有我一人，更無余人；自于經書決定知故，破他經書、論議；以惡口呰毀，如狂象無所護惜。如是狂人，庵跋吒、長爪、薩遮只、尼揵、蜫盧坻等諸大論議師皆降伏；若有所畏，則不能爾。及憍陳如等五出家人，優樓頻螺迦葉等千結發仙人，舍利弗、目揵連、摩訶迦葉等，于佛法中出家，及百千釋子；并諸閻浮提大王，波斯匿大王、頻婆娑羅王、旃陀波殊提王、優填王、弗迦羅婆利王、梵摩達王等，皆為弟子；諸在家婆羅門，皆度一切世間智慧，為大國王所師仰，梵摩喻、弗迦羅婆利、鳩羅檀陀等，皆為弟子，有得初道，有得第二、第三、第四道；諸大鬼神，阿羅婆迦、鞞沙迦等；諸大龍王，阿波羅羅、咿羅缽多羅等；鴦群黎摩羅諸惡人等，皆降化歸伏。若有所畏，不能獨在樹下師子座處坐。欲得阿耨多羅三藐三菩提時，魔王軍眾，化作師子、虎狼，熊羆之首，或一眼、或多眼，或一耳、或多耳，擔山吐火，四邊圍繞。佛以手指按地，眴息之頃，即皆消滅。諸天、阿修羅、鞞摩質帝隸、釋提婆那民、梵天王等，引導其心皆為弟子。若有所畏，不能在此大眾中說法；以無所畏故，能為如是諸天鬼神大眾中說法，故名無所畏。 
　　復次，佛于一切眾生，最尊最上，盡到一切法彼岸，得大名聞故，自說無所畏。 
　　復次，且置是佛功德；佛一切世間功德亦無能及者，所畏法一切已拔根本故。所畏法者，弊家生、弊生處、惡色、無威儀、粗惡語等。弊家生者，如首陀羅，所謂擔死人、除糞、養雞豬、捕獵、屠殺、沽酒、兵伍等卑賤小家；若在大眾中，則多怖畏。佛從本已來，常生轉輪圣王種中，所謂頂生王、快見王、娑竭王、摩訶提婆王，如是等名曰種王家中生，亦以是故無所畏。弊生處者，安陀羅、舍婆羅（裸國也）、兜呿羅（小月氏）、修利、安息、大秦國等；在此邊國中生，若在大眾中，則多怖畏。佛在迦毗羅婆中國生故無所畏。惡色者，有人身色枯干羸瘦，人不喜見；若在大眾，則亦有畏。佛金色光潤，如火照赤金山，有如是好色故無所畏。無威儀者，進止行步坐起，無有人儀，則有怖畏；佛無是事。粗惡語者，有人惡音聲，謇吃重語，無有次第，人所不喜，則多怖畏；佛無是畏。所以者何？佛語真實柔軟，次第易了，不疾不遲，不少不多，不沒不垢，不調戲，勝迦陵毗伽鳥音，辭義分明，不中傷物。離欲故無染，滅瞋故無礙，除愚故易解，法喜增長故可愛，遮罪故安隱，隨他心、隨解脫、義深語妙、有因緣故言有理，譬喻故善顯示，事訖故善會事，觀種種眾生心故雜說，久久皆入涅槃故一味。如是等種種無量莊嚴語故，佛于語中無所畏。佛但以如是等世間法，尚無所畏，何況出世間法！以是說佛有四無所畏。 
　　問曰：佛十力中有無所畏不？若有無所畏，不應但言四；若有所畏，云何言無畏成就？ 
　　答曰：一智在十處，名為佛成就十力，如一人知十事，隨事受名。是十力四處出用，是無所畏：是處不是處力、漏盡力，即是初、二無畏；八力雖廣說，是第三、第四無畏。以是故，十力中有無畏，別說亦無失。 
　　正遍知者，知一切法不顛倒，正不邪，如余過去諸佛，是名三藐三佛陀。如佛告阿難：一切世間天及人所不能知，佛能遍知故，名三藐三佛陀。若有人言是法不知，問曰：是何人？答曰：是中佛說，若沙門、婆羅門，若天、若魔、若梵，乃至欲與佛論者。論何等法？有人言：“佛所不說外諸經書，弊迦蘭那、僧佉、韋陀等十八種大經書。”有人言：“須彌山斤兩，大地深淺，一切草木頭數。”有人言：“是常無常、有邊無邊十四難，佛不能答。”有人言：“是法色法無色法、可見不可見、有對無對、有漏無漏、有為無為等，佛但知一種道事因緣，是異法種種因緣，佛或不悉知。”沙門者，說出家人；婆羅門者，說在家有智人；天者，說地天、虛空天；魔者，說六欲天；梵者，說梵天王為首，及一切色界；余者，除此更有余人。 
　　如實者，若以現事，若以因緣難。 
　　乃至不見是微畏相者：相名因緣，我不見小小因緣，如法能來破我者；以不見故，至誠言安立阿黎沙（此言圣主）住處。佛至誠言我一切漏盡，若有人言是漏不盡者，無有畏也。何等是漏？漏名三漏：欲漏，有漏，無明漏。 
　　復次，漏名六情中出，垢心相應心數法。 
　　復次，如一切漏障經中，分別說七漏。 
　　障道法，名諸有漏業，及一切煩惱，惡道報障；為世間故布施、持戒，修十善道，受諸味禪；略說若能障涅槃，若善、若不善、若無記，是名障道法。有人言：“道名二法，圣定、圣慧。是二事等，達到涅槃。”有人言三圣道，無漏戒、定、慧；有人言四法，所謂四圣諦；有人言，出世間五根；有言六出性，有言七覺意，有言八圣道，達到涅槃。論議師等言：“一切無漏道，達到涅槃。是中若有沙門、婆羅門等來，如實言是事不爾，乃至不見微畏相；以不見故，至誠言安立阿黎沙住處。” 
　　問曰：何以故佛至誠言安立阿黎沙住處？ 
　　答曰：自功德具足，亦令眾生得安樂利益。若佛自得安樂住處，不能利益眾生，不名阿黎沙住處；若但利益眾生，不自具足功德，亦不名阿黎沙住處；若自有功德，亦利益眾生，以是故至誠言我安立阿黎沙住處。 
　　復次，佛自滅惡，亦滅眾生惡；滅二惡故，第一清凈；妙說法故，安立阿黎沙住處。 
　　復次，四圣諦，三轉十二行，能轉能分別顯示敷演故，至誠言我安立阿黎沙住處。 
　　復次，一切疑悔、邪見能除卻故，一切甚深問難悉能解釋故，名安立阿黎沙住處（阿黎沙：第一、最上、極高、不退、不卻、不沒，具足功德，無所減少，是名阿黎沙住處）。如是等因緣功德力故，至誠言我安立阿黎沙住處。 
　　眾中師子吼者，眾名八眾：沙門眾，婆羅門眾，剎利眾，天眾，四天王眾，三十三天眾，魔眾，梵眾。眾生于此八眾，希望智慧，是故經中但說是八眾；此中佛師子吼，亦在一切眾中。以是故，此經中言若復余眾。何以故？聞佛聲音者，盡皆是眾。 
　　復次，有人言：“佛獨屏處說法，以是故說在眾中作是至誠言，我有十力、四無所畏。”是名眾中師子吼。 
　　復次，佛示我是至誠言：“我為一切世間師子，一切智人；諸有疑不信者悉來，我當解釋。”以是故，言眾中師子吼。師子吼者，如師子王，清凈種中生，深山大谷中住，方頰大骨，身肉肥滿，頭大眼長，光澤明凈，眉高而廣，牙利白凈，口鼻方大，厚實堅滿，齒密齊利，吐赤白舌，雙耳高上，髦發光潤，上身廣大，膚肉堅著，修脊細腰，其腹不現，長尾利爪，其足安立，巨身大力。從住處出，偃脊顰呻，以口扣地，現大威勢；食不過時，顯晨朝相；表師子王力，以威獐鹿、熊羆，虎豹，野豬之屬。覺諸久睡，降伏高強有力勢者，自開行路而大哮吼。如是吼時，其有聞者，或喜或怖；穴處者隱縮，水居者深入，山藏者潛伏，廄象振鎖狂逸而去，鳥飛空中高翔遠逝。佛師子亦如是，從六波羅蜜，古四圣種大姓中生，寂滅大山深浚禪定谷中住，得一切種智頭，集諸善根頰，無漏正見修目光澤，定慧等行高廣眉，四無所畏牙白利，無礙解脫具足口，四正勤堅滿頤，三十七品齒密齊利，修不凈觀吐赤白舌，念慧耳高上，十八不共法髦發光潤鮮白，三解脫門上身肉堅著，三示現修脊，明行具足腹不現，忍辱腰纖細，遠離行尾長，四如意足安立，無學五根爪利，十種力勢無量，無漏法眾具足身，諸佛三昧王等住處出，四無礙智顰呻諸法地中，著無礙解脫口。依是十力廣大力，度眾生時不過，示一切世間天及人晨朝相；顯諸法王德，威諸外道論議師黨邪見之屬；覺諸眾生四諦中睡，降伏吾我著五眾者憍慢力，開異學論議諸邪見道。行邪者怖畏，信正者歡喜，鈍者令利；安慰弟子，破壞外道；長壽諸天久受天樂，則知無常。如是眾生聞四諦師子吼，皆生厭心，厭心故得離，得離故入涅槃，是名眾中如師子吼。 
　　復次，佛師子吼及師子吼有差別：師子吼者，眾獸驚怖，若死若近死；若佛師子吼，得免死畏。師子吼怖，世世死苦；佛師子吼但今世死，更無后苦。師子吼者其聲粗惡，物不喜聞，生死怖畏；佛師子吼其聲柔軟，聞者無厭，心皆深樂，普遍遠聞，能與二種樂，生天樂、涅槃樂。是為差別。 
　　問曰：佛師子吼亦令聞者生怖，與師子吼有何等異？ 
　　答曰：聞佛師子吼，當時小怖，后大利益。著吾我心者，渴愛世間樂人，常顛倒所縛，邪見心者生怖畏。如經中言：佛說四諦，乃至上諸天悉皆怖畏作是念：“我等無常相、苦相、無我相、空相。何以故？為顛倒心故，著常樂相。”是為差別。 
　　復次，聞師子吼者，除離欲人，余者皆怖畏；佛師子吼，求涅槃離欲人、不離欲人皆怖。師子吼者，善人、不善人皆怖；佛師子吼者，但善人怖。 
　　復次，師子吼一切時怖；佛師子吼雖小怖畏眾生，示世間惡罪，令不樂世間生，觀涅槃功德利益，能除世間種種怖畏，閉惡趣，開善道，能令人到涅槃城。 
　　復次，二十事故，佛語名師子吼，所謂依止十力故，不縮故，不畏故，梵音故，未曾有故，能引大眾故，惡魔驚怖故，擾亂魔民故，諸天歡喜故，得出魔網故，斷魔縛故，破魔鉤故，過魔界故，自法增長故，減損他法故，果報不誑故，說法不空故，凡夫人入圣道故，入圣道者得具足漏盡故，隨所應得三乘故。以是故，佛語名師子吼。是名師子吼總相、別相義。 
　　轉梵輪者，清凈故名梵；佛智慧及智慧相應法，是名輪；佛之所說，受者隨法行，是名轉。是輪以具足四念處為轂，五根、五力為輻，四如意足為堅牢輞，四正勤為密合輞，三解脫為榍，禪定、智慧為調適，無漏戒為涂輪香，七覺意為雜華纓絡，正見為隨右轉，信心清凈為可愛喜，正精進為疾去，無畏師子吼為妙聲。能怖魔輪，破十二因緣節解輪，壞生死輪，離煩惱輪，斷業輪，障世間輪，破苦輪；能令行者歡喜，天人敬慕。是輪無能轉者，是輪持佛法，以是故名轉梵輪。 
　　復次，佛轉法輪，如轉輪圣王轉寶輪。 
　　問曰：佛與轉輪圣王有何相似？ 
　　答曰：如王清凈不雜種中生，隨姓家業成就，眾相莊嚴身；王德具足，能轉寶輪，香湯灌頂，受王位于四天下之首；壞除一切賊法，令無敢違；寶藏豐溢；軍容七寶以為校飾；以四攝法攝取眾生；善用王法，委任貴姓主兵大臣以治國政；妙上珍寶樂以布施；有所知念，終始無異。佛法王亦如是，釋迦牟尼、燃燈、寶華等佛，諸佛清凈姓中生，先佛威儀行業，具足三十二相以自莊嚴；圣主威德備具，轉真法輪，智慧甘露味灌智首，于三界中尊；破壞一切煩惱賊，學無學眾歡喜，所結禁戒無敢違者。無量法寶藏具足，七覺分寶莊嚴，八萬四千法聚軍，出世間四攝法以攝眾生，知方便說四圣諦法為法王儀；舍利弗、彌勒等大將，善治佛國法，諸無漏根、力、覺，種種妙寶樂以布施；深求一切眾生善事為所念堅固，是為相似。 
　　復次，佛于轉輪圣王有殊勝：轉輪圣王不離諸煩惱，佛已永離諸煩惱；轉輪圣王沒在老死埿，佛已出離；轉輪圣王為恩愛仆，佛已過出；轉輪圣王行生死險道中，佛已過度；轉輪圣王在愚癡闇中，佛住第一光明中；轉輪圣王極自在四天下，佛自在無量無邊世界；轉輪圣王財寶自在，佛心寶自在；轉輪圣王渴樂天樂，佛乃至有頂樂已離；轉輪圣王從他求樂，佛自心生樂。以是故，佛于轉輪圣王為最殊勝。 
　　復次，轉輪圣王手轉寶輪，空中無礙；佛轉法輪，一切世間天及人中無礙無遮。其見寶輪者，眾毒皆滅；遇佛法輪，一切煩惱毒皆滅。見寶輪者，諸災惡害皆滅；遇佛法輪，一切邪見、疑、悔、災害皆悉消滅。王以是輪治四天下，佛以法輪治一切世間天及人，令得法自在。是為相似。 
　　復次，法輪于寶輪大有殊勝：寶輪欺誑，法輪堅實；寶輪長三毒火，法輪滅三毒火；寶輪有漏，法輪無漏；寶輪樂五欲樂，法輪樂法樂；寶輪結使處，法輪非結使處；寶輪有量處行，法輪無量國行；寶輪以一心清凈布施故世世可得，法輪無量阿僧祇劫集一切善業因緣及智慧故得；寶輪王死后更不轉，佛滅度法輪猶轉；寶輪在一人，法輪在一切可度者。 
　　復次，梵名廣，佛轉法輪十方無不遍故名廣。 
　　復次，四梵行心說故名梵輪。 
　　復次，佛初得道時，梵天王請轉法輪，故名梵輪。 
　　復次，佛在波羅柰轉法輪，阿若憍陳如得道，聲徹梵天，故名梵輪。 
　　復次，有人貴梵天，欲令歡喜，故名梵輪。以是故名梵輪。 
　　問曰：佛或時名法輪，或時名梵輪，有何等異？ 
　　答曰：說梵輪、法輪無異。 
　　復次，有人言說梵輪者現四無量心，說法輪者示四諦法。 
　　復次，梵輪因四無量心得道，是名梵輪；依余法得道，是名法輪。梵輪示四禪，法輪示三十七品；梵輪示修禪定圣道，法輪示修智慧圣道。如是等，分別梵輪、法輪差別。 
　　問曰：何法是無畏性？ 
　　答曰：佛初得道時，得一切佛法，十力、四無所畏等，此中未來世得四無所畏智相應法，名無所畏。如布施時，心中思相應舍法生；又如四無量心相應名慈法。 
　　問曰：是四無畏中有何次第？ 
　　答曰：初無畏中，示人知一切法，知一切法故我漏盡，漏盡故知障漏盡法，斷是障法故說道。 
　　復次，初無畏如示藥師一切藥草，第二示一切病滅，第三知禁忌，第四示所應食。 
　　復次，初無畏中說一切種智，第二無畏中說無一切煩惱習，第三無畏中說法無謬失，第四無畏中所說事辦得至涅槃。 
　　問曰：如般若波羅蜜中，品品說五眾，乃至十力、四無所畏、十八不共法皆空，今云何分別說其相？ 
　　答曰：佛法中不可得空，于諸法無所礙。因是不可得空，說一切佛法、十二部經。譬如虛空無所有，而一切物皆依以長成。 
　　復次，是十力、四無所畏，不以取相著心分別故，但為度眾生，知眾生從是因緣得解脫。譬如藥草，但為差病，不為求藥草相。如中論中說：  
　　“若信諸法空，是則順于理；若不信法空，一切皆違失。 
　　　若以無是空，無所應造作，未作已有業，不作有作者。 
　　　如是諸法相，誰能思量者？唯有凈直心，所說無依止， 
　　　離于有無見，心自然內滅。”  
　　問曰：聲聞法說十力、四無所畏如是，摩訶衍分別十力、四無所畏復云何？ 
　　答曰：是十力、四無所畏中，盡知遍知，是摩訶衍中說十力、四無所畏。 
　　問曰：聲聞法中亦說盡知遍知，云何言摩訶衍中說盡知遍知？ 
　　答曰：諸論議師說佛盡知遍知，非佛自說；今說摩訶衍中十力、四無所畏故，佛自說我盡知遍知。 
　　復次，為聲聞人說十力、四無所畏，合說四諦、十二因緣等諸聲聞法，皆為到涅槃；今說摩訶衍中十力、四無所畏，合大悲、諸法實相不生不滅說。 
　　問曰：佛有十力、四無所畏，菩薩有不？ 
　　答曰：有。何者是？一者、發一切智心，堅深牢固力；二者、具足大慈故，不舍一切眾生力；三者、不須一切供養恭敬利故，具足大悲力；四者、信一切佛法，具足生一切佛法及心不厭故，大精進力；五者、一心慧行威儀不壞故，禪定力；六者、除二邊故，隨十二因緣行故，斷一切邪見故，滅一切憶想分別戲論故，具足智慧力；七者、成就一切眾生故，受無量生死故，集諸善根無厭足故，知一切世間如夢故，不厭生死力；八者、觀諸法實相故，知無吾我、無眾生故，信解諸法不出不生故，無生法忍力；九者、入空、無相、無作解脫門觀故，知見聲聞、辟支佛解脫故，得解脫力；十者、深法自在故，知一切眾生心行所趣故，具足無礙智力。是為菩薩十力。 
　　何等為菩薩四無所畏？一者、一切聞持故，諸陀羅尼得故，憶念不忘故，在眾說法無所畏；二者、一切法中得解脫故，一切法藥分別知用故，知一切眾生根故，在大眾中隨應說法無所畏；三者、菩薩常離一切眾畏，不作是念：“十方有來難我者，我不能答。”不見是相，在大眾中說法無所畏；四者、恣一切人來問難者，一一皆答，能斷疑惑，在大眾中說法無所畏。是為菩薩四無所畏。 
　　四無礙智者：義無礙智、法無礙智、辭無礙智、樂說無礙智。義無礙智者，用名字言語所說事，各各諸法相，所謂堅相地，此中地堅相是義，地名字是法，以言語說地是辭，于三種智中樂說自在，是樂說；于此四事中通達無滯，是名無礙智。濕相水，熱相火，動相風，心思相，五眾無常相，五受眾無常、苦、空相，一切法無我相；如是等總相、別相，分別諸法亦如是，是名義無礙智。法無礙智者，知是義名字，堅相名為地，如是等一切名字分別中無滯，是名為法無礙智。所以者何？離名字，義不可得，知義必由于名，以是故次義有法。 
　　問曰：義之與名為合耶？為離耶？若合名，說火時應燒口；若離，說火時水應來！ 
　　答曰：亦不合，亦不離，古人假為立名以名諸法，后人因是名字識是事，如是各各有名字，是為法。是名字及義，云何令眾生得解？當以言辭分別莊嚴，能令人解，通達無滯，是名辭無礙智。說有道理，開演無盡，亦于諸禪定中得自在無滯，是名樂說無礙智。第一、第四無礙智，在九地中；第二、第三無礙智，欲界及梵天上。第二、第三無礙，世智；第一、十智，第四、九智。是無礙三種，上、中、下：上諸佛，中大菩薩，下大阿羅漢。 
　　問曰：力、無所畏、無礙，皆是智慧。內有力，外無所畏則具足，何以復說無礙？ 
　　答曰：力、無畏已分別。有人雖無所畏，在大眾中說法而有礙，以是故，說四無礙智。得是無礙智莊嚴四無所畏，四無所畏莊嚴十力。 
　　復次，說無所畏，或有疑者言：云何一人于大眾中得無所畏？佛以前有十力，后有四無礙智，是故在大眾中說法無所畏。如是等，分別四無礙智。 
　　問曰：摩訶衍中有菩薩無礙智不？ 
　　答曰：有。何者是？義無礙智者，義名諸法實相，不可言說。義、名字、語言不別異，前、后、中亦如是，是名義。不應離名字、語言別有義，三事等故名為義。 
　　復次，一切諸法義了了知，通達無滯，是名義無礙智。法無礙智者，法名一切義名字，為知義故。 
　　復次，菩薩入是法無礙智中，常信法，不信人；常依法，不依非法。依法者，無非法事。何以故？是人一切諸名字及語言，知自相離故。 
　　復次，以是法無礙智分別三乘，雖分別三乘而不壞法性。所以者何？法性一相，所謂無相。是菩薩用是語言說法，知語言空如響相，所說法示眾生，令信知同法性。所說名字、言語通達無滯，是名法無礙智。辭無礙智者，以語言說名字義，種種莊嚴語言，隨其所應，能令得解。所謂天語，龍、夜叉、揵闥婆、阿修羅、迦樓羅、摩睺羅伽等非人語，釋、梵、四天王等世主語，人語，一語、二語、多語，略語、廣語，女語、男語，過去、未來、現在語。如是等語言，能令各各得解，自語、他語，無所毀譽。所以者何？是一切法不在語中，語是非實義；若語是實義，不可以善語說不善。但為入涅槃故說令解，莫著語言！ 
　　復次，用是語言，能令眾生隨法義行。所以者何？言語皆入諸法實相中，是名辭無礙智。樂說無礙智者，菩薩于一字中能說一切字，一語中能說一切語，一法中能說一切法；于是中所說皆是法，皆是實，皆是真，皆隨可度者而有所益。所謂樂修妒路者為說修妒路，樂祇夜者為說祇夜，樂弊迦蘭陀者為說弊迦蘭陀，樂伽陀、優陀那、尼陀那、阿波陀那、一筑多、阇陀、為頭離、頞浮陀達摩、優波提舍，皆為說是經。隨一切眾生根樂說：若好信者為說信根，好精進者為說精進根，好勤念者為說念根，好攝心者為說定根，好智慧者為說慧根。如五根等，一切善根亦如是。 
　　復次，二萬一千淫欲人根，為是根故，佛說八萬四千治法根，隨是諸根，樂說治法次第。菩薩樂說二萬一千瞋恚人根，為是根故，佛說八萬四千治法根，隨是諸根，樂說治法次第。菩薩樂說二萬一千愚癡人根，為是根故，佛說八萬四千治法根，隨是諸根，樂說治法次第。菩薩樂說二萬一千等分人根，為是根故，佛說八萬四千治法根，隨是諸根，樂說治法次第。菩薩樂說，是名樂說無礙智。 
　　復次，菩薩用是無礙智，若一劫、若半劫，各各莊嚴說法，亦不壞諸法相。是菩薩或隱身不現，而為眾生用一切毛孔說法，隨其所應，不失本行。是菩薩智慧無量，一切論議師不能窮盡，亦不能壞。是菩薩得是無礙智，轉身受生時，一切五通仙人所有經書咒術、智慧技能，自然悉知。所謂四韋陀、六鴦伽咒術，知日月五星經、原夢經、地動、鬼語、鳥語、手語、四足獸、鬼著人語，國王占相豐儉，日月五星斗相，醫藥、章算、數卜、歌舞、妓樂。如是等工巧技術諸經盡知。明達過一切人及諸外道，亦不自高，亦不惱他，知是俗事，不為涅槃。是菩薩成就四無礙智故，色力光明殊于諸梵，諸梵恭敬愛樂尊重，心無所著；為如是等一切諸天所尊重恭敬，亦無所著，但生無常、苦、空、無我心。亦以神通發起諸天，令心渴仰而為說法，無盡無壞，斷除疑悔，令住阿耨多羅三藐三菩提。是名摩訶衍中菩薩四無礙智力，能度眾生。是名四無礙智義。  
大智度論卷第二十六 釋初品中十八不共法  
　　十八不共法：一者、諸佛身無失，二者、口無失，三者、念無失，四者、無異想，五者、無不定心，六者、無不知已舍，七者、欲無減，八者、精進無減，九者、念無減，十者、慧無減，十一者、解脫無減，十二者、解脫知見無減，十三者、一切身業隨智慧行，十四者、一切口業隨智慧行，十五者、一切意業隨智慧行，十六者、智慧知過去世無礙，十七者、智慧知未來世無礙，十八者、智慧知現在世無礙。 
　　問曰：是三十六法，皆是佛法，何以故獨以十八為不共？ 
　　答曰：前十八中，聲聞、辟支佛有分，于后十八中無分。如舍利弗能分別諸法，暢演一句，通達無礙，佛贊言善通法性；阿泥盧豆天眼第一，如是等諸聲聞皆有分。于四無所畏有分者，如佛說弟子中能師子吼，第一賓徒羅叵羅埵逝；舍利弗亦自誓言：“我七日七夜，能演暢一義，令無窮盡。”四分別慧，諸阿羅漢：舍利弗、目揵連、富樓那、阿難、迦旃延等，亦知是義、名字、語言、樂說。以是故，前十八不名不共。 
　　問曰：何以故佛無身失，無口失？ 
　　答曰：佛于無量阿僧祇劫來，持戒清凈故，身、口業無失；余諸阿羅漢如舍利弗等，極多六十劫，不久習戒故有失。佛無量阿僧祇劫，集諸清凈戒成就故，常行甚深禪定故，得一切微妙智慧故，善修大悲心故，無有失。 
　　復次，佛拔諸罪根因緣故，無有失。罪根本因緣有四種：一者、貪欲因緣，二者、瞋恚因緣，三者、怖畏因緣，四者、愚癡因緣。是罪根因緣及習皆已拔。阿羅漢、辟支佛雖拔罪因緣，習不盡故，或時有失。佛于一切法中，遍滿智慧常成就故。若不知，故有失。如舍利弗與五百比丘游行至一空寺宿，是時說戒日，不知內界、外界事，白佛。佛言：“住處乃至一宿，棄舍則無界。”又異時，舍利弗、目揵連，將五百比丘還時，高聲大聲故，佛驅遣令出，是為口失。又如舍利弗不知等食法，佛言：“食不凈食！”如是等身、口有失。佛諸煩惱習盡故，無如是失。 
　　復次，佛一切身、口業，隨智慧行故，身無失，口無失。如是等種種因緣故，身無失，口無失。 
　　念無失者，四念處心長夜善修故；善修甚深禪定，心不散亂故；善斷欲愛及法愛，諸法中心不著故；得第一心安隱處故。若心懅惚惚，念有忘失；佛心無得失，以是故無失。 
　　復次，佛宿命通、明、力，三種莊嚴念故，念則成就無失，念多在過去用故。 
　　復次，念根力無邊無盡故，念無失。 
　　復次，佛一切意業隨智慧行故，念無失；一一念隨意行故。如是等名為念無失。如天問經中說：  
　　“何人無過失？何人不失念？何人常一心？應作者能作。 
　　　正知一切法，一切障得脫，諸功德成就，唯有佛一人！”  
　　無異想者，佛于一切眾生無分別，無遠近異想；是貴可為說，是賤不可為說。如日出普照萬物，佛大悲光明，一切憐愍等度：恭敬者、不恭敬者，怨、親、貴、賤，一切悉等。如客除糞人，名尼陀，佛化度之，得大阿羅漢。亦如德護居士，火坑毒飯，欲以害佛，即以其日除其三毒，滅邪見火。如是等無有異想。 
　　復次，佛于舍利弗、彌勒菩薩等，順佛法行亦不愛；提婆達多、富羅那外道、六師邪見等亦不憎。是為佛于無量阿僧祇劫熏修心故，是眾生中寶，如真金不可令異。 
　　復次，佛以佛眼一日一夜各三時，觀一切眾生誰可度者，無令失時；等觀眾生故，無有異想。 
　　復次，佛種種因緣贊善法，種種因緣呵不善法；亦于善于惡心無增減，但為度眾生故有是分別，是為無有異想。 
　　復次，如一切不行經中說；佛觀一切眾生如己身，所作已辦，無始、無中、無終，是名無異想。 
　　復次，佛觀一切眾生及諸法，從本已來至不生不滅，常清凈如涅槃，是名無異想。 
　　復次，不二入法門是諸法實相門；異相即是二法，二法即是邪道。佛是無誑法人，不應行誑法，常行不二入法門；誑法即是異相，如是等名無異想。 
　　無不定心者，定名一心不亂，亂心中不能得見實事。如水波蕩不得見面，如風中燈不得好照，以是故，說佛無不定心。 
　　問曰：定名從未到地，乃至滅盡定；入此定中，不能起身業、口業。佛若常定無不定心者，云何得游行諸國，具四威儀，為大眾種種因緣譬喻說法？如是事，欲界系心及梵世不入定，可有是事！ 
　　答曰：無不定心者，有種種義。定名常攝心善法中住，佛于諸法實相中定，不退不失，是名無不定心。 
　　復次，欲界中有定，入是定中可說法；以是故，阿毗曇中說欲界系四圣種、四念處、四正勤、四如意足、五根、五力、無諍三昧、愿智、四無礙智，有如是等妙功德；佛入欲界中定故，名無不定心。諸聲聞、辟支佛從定起，若入無記心，若入善心，或退入垢心；佛從定起，入欲界定，初無散亂心時，以是故名無不定心。 
　　復次，如聲聞法，化人說法，化主不說；化主說，化人不說。佛則不爾，化主、化人俱能說法。定心亦應異：聲聞入定則無說；佛在定亦能說法，亦能游行。如密跡經心密中說：諸佛心常在定中，心亦應說法。 
　　復次，散亂心法，諸結使、疑、悔等，佛皆無。阿羅漢雖無四諦中疑，一切法中處處有疑；佛于一切法中常定無疑，無不定智慧故。 
　　復次，聲聞有諸煩惱習氣故，有退法故散亂；佛于一切智處中，智滿故無亂。如瓶中水滿，則無聲無動。 
　　復次，唯佛一人名不誑法，三堅固人中最上，苦樂心不異。一相異相，生滅相，斷常相，來去相；如是等諸法相，皆是誑法，虛妄和合作法故。佛安立于諸法實相中故，心無不定，無不定故心不異。 
　　復次，五種不可思議法中，佛最不可思議。是十八不共法，是佛甚深藏，誰能思議者？以是故，佛無不定心，事必當爾。佛雖常入定，無覺觀粗心，有不可思議智慧故，亦能說法。譬如天樂，隨天所好，種種聲應，是亦無心，亦無識法，以諸天福德因緣故有是。如天樂，無心無識而能應物，何況佛有心而不說法？以是故，說佛無不定心。 
　　無不知已舍者，眾生有三種受：苦受、樂受、不苦不樂受。苦受生瞋，樂受生愛，不苦不樂受生愚癡。是三種受；苦受生苦，住苦滅樂；樂受生樂，住樂滅苦；不苦不樂受，不知為苦，不知為樂。余人鈍根故，多覺苦受、樂受，于不苦不樂受中，不覺不知而有舍心，是為癡使所使。佛于不苦不樂受中知覺生時、覺住時、覺滅時，以是故，言佛無不知已舍心。 
　　問曰：此中何等為舍？不苦不樂即是舍耶？為七覺中舍，四無量心中舍名為舍？ 
　　答曰：不苦不樂即是舍，二處舍亦是舍。何以故？余人于不苦不樂受中，不覺念念中生時、住時、滅時，久遠乃覺，佛念念中盡皆了知。七覺中舍，若心正等不沒不掉，是時應舍；若沒時行精進想，若掉時行攝心想。諸聲聞、辟支佛，或時錯攝心，掉心未平等便舍；佛于念念心中，粗細深淺無不悉知，知已而舍。 
　　問曰：若爾者，佛何以為難陀說，告諸比丘：難陀于諸受生時覺，住時覺，滅時覺，諸想諸覺亦如是？ 
　　答曰：覺有二種：一者、覺心中苦受生知苦受生，苦受住知苦受住，苦受滅知苦受滅；樂受生知樂受生，樂受住知樂受住，樂受滅知樂受滅；不苦不樂亦如是。但能知是總相，不能別相知。二者、念念中苦、樂、不苦不樂受中，悉覺悉知；念念中心數法，無不知而過，以是故，說佛無不知已舍。 
　　復次，佛或時舍眾生，入甚深禪定一月二月。有人疑佛為度眾生故出世，何以故常入定？佛言：我種種因緣知故舍，非是無知已舍。 
　　問曰：何等是知已舍因緣？ 
　　答曰：于大眾中疲厭故小息。 
　　復次，佛世世常愛遠離行；若菩薩在母胎，母亦樂遠離行，去城四十里，嵐鞞尼林中生；得道時，漚樓頻螺林中，獨在樹下成佛；初轉法輪時，亦在仙人住處鹿林中；入涅槃時，在娑羅林雙樹下。長夜樂行遠離，以是故佛入禪定。 
　　復次，佛常舍心成就，故入禪定。 
　　復次，佛遠離憒鬧及雜語處，亦自觀諸佛功德藏，亦受第一清凈樂，故入禪定。 
　　復次，佛說法已，常教諸比丘當坐禪，無令后悔。口之所說，身亦自行，故入禪定。 
　　復次，厭惡供養故，知眾生應得度者，入禪定作化人往度。 
　　復次，有眾生定少慧多者，身示行禪以教化之。 
　　復次，有人常見佛生厭想故，小遠離令其饑虛故。 
　　復次，佛欲為諸天說法，故在閑靜處。 
　　復次，佛為后世作法故坐禪。又佛自轉法輪已，以事付弟子故，入禪定。 
　　復次，現二種道攝眾生故：一者、禪定，二者、智慧。佛在大眾說法，為現智慧；靜處攝心，為現禪定。 
　　復次，眾生于六塵中三種行：見好色生喜樂，見惡色生憂苦，見不苦不樂色生舍心，乃至法亦如是。佛于六塵中自在：于喜樂、憂苦處能生舍心，如圣如意中說。如是等種種因緣故入禪定，非不知已舍。 
　　欲無減者，佛知善法恩故，常欲集諸善法故，欲無減。修習諸善法，心無厭足故，欲無減。譬如一長老比丘目闇，自縫僧伽梨，針衽脫，語諸人言：“誰樂欲福德者？為我衽針！”爾時，佛現其前語言：“我是樂欲福德無厭足人，持汝針來！”是比丘斐亹見佛光明，又識佛音聲，白佛言：“佛無量功德海，皆盡其邊底，云何無厭足？”佛告比丘：“功德果報甚深，無有如我知恩分者！我雖復盡其邊底，我本以欲心無厭足故得佛，是故今猶不息；雖更無功德可得，我欲心亦不休！”諸天世人驚悟，佛于功德尚無厭足，何況余人！佛為比丘說法，是時肉眼即明，慧眼成就。 
　　問曰：如佛相，斷一切善法中欲，今云何言欲無減？ 
　　答曰：言斷一切善法中欲者，是未得欲得，得已欲增，佛無如是欲；佛一切功德具足，無不得者，亦無增益。今言欲者，如先說：佛雖具得一切功德，欲心猶不息。譬如馬寶，雖到至處，去心不息，至死不已；佛寶亦如是。又如劫盡大火，燒三千大千世界悉盡，火勢故不息；佛智慧火亦如是，燒一切煩惱照諸法已，智慧相應欲亦不盡。 
　　復次，佛雖一切善法功德滿足，眾生未盡故，欲度不息。 
　　問曰：若佛欲度眾生未息，何以入涅槃？ 
　　答曰：度眾生有二種：或有現前得度，或有滅后得度。如法華經中說：藥師為諸子合藥，與之而舍，是故入涅槃。 
　　復次，有眾生鈍根德薄故，不能成大事，但可種福德因緣，是故入涅槃。 
　　問曰：佛滅度后，亦有得阿羅漢者，何以言但可種福德因緣？ 
　　答曰：雖有得阿羅漢者，少不足言！如佛一說法時，十方無量阿僧祇眾生得道，佛滅后不爾。譬如大國征伐，雖少有所得，不名為得。以是故，雖眾生未盡而入涅槃。 
　　復次，摩訶衍首楞嚴經中說：佛于莊嚴世界，壽七百阿僧祇劫，度脫眾生。以是故，說佛欲無減。 
　　精進無減者，如欲中說欲義，即是精進。 
　　問曰：若爾者，無有十八不共法。 
　　復次，欲、精進心數法中各別，云何言欲即是精進？ 
　　答曰：欲為初行，欲增長名精進。如佛說：“一切法欲為根本。”欲如人渴欲得飲，精進如因緣方便求飲；欲為心欲得，精進為成其事；欲屬意業，精進屬三業；欲為內，精進為外，如是等差別。復以是精進諸佛所樂，如釋迦牟尼佛精進力故，超越九劫，疾得阿耨多羅三藐三菩提。 
　　復次，如說：一時，佛告阿難：“汝為諸比丘說法，我背痛小息。”爾時，世尊四褻郁多羅僧敷下，以僧伽梨枕頭而臥。是時阿難說七覺義，至精進覺，佛驚起坐，告阿難：“汝贊精進義！”阿難言：“贊！”如是至三。佛言：“善哉！善哉！善修精進，乃至得阿耨多羅三藐三菩提，何況余道！”以是義故，佛精進無減。病時猶尚不息，何況不病！ 
　　復次，佛為度眾生故，舍甚深禪定樂，種種身、種種語言、種種方便力度脫眾生。或時過惡險道；或時食惡食；或時受寒熱；或時值諸邪難問，惡口罵詈，忍受不厭。佛世尊雖于諸法中自在，而行是事，不生懈怠。如佛度眾生已，于薩羅林中雙樹下臥。梵志須跋陀語阿難：“我聞一切智人，今夜當滅度，我欲見佛！”阿難止之言：“佛為眾人廣說法，疲極！”佛遙聞之，告阿難：“聽須跋陀入，是我末后弟子！”須跋陀得入，問佛所疑，佛隨意說法，斷疑得道，先佛入無余涅槃。諸比丘白佛言：“世尊，甚為希有！乃至末后憐愍外道梵志，而共語言。”佛言：“我非但今世末后度，先世未得道時亦末后度。乃往過去無量阿僧祇劫，有大林樹，多諸禽獸，野火來燒，三邊俱起，唯有一邊而隔一水，眾獸窮逼，逃命無地。我爾時為大身多力鹿，以前腳跨一岸，以后腳踞一岸，令眾獸蹈脊上而渡；皮肉盡壞，以慈愍力，忍之至死。最后一兔來，氣力已竭，自強努力，忍令得過；過已脊折，墮水而死！如是久有，非但今也。前得度者，今諸弟子；最后一兔，須跋陀是。”佛世世樂行精進，今猶不息，是故言精進無減。 
　　念無減者，于三世諸佛法，一切智慧相應故，念滿足無減。 
　　問曰：先已說念無失，今復說念無減；念無失、念無減，為一、為異？若一，今何以重說？若異，有何差別？ 
　　答曰：失念名誤錯，減名不及。失念，名威儀俯仰、去來法中失念；無減，名住禪定神通，念過去、現世通達無礙。 
　　問曰：何以故念無減獨是佛法？ 
　　答曰：聲聞、辟支佛，善修四念處故念牢固；念雖牢固，猶亦減少，礙不通達。如宿命智力中說：聲聞、辟支佛，念宿命極多八萬劫，于廣有減；亦于見諦道中，不能念念分別。佛于念念中皆分別三相，佛心無有一法過而不念者，以是故，獨佛有念無減。 
　　復次，宿命智力隨念知，佛于是中有力，聲聞、辟支佛尚無是念力，何況余人？ 
　　復次，佛以一切智無礙解脫守護念，是故無減。如是等因緣故，佛念無減。 
　　慧無減者，佛得一切智慧故，慧無減。三世智慧無礙故，慧無減。 
　　復次，十力、四無所畏、四無礙智成就故，慧無減。 
　　復次，譬如酥油豐饒，燈炷清凈，光明亦盛；佛亦如是，三昧王等諸三昧禪定油，念無減清凈炷，是因緣故，慧光明無量無減。 
　　復次，從初發心無量阿僧祇劫，集一切智慧故，深心為法故，頭目髓腦，悉舍內外所有而布施；入火投山，剝皮釘身，如是等無苦不受故，一心為集智慧故，慧無減。 
　　復次，佛智慧以一切功德，持戒、禪定等助成故，慧無減。 
　　復次，世世求一切經書，世俗法、佛法，粗細，善不善，悉皆學知故，慧無減。 
　　復次，從十方無量諸佛所，聞法讀誦，思惟修習，問難故，慧無減。 
　　復次，為一切眾生故，為增益一切善法故，破一切處無明故，慧無減。 
　　復次，是智慧實知諸法相不生不滅，不凈不垢，無作無行；不分別是智非智，知諸法一等，清凈如虛空，無染無著；不以二法故得不二入法相，不二入法相無量無邊，以是故慧無減。如是等種種因緣，慧無減。 
　　解脫無減者，解脫有二種：有為解脫、無為解脫。有為解脫，名無漏智慧相應解脫；無為解脫，名一切煩惱習都盡無余。佛于二解脫無減。何以故？聲聞、辟支佛智慧不大利故，煩惱不悉盡故，智慧有減；佛智慧第一利故，煩惱習永盡無余故，解脫無減。 
　　復次，如漏盡力中說，佛與聲聞解脫有差別。佛得漏盡力故，解脫無減；二乘無力故有減。 
　　解脫知見無減者，佛于諸解脫中，智慧無量無邊清凈故，名解脫知見無減。 
　　問曰：佛一切法中無減，何以故但六事中無減？ 
　　答曰：一切自利他利中，四事能具足：欲，求一切善法之根本；精進，能行；念，能守護，如守門人，善者聽入，惡者遮；慧，照一切法門，斷一切煩惱。用是四法，事得成辦。是四法果報有二種：一者、解脫，二者、解脫知見。解脫義如先說。解脫知見者，用是解脫知見，知是二種解脫相：有為、無為解脫。知諸解脫相，所謂時解脫、不時解脫，慧解脫、俱解脫，壞解脫、不壞解脫，八解脫、不可思議解脫、無礙解脫等。分別諸解脫相，牢固不牢固，是名解脫知見無減。如念佛中，佛成就五無學眾解脫知見眾，此中應廣說。 
　　問曰：解脫知見者，但言知，何以復言見？ 
　　答曰：言知、言見，事得牢固；譬如繩二，合為一則牢固。 
　　復次，若但說知，則不攝一切慧。如阿毗曇所說，慧有三種：有知非見，有見非知，有亦知亦見。有知非見者，盡智、無生智、五識相應智；有見非知者，八忍、世間正見、五邪見；有亦知亦見者，余殘諸慧。若說知則不攝見，若說見則不攝知，是故說知、見則具足。 
　　復次，如從人誦讀，分別籌量是名知；自身得證是名見。譬如耳聞其事，猶尚有疑，是名知；親自目睹，了了無疑，是名見。解脫中知、見亦如是差別。 
　　復次，有人言：“阿羅漢自于解脫中疑，不能自了是阿羅漢、非阿羅漢。”以是故，佛為破如是邪見故，說諸圣人于解脫中亦知亦見。諸阿羅漢雖得解脫知見，解脫知見有減，不得一切智故，上上智慧根不成就故；諸法念念生滅時，不知別相分別故。佛上上智慧根成就，知諸法念念別相生滅故，解脫知見無減。 
　　復次，法眼清凈，具足成就故，如法眼義中說。知是眾生空解脫門入涅槃，是眾生無相解脫門入涅槃，是眾生無作解脫門入涅槃；知是眾生觀五眾門、十二入、十八界，如是種種法門得解脫。佛于解脫知見，盡知遍知，是故說佛解脫知見無減。 
　　一切身業、一切口業、一切意業隨智慧行者，佛一切身、口、意業，先知然后隨知行。諸佛身、口、意業，一切行無不利益眾生，故名先知然后隨智慧行。如經中說：諸佛乃至出息入息，利益眾生，何況身、口、意業，故作而不利益？諸怨惡眾生，聞佛出入息氣香，皆得信心清凈，愛樂于佛；諸天聞佛氣息香，亦皆舍五欲發心修善。以是故，言身、口、意業隨智慧行。聲聞、辟支佛無是事心故，作善，然后身、口、業善；意業或時無記，不隨智慧而自生，何況余人！如憍梵波提比丘，雖得阿羅漢，自食吐而更食，是業不隨智慧。又如摩頭波斯吒比丘阿羅漢，跳上梁棚，或壁上樹上。又如畢陵伽婆蹉，罵恒神言：“小婢！”如是等身、口業，先無智慧，亦不隨智慧行，佛無是事。 
　　問曰：若爾者，佛或時身、口業，亦似不隨智慧行。何以故？入外道眾中說法，都無信受者。又復一時在大眾中說法，現胸臆示尼揵子。又復為人疑不見二相故，在大眾中現舌相、陰藏相。又復罵諸弟子：“汝狂愚人！”罵提婆達：“汝是狂人、死人、嗽唾人！”佛結戒，八種缽不應畜，聽比丘用二種缽：若瓦、若鐵，而自用石缽。有時外道難問，佛默然不答。又佛處處說有我，處處說無我；處處說諸法有，處處說諸法無。如是等身、口業，似不隨智慧行；身、口業不離意業，意業亦應有不隨智慧行，云何言常隨智慧行？ 
　　答曰：是事不然！于是諸事，皆先有智慧，然后諸業隨智慧行。何以故？佛入外道眾中，雖知今世不信不受，以種后世大因緣故。又復為止外道謗，言佛自高憍，以是故，自往入其眾中。又外道言：“佛自言有大悲普濟一切，而但自為四眾說法，我等亦是出家求道，而不為說！”又如此經，佛往外道眾中說法，不言不信受。佛遙見外道大會，高聲論義，欲至余處，回往趣之。論議師輩遙見佛來，自語其眾：“汝等皆默！佛是樂寂靜人，見汝等靜默，或能來此中。”眾即默然。佛入其眾，說婆羅門三諦，外道眾皆默然。佛作是念：“狂人輩皆為惡魔所覆，是法微妙，乃至無有一人試作弟子者！”作是念已，從座而去。是人魔蔽得離，便自念：“我等得聞妙法，云何不以自利？”即皆往詣佛所，為佛弟子，得道離苦。 
　　復次，外道弟子難其師故，不敢到佛所，是故佛自入其眾中；眾得聞法，信受堅固，不復難師，得為弟子，或得道跡。如是等，有種種智慧因緣，是故往入外道眾。 
　　復次，薩遮只尼揵子，銅鍱鍱腹，自誓言：“無有人得我難而不流汗破壞者！大象乃至樹木瓦石，聞我難聲，亦皆流汗！”作是誓已，來至佛所，與佛論議。佛質問之，皆不能得答，汗流淹地，舉體如漬。佛告尼揵：“汝先誓言，無有聞我難者而不流汗！汝今汗流淹地。汝試觀佛，見有汗相不？”佛時脫郁多羅僧示之言：“汗在何處？” 
　　復次，有人言：“或有頭汗、身不汗者，佛頭雖不汗，身必有汗。”以是故，佛脫郁多羅僧示其身；因是外道大得信向，皆入佛法中；是智慧因緣，身業隨行。佛現舌相、陰藏相者，有人疑佛身二相；而是人應得道，疑故不得，以是故現二相。出舌覆面，舌雖大，還入口中而亦無妨，見者疑斷。有人見出舌相，若生輕慢心，出舌如小兒相；見還入口，說法無妨，便起恭敬，嘆未曾有！有人疑佛陰藏不現，爾時世尊化作寶象、寶馬，指示之言：“陰藏相不現，正如是。”有人言：“佛出陰藏相，但示一人，斷其疑故。”論議師輩言：“佛大慈悲心，若有人見佛陰藏相，能集善根，發阿耨多羅三藐三菩提心，及能大歡喜信敬心生者，皆令得見，斷其疑心，除是皆不得見！”佛以大悲為度眾生故，從三種覆出，暫現如電光。是眾生見已，信佛有大悲心，實于戒法不取不著。如是等因緣故現二相，非戲非無羞。 
　　佛苦切語諸比丘“汝狂愚人”者，苦切語有二種：一者、垢心瞋罵；二者、憐愍眾生，欲教化故。離欲人無有垢心瞋罵，何況佛！佛憐愍教化故，有苦切語。有眾生軟語善教，不入道檢，要須苦切粗教，乃得入法。如良馬見鞭影便去，鈍驢得痛手乃行。亦如有瘡，得軟藥唾咒便差；有瘡刀破出其惡肉，涂以惡藥乃愈者。 
　　復次，苦切語有五種：一者、但綺語；二者、惡口亦綺語；三者、惡口亦綺語、妄語；四者、惡口亦綺語、妄語、兩舌；五者、無煩惱心苦切語。為教弟子分別善不善法故，拔眾生于苦難地故。具四種惡語者，其罪重，三、二、一，轉轉輕微。佛弟子白衣得初道、若二道，使令奴婢故有惡口，非不善道。攝律儀有二種：若綺語，若惡口、綺語。阿那含、阿羅漢無煩惱起惡口，但以凈心須惡言教化故惡口、綺語。阿那含、阿羅漢尚無煩惱所起惡口，何況佛！ 
　　復次，佛若有苦切語，不應疑，不應難，謂佛惡心起苦切語。所以者何？佛惡心久已滅，但以深心念眾生；如慈父教子，雖有苦言，為成就子故，非是惡心。佛為菩薩時，三毒未盡，作仙人名羼提，被惡王截其耳、鼻、手、足，而不生惡心，不出惡言。爾時未得道，尚無惡心，何況得阿耨多羅三藐三菩提，三毒已盡，于一切眾生大慈悲具足，云何疑佛有惡心苦切語？ 
　　復次，佛若言狂愚人，是軟語、實語。所以者何？三毒發故，名為狂愚。亦以善事利益而不肯受，不解佛心，不受佛語，是為狂愚。 
　　復次，佛內常行無我智慧，外常觀諸法空，如是者云何有惡口？是眾生不解佛心故，求佛語短；若眾生解佛以深心憐愍者，假令教入大火，即時歡喜而入，如人熱悶時入清涼池，何況但語而不受？眾生為惡魔覆故不知，佛以深心念之，是故不受佛語；以是故，言“汝是狂愚人”。 
　　復次，有人得苦切語，便歡喜言：“親愛我故如是言。”以是故，佛言狂愚人。佛語提婆達：“汝狂人、死人、嗽唾人。”狂人者，以提婆達罪重，當入阿鼻地獄，故三種苦切語。死人者，似人而不能集諸善法故，亦以提婆達剃頭法服，似如圣人，內無慧命，故名死人。如死人種種莊嚴，轉轉爛壞，終不可令活。提婆達亦如是，佛日日種種教化，惡心轉劇，惡不善法日日轉增，乃至作三逆罪，如是故，名為死人。嗽唾人者，提婆達貪利養故，化作天身小兒，在阿阇世王抱中，王嗚其口與唾令嗽，以是故，名嗽唾人。 
　　問曰：提婆達得禪定，已離欲，云何復嗽他唾？ 
　　答曰：是人惡心亦深，其根亦利；離欲故能變化，嗽唾時便失，利根故求時便得，以是故，名嗽唾人。狂義如先說。 
　　復次，以提婆達白佛：“佛已老矣，常樂閑靜，可入林中以禪自娛，僧可付我！”佛言：“舍利弗、目揵連等有大智慧，善軟清凈人，尚不令僧屬，何況汝狂人、死人、嗽唾人？”如是等因緣故，佛于諸法雖無所著，而為教化故，現苦切語。佛不聽比丘用八種缽者，金銀等寶缽，以寶物人貪故，難得故；貪著故，不聽畜此寶物，乃至不得手舉；名寶亦不得畜，若作凈施得用，價不貴故。木缽受垢膩，不凈故不聽畜。三種缽無如是事。 
　　問曰：瓦、鐵缽皆亦受垢膩，與木缽無異，何以聽畜？ 
　　答曰：瓦、鐵缽不熏亦不聽，以熏不受垢膩故。石有粗細，細者不受垢膩故，世尊自畜；所以不聽比丘畜者，以其重故。；佛乳哺力，勝一萬白香象，是故不以為重；慈愍諸比丘故不聽。 
　　問曰：侍者羅陀、彌善迦、須那剎羅多、那伽娑婆羅、阿難等，常侍從世尊，執持應器，何以不憐愍？ 
　　答曰：侍者雖執持佛缽，以佛威德力故，又恭敬尊重佛故，不覺為重；又阿難身力亦大故。 
　　復次，以細石缽難得故，粗者受垢膩故，不聽用。佛缽四天王四山頭自然生故，余人無此自然缽；若求作甚難，多所妨廢，是故不聽。又欲令佛與弟子異故，佛用石缽。又如國王，人所尊重，食器亦異。有人見佛缽異，倍加尊重供養，信心清凈。 
　　問曰：若缽應異，衣何以同？ 
　　答曰：佛衣亦異。佛初成道時，知迦葉衣，應佛所著，迦葉衣價值十萬兩金；次后耆域、上佛染摩根羯簸衣，價亦值十萬兩金；佛敕阿難持此衣去割截作僧伽梨，作已佛受著，是為異。 
　　問曰：佛因是告諸比丘：“從今日，若有比丘一心求涅槃背舍世間者，若欲著，聽著價值十萬兩金衣，亦聽食百味。”食衣異而后聽，缽獨不聽？ 
　　答曰：我先已說石缽因緣，今當更說。佛缽不從人受。佛初得道，欲食時須器，四天王知佛心念，持四缽上佛；三世佛法，皆應四天王上缽。爾時未有眾僧，云何言聽？后若聽，無人與石缽；又閻浮提不好石缽，故無人與。 
　　復次，佛說比丘常應覆功德，若受石缽，人謂從天龍邊得；若令人作，其工既難，又恐人言：“此比丘欲與佛齊功。”所以不聽。衣者，若有人言：“佛在僧中，受檀越好衣獨著而不聽比丘。是故佛聽著。”比丘亦自無著者，以施者難有，著者難得故。若不清凈比丘，人所不與；清凈比丘，少欲知足故不著。佛斷人疑，故聽著衣；缽中無望，是故不聽。 
　　問曰：如經中說：佛金剛身，不恃仰食，何以畜缽？ 
　　答曰：佛法有二道：一者、聲聞道，二者、佛道。聲聞法中，佛隨人法有所食啖；摩訶衍法中，方便為人故，現有所啖，其實不食。 
　　問曰：云何是方便？ 
　　答曰：佛欲度人，示行人法。若不爾者，人以佛非人，“我等云何能行其法？” 
　　復次，有人因布施得度，為是人故，佛受其食，便作是念：“我食得助益佛身。”心大歡喜，以歡喜故，信受佛語。如大國王，臣下請食，王雖不須，為攝彼人故，多少為食，令其歡喜。如是等因緣，佛現受食。 
　　問曰：若佛不食，所受者在何處？ 
　　答曰：佛事不可思議，不應致問！ 
　　復次，有人得佛食而度者，有聞聲、見色、觸身、聞香而得度。須食得度者，佛以食與之。如密跡金剛經說：佛以食著口中，有天求佛道者，持至十方施之。 
　　問曰：若爾者，念僧中說，佛食無有眾生能食者，此義云何？ 
　　答曰：佛不與者，無有能食；今佛施之，是故得食。何以知之？佛食馬麥時，以食與阿難；有沙門二十億，以好羹上佛，佛以殘羹與頻婆娑羅王；以是故，知佛受已，與則得食，不與則不能消。 
　　復次，為佛設食，佛未食者，人不能消；已食殘者，佛與能消。以是故，雖實不食，為度人故，現受食、畜缽。 
　　佛不答十四難者，佛有四種答：一者、定答，二者、分別義答，三者、反問答，四者、置答。此十四難，法應置答。又復若有所利益事則答；外道所問，不為涅槃，增長疑惑，故以置答。知必有所益者，分別為答，必無所益，置而不答；以是因緣故，知佛是一切智人。 
　　復次，若佛說三種法：有為法、無為法、不可說法，則為已說一切法竟。 
　　復次，是諸外道，依止常見，依止滅見，故問以常、滅；實相無故，佛不答。如外道所見常相、無常相，無是事。何以故？外道取相，著是常、滅故；佛雖說常、無常相，但為治用故。 
　　復次，若人說無者為有，有者為無，如是人則是過罪，佛不答則無咎。如日照天下，不能令高者下，下者高，但以顯現而已；佛亦如是，于諸法無所作，諸法有者說有，無者說無。如說：生因緣老死，乃至無明因緣諸行，有佛無佛，是因緣法相續常在世間；諸佛出世，為眾生顯示此法。 
　　復次，若答常、滅，則為有咎。如問石女、黃門兒，修短、黑白、何類，此問則不應答。十四難亦如是，但以常、滅為本故問，無常、滅故佛不答。如是等種種因緣故，佛不答十四難，無咎。佛處處說有我，處處說無我者，若人解佛法義知假名者，說言有我；若人不解佛法義，不知假名者，說無我。 
　　復次，佛為眾生欲墮斷滅見者，說言：“有我受后世罪福。”若人欲墮常見者，為說言：“無我、無作者、受者。離是五眾假名，更無一法自在者。” 
　　問曰：若爾者，何等為實？ 
　　答曰：無我，是實。如法印中說：一切作法無常，一切法無我，寂滅是安隱涅槃。法印名為諸法實相。若人善根未熟，智慧不利，佛不為說是深無我法；若為說，眾生即墮斷滅見中。 
　　問曰：若爾者，如迦葉問中，佛說：“我是一邊，無我是一邊，離此二邊，名為中道。”今云何言無我是實，有我為方便說？ 
　　答曰：說無我有二種：一者、取無我相，著無我；二者、破我不取無我，亦不著無我，自然舍離。如先說無我，則是邊；后說無我，是中道。 
　　復次，佛說有我、無我有二因緣：一者、用世俗說故有我，二者、用第一實相說故無我。如是等說有我、無我無咎！ 
　　佛處處說諸法有，處處說諸法無者，問曰：不應別說有、無。有，即是有我；無，即是無我。何以更說？ 
　　答曰：不然！佛法有二種空：一者、眾生空，二者、法空。說無我，示眾生空；說無有我所法，示法空。說有我，示知假名相，不著我者說有我；于五眾中著我相者，為破是著我，故說但有五眾，無常、苦、空、無我，寂滅涅槃是名有。 
　　復次，有二種斷見：一者、無后世受罪福苦樂者，為說有我，從今世至后世受罪福果報；二者、一切法皆空無，著是邪見，為是眾生故，說有一切法，所謂有為、無為法。 
　　復次，不大利根眾生，為說無我；利根深智眾生，說諸法本末空。何以故？若無我則舍諸法，如說偈：  
　　若了知無我，有如是人者，聞有法不喜，無法亦不憂！  
　　說我者，一切法所依止處；若說無我者，一切法無所依止。 
　　復次，佛法二種說：若了了說，則言一切諸法空；若方便說，則言無我。是二種說法，皆入般若波羅蜜相中。以是故，佛經中說，趣涅槃道，皆同一向，無有異道。 
　　復次，有我有法，多為在家者說，有父母、罪福、大小業報。所以者何？在家人多不求涅槃故，著于后果報。為出家人，多說無我無法。所以者何？出家人多向涅槃故。求涅槃者，不受一切法故，自然滅是涅槃。 
　　復次，有人信等諸根未成就故，先求有所得，然后能舍；為是人故，佛說諸善法，舍諸惡法。有人信等諸根成就故，于諸法不求有所得，但求遠離生死道；為是人故，佛說諸法空無所有。此二皆實，如無名指，亦長亦短，觀中指則短，觀小指則長，長短皆實。有說、無說亦如是；說有，或時是世俗，或時是第一義；說無，或時是世俗，或時是第一義。佛說是有我、無我，皆是實。 
　　問曰：若是二事皆實，佛何以故多贊嘆空而毀訾有？ 
　　答曰：空無所有，是十方諸佛、一切賢圣法藏，如般若波羅蜜囑累品中說。般若波羅蜜，是三世十方諸佛法藏；般若波羅蜜，即是無所有空。佛或說有法，為教化眾生故，久后皆當入無所有法藏中。 
　　問曰：若爾者，云何般若波羅蜜言：若觀五眾空無所有，非是道？ 
　　答曰：是般若波羅蜜中，說有無皆無。如長爪梵志經中，說三種邪見：一者、一切有，二者、一切無，三者、半有半無。佛告長爪梵志：“是一切有見，為欲染，為瞋恚、愚癡所縛。一切無見，為不染、不瞋、不癡、不著、不縛。半有半無，有者同上有縛，無者同上無縛。”于三種見中，圣弟子作是念：“若我受一切有見，則與二人共諍，所謂一切無者，半有半無者。若我受一切無見，亦與二人共諍，所謂一切有者、半有半無者諍。若我受半有半無者，亦與二人共諍，所謂一切無者、一切有者。”斗諍故相謗，相謗故致惱，見是諍謗惱故，舍是無見，余見亦不受，不受故即入道。若不著一切諸法空，心不起諍，但除結使，是名為實智。若取諸法空相起諍，不滅諸結使，依止是智慧，是為非實智。如佛所說，為度眾生故有所說，無不是實；但眾生于中有著不著故，有實不實。如是種種因緣故，佛身、口、意業無有過失。是故說佛身、口、意先知，然后隨智慧行。 
　　問曰：初說身無失，口無失，念無失；今復說身、口、意業隨智慧行，義有何差別？ 
　　答曰：先三種無失，不說因緣；今說因緣，隨智慧行故不失。若先不籌量，而起身、口、意業，則有失；佛先以智慧起身、口、意業，故無失。 
　　復次，佛成就三種凈業，三種寂凈業，三不護業。有人疑言：“佛何因緣成就如是業？”以是故佛言：“我一切身、口、意業，先以智慧，然后隨智慧行。”佛以智慧知過去、未來、現在世，通達無礙者，此三種智慧，于三世通達無礙故，三業隨智慧行。 
　　問曰：過去諸法已滅已盡，無所復有；未來世諸法，今不來不生，未和合；現在乃至一念中無住時，云何能知三世通達無礙？ 
　　答曰：佛說過去、未來、現在，通達無礙，此言豈虛？ 
　　復次，若無過去、未來，但有現在一念頃，佛亦不得成就無量功德。如十種智是十力，是時亦不得一心有十智。若爾者，佛亦不得具足十力。以是因緣故，知有過去、未來。 
　　問曰：若過去、未來、現在皆有者，何等是無？佛說四諦，苦諦、觀無常等相，無常名生滅、敗壞、不可得；若過去法今實有，不名為無常、敗壞、不可得。 
　　復次，若過去、未來、現在皆有者，便墮常。何以故？是法在未來世中定有，轉來現在，從現在轉入過去；如人從一房入一房，不名失人。 
　　答曰：若不失，有何咎？ 
　　問曰：若無無常，無罪無福，無生無死，無縛無解。罪名殺等十不善道，若無無常，無殺等罪。如分別邪見中說：刀在身七分中過，無所惱害。福名不殺等十善道；無常名分別生死；若無無常，亦無邪見，亦無縛亦無解。如是等無量過咎！ 
　　答曰：諸法三世各各有相，過去法有過去相，未來法有未來相，現在法有現在相。若過去、未來有現在相者，應有是難，而今過去、未來、現在各自有相。 
　　復次，若實無過去、未來，亦無出家律儀。所以者何？若現在惡心中住，過去復無戒，是為非比丘。又賢圣人心在世俗中，是時應當是凡夫！無過去、未來、現在道故。如是亦無五逆等諸罪，是凡夫無過去等罪。所以者何？是五逆罪業已過去；及死時入地獄，是五逆罪未來無業故無報；現在身不為逆罪。若無過去，則無逆罪；若無逆罪，何有余罪？福亦如是。若無罪福，是為邪見，與禽獸無異！ 
　　復次，我不說過去、未來如現在相有；我說過去雖滅，可生憶想，能生心心數法。如昨日火滅，今日可生憶想念，不可以憶想念故火便有。若見積薪，知當燃火，亦生心想念；明日火如過去火，不可以今心念火火便有；未來世事亦如是。現在心，雖一念時不住，相續生故，能知諸法。內以現在意為因，外以諸法為緣，是因緣中生意識，用意識自在知過去、未來、現在法；但不自知現在心心數法，余者悉知。 
　　問曰：般若波羅蜜如相品中，三世一相，所謂無相，云何言佛智慧知三世通達無礙？ 
　　答曰：諸佛有二種說法：先分別諸法，后說畢竟空。若說三世諸法，通達無礙，是分別說；若說三世一相無相，是說畢竟空。 
　　復次，非一切智人，于三世中智慧有礙；乃至觀世音、文殊師利、彌勒、舍利弗等諸賢圣，于三世中智慧皆有礙。以是因緣故，說佛智慧于三世中通達無礙，不為空事故說。 
　　復次，有人于三世中生邪見，謂過去法及眾生有初、無初。若有初，則有新眾生，諸法亦無因無緣而生。若無初亦無后，若無初、無后，中亦無。初名有中、有后，無前；后名有初、有中，無后；中名有初、有后。若眾生及諸法無初，亦無中、無后，若無三世，則都無所有。 
　　復次，若無初，云何有一切智人？破如是等邪見故，說三世諸法一相，所謂無相，不為破三世佛智慧。 
　　問曰：無相是為有邊！ 
　　答曰：若無相即是無邊，不可說、不可難法，云何言有邊？若無相中取相，非是無相。是無相名為不可得空：是中無相亦不可得，空亦不可得，是故名不可得空。 
　　復次，佛有二種道：一者、福德道，有人聞佛十力、四無所畏、四無礙智、十八不共法等，生恭敬信樂心；二者、智慧道，有人聞說諸法因緣和合生故，無有自性，便舍離諸法，于空中心不著。如月能潤物，日能熟物，二事因緣故，萬物成就；福德道智慧道亦如是。福德道，能生諸功德；智慧道，能于福德道中離諸邪見著。以是故，佛雖說諸法畢竟空，亦說三世通達無礙而無咎。如是等，略說佛十八不共法義。 
　　問曰：若爾者，迦旃延尼子何以言十力、四無所畏、大悲、三不共意止，名為十八不共法？若前說十八不共法是真義者，迦旃延尼子何以故如是說？ 
　　答曰：以是故，名迦旃延尼子。若釋子，則不作是說。釋子說者，是真不共法。佛法無量，是三十六法，于佛法中如大海一滴，法亦不少，何以重數為十八？ 
　　復次，諸阿羅漢、辟支佛、菩薩，亦能知是處不是處，分別三世業果報，及諸禪定，乃至漏盡智等，云何言不共法？ 
　　問曰：聲聞、辟支佛、菩薩，不能盡知遍知，但有通、明，無有力，獨佛能盡遍知故言不共，如十力中說。 
　　答曰：佛說十力義，不言盡知遍知，直言知是處不是處；言盡知遍知者，是諸論議師說。 
　　問曰：汝先自言摩訶衍經中說，佛為菩薩故，自說盡知遍知。 
　　答曰：摩訶衍經中說，何益于汝？汝不信摩訶衍，不應以為證！汝自當說聲聞法為證。 
　　復次，十力，佛雖盡知遍知，而聲聞、辟支佛有少分；十八不共法中，始終都無分。以是故，名真不共法。 
　　問曰：十八不共法，二乘亦應有分，但佛身口念常無失，二乘身口念亦有無失，如是等皆應有分！ 
　　答曰：不然！所以者何？常無失故，名為不共；不以不失為不共。聲聞、辟支佛，于常無失中無分。 
　　復次，諸阿羅漢說有力，無有處說有不共法；汝不信摩訶衍故，不受真十八不共法，而更重數十力等，是事不可！如汝所信八十種好，而三藏中無，何以不更說？ 
　　問曰：我等分別十八不共法，不重數也！何等十八？一者、知諸法實相故，名一切智；二者、佛諸功德相難解故，功德無量；三者、深心愛念眾生故，名大悲；四者、得無比智故，智慧中自在；五者、善解心相故，定中自在；六者、得度眾生方便故，變化自在；七者、善知諸法因緣故，記莂無量；八者、說諸法實相故，記莂不虛；九者、分別籌量說故，言無失；十者、得十力成就，智慧無減；十一者、一切有為法中，但觀法聚無我故，常放舍行；十二者、善知時不時，安立于三乘，常觀眾生故；十三者、常一心故，不失念；十四者、無量阿僧祇劫深善心故，無煩惱習；十五者、得真凈智故，無有能如法出其失；十六者、世世敬重所尊故，無能見頂；十七者、修大慈悲心故，安詳下足，足下柔軟，眾生遇者即時得樂；十八者、得神通波羅蜜故，轉眾生心令歡喜得度故，如入城時現神變力。 
　　答曰：如是十八不共法，非三藏中說，亦諸余經所不說。以有人求索是法故，諸聲聞論議師輩，處處撰集，贊佛功德。如：言無失，慧無減，念不失，皆于摩訶衍十八不共法中，取已作論議。雖有無見頂，足下柔軟，如是甚多，不應在十八不共法中；不共法皆以智慧為義。佛身力如十萬白香象力，及神通力等皆不說。以是故，當知十八不共法中，但說智慧功德等，不說自然果報法。 
　　復次，是十八不共法，阿毗曇分別五眾攝：身口無失，身口隨智慧行，是色眾攝；無異想，是想眾攝；無不定心，是識眾攝；余者行眾攝。皆在四禪中，佛四禪中得道得涅槃故。有人言：“四色不共法，色界、欲界中攝；余九地中攝。皆是善，皆是無漏法。”四色法二緣生：因緣、增上緣；余殘四緣生。四無緣，十四有緣。四隨心行，不與心相應；十三與心相應，亦隨心行；一不與心相應，亦不隨心行。如是等種種，阿毗曇分別說。初如是分別，入般若波羅蜜諸法實相中，盡皆一相，所謂無相。入佛心皆一切滅相。  
大智度論卷第二十七 釋初品中大慈大悲  
　　大慈、大悲者，四無量心中已分別，今當更略說。大慈與一切眾生樂，大悲拔一切眾生苦；大慈以喜樂因緣與眾生，大悲以離苦因緣與眾生。譬如有人，諸子系在牢獄，當受大辟。其父慈惻，以若干方便，令得免苦，是大悲；得離苦已，以五所欲給與諸子，是大慈。如是等種種差別。 
　　問曰：大慈、大悲如是，何等是小慈、小悲，因此小而名為大？ 
　　答曰：四無量心中慈、悲，名為小；此中十八不共法次第說大慈、悲，名為大。 
　　復次，諸佛心中慈、悲名為大，余人心中名為小。 
　　問曰：若爾者，何以言菩薩行大慈、大悲？ 
　　答曰：菩薩大慈者，于佛為小，于二乘為大，此是假名為大；佛大慈、大悲，真實最大。 
　　復次，小慈，但心念與眾生樂，實無樂事；小悲，名觀眾生種種身苦心苦，憐愍而已，不能令脫。大慈者，念令眾生得樂，亦與樂事；大悲，憐愍眾生苦，亦能令脫苦。 
　　復次，凡夫人、聲聞、辟支佛、菩薩慈悲，名為小；諸佛慈悲，乃名為大。 
　　復次，大慈從大人心中生，十力、四無所畏、四無礙智、十八不共法大法中出，能破三惡道大苦，能與三種大樂，天樂、人樂、涅槃樂。 
　　復次，是大慈遍滿十方三世眾生，乃至蜫蟲，慈徹骨髓，心不舍離。三千大千世界眾生墮三惡道，若人一一皆代受其苦，得脫苦已，以五所欲樂、禪定樂、世間最上樂，自恣與之皆令滿足；比佛慈悲，千萬分中不及一分。何以故？世間樂欺誑不實，不離生死故。 
　　問曰：法在佛心中，一切皆大，何以故但說慈悲為大？ 
　　答曰：佛所有功德法，應皆大故。 
　　問曰：若爾者，何以但說慈悲為大？ 
　　答曰：慈悲是佛道之根本。所以者何？菩薩見眾生老病死苦，身苦、心苦，今世、后世苦等諸苦所惱，生大慈、悲，救如是苦，然后發心求阿耨多羅三藐三菩提；亦以大慈、悲力故，于無量阿僧祇世生死中，心不厭沒；以大慈、悲力故，久應得涅槃而不取證。以是故，一切諸佛法中，慈、悲為大；若無大慈、大悲，便早入涅槃。 
　　復次，得佛道時，成就無量甚深禪定、解脫諸三昧，生清凈樂，棄舍不受；入聚落城邑中，種種譬喻、因緣說法；變現其身，無量音聲，將迎一切，忍諸眾生罵詈誹謗，乃至自作妓樂，皆是大慈、大悲力。 
　　復次，大慈、大悲，大名非佛所作，眾生名之；譬如師子大力，不自言力大，皆是眾獸名之。眾生聞佛種種妙法，知佛為祐利眾生故，于無量阿僧祇劫難行能行；眾生聞見是事，而名此法為大慈、大悲。譬如一人，有二親友，以罪事因緣故，系之囹圄，一人供給所須，一人代死；眾人言，能代死者，是為大慈悲。佛亦如是，世世為一切眾生故，以頭目髓腦布施，盡為一切眾生；一切眾生聞見是事，即共名之為大慈、大悲。如尸鞞王，為救鴿故，盡以身肉代之，猶不與鴿等，復以手攀秤，欲以身代之。是時地為六種震動，海水波蕩，諸天香華供養于王。眾生稱言：“為一小鳥所感乃爾，真是大慈、大悲！”佛因眾生所名，故言大慈、大悲。如是等無量本生經中悉應廣說。 
　　問曰：禪定等諸余功德，人不知故，不名為大；智慧說法等，能令人得道，何以不稱言大？ 
　　答曰：佛智慧所能，無有遍知者；大慈、大悲故，世世不惜身命，舍禪定樂，救護眾生，人皆知之。于佛智慧，可比類知，不能了了知；慈悲心眼見耳聞，處處變化大師子吼，是故可知。 
　　復次，佛智慧細妙，諸菩薩、舍利弗等尚不能知，何況余人？慈悲相可眼見耳聞故，人能信受；智慧深妙，不可測知。 
　　復次，是大慈、大悲，一切眾生所愛樂，譬如美藥，人所樂服；智慧如服苦藥，人多不樂；人多樂故，稱慈悲為大。 
　　復次，智慧者，得道人乃能信受；大慈悲相，一切雜類皆能生信。如見像，若聞說，皆能信受，多所饒益故，名為大慈、大悲。 
　　復次，大智慧，名舍相、遠離相；大慈悲，為憐愍利益相。是憐愍利益法，一切眾生所愛樂，以是故名為大。是大慈、大悲，如持心經中說：大慈、大悲有三十二種，于眾生中行。是大慈、大悲攝相緣，如四無量心說。 
　　復次，佛大慈悲等功德，不應一切如迦旃延法中分別求其相。上諸論議師，雖用迦旃延法分別顯示，不應盡信受。所以者何？迦旃延說大慈悲、一切智慧，是有漏法、系法、世間法，是事不爾。何以故？大慈悲名為一切佛法之根本，云何言是有漏法、系法、世間法？ 
　　問曰：大慈悲雖是佛法根本，故是有漏。如淤泥中生蓮華，不得言泥亦應妙；大慈悲亦如是，雖是佛法根本，不應是無漏！ 
　　答曰：菩薩未得佛時大慈悲，若言有漏，其失猶可；今佛得無礙解脫智故，一切諸法皆清凈，一切煩惱及習盡。聲聞、辟支佛，不得無礙解脫智，煩惱習不盡，處處中疑不斷故，心應有漏；諸佛無是事，何以故說佛大慈悲應是有漏？ 
　　問曰：我不敢不敬佛，以慈悲心為眾生故生，應是有漏。 
　　答曰：諸佛力勢不可思議。諸聲聞、辟支佛不能離眾生想而生慈悲，諸佛能離眾生想而生慈悲。所以者何？如諸阿羅漢、辟支佛，十方眾生相不可得，而取眾生相生慈悲；今諸佛十方求眾生不可得，亦不取眾生相而能生慈悲。如無盡意經中說，有三種慈悲：眾生緣、法緣、無緣。 
　　復次，一切眾生中，唯佛盡行不誑法；若佛于眾生中取相而行慈悲心，不名行不誑法。何以故？眾生畢竟不可得故。聲聞、辟支佛，不名為盡行不誑法；故聲聞、辟支佛，于眾生、于法，若取相、若不取相，不應難、不悉行、不誑法故。一切智能斷一切諸漏，能從一切有漏法中出，能作無漏因緣，是法云何自是有漏？ 
　　問曰：無漏智各各有所緣，無有能悉緣一切法者；唯有世俗智能緣一切法。以是故，說一切智是有漏相。 
　　答曰：汝法中有是說，非佛法中所說。如人自持斗入市，不與官斗相應，無人用者；汝亦如是，自用汝法，不與佛法相應，無人用者。無漏智慧，何以故不能緣一切法？有漏智是假名虛誑，勢力少故，不應真實緣一切法，汝法中自說能緣一切法！ 
　　復次，是聲聞法中十智，摩訶衍法中有十一智，名為如實智。是十智入是如實智中，都為一智，所謂無漏智。如十方水入大海水中，都為一味。是大慈、大悲，佛三昧王三昧、師子游戲三昧所攝。如是略說大慈、大悲義。  
　　【經】“菩薩摩訶薩欲得道慧，當習行般若波羅蜜！菩薩摩訶薩欲以道慧具足道種慧，當習行般若波羅蜜！”　　 
　　【論】道名一道，一向趣涅槃，于善法中一心不放逸，道隨身心念。道復有二道：惡道、善道，世間道、出世間道，定道、慧道，有漏道、無漏道，見道、修道，學道、無學道，信行道、法行道，向道、果道，無礙道、解脫道，信解道、見得道，慧解脫道、俱解脫道。如是無量二道門。 
　　復有三道：地獄道，畜生道，餓鬼道。三種地獄：熱地獄，寒地獄，黑闇地獄。三種畜生道：地行，水行，空行。三種鬼道：餓鬼，食不凈鬼，神鬼。三種善道：人道，天道，涅槃道。人有三種：作罪者，作福者，求涅槃者。復有三種人：受欲行惡者，受欲不行惡者，不受欲不行惡者。天有三種：欲天，色天，無色天。涅槃道有三種：聲聞道，辟支佛道，佛道。聲聞道有三種：學道，無學道，非學非無學道。辟支佛道，亦如是。佛道有三種：波羅蜜道，方便道，凈世界道。佛復有三道：初發意道，行諸善道，成就眾生道。復有三道：戒道，定道，慧道。如是等無量三道門。 
　　復有四種道：凡夫道，聲聞道，辟支佛道，佛道。復有四種道：聲聞道，辟支佛道，菩薩道，佛道。聲聞道有四種：苦道，集道，滅道，道道。復有四沙門果道。復有四種道：觀身實相道，觀受、心、法實相道。復有四種道：為斷未生惡不善令不生道，為斷生惡令疾滅道，為未生善法令生道，為已生善法令增長道。復有四種道：欲增上道，精進增上道，心增上道，慧增上道。復有四圣種道：不擇衣、食、臥具、醫藥，樂斷苦修定。復有四行道：苦難道，苦易道，樂難道，樂易道。復有四修道：一、為今世樂修道，二、生死智修道，三、為漏盡故修道，四、分別慧修道。復有四天道，所謂四禪。復有四種道：天道，梵道，圣道，佛道。如是等無量四道門。 
　　復有五種道：地獄道，畜生、餓鬼、人、天道。復有五無學眾道：無學戒眾道，乃至無學解脫知見眾道。復有五種凈居天道，復有五欲天道。復有五如法語道；復有五非法語道。復有五道：凡夫道，聲聞道，辟支佛道，菩薩道，佛道。復有五道：分別色法道，分別心法道，分別心數道，分別心不相應行道，分別無為法道。復有五種道：苦諦所斷道，集諦所斷道，滅諦所斷道，道諦所斷道，思惟所斷道。如是等無量五法道門。 
　　復有六種道：地獄道，畜生、餓鬼、人、天、阿修羅道。復有舍六塵道；復有六和合（舊云六種）道、六神通道、六種阿羅漢道、六地修道、六定道、六波羅蜜道，一一波羅蜜各各有六道。如是等無量六道門。 
　　復有七道：七覺意道，七地無漏道，七想定道，七凈道，七善人道，七財富道，七法福道，七助定道。如是等無量七道門。 
　　復有八道：八正道，八解脫道，八背舍道。如是等無量八道門。 
　　復有九道：九次第道，九地無漏道，九見斷道，九阿羅漢道，九菩薩道，所謂六波羅蜜方便成就眾生、凈佛世界。如是等無量九道門。 
　　復有十道：所謂十無學道、十想道、十智道、十一切處道、十不善道、十善道，乃至一百六十二道，如是等無量道門。知是諸道，盡知、遍知，是為道種慧。 
　　問曰：般若波羅蜜是菩薩第一道，一相所謂無相，何以說是種種道？ 
　　答曰：是道皆入一道中，所謂諸法實相，初學有種種別，后皆同一，無有差別。譬如劫盡燒時，一切所有，皆同虛空。 
　　復次，為引導眾生故，菩薩分別說是種種道，所謂世間道、出世間道等。 
　　問曰：云何菩薩住一相無相中，而分別是世間、是出世間道？ 
　　答曰：世間名，但從顛倒憶想、虛誑二法生，如幻、如夢、如轉火輪，凡夫人強以為世間。是世間皆從虛妄中來，今亦虛妄，本亦虛妄；其實無生無作，但從內外六情、六塵和合因緣生，隨凡夫所著故，為說世間。是世間種種邪見羅網，如亂絲相著，常往來生死中，如是知世間。 
　　何等是出世間道？如實知世間，即是出世間道。所以者何？智者求世間、出世間，二事不可得；若不可得，當知假名為世間、出世間。但為破世間故，說出世間，世間相即是出世間，更無所復有。所以者何？世間相不可得，是世間、出世間相常空，世間法定相不可得故。如是行者不得世間，亦不著出世間。若不得世間，亦不著出世間，愛慢破故，不共世間諍。何以故？行者久知世間空無所有，虛誑故，不作憶想分別。世間名五眾，五眾相，假令十方諸佛求之亦不可得，無來處，無住處，亦無去處；若不得五眾來、住、去相，即是出世間。行者爾時觀是世間、出世間，實不可見；不見世間與出世間合，亦不見出世間與世間合；離世間亦不見出世間，離出世間亦不見世間；如是則不生二識，所謂此世間、出世間。若舍世間，不受出世間，是名出世間。若菩薩能如是知，則能為眾生分別世間、出世間道。有漏、無漏一切諸道，亦如是入一相，是名道種慧。  
　　【經】“欲以道種慧具足一切智，當習行般若波羅蜜！欲以一切智具足一切種智，當習行般若波羅蜜！”　　 
　　【論】問曰：一切智、一切種智，有何差別？ 
　　答曰：有人言：“無差別。或時言一切智，或時言一切種智。”有人言：“總相是一切智，別相是一切種智。因是一切智，果是一切種智。略說一切智，廣說一切種智。一切智者，總破一切法中無明闇；一切種智者，觀種種法門破諸無明。一切智，譬如說四諦；一切種智，譬如說四諦義。一切智者，如說苦諦；一切種智者，如說八苦相。一切智者，如說生苦；一切種智者，如說種種眾生處處生。” 
　　復次，一切法名眼色乃至意法，是諸阿羅漢、辟支佛亦能總相知無常、苦、空、無我等；知是十二入故，名為一切智。聲聞、辟支佛尚不能盡別相知一眾生生處、好丑、事業多少，未來、現在世亦如是，何況一切眾生？如一閻浮提中金名字，尚不能知，何況三千大千世界，于一物中種種名字？若天語，若龍語，如是等種種語言名金，尚不能知，何況能知金因緣生處、好惡、貴賤？因而得福，因而得罪，因而得道，如是現事尚不能知，何況心心數法，所謂禪定、智慧，等諸法？佛盡知諸法總相、別相故，名為一切種智。 
　　復次，后品中佛自說：“一切智是聲聞、辟支佛事，道智是諸菩薩事，一切種智是佛事。”聲聞、辟支佛但有總一切智，無有一切種智。 
　　復次，聲聞、辟支佛雖于別相有分而不能盡知，故總相受名；佛一切智、一切種智，皆是真實。聲聞、辟支佛但有名字一切智；譬如畫燈，但有燈名，無有燈用。如聲聞、辟支佛，若有人問難，或時不能悉答，不能斷疑；如佛三問舍利弗而不能答。若有一切智，云何不能答？以是故，但有一切智名，勝于凡夫，無有實也。是故佛是實一切智、一切種智。有如是無量名字，或時名佛為一切智人，或時名為一切種智人。如是等略說一切智、一切種智，種種差別。 
　　問曰：如經中說：行六波羅蜜、三十七品、十力、四無所畏等諸法，得一切智。何以故此中說，但用道種智得一切智？ 
　　答曰：汝所說六波羅蜜等即是道，知是道，行是道，得一切智，何所疑？ 
　　復次，初發心乃至坐道場，于其中間一切善法，盡名為道。此道中分別思惟而行，是名道智，如此經后說道智是菩薩事。 
　　問曰：佛道事已備故，不名道智；阿羅漢、辟支佛諸功德未備，何以不名道智？ 
　　答曰：阿羅漢、辟支佛道，自于所行亦辦，是故不名道智，道是行相故。 
　　復次，此經中說聲聞、辟支佛，聲聞中攝三道故不說。佛道大故，名為道智；聲聞、辟支佛、道小故，不名道智。 
　　復次，菩薩摩訶薩自行道，亦示眾生各各所行道，以是故，說名菩薩行道智，得一切智。 
　　問曰：何等是一切智所知一切法？ 
　　答曰：如佛告諸比丘：“為汝說一切法，何等是一切法？所謂眼色、耳聲、鼻香、舌味、身觸、意法，是十二入名一切法。復有一切法，所謂名色。”如佛說利眾經中偈： 
 
　　“若欲求真觀，但有名與色；若欲審實知，亦當知名色。 
　　　離癡心多想，分別于諸法，更無有異事，出于名色者。” 
 
　　復次，一切法，所謂色、無色法，可見、不可見，有對、無對，有漏、無漏，有為、無為，心、非心，心相應、非心相應，共心生、不共心生，隨心行、不隨心行，從心因、不從心因。如是等無量二法門攝一切法，如阿毗曇攝法品中說。 
　　復次，一切法，所謂善法，不善法，無記法；見諦所斷，思惟所斷，不斷法；有報法，無報法，非有報非無報法：如是等無量三法門攝一切法。 
　　復次，一切法，所謂過去法，未來法，現在法，非過去、未來、現在法；欲界系法，色界系法，無色界系法，不系法；從善因法，從不善因法，從無記因法，從非善非不善非無記因法；有緣緣法，無緣緣法，有緣緣亦無緣緣法，非有緣緣非無緣緣法；如是等無量四法門攝一切法。 
　　復次，一切法，所謂色法，心法，心數法，心不相應諸行法，無為法；四諦及無記無為：如是等無量五法門攝一切法。 
　　復次，一切法，所謂五眾及無為；苦諦所斷法，集諦、滅諦、道諦、思惟所斷法，不斷法：如是等無量六法門攝一切法。七、八、九、十等諸法門，是阿毗曇分別義。 
　　復次，一切法，所謂有法、無法，空法、實法，所緣法、能緣法，聚法、散法等。 
　　復次，一切法，所謂有法、無法，亦有亦無法；空法、實法，非空非實法；所緣法、能緣法，非所緣非能緣法。 
　　復次，一切法，所謂有法，無法，亦有亦無法，非有非無法；空法，不空法，空不空法，非空非不空法；生法，滅法，生滅法，非生非滅法；不生不滅法，非不生非不滅法，不生不滅亦非不生非不滅法，非不生非不滅亦非不不生亦非不不滅法。 
　　復次，一切法，所謂有法，無法，有無法，非有非無法；舍是四句法。空，不空，生滅，不生，不滅；五句皆亦如是。如是等種種無量阿僧祇法門所攝諸法，以是無礙智慧盡遍知上諸法，名為一切智、一切種智。 
　　問曰：一切眾生皆求智慧，云何獨佛一人得一切智？ 
　　答曰：佛于一切眾生中第一故，獨得一切智。如佛所說：“無足、二足、四足、多足，有色、無色，有想、無想、非有想非無想等，一切眾生中，佛最第一。”譬如須彌山，于眾山中自然最第一。如四大中，火最有力，能照能燒。佛亦如是，于一切眾生中最第一故，得一切智。 
　　問曰：佛何以故于一切眾生獨最第一？ 
　　答曰：如先答，得一切智故。今當更說，佛自利益亦利益他故，于眾生中最第一。如一切照中日為第一，一切人中轉輪圣王最第一，一切蓮華中青蓮為第一，一切陸生華須曼色第一，一切木香中牛頭旃檀為第一，一切珠中如意珠為第一，一切諸戒中圣戒為第一，一切解脫中不壞解脫為第一，一切清凈中解脫為第一，一切諸觀中空觀為第一，一切諸法中涅槃為第一；如是等無量各各第一。佛亦如是，于一切眾生最為第一；第一故，獨得一切智。 
　　復次，佛從初發意，以大誓莊嚴，一切衰沒眾生欲拯濟故，盡遍行諸善道，無善不集，無苦不行，皆集一切諸佛功德；如是等種種無量因緣故，佛于一切眾生中獨第一。 
　　問曰：三世十方諸佛，亦有是功德，何以故言佛獨第一？ 
　　答曰：除諸佛，為余眾生故，言佛獨第一。諸佛，等一切功德。 
　　復次，薩婆若多者：“薩婆”此言一切，“若”此言智，“多”此言相；一切，如先說名色等諸法。佛知是一切法，一相、異相，漏相、非漏相，作相、非作相等；一切法各各相、各各力、各各因緣、各各果報、各各性、各各得、各各失，一切智慧力故，一切世一切種盡遍解知。以是故說：欲以道種智具足得一切智，當習行般若波羅蜜；欲以一切智具足一切種智，當習行般若波羅蜜。 
　　問曰：如佛得佛道時，以道智得具足一切智、一切種智，今何以言，以一切智得具足一切種智？ 
　　答曰：佛得道時，以道智雖具足得一切智、一切種智，而未用一切種智；如大國王得位時，境土寶藏皆已得，但未開用。  
　　【經】“欲以一切種智斷煩惱習，當習行般若波羅蜜！舍利弗，菩薩摩訶薩，應如是學般若波羅蜜！”　　 
　　【論】問曰：一心中得一切智、一切種智，斷一切煩惱習；今云何言，以一切智具足得一切種智，以一切種智斷煩惱習？ 
　　答曰：實一切智一時得。此中為令人信般若波羅蜜故，次第差別品說；欲令眾生得清凈心，是故如是說。 
　　復次，雖一心中得，亦有初、中、后次第。如一心有三相，生因緣住，住因緣滅。又如心心數法，不相應諸行，及身業、口業。以道智具足一切智，以一切智具足一切種智，以一切種智斷煩惱習亦如是。先說一切種智，即是一切智。道智，名金剛三昧；佛初發心即是一切智、一切種智，是時煩惱習斷。一切智、一切種智相，先已說。斷一切煩惱習者，煩惱名略說則三毒，廣說則三界九十八使，是名煩惱。煩惱習者，名煩惱殘氣，若身業、口業不隨智慧，似從煩惱起；不知他心者，見其所起，生不凈心，是非實煩惱，久習煩惱故，起如是業。譬如久鎖腳人，卒得解脫，行時雖無有鎖，猶有習在。如乳母衣，久故垢著，雖以淳灰凈浣，雖無有垢，垢氣猶在；衣如圣人心，垢如諸煩惱，雖以智慧水浣，煩惱氣猶在。如是習氣，諸余賢圣雖能斷煩惱，不能斷習。如難陀淫欲習故，雖得阿羅漢道，于男女大眾中坐，眼先視女眾，而與言語說法。如舍利弗瞋習故，聞佛言舍利弗食不凈食，即便吐食，終不復受請。又舍利弗自說偈言： 
 
　　“覆罪妄念人，無智而懈怠，終不欲令此，妄來近我住！” 
 
　　如摩訶迦葉瞋習故，佛滅度后集法時，敕令阿難八突吉羅罪懺悔，而復自牽阿難手出，不共汝漏未盡不凈人集法。如畢陵伽婆蹉，常罵恒神為小婢。如摩頭婆私吒掉戲習故，或時從衣架踔上梁，從梁至棚，從棚至閣。如憍梵缽提牛業習故，常吐食而齝。如是等諸圣人，雖漏盡而有煩惱習。如火焚薪已，灰炭猶在，火力薄故，不能令盡。 
　　若劫盡時火，燒三千大千世界無復遺余，火力大故。佛一切智火亦如是，燒諸煩惱，無復殘習。如一婆羅門，以五百種惡口，眾中罵佛，佛無異色，亦無異心；此婆羅門心伏，還以五百種語贊佛，佛無喜色，亦無悅心；于此毀譽，心色無變。又復旃遮婆羅門女，帶盂謗佛，佛無慚色；事情既露，佛無悅色。轉法輪時，贊美之聲滿于十方，心亦不高；孫陀利死，惡聲流布，心亦不下。阿羅毗國土風寒，又多蒺藜，佛于中坐臥，不以為苦；又在天上歡喜園中，夏安居時，坐劍婆石，柔軟清潔，如天綩綖，亦不以為樂。受大天王跽奉天食，不以為美；毗蘭若國食馬麥，不以為惡。諸大國王供奉上饌，不以為得；入薩羅聚落，空缽而出，不以為失。提婆達多于耆阇崛山，推石壓佛，佛亦不憎；是時羅睺羅敬心贊佛，佛亦不愛。阿阇世縱諸醉象，欲令害佛，佛亦不畏；降伏狂象，王舍城人益加恭敬，持香花纓絡出供養佛，佛亦不喜。九十六種外道，一時和合議言：“我等亦皆是一切智人。”從舍婆提來，欲共佛論議。爾時，佛以神足從臍放光，光中皆有化佛；國王波斯匿亦命之令來，于其座上尚不能得動，何況能得與佛論議？佛見一切外道賊來，心亦無退；破是外道，諸天世人倍益恭敬供養，心亦不進。如是等種種因緣來欲毀佛，佛不可動；譬如真閻浮檀金，火燒不異，捶打磨斫，不敗不異。佛亦如是，經諸毀辱誹謗論議，不動不異。以是故，知佛諸煩惱習都盡無余。 
　　問曰：諸阿羅漢、辟支佛，同用無漏智，斷諸煩惱習，何以有盡不盡？ 
　　答曰：先已說智慧力薄，如世間火；諸佛力大，如劫盡火。今當更答：聲聞、辟支佛，集諸功德智慧不久，或一世、二世、三世；佛智慧功德，于無量阿僧祇劫廣修廣習，善法久熏故，于煩惱習無復余氣。 
　　復次，佛于一切諸功德，皆已攝盡故，乃至諸煩惱習氣永盡無余。何以故？諸善法功德消諸煩惱故。諸阿羅漢于此功德不盡得故，但斷世間愛，直入涅槃。 
　　復次，佛斷結使智慧力甚利，用十力為大力，以無礙智直過故，斷諸結使盡無復遺余。譬如人有重罪，國王大瞋，誅其七世根本，令無遺余；佛亦如是，于煩惱重賊，誅拔根本，令無遺余。以是故說：欲以一切種智斷一切煩惱習，當習行般若波羅蜜。 
　　問曰：但斷習，亦除煩惱？ 
　　答曰：有人言：“斷煩惱及習俱盡，如先說習盡無余。阿羅漢、辟支佛但斷煩惱，不能斷習；菩薩斷一切煩惱及習，令盡無余。”有人言：“佛久已遠欲。如佛說：我見定光佛已來已離欲，以方便力故，現有生死、妻子眷屬。”有人言：“從得無生法忍來，得諸法實相故，一切煩惱及習盡。”有人言：“佛從初發意來有煩惱，至坐道場于后夜時，斷一切煩惱及習。” 
　　問曰：如是種種說，何者為實？ 
　　答曰：皆是佛口所說故，無有不實。聲聞法中，佛以方便力故，現受人法，有生、老、病，寒、熱、饑、渴等；無人生而無煩惱者，是故佛亦應隨人法有煩惱。于樹王下，外先破魔軍，內滅結使賊；破外內賊故，成阿耨多羅三藐三菩提。人皆信受：“是人能為是事，我等亦當學習是事。”若言久來無煩惱，從燃燈佛得無生法忍未斷煩惱盡，是亦方便說，令諸菩薩歡喜故。若菩薩久已斷一切煩惱，成佛時復何所為？ 
　　問曰：佛有種種事，斷結使是一事，余有凈佛國土、成就眾生等未具，以具足眾事故，名為佛。 
　　答曰：若爾者，佛言斷結使是末后身，人若都無結使，云何得生？ 
　　問曰：從得無生法忍已來，常得法性生身變化不？ 
　　答曰：化法，要有化主然后能化；若得無生法忍，斷一切結使，死時舍是肉身，無有實身，誰為變化？以是故，知得無生已來，不應盡結使。 
　　復次，聲聞人言：“菩薩不斷結使，乃至坐道場然后斷。”是為大錯！何以故？汝法中說：菩薩已滿三阿僧祇劫，后更有百劫中，常得宿命智，自憶迦葉佛時作比丘，名郁多羅，修行佛法。云何今六年苦行，修邪道法，日食一麻一麥？后身菩薩一日尚不應謬，何況六年？瞋亦如是，從久遠世時作毒蛇，獵者生剝其皮，猶尚不瞋，云何最后身而瞋五人？以是故，知聲聞人受佛義為錯。佛以方便力，欲破外道故，現六年苦行。汝言瞋五人者，是為方便，亦是瞋習，非煩惱也。今當如實說：菩薩得無生法忍，煩惱已盡；習氣未除故，因習氣受，及法性生身，能自在化生。有大慈悲為眾生故，亦為滿本愿故，還來世間具足成就余殘佛法故；十地滿，坐道場，以無礙解脫力故，得一切智、一切種智，斷煩惱習。 
　　摩訶衍人言：“得無生法忍菩薩，一切煩惱及習都盡。”亦是錯！若都盡，與佛無異，亦不應受法性生身！以是故，菩薩得無生法忍，舍生身得法性生身。若言至坐道場，一切煩惱及習俱斷，是語亦非！所以者何？若菩薩具有三毒者，云何能集無量佛法？譬如毒瓶，雖著甘露，皆不中食。菩薩集諸純凈功德，乃得作佛；若雜三毒，云何能具足清凈佛法？ 
　　問曰：觀法實相及修悲心故，能令三毒薄，薄故能集清凈功德！ 
　　答曰：薄三毒，可得轉輪圣王、諸天王身，欲得佛功德身，無有是事。三毒斷，習未盡，可得集諸功德。 
　　復次，薄名，如離欲人斷下地結，猶有上地煩惱。又如須陀洹見諦所斷結盡，思惟所斷結未盡，是名為薄。如佛說斷三結，薄淫怒癡，名為斯陀含。汝若言薄，應當是斷。以是故，得無生法忍時斷煩惱，得佛時斷煩惱習，是則實說。  
　　【經】“復次，舍利弗，菩薩摩訶薩欲上菩薩位，當學般若波羅蜜！”　　 
　　【論】菩薩位者，無生法忍是。得此法忍，觀一切世間空，心無所著，住諸法實相中，不復染世間。 
　　復次，般舟般三昧，是菩薩位。得是般舟般三昧，悉見現在十方諸佛，從諸佛聞法，斷諸疑網；是時菩薩心不動搖，是名菩薩位。 
　　復次，菩薩位者，具足六波羅蜜，生方便智，于諸法實相亦不住；自知自證，不隨他語，若魔作佛形來，心亦不惑。 
　　復次，入菩薩法位力故，得名阿鞞跋致菩薩。 
　　復次，菩薩摩訶薩入是法位中，不復墮凡夫數，名為得道人：一切世間事欲壞其心，不能令動；閉三惡趣門，墮諸菩薩數中，初生菩薩家，智慧清凈成就。 
　　復次，住頂不墮，是名菩薩法位，如學品中說。上位菩薩不墮惡趣，不生下賤家，不墮聲聞、辟支佛地，亦不從頂墮。 
　　問曰：云何為頂墮？ 
　　答曰：如須菩提語舍利弗：“若菩薩摩訶薩，無方便心行六波羅蜜，入空、無相、無作中，不能上菩薩位，不墮聲聞、辟支佛地，愛著諸功德法，于五眾無常、苦、空、無我，取相心著，言是道非道、是應行是不應行，如是等取相分別，是菩薩頂墮。” 
　　何等是住頂？如上所說諸法愛斷，于愛斷法亦復不取，如住頂義中說。若菩薩摩訶薩行般若波羅蜜時，內空中不見外空，外空中不見內空，外空中不見內外空，內外空中不見外空，乃至無法有法空，亦如是。 
　　復次，上位菩薩得無等等心，亦不自高，知心相真空，諸有無等戲論滅。 
　　問曰：何以故聲聞法中名為正位，此菩薩法中位但名位？ 
　　答曰：若言正位亦無咎。所以者何？若言菩薩法位，是則為正；聲聞法中但言位，不言聲聞位，以是故言正位。 
　　復次，學聲聞人，無大慈悲心，智不利故，未生厭心，多求諸法，生種種邪見疑悔；菩薩摩訶薩大慈愍一切故，多求度脫眾生老病死苦，不求分別種種戲論。譬如長者有一子，愛之甚重，其子得病，但求良藥能差病者，不求分別諸藥名字、取之時節、合和分數。以是故，諸菩薩從果觀十二因緣，不從因觀。見多者從因觀，愛多者從果觀；諸聲聞人因即位故有正位，菩薩邪位薄故，但名菩薩位。 
　　問曰：聲聞法中從苦法忍，乃至道比忍，名為正位。如經中說：三惡道中不可得三事，所謂正位、圣果、漏盡。破戒、邪見、五逆罪等，亦如是。從得何法，名為菩薩位？ 
　　答曰：發意、修行、大悲、方便具足，行是四法，得入菩薩位。如聲聞法中，先具說四種善根：暖法、頂法、忍法、世間第一法，然后入苦法忍正位。 
　　問曰：修行皆攝四法，何以故差別為四？ 
　　答曰：初發意雖有修行，不久修故，不名修行；如在家雖終日不住，不名為行。 
　　復次，發意時，但有意愿；行時造作，以財與人，受持禁戒，如是等行六波羅蜜，是名修行。修行已，以般若波羅蜜知諸法實相，以大悲心愍念眾生，不知是諸法實相，染著世間虛誑法，受種種身苦、心苦；是更受大悲名故，不名修行。方便者，具足般若波羅蜜故，知諸法空；大悲心故，憐愍眾生。于是二法，以方便力不生染著。雖知諸法空，方便力故，亦不舍眾生；雖不舍眾生，亦知諸法實空。若于是二事等，即得入菩薩位。如聲聞人，于定慧二法等故，是時即得入正位。是法雖有行，更有余名字，不名修行。從初發意乃至坐道場，于其中間所行皆名修行，小小差別，有異名字，為易解故。譬如有人初發阿耨多羅三藐三菩提意，欲度脫一切眾生老病死等身心諸苦，作大誓莊嚴；功德、慧明二事因緣故，所愿皆滿。是二事有六分修行，名為六波羅蜜：布施、持戒、忍辱，是功德分；精進、禪定、智慧，是慧明分。修行六波羅蜜，知是諸法相甚深微妙，難解難知，作是念：“眾生著三界諸法，以何因緣令眾生得是諸法相？當以具足諸功德、清凈智慧，成就佛身三十二相、八十隨形好，光明具足，神通無量；以十力、四無所畏、十八不共法、四無礙智，觀應可度者，說法開化。”譬如金翅鳥王，普觀諸龍命應盡者，以翅搏海，令水兩辟，取而食之；佛亦如是，以佛眼觀十方世界五道眾生，誰應得度，初現神足，次為示其心趣，以此二事，除三障礙而為說法，拔三界眾生。得佛力無量神通，假令虛妄猶尚可信，何況實說！是名方便。 
　　復次，菩薩以般若波羅蜜知諸法相，念其本愿，欲度眾生，作是思惟：“諸法實相中，眾生不可得，當云何度？”復作是念：“諸法實相中，眾生雖不可得，而眾生不知是諸法相故，欲令知是實相。” 
　　復次，是實法相，亦不礙眾生。實法相者，名為無所除壞，亦無所作，是名方便。具足是四法，得入菩薩位。  
　　【經】“欲過聲聞、辟支佛地，住阿鞞跋致地，當學般若波羅蜜！”　　 
　　【論】問曰：菩薩入法位時，即已過聲聞、辟支佛地，住阿鞞跋致地，何以故復說？ 
　　答曰：雖二事一時，諸法各各相應，當次第贊。如一心中，一時得無漏五根，而各各分別說其相。菩薩入法位時，斷若干結使，得若干功德，過是地，住是地，唯佛能知；亦欲引導諸菩薩故，佛種種贊說。如此經始，佛在耆阇崛山，與五千比丘俱，皆是阿羅漢，諸漏盡，所作已辦等。阿羅漢即是漏盡，漏盡者即是所作已辦等；亦為引導余人，令心清凈故，種種贊說無咎。此亦如是，入法位，即是過阿羅漢、辟支佛地，住阿鞞跋致地。 
　　復次，因入法位故，得過阿羅漢、辟支佛地，住阿鞞跋致地。 
　　問曰：入法位中，過老病死，及斷諸結使，破三惡道等，如先說。何以但說過聲聞、辟支佛地？亦住種種功德，何以故但說住阿鞞跋致地？ 
　　答曰：舍諸惡事，得諸功德，后當次第說及。所住功德，說法當須次第，不可一時頓說。 
　　復次，菩薩初發意時，所可怖畏，無過聲聞、辟支佛地。正使墮地獄，無如是怖畏，不永破大乘道故；阿羅漢、辟支佛于此大乘，以為永滅。譬如空地有樹，名舍摩梨，柧枝廣大，眾鳥集宿。一鴿后至，住一枝上，其枝及柧，即時壓折。澤神問樹神：“大鳥雕鷲，皆能任持，何至小鳥，便不自勝？”樹神答言：“此鳥從我怨家尼俱盧樹上來，食彼樹果，來棲我上，必當放糞；子墮地者，惡樹復生，為害必大。以是故，于此一鴿，大懷憂畏；寧舍一枝，所全者大。”菩薩摩訶薩亦如是，于諸外道、魔眾，及諸結使、惡業，無如是畏如阿羅漢、辟支佛。何以故？聲聞、辟支佛于菩薩邊，亦如彼鴿，壞敗大乘心，永滅佛業。以是故，但說過聲聞、辟支佛地。 
　　住阿鞞跋致地者，從初發意已來，常喜樂住阿鞞跋致地，聞諸菩薩多退轉故，發意時作愿：“何時當得過聲聞、辟支佛地，住阿鞞跋致地？”以是故，說住阿鞞跋致地。 
　　問曰：何等是阿鞞跋致地？ 
　　答曰：若菩薩能觀一切法不生不滅，不不生不不滅，不共非不共，如是觀諸法，于三界得脫，不以空，不以非空，一心信忍十方諸佛所用實相智慧，無能壞、無能動者，是名無生忍法。無生忍法，即是阿鞞跋致地。 
　　復次，入菩薩位，是阿鞞跋致地；過聲聞、辟支佛，亦名阿鞞跋致地。 
　　復次，住阿鞞跋致地，世世常得果報神通，不失不退。若菩薩得此二法，雖得諸法實相，而以大悲不舍一切眾生。復有二法：一者、清凈智慧，二者、方便智慧。復有二法：一者、深心念涅槃，二者、所作不離世間。譬如大龍，尾在大海，頭在虛空，震電雷霆而降大雨。 
　　復次，阿鞞跋致菩薩，得是諸法實相智慧，世世不失，終不暫離。于諸佛深經，終不疑，亦不作礙。何以故？我未得一切智慧故，不知何方便、何因緣故如是說。阿鞞跋致菩薩常以深心，終不生惡；阿鞞跋致以深心集諸善，淺心作諸不善。 
　　問曰：若阿鞞跋致相，得無生法忍，云何以淺心作諸不善？ 
　　答曰：有二種阿鞞跋致：一者、得無生忍法；二者、雖未得無生忍法，佛知其過去、未來所作因緣，必當作佛，為利益傍人故，為其受記。是菩薩生死肉身，結使未斷，于諸凡夫中為最第一，是亦名阿鞞跋致相。若得無生忍法，斷諸結使，此則清凈，末后肉身盡，得法性生身，結使所不礙，不須教戒。如大恒中船，不須將御，自至大海。 
　　復次，有初發意生大心，斷諸煩惱，知諸法實相，便得阿鞞跋致；有但行檀波羅蜜，便具足六波羅蜜，乃至般若波羅蜜亦如是；有行六波羅蜜，未得阿鞞跋致，于眾生中生大悲心，是時便得阿鞞跋致。有得悲心而作是念：“若諸法皆空，則無眾生，誰可度者？”是時悲心便弱；或時以眾生可愍，于諸法空觀弱。若得方便力，于此二法，等無偏黨，大悲心不妨諸法實相，得諸法實相不妨大悲生。如是方便，是時便得入菩薩法位，住阿鞞跋致地，如往生品中說。 
　　復次，阿鞞跋致相，如后阿鞞跋致二品中說。  
大智度論卷第二十八 釋初品中六神通  
　　【經】“菩薩摩訶薩欲住六神通，當學般若波羅蜜！”　　 
　　【論】問曰：如贊菩薩品中言，諸菩薩皆得五神通，今何以言欲住六神通？ 
　　答曰：五通是菩薩所得，今欲住六神通，是佛所得。若菩薩得六神通，可如來難！ 
　　問曰：往生品中說：菩薩住六神通，至諸佛國，云何言菩薩皆得五通？ 
　　答曰：第六漏盡神通有二種：一者、漏習俱盡，二者、漏盡而習不盡。習不盡故，言皆得五通；漏盡故，言住六神通。 
　　問曰：若菩薩漏盡，云何復生？云何受生？一切受生，皆由愛相續故有。譬如米，雖得良田時澤，終不能生；諸圣人愛糠已脫故，雖有有漏業生因緣，不應得生！ 
　　答曰：先已說，菩薩入法位，住阿鞞跋致地，末后肉身盡，得法性生身。雖斷諸煩惱，有煩惱習因緣故，受法性生身，非三界生也。 
　　問曰：阿羅漢煩惱已盡，習亦未盡，何以不生？ 
　　答曰：阿羅漢無大慈悲，無本誓愿度一切眾生；又以實際作證，已離生死故。 
　　復次，先已答有二種漏盡，此中不說菩薩得漏盡通，自言欲得六神通者，當學般若波羅蜜。六神通義，如后品中佛所說。上贊菩薩品，亦已說菩薩五神通義。 
　　問曰：神通有何次第？ 
　　答曰：菩薩離五欲，得諸禪，有慈悲故，為眾生取神通，現諸希有奇特之事，令眾生心清凈。何以故？若無希有事，不能令多眾生得度。菩薩摩訶薩作是念已，系心身中虛空，滅粗重色相，常取空輕相，發大欲精進心，智慧籌量心力能舉身未？籌量已，自知心力大，能舉其身。譬如學趠，常壞色粗重相，常修輕空相，是時便能飛。 
　　二者、亦能變化諸物，令地作水、水作地、風作火、火作風，如是諸大，皆令轉易。令金作瓦礫，瓦礫作金，如是諸物各能令化。變地為水相，常修念水令多，不復憶念地相，是時地相如念即作水，如是等諸物皆能變化。 
　　問曰：若爾，與一切入有何等異？ 
　　答曰：一切入是神通初道；先已一切入、背舍、勝處，柔伏其心，然后易入神通。 
　　復次，一切入中，一身自見地變為水，余人不見；神通則不然，自見實是水，他人亦見實水。 
　　問曰：一切入亦是大定，何以不能令作實水，己身、他人皆見？ 
　　答曰：一切入觀處廣，但能令一切是水相，而不能令實是水；神通不能遍一切，而能令地轉為水，便是實水。以是故，二定力各別。 
　　問曰：二定變化事，為實為虛？若實，云何石作金、地作水？若虛，云何圣人而行不實？ 
　　答曰：皆實，圣人無虛也，三毒已拔故。以一切法各各無定相故，可轉地或作水相，如酥膠蠟是地類，得火則消為水，則成濕相；水寒則結成冰而為堅相；石汁作金，金敗為銅，或還為石。眾生亦如是，惡可為善，善可為惡。以是故，知一切法無定相故，用神通力變化，實而不誑。若本各各定相，則不可變。 
　　三者、諸賢圣神通，于六塵中隨意自在，見好能生厭想，見丑能生樂想，亦能離好丑想行舍心，是名三種神通。此自在神通，唯佛具足。菩薩得是神通，游諸佛國；于諸異國語言不同，及在遠微細眾生不聞故，求天耳通。常憶念種種多眾大聲，取相修行，常修習故，耳得色界四大造清凈色；得已，便得遠聞，于天人音聲，粗細遠近，通達無礙。 
　　問曰：如禪經中說：先得天眼，見眾生而不聞其聲故，求天耳通。既得天眼、天耳，見知眾生身形、音聲，而不解語言種種憂、喜、苦、樂之辭故，求辭無礙智。但知其辭，而不知其心故，求知他心智。知其心已，未知本所從來故，求宿命通。既知所來，欲治其心病故，求漏盡通。得具足五通已，不能變化故，所度未廣，不能降化邪見、大福德人，是故求如意神通。應如是次第，何以故先求如意神通？ 
　　答曰：眾生粗者多，細者少，是故先以如意神通；如意神通能兼粗細，度人多故，是以先說。 
　　復次，諸神通得法異，數法異。得法者多先求天眼，以易得故。行者用日月、星宿、珠火，取是等光明相，常勤精進，善修習故，晝夜無異，若上若下，若前若后，等一明徹，無所掛礙，是時初得天眼神通。余次第得，如先說。 
　　復次，佛如所自得，為人說次第。佛初夜分得一通、一明，所謂如意通、宿命明；中夜分得天耳通、天眼明；后夜分得知他心智通、漏盡明。求明用功重故，在后說。通明次第得，如四沙門果，大者在后。 
　　問曰：若天眼易得故在前，菩薩何以不先得天眼？ 
　　答曰：菩薩于諸法皆易無難，余人鈍根故，有難有易。 
　　復次，初夜時魔王來欲與佛戰，菩薩以神通力種種變化，令魔兵器皆為纓絡。降魔已，續念神通，欲令具足，生心即入，便得具足神通。降魔已，自念一身云何得大力？便求宿命明，自知世世積福德力故。中夜時魔即遠去，寂寞無聲，慈愍一切故，念魔眾聲，生天耳神通及天眼明。用是天耳，聞十方五道眾生苦樂聲。聞聲已，欲見其形，而以障蔽不見故，求天眼。后夜時既見眾生形，欲知其心故，求他心智。知眾生心皆欲離苦求樂，是故菩薩求漏盡神通，于諸樂中漏盡最勝，令眾生得之。 
　　問曰：菩薩已得無生法忍，世世常得果報神通，今何以自疑，既見眾生而不知其心？ 
　　答曰：有二種菩薩：一者、法性生身菩薩；二者、為度眾生故方便受人法身，生凈飯王家，出四城門，問老病死人，是菩薩坐樹王下，具六神通。 
　　復次，菩薩神通，先有而未具足，今于三夜所得，是佛神通。行人法故，自疑無咎。 
　　問曰：六神通次第，當初天眼，后漏盡通，亦有不爾耶？ 
　　答曰：多先天眼，后漏盡智；或時隨所好修，或先天耳，或先神足。有人言：“初禪天耳易得，有覺觀四心故；二禪天眼易得，眼識無故，心攝不散故；三禪如意通易得，身受快樂故；四禪諸通皆易得，一切安隱處故。”宿命等三神通義，如十力中說。  
　　【經】“欲知一切眾生意所趣向，當學般若波羅蜜！”　　 
　　【論】問曰：六通中已說知他心通，今何以重說？ 
　　答曰：知他心通境界少，但知欲界、色界現在眾生心心數法，不知過去、未來及無色界眾生心心數法。凡夫通于上四禪地，隨所得通處已下，遍知四天下眾生心心數法。聲聞通于上四禪地，隨所得通處已下，遍知千世界眾生心心數法。辟支佛通于上四禪地，隨所得通處已下，遍知百千世界眾生心心數法。上地鈍根者，不能知下地利根者心心數法；凡夫不知聲聞心心數法，聲聞不知辟支佛心心數法，辟支佛不知佛心心數法。以是故說：欲知一切眾生心所趣向，當學般若波羅蜜。 
　　問曰：以何智能知一切眾生心心數法？ 
　　答曰：諸佛有無礙解脫，入是解脫中，能知一切眾生心心數法。諸大菩薩得相似無礙解脫，亦能知一切眾生心心數法。新學菩薩欲得是大菩薩無礙解脫及佛無礙解脫；以此無礙解脫，知一切眾生心心數法。大菩薩欲得佛無礙解脫。以是故，雖已說知他心通，更說欲知一切眾生心所趣向，當學般若波羅蜜。 
　　問曰：心所趣向，心為去、為不去？若去，此則無心，猶若死人；若不去，云何能知？如佛言：“依意緣法意識生，意若不去，則無和合！” 
　　答曰：心不去不住而能知，如般若波羅蜜中說：一切法無來無去相，云何言心有來去？又言：諸法生時無所從來，滅時無所去；若有來去，即墮常見。諸法無有定相，以是故但以內六情、外六塵和合生六識，及生六受、六想、六思。以是故，心如幻化，能知一切眾生心心數法，無有知者，無有見者。如嘆摩訶衍品中言：若一切眾生心心數法，性實有不虛誑者，佛不能知一切眾生心心數法；以一切眾生心心數法性實虛誑，無來無去故，佛知一切眾生心心數法。譬如比丘貪求者不得供養，無所貪求則無所乏短。心亦如是，若分別取相，則不得實法，不得實法故，不能通達知一切眾生心心數法；若不取相無所分別，則得實法，得實法故，能通達知一切眾生心心數法，無所掛礙。 
　　問曰：一切眾生諸心，可得悉知不？若悉知，則眾生有邊；若不知，何以故說欲知一切眾生心所趣向？云何佛有一切種智？ 
　　答曰：一切眾生心心數法，可得悉知。何以故？如經中說：一切實語中，佛最第一。若不能悉知一切眾生心，得其邊際者，佛何以言悉知？亦不名一切智人！而佛語皆實，必應實有一切智人！ 
　　復次，眾生雖無邊，一切種智亦無邊，譬如函大蓋亦大。若智慧有邊，眾生無邊者，應有是難！今智慧及眾生俱無邊故，汝難非也。 
　　復次，若言有邊、無邊，此二于佛法中是置答。是十四事虛妄無實，無益故不應以為難！ 
　　問曰：若有邊、無邊二俱不實，而佛處處說無邊。如眾生有癡愛已來，無始無邊；十方亦無邊際！ 
　　答曰：眾生無邊，佛智慧無邊，是為實。若人著無邊，取相戲論故，佛說是邪見！譬如世間常、無常，二俱顛倒，入十四難中，而佛多以無常度眾生，少用有常。若著無常取相戲論，佛說是邪見虛妄。若不著無常，知無常即是苦，苦即是無我，無我即是空；能如是依無常觀入諸法空，便是實。以是故，知無常入真諦中是實。十四難中以著因緣故，說是邪見。是故說無常以明無邊，無邊故眾生厭生死長久。譬如波梨國，四十比丘俱行十二凈行，來至佛所，佛為說厭行。佛問比丘：“五恒河伽、藍牟佛、薩羅由、阿脂羅婆提、摩醯，從所來處，流入大海，其中間水為多少？”比丘言：“甚多！”佛言：“但一人一劫中，作畜生時，屠割剝刺；或時犯罪，截其手足，斬其身首；如是等血，多于此水！如是無邊大劫中受身出血，不可勝數。啼哭流淚，及飲母乳，亦如是。計一劫中一人積骨，過于鞞浮羅大山（此山天竺人常見，以易信故說），如是無量劫中受生死苦！”諸比丘聞是已，厭患世間，即時得道。 
　　復次，聞十方眾生無邊故，心生歡喜，受不殺戒，得無邊福德。以是因緣故，初發意菩薩，一切世間眾生皆應供養。何以故？為度無邊世界眾生故，功德亦無邊。有如是等益，故說無邊。以是故說：悉知一切眾生心所趣向；如日照天下，一時俱至，無不遍明。  
　　【經】“菩薩摩訶薩欲勝一切聲聞、辟支佛智慧，當學般若波羅蜜！”　　 
　　【論】問曰：何等是聲聞、辟支佛智慧？ 
　　答曰：以總相、別相觀諸法實相，是聲聞智慧。如經中說：初以分別諸法智慧，后用涅槃智慧。分別諸法智慧，是別相；涅槃智慧，是總相。 
　　復次，知是法為解、是法為縛，是流轉、是來還，是生、是滅，是味、是患，是逆、是順，是此岸、是彼岸，是世間、是出世間。如是等，分別二門諸法，名為聲聞智慧。 
　　復次，三種智慧：知五受眾如是集、如是散、如是出，是味、是患、是離，三解脫門相應智。如是等，分別三門諸法。 
　　復次，四種智慧：四念處智，法智、比智、他心智、世智，苦智、集智、滅智、道智，不凈智、無常智、苦智、無我智，無常智、苦智、空智、無我智，法智、比智、盡智、無生智。如是等，分別四門諸法。 
　　復次，從苦法智忍慧，乃至空空三昧，無相無相三昧，無作無作三昧智；于其中間所有智慧，盡是聲聞智慧。略說：厭世間，念涅槃，離三界，斷諸煩惱；得最上法，所謂涅槃，是名聲聞智慧。 
　　復次，如般若波羅蜜義品中說：智慧相，是聲聞智慧，是一智慧；但無方便，無大誓莊嚴，無大慈大悲，不求一切佛法，不求一切種智知一切法；但厭老病死，斷諸愛系，直趣涅槃為異。 
　　問曰：聲聞如是，辟支佛智慧云何？ 
　　答曰：聲聞智慧，即是辟支佛智慧，但時節、利根、福德有差別：時名，佛不在世，亦無佛法，以少因緣，出家得道，名辟支佛；利根名異，法相是同，但智慧深入，得辟支佛道；福德名有相，或一相二相，乃至三十一相。若先佛法中得圣法，法滅后成阿羅漢，名為辟支佛，身無有相。有辟支佛第一疾者，四世行；久者，乃至百劫行；如聲聞疾者三世，久者六十劫；此義，先已廣說。 
　　問曰：如佛說，有四種沙門果、四種圣人，須陀洹乃至阿羅漢；五種佛子，須陀洹乃至辟支佛；三種菩提，阿羅漢菩提，辟支佛菩提，佛菩提。果中、圣中、佛子中、菩提中，皆無菩薩，云何言菩薩勝一切聲聞、辟支佛智慧？ 
　　答曰：佛法有二種：一者、聲聞、辟支佛法，二者、摩訶衍法。聲聞法小故，但贊聲聞事，不說菩薩事。摩訶衍廣大故，說諸菩薩摩訶薩事：發心、修行、十地、入位，凈佛世界，成就眾生，得佛道。此法中說菩薩次佛，應如供養佛；能如是觀諸法相是為福田，能勝聲聞、辟支佛。如是摩訶衍經中，處處贊菩薩摩訶薩智慧勝聲聞、辟支佛。如寶頂經中說：轉輪圣王少一不滿千子，雖有大力，諸天世人所不貴重；有真轉輪圣王種，處在胎中，初受七日，便為諸天所貴重。所以者何？九百九十九人，不能嗣轉輪圣王種，令世人得二世樂。是雖在胎，必能紹胄圣王，是故恭敬。諸阿羅漢、辟支佛，雖得根、力、覺、道、六神通、諸禪、智慧力，于實際得證，為眾生福田，十方諸佛所不貴重。菩薩雖在諸結使煩惱欲縛三毒胎中，初發無上道意，未能有所作，而為諸佛所貴；以其漸漸當行六波羅蜜，得方便力，入菩薩位，乃至得一切種智，度無量眾生，不斷佛種、法種、僧種，不斷天上世間凈樂因緣故。又如迦羅頻伽鳥，在[穀-禾+卵]中未出，發聲微妙，勝于余鳥；菩薩摩訶薩亦如是，雖未出無明[穀-禾+卵]，說法議論之音，勝于聲聞、辟支佛及諸外道。如明網經中說，慧命舍利弗白佛言：“世尊，是諸菩薩所說，若能解者，大得功德。何以故？是諸菩薩乃至得聞其名字，得大利益，何況聞其所說！世尊，譬如人種樹，不依于地而欲得其根、莖、枝、葉，成其果實，是難可得！諸菩薩行相亦如是，不住一切法而現住生死，在諸佛世界，于中自恣樂說智慧法。誰有聞是大智慧游戲自恣樂說法，而不發阿耨多羅三藐三菩提意者？”爾時，會中有普華菩薩語舍利弗：“佛說耆年于諸弟子中智慧第一，今耆年于諸法法性不得耶？何以不以大智慧自恣樂說法？”舍利弗言：“諸佛弟子，如其境界，則能有說。”普華菩薩復問：“法性有境界不？”舍利弗言：“無也！”“若法性無境界，云何耆年言如其境界則能有說？”舍利弗言：“隨所得法說。”普華又問：“耆年以無量相法性為證耶？”舍利弗言：“爾！”普華言：“今云何言隨所得而說？如所得法性無量，說亦應無量，法性無量非量相！”舍利弗語普華言：“法性非得相！”普華言：“若法性非得相，汝離法性得解脫不？”舍利弗言：“不也！何以故？法性不壞相故。”普華言：“汝所得圣智亦如法性耶？”舍利弗言：“我欲聞法，非說時也。”普華言：“一切法定在法性中，有聞者、說者不？”舍利弗言：“無也。”普華言：“汝何以言，我欲聞法非說時？”舍利弗言：“佛說二人得福無量：一心說者，一心聽者。”普華言：“汝入滅盡定中，能聽法不？”舍利弗言：“善男子，滅盡定中，無聽法也。”普華言：“汝信受一切法常滅相不？”舍利弗言：“信是事。”普華言：“法性常滅，無聽法也。何以故？諸法常滅相故。”舍利弗言：“汝能不起于定而說法不？”普華言：“無有法非定相者。”舍利弗言：“若爾者，今一切凡夫皆是禪定！”普華言：“爾！一切凡夫皆是禪定。”舍利弗言：“以何等禪定故，一切凡夫皆是？”普華言：“以不壞法性三昧故，一切凡夫皆是禪定。”舍利弗言：“若爾者，凡夫、圣人無有差別！”普華言：“我亦不欲令凡夫、圣人有差別。何以故？諸圣人無有滅法，凡夫人亦無生法，是二皆不出法性等相。”舍利弗言：“善男子，何等是法性等相？”答言：“耆年得道時所知見者是。”又問：“生圣法耶？”“不也。”“滅凡夫法耶？”“不也。”“得圣法耶？”“不也。”“見知凡夫人法耶？”“不也。”“耆年以何知見故得圣道？”舍利弗言：“凡夫人如，比丘得解脫如，比丘入無余涅槃如，是如一如如無別。”普華言：“舍利弗，是名法性相如，不壞如，用是如，當知一切法皆如！”舍利弗白佛言：“世尊，譬如大火聚，無物不燒，是諸上人所說亦如是，一切法皆入法性！”又如毗摩羅詰經中說，舍利弗等諸聲聞皆自說言：“我不堪任詣彼問疾。”各各自說昔為毗摩羅詰所呵。如是等處處經中，說菩薩智慧勝于聲聞、辟支佛。 
　　問曰：何因緣故，菩薩智慧勝聲聞、辟支佛？ 
　　答曰：如一本生經中說：菩薩智慧，于無量阿僧祇劫已來，合集眾智；于無量劫中無苦不行，無難不為：為求法故，赴火投巖，受剝皮苦，出骨為筆，以血為墨，以皮為紙，書寫經法；如是等為法故，受無量苦。以智慧故，世世供養其師，視之如佛；一切所有經書，悉皆誦讀、解說；于無量阿僧祇劫，常思惟籌量，尋求諸法好丑、深淺、善不善、漏不漏、常不常、有無等，思惟分別問難。為智慧故，供養諸佛及菩薩、聲聞，聽法問難，信受、正憶念、如法行。如是智慧因緣具足故，云何不勝阿羅漢、辟支佛？ 
　　復次，菩薩智慧，五波羅蜜佐助莊嚴，有方便力，于一切眾生有慈悲心故，不為邪見所妨。住十地中故，智慧勢力深大，大因故勝于聲聞、辟支佛。以大因故，小者自壞；阿羅漢、辟支佛無是事！以是故言：欲勝聲聞、辟支佛智慧，當學般若波羅蜜。  
　　【經】“欲得諸陀羅尼門、諸三昧門，當學般若波羅蜜！”　　 
　　【論】陀羅尼，如贊菩薩品中說。門者，得陀羅尼方便諸法是，如三三昧名解脫門。何者是方便？若人欲得所聞皆持，應當一心憶念，令念增長；先當作意于相似事，系心令知所不見事；如周利槃陀迦系心拭革屣物中，令憶禪定，除心垢法。如是初學聞持陀鄰尼，三聞能得；心根轉利，再聞能得；成者一聞能得、得而不忘，是為聞持陀鄰尼初方便。或時菩薩入禪定中，得不忘解脫；不忘解脫力故，一切語言說法，乃至一句一字，皆能不忘，是為第二方便。或時神咒力故，得聞持陀鄰尼。或時先世行業因緣，受生所聞，皆持不忘。如是等名聞持陀羅尼門。 
　　復次，菩薩聞一切音聲語言，分別本末，觀其實相；知音聲語言念念生滅，音聲已滅，而眾生憶念取相，念是已滅之語，作是念言，是人罵我而生瞋恚；稱贊亦如是。是菩薩能如是觀眾生，雖復百千劫罵詈，不生瞋心；若百千劫稱贊，亦不歡喜。知音聲生滅如響相，又如鼓聲，無有作者；若無作者，是無住處，畢竟空故，但誑愚夫之耳！是名入音聲陀羅尼。 
　　復次，有陀羅尼，以是四十二字，攝一切語言名字。何者是四十二字？阿羅波遮那等；阿提（此言初）阿耨波柰（此言不生）。行陀羅尼菩薩聞是阿字，即時入一切法初不生。如是等字，字隨所聞，皆入一切諸法實相中。是名字入門陀羅尼，如摩訶衍品中說諸字門。 
　　復次，菩薩得是一切三世無礙明等諸三昧，于一一三昧中，得無量阿僧祇陀羅尼。如是等和合，名為五百陀羅尼門，是為菩薩善法功德藏。如是名為陀羅尼門。諸三昧門者，三昧有二種：聲聞法中三昧，摩訶衍法中三昧。聲聞法中三昧者，所謂三三昧。 
　　復次，三三昧：空空三昧，無相無相三昧，無作無作三昧。復有三三昧：有覺有觀，無覺有觀，無覺無觀。復有五支三昧，五智三昧等，是名諸三昧。 
　　復次，一切禪定亦名定，亦名三昧；四禪亦名禪，亦名定，亦名三昧；除四禪，諸余定亦名定，亦名三昧，不名為禪。十地中定，名為三昧。有人言：“欲界地亦有三昧。何以故？欲界中有二十二道品故，知有三昧；若無三昧，不應得是深妙功德。” 
　　復次，千問中亦有是問：四圣種幾欲界系，幾色界系，幾無色界系，幾不系？ 
　　答曰：一切當分別：四圣種，或欲界系，或色界系，或無色界系，或不系。四念處、四正勤、四如意足亦如是。以是義故，當知欲界有三昧；若散亂心，云何得此上妙法？以是故，是三昧在十一地中。如是等諸三昧，阿毗曇中廣分別。摩訶衍三昧者，從首楞嚴三昧，乃至虛空際無所著解脫三昧。又如見一切佛三昧，乃至一切如來解脫，修觀師子顰呻等，無量阿僧祇菩薩三昧。如有三昧，名無量凈，菩薩得是三昧者，能示現一切清凈身。有三昧名威相，菩薩得是三昧，能奪日月威德。有三昧名焰山，菩薩得是三昧，奪諸釋梵威德。有三昧，名出塵，菩薩得是三昧，滅一切大眾三毒。有三昧名無礙光，菩薩得是三昧，能照一切佛國。有三昧名不忘一切法，菩薩得是三昧，一切諸佛所說法皆能憶持，復為他人講說佛語。有三昧名聲如雷音，菩薩得是三昧，能以梵聲滿十方佛國。有三昧名能娛樂一切眾生，菩薩得是三昧，能令一切深心歡喜。有三昧名喜見無厭，菩薩得是三昧，一切眾生見聞喜樂，無有厭足。有三昧名功德報不可思議一緣中樂，菩薩得是三昧，成就一切神通。有三昧名知一切音聲語言，菩薩得是三昧，能說一切音聲語言，于一字中說一切字，于一切字中說一字。有三昧名集一切福德業果報生，菩薩得是三昧，常默然入禪定，而能令一切眾生聞佛法眾，聞聲聞、辟支佛、六波羅蜜之聲，而是菩薩實無一言。有三昧名出高一切陀羅尼王，菩薩得是三昧，得入無量無邊諸陀羅尼。有三昧名一切樂說，菩薩得是三昧，樂說一切字、一切音聲、語言、譬喻、因緣。如是等無量力勢三昧。 
　　問曰：是三昧即是三昧門不？ 
　　答曰：三昧即是三昧門。 
　　問曰：若爾者，何以不但說三昧，而復說三昧門？ 
　　答曰：佛諸三昧無量無數，如虛空無邊，菩薩云何盡得？菩薩聞是，心則退沒。以是故佛說三昧門，入一門中，攝無量三昧。如牽衣一角，舉衣皆得；亦如得蜜蜂王，余蜂盡攝。 
　　復次，展轉為門：如持戒清凈，一心精進，初夜后夜，勤修思惟，離五欲樂，系心一處，行是方便，得是三昧，是名三昧門。 
　　復次，欲界系三昧，未到地三昧門；未到地三昧，是初禪門；初禪及二禪邊地三昧，是二禪三昧門；乃至非有想非無想處三昧，亦如是。暖法定是頂法三昧門，頂法是忍法三昧門，忍法是世間第一法三昧門，世間第一法是苦法忍三昧門，苦法忍乃至金剛三昧門。略說一切三昧有三相：入、住、出相。是出相、入相，名為門；住相，是三昧體。如是等法，是聲聞法中三昧門。摩訶衍法中三昧門，如禪波羅蜜義中諸三昧，分別廣說。 
　　復次，尸羅波羅蜜是三昧門。何以故？三支是佛道，所謂戒支、定支、慧支。清凈戒支是定支門，能生是定；定支能生慧支；是三支能斷煩惱，能與涅槃。以是故，尸羅波羅蜜及智慧，三昧近門；余三波羅蜜，雖是門義，名遠門。如布施因緣得福德，福德故所愿皆得，如所愿故心柔軟；慈悲心故知畏罪念眾生，觀世間空無常故，攝心行忍辱，忍辱亦是三昧門。精進者，于五欲中制心除五蓋，攝心不亂，心去則攝，不令馳散，是三昧門。 
　　復次，初地，二地三昧門；如是展轉乃至九地是十地三昧門，十地是無量諸佛三昧門。如是等名為諸三昧門。 
　　問曰：陀羅尼門、三昧門，為同、為異？若同，何以重說？若異，有何義？ 
　　答曰：先以說三昧門、陀羅尼門異，今當更說：三昧但是心相應法也，陀羅尼亦是心相應，亦是心不相應。 
　　問曰：云何知陀羅尼是心不相應？ 
　　答曰：如人得聞持陀羅尼，雖心瞋恚亦不失，常隨人行，如影隨形。是三昧修行習久，后能成陀羅尼；如眾生久習欲，便成其性。是諸三昧，共諸法實相智慧，能生陀羅尼。如壞瓶得火燒熟，能持水不失，亦能令人得渡河。禪定無智慧，亦如壞瓶；若得實相智慧，如壞瓶得火燒成熟，能持菩薩二世無量功德，菩薩亦因之而度得至佛。如是等三昧、陀羅尼種種差別。 
　　問曰：聲聞法中，何以無是陀羅尼名，但大乘中有？ 
　　答曰：小法中無大，汝不應問；大法中無小者，則可問。如小家無金銀，不應問也。 
　　復次，聲聞不大殷勤集諸功德，但以智慧求脫老病死苦；以是故，聲聞人不用陀羅尼持諸功德。譬如人渴，得一掬水則足，不須瓶器持水；若供大眾人民，則須瓶甕持水。菩薩為一切眾生故，須陀羅尼持諸功德。 
　　復次，聲聞法中，多說諸法生滅無常相故。諸論議師言：“諸法無常。”若無常相，則不須陀羅尼。何以故？諸法無常相，則無所持；唯過去行業因緣不失。如未來果報，雖無必生；過去行因緣亦如是。摩訶衍法，生滅相不實，不生不滅相亦不實，諸觀諸相皆滅，是為實。若持過去法則無咎，以持過去善法善根諸功德故，須陀羅尼，陀羅尼世世常隨菩薩。諸三昧不爾，或時易身則失。如是等種種分別陀羅尼、諸三昧。以是故言：欲得諸陀羅尼、諸三昧門，當學般若波羅蜜。  
大智度論卷第二十九 釋初品中隨喜回向等  
　　【經】“一切求聲聞、辟支佛人布施時，欲以隨喜心過其上者，當學般若波羅蜜！一切求聲聞、辟支佛人持戒時，欲以隨喜心過其上者，當學般若波羅蜜！一切求聲聞、辟支佛人，三昧、智慧、解脫、解脫知見，欲以隨喜心過其上者，當學般若波羅蜜！”　　 
　　【論】隨喜心者，如隨喜品中說。 
　　復次，隨喜名有人作功德，見者心隨歡喜，贊言：“善哉！在無常世界中，為癡闇所蔽，能宏大心，建此福德！”譬如種種妙香，一人賣，一人買，傍人在邊亦得香氣，于香無損，二主無失。如是有人行施，有人受者，有人在邊隨喜，功德俱得，二主不失。如是相名為隨喜。以是故，菩薩但以隨喜心，過于求二乘人上，何況自行！ 
　　問曰：菩薩云何能以隨喜心過聲聞、辟支佛人以財布施上？ 
　　答曰：聲聞、辟支佛行是布施，菩薩于傍見之，一心念隨喜，贊言善哉！以此隨喜福德，回向阿耨多羅三藐三菩提；為度一切眾生故，以此為得無量佛法故，以二種功德，過求聲聞、辟支佛人所行布施上。 
　　復次，以諸法實相智慧心隨喜故，過求聲聞、辟支佛人布施上。 
　　復次，菩薩以隨喜心生福德果報，回向供養三世十方諸佛，過聲聞、辟支佛布施上。譬如人以少物獻上國王，得報甚多。又如吹貝，用氣甚少，其音甚大。 
　　復次，菩薩以隨喜功德，和合無量諸余功德，乃至法滅亦不盡。譬如少水置大海中，窮劫乃盡。持戒、三昧、智慧、解脫、解脫知見，亦如是。 
　　問曰：諸佛次第有菩薩，菩薩次第有聲聞、辟支佛，今言菩薩欲過求聲聞、辟支佛人布施等，有何奇特？ 
　　答曰：不以聲聞、辟支佛布施、持戒等福德，比菩薩功德，但以隨喜心能勝，何況菩薩自行功德！求聲聞、辟支佛人，勤身作功德疲勞；菩薩默然隨喜，智慧力福德過其上。譬如工匠但以智心指授而去，執斤斧者疲苦終日；計功受賞，匠者三倍。又如征伐，斗者冒死；主將受功。 
　　問曰：若隨喜心故，勝于布施、持戒者，何以但說菩薩隨喜勝？ 
　　答曰：凡夫人煩惱覆心，吾我未斷，著世間樂，云何能勝求聲聞、辟支佛者？聲聞、辟支佛，利雖勝鈍，同在聲聞地，故不說。 
　　問曰：聲聞、辟支佛功德，功德法甚多，何以故但說六事？ 
　　答曰：此六法中，攝一切聲聞、辟支佛法。若說布施，已說信、聞等功德。何以故？先聞已能信，信已布施。是施有二種：財施、法施。持戒攝三種戒，律儀戒、禪戒、無漏戒；定攝諸禪、定、解脫、三昧等；慧攝諸聞慧、思慧、修慧；解脫攝二種解脫，有為解脫，無為解脫；解脫知見攝盡智，自知漏已盡，于三界得解脫，于是中了了知見；是中助道法，圣道法已說。 
　　復次，若不向涅槃功德，是中不說過上，以其功德薄故。 
　　問曰：勝名力勢相奪，今菩薩不與聲聞、辟支佛競，云何言勝？ 
　　答曰：勝名俱于一事中，以智慧方便心力故得福多。譬如人于一華中，但取色香，蜂但取味以成蜜。亦如取水，器大者得多，器小得少。如是等喻，可知以隨喜心深利，智慧相應，勝聲聞、辟支佛布施等諸功德。是六法，初布施如檀波羅蜜義中，分別聲聞、辟支佛法說；持戒如尸羅波羅蜜義品中，分別聲聞、辟支佛法說；三昧、智慧、解脫、解脫知見，如念佛義中分別說。  
　　【經】“一切求聲聞、辟支佛人，諸禪、定、解脫、三昧，欲以隨喜心過其上者，當學般若波羅蜜！”　　 
　　【論】禪、定者，四禪、九次第定。解脫、三昧者，八背舍、三解脫門，慧解脫、共解脫、時解脫、不時解脫、有為解脫、無為解脫等；有覺有觀三昧，無覺有觀三昧，無覺無觀三昧，空三昧，無相三昧，無作三昧，如是等諸三昧。 
　　問曰：上六事中，三昧即是禪、定、解脫、三昧，今何以復說？ 
　　答曰：有二種三昧：一種慧解脫分，二種共解脫分。前者慧解脫分，不能入禪定，但說未到地中三昧；此中說共解脫分，具有禪、定、解脫、三昧。彼是略說，此則廣說；彼但說名，此中分別義。 
　　復次，前勝三昧者，有人謂一、二、三昧，非深三昧；今此中具說禪、定、解脫、甚深三昧。 
　　復次，禪、定、解脫、三昧，有二種：一者、離欲時得，二者、求而得。離欲得者，前已說；求而得者，此中說。 
　　復次，禪、定、解脫、三昧，得之甚難，精勤求之乃得；菩薩但持隨喜心，便得過其上，是為未嘗有法，是故重說。 
　　問曰：彼中三昧、智慧、解脫、解脫知見亦難得，何以言此為難得？ 
　　答曰：先已答，是慧解脫分，不盡甚深義；共解脫阿羅漢、三明阿羅漢難得，故更說。 
　　復次，是三昧、智慧、解脫、解脫知見，雖難得而不廣周悉，直為涅槃；此間明阿羅漢欲得現世禪定樂，所謂滅盡定、頂際禪、愿智、無諍三昧等。如是事，非直為涅槃，以是故更廣說。何以故？如前者直為涅槃，彼中說解脫、解脫知見相次故，當知一向直為涅槃。 
　　問曰：若以禪、定、解脫、三昧難得故重說者，智慧于一切法中最難微妙，何以不重說？ 
　　答曰：上言欲過聲聞、辟支佛慧，當學般若波羅蜜中已說。此禪定未說，故重說。禪定、智慧，是法最妙，有此二行，所愿皆得；如鳥有兩翼，能有所至。解脫從此二法得，解脫知見即是智慧。布施、持戒，是身、口業，粗行易得故不重說。 
　　問曰：菩薩以隨喜心勝于聲聞、辟支佛布施、持戒、智慧可爾。所以者何？布施、持戒，眼見耳聞；智慧亦是聞法，可得生隨喜心。如禪定、解脫、三昧，是不可見聞法，云何隨喜？ 
　　答曰：菩薩以知他心智而隨喜。 
　　問曰：知他心智法，有漏知他心智，知他有漏心；無漏知他心智，知他無漏心；菩薩未成佛，云何知聲聞、辟支佛無漏心？ 
　　答曰：汝聲聞法中爾。摩訶衍法中，菩薩得無生忍法，斷諸結使，世世常不失六神通，以有漏他心智，能知無漏心，何況以無漏知他心智！復有人言：“初發意菩薩，未得法性生身，若見若聞聲聞、辟支佛布施、持戒，比知當得阿羅漢，隨喜心言：‘此人得諸法實相，離三界。我所欲度一切眾生，生、老、病、死，彼已得脫，則是我事！’”如是等種種因緣隨喜，以是故隨喜無咎。  
　　【經】“菩薩摩訶薩行少施、少戒、少忍、少進、少禪、少智，欲以方便力回向故，而得無量無邊功德者，當學般若波羅蜜！”　　 
　　【論】問曰：前已說六波羅蜜，今何以復說？ 
　　答曰：上總相說，此欲別相說：彼說因緣，此說果報。 
　　問曰：不爾！彼中說六波羅蜜廣普具足，此言少施乃至少智，似不同上六波羅蜜義！ 
　　答曰：不然！即是六波羅蜜。何以故？六波羅蜜義，在心不在事多少；菩薩行若多若少，皆是波羅蜜。如賢劫經說，八萬四千諸波羅蜜。此經中亦說：有世間檀波羅蜜，有出世間檀波羅蜜，乃至般若波羅蜜，亦有世間、出世間。 
　　問曰：菩薩何以故少施？ 
　　答曰：有種種因緣故少施：或有菩薩初發意，福德未集，貧故少施。或有菩薩聞施無多少，功德在心，以是故不求多物布施，但求好心。或有菩薩作是念：“若我求多集財物，破戒失善，心必散亂，多惱眾生；若惱眾生以供養佛，佛所不許，破法求財故。若施凡人，奪彼與此，非平等法；如菩薩法，等心一切，皆如兒子。”以是故少施。 
　　復次，菩薩有二種：一者、敗壞菩薩，二者、成就菩薩。敗壞菩薩者，本發阿耨多羅三藐三菩提心，不遇善緣，五蓋覆心，行雜行，轉身受大富貴，或作國王，或大鬼神王、龍王等。以本造身、口、意惡業不清凈故，不得生諸佛前，及天上人中無罪處，是名為敗壞菩薩。如是人雖失菩薩心，先世因緣故，猶好布施；多惱眾生，劫奪非法，取財以用作福。成就菩薩者，不失阿耨多羅三藐三菩提心，慈愍眾生；或有在家受五戒者，有出家受戒者。在家菩薩，雖行業成就，有先世因緣貧窮。聞佛法有二種施，法施、財施；出家人多應法施，在家者多應財施。“我今以先世因緣故，不生富家。”見敗菩薩輩作罪布施心不喜樂，聞佛不贊多財布施，但美心清凈施；以是故，隨所有物而施。又出家菩薩守護戒故，不畜財物。又自思惟：“戒之功德，勝于布施。”以是因緣故，隨所有而施。 
　　復次，菩薩聞佛法中，本生因緣少，施得果報多。如薄拘羅阿羅漢，以一訶梨勒果藥布施，九十一劫不墮惡道，受天人福樂，身常無病，末后身得阿羅漢道。又如沙門二十億，于鞞婆尸佛法中，作一房舍給比丘僧，布一羊皮令僧蹈上；以是因緣故，九十一劫中足不蹈地，受人天中無量福樂；末后身生大長者家，受身端正，足下生毛長二寸，色如青琉璃右旋；初生時，父與二十億兩金；后厭世五欲，出家得道，佛說精進比丘第一。又如須曼耳比丘，先世見鞞婆尸佛塔，以耳上須曼華布施；以是因緣故，九十一劫中常不墮惡道，受天上人中樂；末后身生時，須曼在耳，香滿一室，故字為須曼耳；后厭世出家，得阿羅漢道。菩薩如是等本生因緣，少施得大報，便隨所有多少而布施。 
　　復次，菩薩亦不一定常少物布施，隨所有多則多施，少則少施。 
　　復次，佛欲贊般若波羅蜜功德大故，言少施得大果，功德無量。 
　　問曰：如薄拘羅阿羅漢等，亦少施而得大報，何用般若波羅蜜？ 
　　答曰：薄拘羅等雖得果報，有劫數限量，得小道入涅槃；菩薩以般若波羅蜜方便回向故，少施福德，無量無邊阿僧祇。 
　　問曰：何等是方便回向，以少布施而得無量無邊功德？ 
　　答曰：雖少布施，皆回向阿耨多羅三藐三菩提。菩薩作是念：“我以是福德因緣，不求人天中王及世間之樂，但求阿耨多羅三藐三菩提。”如阿耨多羅三藐三菩提無量無邊，是福德亦無量無邊。又以是福德為度一切眾生，如眾生無量無邊故，是福德亦無量無邊。 
　　復次，是福德用大慈悲，大慈悲無量無邊故，是福德亦無量無邊。 
　　復次，菩薩福德諸法實相和合故，三分清凈：受者、與者、財物不可得故。如般若波羅蜜初為舍利弗說菩薩布施時，與者、受者、財物不可得故，具足般若波羅蜜。用是實相智慧布施故，得無量無邊福德。 
　　復次，菩薩皆念所有福德：如相、法性相、實際相故，以如、法性、實際無量無邊故，是福德亦無量無邊。 
　　問曰：若菩薩摩訶薩觀諸法實相，知如、法性、實際，是無為滅相，云何更生心而作福德？ 
　　答曰：菩薩久習大悲故，大悲心爾時發起：“眾生不知是諸法實相，當令得是實相。”以精進波羅蜜力故，還行福德業因緣，以精進波羅蜜助大悲心。譬如火欲滅，遇得風、薪，火則燃熾。 
　　復次，念本愿故，亦十方佛來語言：“汝念初發心時！又汝始得是一法門，如是有無量法門，汝未皆得，當還集諸功德！”如漸備經七地中說。 
　　問曰：施多少可爾；戒中有五戒、一日戒、十戒，少多亦可知，色法可得分別故。余四波羅蜜，云何知其少多？ 
　　答曰：是皆可知。如忍有二種：一者、身忍，二者、心忍。身忍者，雖身、口不動，而心不能令不起，少忍故不能制心；心忍者，身、心俱忍，猶如枯木。 
　　復次，少忍者，若人撾罵不還報；大忍者，不分別罵者、忍者、忍法。 
　　復次，眾生中忍是為少忍，法忍是為大忍。如是等，分別少忍。 
　　少進者有二：身進，心進。身進為少，心進為大；外進為少，內進為大；身、口進為少，意進為大。如佛說意業大力故，如大仙人瞋時，能令大國磨滅。 
　　復次，身、口作五逆罪，大果報一劫在阿鼻泥犁中。意業力大，得生非有想非無想，壽八萬大劫；亦在十方佛國，壽命無量。以是故，知身、口精進為少，意精進為大。 
　　復次，如經說，若身、口、意業寂滅不動，是為大精進；動者為少精進。如是等名為少進。 
　　少禪者，欲界定、未到地，不離欲故名為少，亦觀二禪，初禪則少；乃至滅盡定，有漏為少，無漏為大；阿鞞跋致，未得無生忍法禪是為少，得阿鞞跋致，得無生法忍禪是為大；乃至坐道場十六解脫相應定為少，十七金剛三昧為大。 
　　復次，若菩薩觀一切法常定無散亂者，無依止，無分別，是為大，余者皆為少。 
　　慧有二種：一者、世間慧，二者、出世間慧。世間慧為少，出世間慧為大。凈慧、雜慧，相慧、無相慧，分別慧、不分別慧，隨法慧、破法慧，為生死慧、為涅槃慧，為自益慧、為益一切眾生慧等亦如是。 
　　復次，聞慧為少，思慧為大；思慧少，修慧大；有漏慧為少，無漏慧為大。發阿耨多羅三藐三菩提心慧為少，修行六度慧為大；修慧為少，方便慧為大；諸地中方便展轉有大小，乃至十地。如是等，分別多少。 
　　佛嘆菩薩奇特，于少事中得無量無邊功德，豈況大事！余人多舍財，身、口勤苦得福少，持戒、忍辱、精進、禪定、智慧亦如是，不及菩薩少而報大。如先說：譬口氣出聲，聲則不遠；聲入角中，聲則能遠。如是布施等因少，余人行是所得福報則少；菩薩摩訶薩以般若波羅蜜方便力回向故，得無量無邊福。以是故說：欲行少施、少戒、少忍、少進、少禪、少智。  
　　【經】“菩薩摩訶薩欲行檀波羅蜜、尸羅波羅蜜、羼提波羅蜜、毗梨耶波羅蜜、禪波羅蜜，當學般若波羅蜜！”　　 
　　【論】諸波羅蜜義，如先說。 
　　問曰：五波羅蜜相，即是般若波羅蜜相不？若是般若波羅蜜相，不應五名差別！若異，何以言欲行檀波羅蜜，當學般若波羅蜜？ 
　　答曰：亦同、亦異：異者，般若波羅蜜名觀諸法實相故，不受不著一切法；檀名舍內外一切所有。以般若波羅蜜心行施，是時檀得名波羅蜜。 
　　復次，五波羅蜜植諸功德，般若波羅蜜除其著心邪見。如一人種谷，一人耘除眾穢，令得增長，果實成就；余四波羅蜜亦如是。 
　　問曰：今云何欲行檀波羅蜜，當學般若波羅蜜？ 
　　答曰：檀有二種：一者、凈，二者、不凈。不凈者，憍慢故施，作是念：“劣我者尚與，我豈不能？”嫉妒故施，作是念：“我之怨憎，施故得名，如是勝我；今當廣施，要必勝彼。”貪報故施，作是念：“我施少物，千萬倍報，是故布施。”為名故施，作是念：“我今好施，為人所信，好人數中。”為攝人故施，作是念：“我今施之，人必歸我。”如是等種種雜結行施，是名不凈。凈者，無是雜事，但以凈心信因緣果報，敬愍受者，不求今利，但為后世功德。復有凈施，不求后世利益，但以修心助求涅槃。復有凈施，生大悲心，為眾生故，不求自利，早得涅槃；但為阿耨多羅三藐三菩提，是名凈施。以般若波羅蜜心故，能如是凈施。以是故說：欲行檀波羅蜜，當學般若波羅蜜。 
　　復次，般若波羅蜜力故，舍諸法著心，何況我心而不舍？舍吾我心故，身及妻子視如草土，無所戀惜，盡以布施。以是故說欲行檀波羅蜜，當學般若波羅蜜。余波羅蜜亦如是，以般若波羅蜜心助成故。 
　　復次，諸余波羅蜜，不得般若波羅蜜，不得波羅蜜名字，亦不牢固。如后品中說：五波羅蜜不得般若波羅蜜，無波羅蜜名字。又如轉輪圣王無輪寶者，不名轉輪圣王，不以余寶為名。亦如群盲無導，不能有所至。般若波羅蜜亦如是，導五波羅蜜，令至薩婆若。譬如大軍無健將，不能成辦其事。又如人身余根雖具，若無眼者，不能有所至。又如人無命根，則余根皆滅；有命根故，余根有用。般若波羅蜜亦如是，五波羅蜜不得般若波羅蜜，則不得增長；得般若波羅蜜故，余波羅蜜得增益具足。以是故，佛言欲行檀波羅蜜，當學般若波羅蜜。  
　　【經】“菩薩摩訶薩欲使世世身體與佛相似，欲具足三十二相、八十隨形好，當學般若波羅蜜！”　　 
　　【論】問曰：聲聞經中說：菩薩過三阿僧祇劫后，百劫中種三十二相因緣。今云何說世世與佛身體相似，有三十二相、八十隨形好？ 
　　答曰：迦旃延子阿毗曇鞞婆沙中有如是說，非三藏中所說。何以故？三十二相，余人亦有，何足為貴！如難陀先世時一浴眾僧，因作愿言：“使我世世端正凈潔。”又于異世值辟支佛塔，飾以彩畫，莊嚴辟支佛像，作愿言：“使我世世色相嚴身。”以是因緣故，世世得身相莊嚴，乃至后身出家作沙門，眾僧遙見，謂其是佛，悉皆起迎。難陀小乘種少功德，尚得此報，豈況菩薩于無量阿僧祇劫中修立功德，世世形體而不似佛？又如彌勒菩薩白衣時，師名婆跋犁，有三相：一、眉間白毛相，二、舌覆面相，三、陰藏相。如是等，非是菩薩亦皆有相，菩薩豈當三阿僧祇后乃種相好！ 
　　復次，是摩訶衍中，有菩薩從初發心，乃至阿耨多羅三藐三菩提，初不生惡心，世世報得五通，身體似佛。 
　　問曰：菩薩未得佛道，何得身相如佛？ 
　　答曰：菩薩為度眾生故，或作轉輪圣王身，或作帝釋身，或作梵王身，或作聲聞身、辟支佛身、菩薩身、佛身。如首楞嚴經中，文殊師利自說，七十二億返作一緣覺而般涅槃；又現作佛，號龍種尊，時世未應有佛，而眾生見佛身，歡喜受化！ 
　　問曰：菩薩若能作佛身說法度眾生者，與佛有何差別？ 
　　答曰：菩薩有大神力，住十住地，具足佛法而住世間，廣度眾生故，不取涅槃。亦如幻師自變化身，為人說法，非真佛身。雖爾度脫眾生，有量有限，佛所度者無量無限；菩薩雖作佛身，不能遍滿十方世界，佛身者普能遍滿無量世界，所可度者皆現佛身。亦如十四日月，雖有光明，猶不如十五日，有如是差別。或有菩薩得無生法忍，法性生身，在七住地，住五神通，變身如佛，教化眾生。或初發意菩薩行六波羅蜜，行業因緣，得身相似佛，教化眾生。 
　　問曰：三十二相，布施等果報。般若波羅蜜無所有如虛空，云何說欲得相好當學般若波羅蜜耶？ 
　　答曰：三十二相有二種：一者、具足如佛；二者、不具足，如轉輪圣王、難陀等。般若波羅蜜與布施和合故，能具足相好如佛；余人但行布施等，相不具足。 
　　問曰：云何布施等得三十二相？ 
　　答曰：如檀越布施時，受者得色力等五事益身故，施者具手足輪相。如檀波羅蜜中廣說。戒、忍等亦如是，各具三十二相。何等是三十二相？一者、足下安立相，余如贊菩薩品中說。 
　　問曰：何因緣得足安立相？ 
　　答曰：佛世世一心堅固持戒，亦不令他破戒，以是業因緣故，得是初相。初相者，自于法中無能動者。若作轉輪圣王，自于國土無能侵者。以如法養護人民及出家沙門等；以是業因緣故，得千輻輪相。是轉法輪初相，若作轉輪圣王，得轉寶輪。離殺生業因緣故，得長指相。離不與取業因緣故，得足跟滿相。以四攝法攝眾生業因緣故，得手足縵網相。以上妙衣服、飲食、臥具，供養尊長業因緣故，得手足柔軟相。修福轉增業因緣故，得足趺高相、一一孔一毛生相、毛上向相。如法遣使為福和合因緣，及速疾誨人故，得妙腨相如伊泥延鹿王。如法凈物布施，不惱受者故，得平立手過膝相、方身相如尼拘盧陀樹。多修慚愧及斷邪淫，以房舍、衣服、覆蓋之物用布施故，得陰藏相如馬王。修慈三昧，信凈心多，及以好色飲食、衣服、臥具布施故，得金色相、丈光相。常好問義，供給所尊及善人故，得肌皮細軟相。如法斷事，不自專執，委以執政故，得上身如師子相、腋下滿相、肩圓相。恭敬尊長，迎逆侍送故，得身直廣相。布施具足充滿故，得七處滿相。一切舍施無所遺惜故，得方頰車相。離兩舌故，得四十齒相、齒齊相、齒密相。常修行慈，好思惟故，得白牙無逾相。離妄語故，得舌廣薄相。美食布施，不惱受者故，得味中最上味相。離惡口故，得梵聲相。善心好眼視眾生故，得眼[目+妾]紺青相、眼[目+妾]如牛王相。禮敬所尊，及自持戒，以戒教人故，得肉髻相。所應贊嘆者而贊嘆故，得眉間白毫相。是為用聲聞法三十二相業因緣。 
　　摩訶衍中三十二相業因緣者，問曰：十方諸佛及三世諸法，皆無相相，今何以故說三十二相？一相尚不實，何況三十二？ 
　　答曰：佛法有二諦：一者、世諦，二者、第一義諦。世諦故，說三十二相；第一義諦故，說無相。有二種道：一者、令眾生修福道，二者、慧道。福道故，說三十二相；慧道故，說無相。為生身故，說三十二相；為法身故，說無相。佛身，以三十二相、八十隨形好而自莊嚴；法身，以十力、四無所畏、四無礙智、十八不共法諸功德莊嚴。眾生有二種因緣：一者、福德因緣，二者、智慧因緣。欲引導福德因緣眾生故，用三十二相身；欲以智慧因緣引導眾生故，用法身。有二種眾生：一者、知諸法假名，二者、著名字。為著名字眾生故，說無相；為知諸法假名眾生故，說三十二相。 
　　問曰：是十力、四無所畏功德，亦各有別相，云何說法身無相？ 
　　答曰：一切無漏法，十六行，三三昧相應故，皆名無相；佛欲令眾生解故，種種分別說。說一切諸佛法，以空、無相、無作印故，皆入如、法性、實際；而為見色歡喜發道心者，現三十二相莊嚴身。 
　　復次，為一切眾生中顯最勝故，現三十二相而不破無相法。如菩薩初生七日之中，裹以白氈，示諸相師。相師以古圣相書占之，以答王曰：“我讖記法，若人有三十二相者，在家當為轉輪圣王，出家當得作佛。唯此二處，無有三處。”諸相師出已，菩薩寢息。復有仙人名阿私陀，白凈飯王言：“我以天耳聞諸天鬼神說，凈飯王生子，有佛身相，故來請見！”王大歡喜：“此人仙圣，故從遠來，欲見我子。”敕諸侍人：“將太子出！”侍人答王：“太子小睡。”是時阿私陀言：“圣王常請一切施以甘露，不應睡也！”即從座起，詣太子所，抱著臂上，上下相之；相已涕零，不能自勝！王大不悅，問相師曰：“有何不祥，涕泣如是？”仙人答言：“假使天雨金剛大山，不能動其一毛，豈有不祥？太子必當作佛！我今年已晚暮，當生無色天上，不得見佛，不聞其法故，自悲傷耳！”王言：“諸相師說，不定一事，若在家者當作轉輪圣王，若出家者當得作佛！”阿私陀言：“諸相師者以世俗比知，非天眼知；諸圣相書，又不具足遍知于相，總觀不能明審。是故或言在家當為轉輪圣王，出家當為佛。今太子三十二相，正滿明徹，甚深凈潔具足，必當作佛，非轉輪王也！”以是故，知三十二相于一切眾生中最為殊勝。言無相法者，為破常凈樂相、我相、男女生死等相，故如是說。以是故，佛法雖無相相，而現三十二相引導眾生，令知佛第一，生凈信故，說三十二相無咎。 
　　問曰：何以故說三十二相，不多不少？ 
　　答曰：若說多、若說少，俱當有難。 
　　復次，佛身丈六，若說少相，則不周遍，不具莊嚴；若過三十二相，則復雜亂。譬如嚴身之具雖復富有珠璣，不可重著纓絡；是故三十二相不多不少，正得其中。 
　　復次，若少不端嚴，則留八十隨形好處，過則雜亂。 
　　問曰：若須八十隨形好，何不皆名為相而別為好？ 
　　答曰：相大嚴身，若說大者，則已攝小。 
　　復次，相粗而好細，眾生見佛則見相，好則難見故。又相者余人共得，好者或共、或不共。以是故，相、好別說。 
　　問曰：佛畢竟斷眾生相、吾我相，具足空法相；何以故以相莊嚴，如取相者法？ 
　　答曰：若佛但以妙法莊嚴其心，身無相好者，或有可度眾生，心生輕慢！謂佛身相不具，不能一心樂受佛法。譬如以不凈器盛諸美食，人所不喜；如臭皮囊盛諸寶物，取者不樂。以是故，佛以三十二相莊嚴其身。 
　　復次，佛常于大眾中作師子吼言：“我于眾生中，一切功德最為第一！”若佛生身不以相好莊嚴，或有人言：“身形丑陋，何所能知！”佛以三十二相、八十隨形好莊嚴其身，眾生猶有不信，何況不以相好莊嚴！ 
　　復次，佛法甚深，常寂滅相故，狂愚眾生不信不受，謂身滅盡，無所一取。以是故，佛以廣長舌、梵音聲、身放大光，為種種因緣、譬喻，說上妙法。眾生見佛身相威德，又聞音聲，皆歡喜信樂。 
　　復次，莊嚴物有內、外，禪定、智慧諸功德等，是內莊嚴；身相威德，持戒具足，是外莊嚴；佛內、外具足。 
　　復次，佛愍念一切眾生，出興于世，以智慧等諸功德，饒益利根眾生；身相莊嚴，饒益鈍根眾生。心莊嚴開涅槃門；身莊嚴開天、人樂門。身莊嚴故，置眾生于三福處；心莊嚴故，置眾生入三解脫門。身莊嚴故，拔眾生于三惡道；心莊嚴故，拔眾生于三界獄。如是等無量利益因緣故，以相好莊嚴生身。  
　　【經】“欲生菩薩家，欲得鳩摩羅伽地，欲得不離諸佛，當學般若波羅蜜。”　　 
　　【論】菩薩家者，若于眾生中發甚深大悲心，是為生菩薩家。如生王家，無敢輕者，亦不畏饑渴、寒熱等；入菩薩道中，生菩薩家亦如是。以佛子故，諸天龍鬼神、諸圣人等無敢輕者，益加恭敬；不畏惡道、人天賤處，不畏聲聞、辟支佛人、外道論師來沮其心。 
　　復次，菩薩初發意，一心作愿：“從今日不復隨諸惡心，但欲度脫一切眾生，當得阿耨多羅三藐三菩提。” 
　　復次，菩薩若能知諸法實相，不生不滅，得無生法忍；從是以往，常住菩薩道。如佛所說持心經中：我見錠光佛時，得諸法無生忍，初具足六波羅蜜；自爾之前，都無布施、持戒等。 
　　復次，若菩薩作是念：“如恒河沙等劫為一日一夜，用是日夜，三十日為月，十二月為歲；如是歲數過百千萬億劫，乃有一佛，于是佛所，供養持戒，集諸功德；如是恒河沙等諸佛，然后受記作佛。”菩薩心不懈怠，不沒不厭，悉皆樂行。 
　　復次，菩薩于諸邪定五逆眾生，及斷善根人中而生慈悲，令入正道，不求恩報。 
　　復次，菩薩初發心已來，不為諸煩惱所覆、所壞。 
　　復次，菩薩雖觀諸法實相，于諸觀心亦不生著。 
　　復次，菩薩自然口常實言，乃至夢中亦不妄語。 
　　復次，菩薩有所見色，皆是佛色，念佛三昧力故，于色不著。 
　　復次，菩薩見一切眾生流轉生死苦中，一切樂中，心亦不著，但作愿言：“我及眾生，何時當度！” 
　　復次，菩薩于一切珍寶，心不生著，唯樂三寶。 
　　復次，菩薩常斷淫欲，乃至不生念想，況有實事？ 
　　復次，眾生眼見菩薩者，即得慈三昧。 
　　復次，菩薩能令一切法，悉為佛法，無有聲聞、辟支佛法、凡夫之法種種差別。 
　　復次，菩薩分別一切法，于一切法中，亦不生法相，亦不生非法相。如是等無量因緣，是名生菩薩家。 
　　問曰：從發心已來，已生菩薩家，今云何欲生菩薩家，當學般若波羅蜜？ 
　　答曰：有二種菩薩家：有退轉家、不退轉家，名字家、實家，凈家、雜家，有信堅固家、不堅固家。為不退轉家，乃至信堅固家，欲得如是等家故，言欲生菩薩家，當學般若波羅蜜。 
　　欲得鳩摩羅伽地者，或有菩薩從初發心斷淫欲，乃至阿耨多羅三藐三菩提，常行菩薩道，是名鳩摩羅伽地。 
　　復次，或有菩薩作愿：“世世童男，出家行道，不受世間愛欲。”是名為鳩摩羅伽地。 
　　復次，又如王子名鳩摩羅伽，佛為法王，菩薩入法正位，乃至十地故悉名王子，皆住為佛。如文殊師利，十力、四無所畏等悉具佛事故，住鳩摩羅伽地，廣度眾生。 
　　復次，又如童子過四歲以上，未滿二十，名為鳩摩羅伽。若菩薩初生菩薩家者，如嬰兒；得無生法忍，乃至十住地，離諸惡事，名為鳩摩羅伽地。欲得如是地，當學般若波羅蜜。 
　　常欲不離諸佛者，菩薩世世所生，常值諸佛。 
　　問曰：菩薩常化眾生，何故常欲值佛？ 
　　答曰：有菩薩未入菩薩位，未得阿鞞跋致、受記莂故；若遠離諸佛，便壞諸善根，沒在煩惱，自不能度，安能度人？如人乘船，中流壞敗，欲度他人，反自沒水；又如少湯投大冰池，雖消少處，反更成冰。菩薩未入法位，若遠離諸佛，以少功德，無方便力，欲化眾生，雖少利益，反更墜落！以是故，新學菩薩不應遠離諸佛。 
　　問曰：若爾者，何以不說不離聲聞、辟支佛，聲聞、辟支佛亦能利益菩薩？ 
　　答曰：菩薩大心，聲聞、辟支佛雖有涅槃利益，無一切智故，不能教導菩薩；諸佛一切種智故，能教導菩薩。如象沒泥，非象不能出；菩薩亦如是，若入非道中，唯佛能救，同大道故。故說菩薩常欲不離諸佛。 
　　復次，菩薩作是念：“我未得佛眼故，如盲無異。若不為佛所引導，則無所趣，錯入余道。設聞佛法異處行者，未知教化時節、行法多少。” 
　　復次，菩薩見佛得種種利益，或眼見心清凈，若聞所說，心則樂法，得大智慧，隨法修行，而得解脫。如是等值佛無量益利，豈不一心求欲見佛！譬如嬰兒不應離母，又如行道不離糧食，如大熱時不離涼風冷水，如大寒時不欲離火，如渡深水不應離船，譬如病人不離良醫；菩薩不離諸佛，過于上事。何以故？父母、親屬、知識、人、天王等，皆不能如佛益利；佛益利諸菩薩，離諸苦處，住世尊之地。以是因緣故，菩薩常不離佛。 
　　問曰：有為之法，欺誑不真，皆不可信，云何得如愿不離諸佛？ 
　　答曰：福德、智慧具足故，乃應得佛，何況不離諸佛！以眾生有無量劫罪因緣故，不得如愿；雖行福德而智慧薄少，雖行智慧而福德薄少，故所愿不成。菩薩求佛道故，要行二忍：生忍、法忍。行生忍故，一切眾生中發慈悲心，滅無量劫罪，得無量福德；行法忍故，破諸法無明，得無量智慧；二行和合故，何愿不得？以是故，菩薩世世常不離諸佛。 
　　復次，菩薩常愛樂念佛故，舍身受身，恒得值佛。譬如眾生習欲心重，受淫鳥身，所謂孔雀，鴛鴦等；習瞋恚偏多，生毒蟲中，所謂惡龍、羅剎、蜈蚣、毒蛇等。是菩薩心，不貴轉輪圣王、人天福樂，但念諸佛，是故隨心所重而受身形。 
　　復次，菩薩常善修念佛三昧因緣故，所生常值諸佛。如般舟三昧中說：菩薩入是三昧，即見生阿彌陀佛國；便問其佛：“何業因緣故，得生彼國？”佛即答言：“善男子，以常修念佛三昧，憶念不廢故，得生我國！” 
　　問曰：何者是念佛三昧得生彼國？ 
　　答曰：念佛者，念佛三十二相、八十隨形好、金色身，身出光明遍滿十方，如融閻浮檀金，其色明凈；又如須彌山王在大海中，日光照時，其色發明。行者是時都無余色想，所謂山地樹木等；但見虛空中諸佛身相，如真琉璃中赤金外現。亦如比丘入不凈觀，但見身體胮脹爛壞，乃至但見骨人；是骨人無有作者，亦無來去，以憶想故見。菩薩摩訶薩入念佛三昧，悉見諸佛，亦復如是；以攝心故，心清凈故。譬如人莊嚴其身，照凈水鏡，無不悉見；此水鏡中亦無形相，以明凈故，見其身像。諸法從本以來，常自清凈，菩薩以善清凈心，隨意悉見諸佛，問其所疑，佛答所問。聞佛所說，心大歡喜，從三昧起，作是念言：“佛從何所來？我身亦不去。”即時便知諸佛無所從來，我亦無所去，復作是念：“三界所有，皆心所作。何以故？隨心所念，悉皆得見；以心見佛，以心作佛；心即是佛，心即我身；心不自知，亦不自見。若取心相，悉皆無智，心亦虛誑，皆從無明出。”因是心相，即入諸法實相，所謂常空。得如是三昧、智慧已，二行力故，隨意所愿，不離諸佛；如金翅鳥王，二翅具足故，于虛空中自在所至。菩薩得是三昧、智慧力故，或今身隨意供養諸佛，命終亦復值遇諸佛。以是故說：菩薩常不離諸佛，當學般若波羅蜜。  
大智度論卷第三十 釋初品中善根供養  
　　【經】“欲以諸善根供養諸佛，恭敬尊重贊嘆，隨意成就，當學般若波羅蜜！”　　 
　　【論】菩薩既得不離諸佛，當應供養。若得值佛而無供具，甚為不悅！如須摩提菩薩（此言妙意）見燃燈佛，無供養具，周旋求索。見賣華女，以五百金錢，買得五莖青蓮華以供養佛。又薩陀波侖菩薩，為供養師故，賣身血肉。如是等菩薩既得見佛，心欲供養；若無供具，其心有礙。譬如庶民遇見君長，不持禮貺，則為不敬。是故諸菩薩求供養具，供養諸佛；佛雖不須，菩薩心得具足。譬如農夫遇好良田而無種子，雖欲加功，無以肆力，心大愁憂！菩薩亦如是，得遇諸佛而無供具，設有余物，不稱其意，心便有礙。諸善根者，所謂善根果報，華香、纓絡、衣服、幡蓋，種種珍寶等。所以者何？或時以因說果，如言日食千兩金，金不可食，因金得食，故言食金。或時以果說因，如見好畫，言是好手，手非是畫，見畫妙故，說言好手。善根果報亦如是，以善根業因緣，得供養之具，名為善根。 
　　問曰：若爾者，何不即說華香等而說其因？ 
　　答曰：供養具有二種：一者、財供養，二者、法供養。若但說華香等供養，則不攝法供養；今說善根供養，當知則財、法俱攝。供養者，若見若聞諸佛功德，心敬尊重，迎逆侍送，旋繞禮拜，曲躬合手而住，避坐安處，勸進飲食、華香、珍寶等。種種稱贊持戒、禪定、智慧諸功德。有所說法，信受教誨。如是善身、口、意業，是為供養。尊重者，知一切眾生中，德無過上，故言尊；敬畏之心過于父母、師長、君王，利益重故，故言重。恭敬者，謙遜畏難故言恭；推其智德故言敬。贊嘆者，美其功德為贊；贊之不足，又稱揚之，故言嘆。隨意成就者，若須華供養，如意即至，或求得，或不求而得；有自然出者，或變化生；乃至妓樂供養之具，悉皆如是。 
　　問曰：菩薩遇得便以供養，何以隨意求索？ 
　　答曰：福德從心，于所愛重，持用供養，得福增多。如阿育王小兒時，以所重土，持用奉佛；得閻浮提王，一日之中起八萬塔。若大人雖以多土投缽而無所得，非所重故。有人偏貴重華，以其所貴，持供養佛，得福增多，乃至寶物亦如是。 
　　復次，隨時所宜，若寒時，應以薪火、上衣、溫室、被褥，及以飲食；熱時，應以冰水、扇蓋、涼室、生薄之服，上妙之食；風雨之時，就送供具；如是等隨時供養。又隨土地所宜，隨受者所須，皆持供養。 
　　復次，隨意供養者，有菩薩知佛無所須，又知諸物虛誑如幻，一相所謂無相；為教化眾生故，隨眾生國土所重，引導故供養。復有菩薩得甚深禪定，生菩薩神通，以神通力故，飛到十方佛前。或于佛國，若須遍雨天華，即滿三千世界持供養佛；或雨天旃檀，或雨真珠，光相鮮發；或雨七寶，或雨如意珠，大如須彌；或雨妓樂，音聲清妙；或以身如須彌以為燈炷，供養諸佛。如是等名為財供養。又菩薩行六波羅蜜，以法供養諸佛：或有菩薩行一地法供養諸佛，乃至十地行法供養。或時菩薩得無生法忍，自除煩惱及眾生煩惱，是法供養。或時菩薩住于十地，以神力故，令地獄火滅；于餓鬼道，皆得飽滿；令畜生得離恐怖，令生人、天；漸住阿鞞跋致地。如是等大功德力，名為法供養。以是故說：欲得善根成就，當學般若波羅蜜。  
　　【經】“欲滿一切眾生所愿：衣服、飲食、臥具，涂香、車乘，房舍、床榻、燈燭等，當學般若波羅蜜！”　　 
　　【論】問曰：有何次第，欲滿一切眾生愿？ 
　　答曰：菩薩業有二種：一為供養諸佛，二為度脫眾生。以供養諸佛，得無量福德；持是福德，利益眾生，所謂滿眾生愿。如賈客主入海采寶，安隱出還，利益所親及知識等；菩薩如是入諸佛法海，得無量功德之寶，利益眾生。如小王供養大王，能令歡喜，與其所愿，職位財帛，還其本國，利益人物，除卻怨賊。菩薩供養諸佛法王故，得受記莂；以無量善根珍寶，得無盡智力，來入眾生。善人供養，貧者隨其所須而給與之，魔民、邪見外道之屬悉皆破壞；是為供養諸佛，次滿眾生所愿。 
　　問曰：菩薩實能滿一切眾生愿不？若悉滿眾生愿，余佛菩薩何所利益？若不悉滿，是中何故說欲滿一切眾生愿，當學般若波羅蜜？ 
　　答曰：有二種愿：一者、可得愿，二者、不可得愿。不可得愿者，有人欲籌量虛空，盡其邊際，及求時、方邊際，如小兒求水中月、鏡中像，如是等愿皆不可得。可得愿者，鉆木求火，穿地得水，修福得人天中生，及得阿羅漢、辟支佛果，乃至得諸佛法王，如是等名皆可得愿。可得愿有二種：一謂世間，二謂出世間。是中世間愿故，滿眾生愿。云何得知？以飲食、床臥，乃至燈燭所須之物皆給與之。 
　　問曰：菩薩何以故與眾生易得愿，不與難者？ 
　　答曰：愿有下、中、上。下愿令致今世樂因緣，中愿后世樂因緣，上愿與涅槃樂因緣。是故先與下愿，次及中愿，然后上愿。 
　　復次，眾生多著今樂，少求后樂，涅槃樂者轉復少也。若說多者，少亦攝之。 
　　復次，此經前后多說后世涅槃道，少說今世利事。菩薩法者，常與眾生種種利益，不應有舍。所以者何？初心但欲令諸眾生行大乘法；以不堪受化，次與聲聞、辟支佛道；若復不能，當與十善，四梵行等，令修福德。若眾生都不樂者，如是眾生不應遺舍，當與今世利益，所謂飲食等也。 
　　復次，凡夫雖能與人飲食等，滿彼愿者，皆有因緣，若今世事，若后世事。聲聞、辟支佛雖無因緣滿眾生愿，而所益甚少。菩薩摩訶薩行檀波羅蜜等因緣故，得為國王，或為大長者，財富無量，四方眾生若來求者，盡滿足之。如頻頭居士為大檀越，坐七寶大床，金剛為腳，敷以天褥，以赤真珠上為帳幔，左右立侍，各八萬四千，皆莊嚴奇妙。開四大門，恣所求者。晝夜六時鳴鼓，又放光明，十方無量眾生有聞鼓聲，光明觸身者，無不悉來。欲得種種飲食者，長者見其大集，即時默然，仰視虛空，于時空中雨種種百味之食，隨意皆得。若眾生不自取者，左右給使分布與之，足滿乃止。須飲食、衣被，臥具、寶物等，皆亦如是。恣眾生所欲已，然后說法，令離四食，皆住阿鞞跋致地。如是等菩薩神通力故，能滿眾生愿。 
　　問曰：佛在世時，眾生尚有饑餓，天不降雨，眾生困弊；佛猶不能滿一切眾生之愿，云何菩薩能滿其愿？ 
　　答曰：菩薩住于十地，入首楞嚴三昧，于三千大千世界，或時現初發意，行六波羅蜜；或現阿鞞跋致；或現一生補處，于兜率天上，為諸天說法；或從兜率天上來，下生凈飯王宮；或現出家成佛；或現大眾中轉法輪，度無量眾生；或現入涅槃，起七寶塔，遍諸國土，令眾生供養舍利；或時法都滅盡。菩薩利益如是，何況于佛！而佛身有二種：一者、真身，二者、化身。眾生見佛真身，無愿不滿。佛真身者，滿于虛空，光明遍照十方，說法音聲亦遍十方；無量恒河沙等世界滿中大眾，皆共聽法；說法不息，一時之頃，各隨所聞而得解悟。如劫盡已，眾生行業因緣故，大雨澍下，間無斷絕，三大所不能制；唯有劫盡十方風起，更互相對，能持此水。如是法性身佛有所說法，除十住菩薩，三乘之人皆不能持；唯有十住菩薩不可思議方便智力，悉能聽受。眾生其有見法身佛，無有三毒及眾煩惱，寒熱諸苦一切皆滅，無愿不滿。如如意珠，尚令眾生隨愿皆得，豈況于佛珠，與一切世間之愿！佛與一切出世間愿！若言佛不能悉滿眾生所愿，是語不然！ 
　　復次，釋迦牟尼佛，王宮受身，現受人法，有寒熱、饑渴、睡眠，受諸誹謗、老病死等；內心智慧神德，真佛正覺，無有異也。欲滿眾生所愿，悉皆能滿；而不滿者，以無數世來，常滿眾生衣、食之愿，而不免苦；今但以涅槃無為常樂益之。如人憐愍所親，不與雜毒美食。如是世間愿者，生諸結使，又離時心生大苦，是故不以為要。 
　　復次，有人言：“釋迦牟尼佛已滿眾生所愿，而眾生自不能得。”如毗摩羅詰經說：佛以足指按地，即時國土七寶莊嚴：“我佛國如是。為多怨害者，現佛國異。”又如龍王等心降雨，在人為水，餓鬼身上皆為炭火。 
　　問曰：若能滿一切眾生愿者，則眾生有邊，無有受饑寒苦者。何以故？一切眾生皆滿所愿，愿離苦得樂故。 
　　答曰：滿一切者，名字一切，非實一切。如法句偈說： 
 
　　“一切皆懼死，莫不畏杖痛；恕已可為譬，勿殺勿行杖！” 
 
　　雖言一切畏杖痛，如無色眾生無身故，則無杖痛；色界眾生雖可有身，亦無杖痛；欲界眾生亦有不受杖痛。而言一切，謂應得杖者說言一切，非實一切。以是故，菩薩滿一切眾生所愿，謂應可得者。然菩薩心無齊限，福德果報亦無有量；但眾生無量阿僧祇劫罪厚障故，而不能得。如舍利弗弟子羅頻周比丘，持戒精進，乞食六日而不能得，乃至七日，命在不久，有同道者乞食持與，鳥即持去。時舍利弗語目揵連：“汝大神力，守護此食，令彼得之！”即時目連持食往與，始欲向口，變成為泥；又舍利弗乞食持與，而口自合；最后佛來，持食與之，以佛福德無量因緣故，令彼得食。是比丘食已，心生歡喜，倍加信敬。佛告比丘：“有為之法皆是苦相。”為說四諦，即時比丘漏盡意解，得阿羅漢道。有薄福眾生，罪甚此者，佛不能救。又知眾生不可得故，深達法性故，諸佛無有憶想分別，是可度是不可度；心常寂滅，意無增減。以是故，菩薩欲滿一切眾生愿，彼以罪故而不能得，菩薩無咎！ 
　　飲、食者，略說粗、細二種。餅飯等百味之食，經雖說四食，眾生久住，而此但說摶食，余者無色不可相與。若說摶食，則與三食。何以故？因摶食故，增益三食。如經所說：檀越施食，則與受者五事利益。飲，總說二種：一者、草木酒，所謂蒲萄、甘蔗等及諸谷酒；二者、草木漿，甘蔗漿、蒲萄漿、石蜜漿、安石榴漿、梨柰漿、波盧沙果漿等，及諸谷漿。如是和合，人中飲食。及天飲食，所謂修陀甘露味、天果食等，摩頭摩陀婆漿等。眾生各各所食，或食谷者，或食肉者，或食凈者不凈者，來皆飽滿。衣服者，衣有二種：或從眾生生，所謂綿絹、毛毳、皮革等；或從草木生，所謂布氈、樹皮等。有諸天衣，無有經緯，自然樹出，光色輕軟。臥具者，床榻、被褥、幃帳、枕等。涂香者，有二種：一者、旃檀木等，摩以涂身；二者、種種雜香，搗以為末，以涂其身，及熏衣服，并涂地壁。乘者，所謂象馬、車輿等。房舍者，所謂土木寶物所成樓閣、殿堂、宮觀等，以障寒熱、風雨、賊盜之屬。燈燭者，所謂脂膏、酥油、漆蠟、明珠等。諸物者，是一切眾生所須之物，不可具說故，略言諸物。 
　　問曰：此中何以不說燒香、妙華？ 
　　答曰：說諸物者，皆已攝之。 
　　問曰：若爾者，但應略說三種：飲食、衣服、莊嚴之具？ 
　　答曰：此諸物是所須要者，若慈念眾生，以飲食為先，次以衣服；以身垢臭，須以涂香，次以臥具；寒雨須房舍，黑闇須燈燭。 
　　問曰：華香亦能除臭，何故不說？ 
　　答曰：華非常有，亦速萎爛，利益少故，是故不說。燒香者，寒則所須，熱時為患；涂香，寒、熱通用，寒時雜以沉水，熱時雜以旃檀以涂其身，是故但說涂香。 
　　問曰：若行檀波羅蜜，得無量果報，能滿一切眾生所愿；何故言欲滿眾生愿，當學般若波羅蜜？ 
　　答曰：先已說，以般若波羅蜜和合故，得名檀波羅蜜。今當更說：所可滿眾生愿者，非謂一國土、一閻浮提，都欲滿十方世界六趣眾生所愿，非但布施所能辦故；以般若波羅蜜破近遠相，破一切眾生相，非一切眾生相，除諸礙故；彈指之頃，化無量身，遍至十方，能滿一切眾生所愿。如是神通利益，要從般若出生；以是故，菩薩欲滿一切眾生愿，當學般若波羅蜜。  
　　【經】“復次，舍利弗，菩薩摩訶薩欲使如恒河沙等世界眾生，立于檀波羅蜜，立于尸羅、羼提、毗梨耶、禪那、般若波羅蜜，當學般若波羅蜜！”　　 
　　【論】問曰：是義次第有何因緣？ 
　　答曰：利有三種：今世利、后世利、畢竟利。復有三種樂：今世、后世、出世樂。前說今世利樂，此說后世、出世利樂。以是故，令眾生住六波羅蜜。菩薩愍念眾生，過于父母念子，慈悲之心，徹于骨髓。先以飲食充足其身，除饑渴苦；次以衣服莊嚴其身，令得受樂。菩薩心不滿足，復作是念：“眾生已得今世樂，復更思惟令得后樂。若以世間六波羅蜜教之，則得人天中樂，久后還來輪轉生死；當復以出世間六波羅蜜，令得無為常樂。” 
　　復次，先以衣服、華香等莊嚴其身，今以功德莊嚴其心。若有三種莊嚴，則為具足無有過者：一者、衣服七寶等，二者、福德，三者、道法。菩薩欲具足三種莊嚴眾生故，先說功德果報，今說功德因緣。 
　　復次，前說雖有大施，而眾生罪故，不能悉得。如餓鬼經說：雖與其食而不得啖，變成炭火不凈之物！又菩薩不舍一切，當作方便，令眾生得衣食利益，是故教修福業，自行自得。菩薩善知因緣不可強得，教令得之。以是故，次第教眾生住六波羅蜜。 
　　問曰：菩薩志愿令十方一切眾生住六波羅蜜，何故但說如恒河沙世界眾生？ 
　　答曰：為聽法者聞恒河沙故；又于新發意菩薩以無邊無量為多，多則致亂；若大菩薩，不以恒河沙為數。 
　　復次，說如恒河沙者，是無邊無量數，如后品中說。 
　　復次，如恒河沙者，已說十方諸世界，此中亦不言一恒河沙，不應為難！以是故，說如恒河沙世界無咎！恒河沙世界義，如先說。眾生者，于五眾、十八界、十二入、六種、十二因緣等眾多法中，假名眾生，是天、是人、是牛、是馬。眾生有二種：動者、靜者。動者生身、口業，靜者不能。有色眾生，無色眾生；無足、二足、四足、多足眾生；世間、出世間眾生；大者、小者；賢圣、凡夫；邪定、正定、不定眾生；樂、苦、不苦不樂眾生；上、中、下樂眾生；學、無學、非學非無學眾生；有想、無想、非有想非無想眾生；欲界、色界、無色界眾生。欲界眾生者，有三種：以善根有上、中、下故。上者、六欲天，中者、人中富貴，下者、人中卑賤。以面類不同故，四天下別異。不善亦有三品：上者地獄，中者畜生，下者餓鬼。 
　　復次，欲界眾生有十種：三惡道、人及六天。地獄有三種：熱地獄、寒地獄、黑闇地獄。畜生有三種：空行、陸行、水行；晝行、夜行、晝夜行，如是等差別。鬼有二種：弊鬼、餓鬼。弊鬼如天受樂，但與餓鬼同住，即為其主；餓鬼腹如山谷，咽如針，身唯有三事，黑皮筋骨，無數百歲不聞飲食之名，何況得見！復有鬼，火從口出，飛蛾投火以為飲食。有食糞、涕唾、膿血、洗器遺余，或得祭祀，或食產生不凈，如是等種種餓鬼。六欲天者，四王天等。于六天中間，別復有天，所謂持纓絡天、戲忘天、心恚天、鳥足天、樂見天。此諸天等，皆六天所攝。有人言：“欲界眾生，應有十一種。”先說五道，今益阿修羅道。 
　　問曰：阿修羅即為五道所攝，是阿修羅非天、非人，地獄苦多，畜生形異；如是應鬼道所攝？ 
　　答曰：不然！阿修羅力與三十三天等。何以故？或為諸天所破，或時能破諸天。如經中說：釋提桓因為阿修羅所破，四種兵眾入藕根孔以自藏翳。受五欲樂，與天相似，為佛弟子。如是威力，何得餓鬼所攝！以是故，應有六道。 
　　復次，如阿修羅、甄陊羅、干沓婆、鳩槃荼、夜叉、羅剎、浮陊等大神，是天；阿修羅民眾，受樂小減諸天，威德變化，隨意所作，是故人疑言，是修羅非修羅。修羅（此言不飲酒），說者言：是阿修羅非修羅，阿修羅道初得名，余者皆同一道。 
　　問曰：經說有五道，云何言六道？ 
　　答曰：佛去久遠，經法流傳五百年后，多有別異，部部不同：或言五道，或言六道。若說五者，于佛經回文說五；若說六者，于佛經回文說六。又摩訶衍中，法華經說有六趣眾生。觀諸義意，應有六道。 
　　復次，分別善惡故，有六道：善有上、中、下故，有三善道：天、人、阿修羅；惡有上、中、下故，地獄、畜生、餓鬼道。若不爾者，惡有三果報，而善有二果，是事相違。若有六道，于義無違。 
　　問曰：善法亦有三果：下者為人，中者為天，上者涅槃。 
　　答曰：是中不應說涅槃，但應分別眾生果報住處，涅槃非報故。善法有二種：一者、三十七品能至涅槃，二者能生后世樂。今但說受身善法，不說至涅槃善法。世間善有三品：上分因緣故，天道果報；中分因緣故，人道果報；下分因緣故，阿修羅道果報。 
　　問曰：汝自說阿修羅與天等力，受樂與天不異，云何今說善下分為阿修羅果報？ 
　　答曰：人中可得出家受戒，以至于道。阿修羅道結使覆心，得道甚難。諸天雖隨結使，心直信道；阿修羅眾，心多邪曲，不時近道。以是故，阿修羅雖與天相似，以其近道難故，故在人下。如龍王、金翅鳥，力勢雖大，亦能變化故，在畜生道中；阿修羅道亦如是。 
　　問曰：若龍王、金翅鳥，力勢雖大，猶為畜生道攝，阿修羅亦應餓鬼道攝，以何更作六道？ 
　　答曰：是龍王、金翅鳥，雖復受樂，傍行形同畜生故，畜生道攝。地獄、餓鬼形雖似人，以其大苦故，不入人道。阿修羅力勢既大，形似人、天故，別立六道。是為略說欲界眾生。色、無色界眾生，如后品中說。立檀波羅蜜者，菩薩語諸眾生：“當行布施！貧為大苦，無以貧故作諸惡行，墮三惡道。作諸惡行墮三惡道，則不可救。”眾生聞已，舍慳貪心，行檀波羅蜜。如后品中廣說。 
　　復次，菩薩于眾生前，種種因緣、種種譬喻而為說法，毀砦慳貪。夫慳貪者，自身所須，惜不能用；見告求者，心濁色變，即于現身聲色丑惡；種后世惡業故，受形丑陋。先不種布施因緣故，今身貧賤；慳著財物，多求不息，開諸罪門；專造惡事故，墮惡道中！ 
　　復次，生死輪轉利益之業，無過布施，今世、后世常得隨意。便身之事，悉從施得。施為善導，能開三樂：天上、人中、涅槃之樂。所以者何？好施之人，聲譽流布，八方信樂，無不愛敬，處大眾中無所畏難，死時無悔。其人自念：“我以財物植良福田。人天中樂、涅槃之門，我必得之！”所以者何？施破慳結，慈念受者；滅除瞋惱，嫉妒心息；恭敬受者，則除憍慢；決定心施，疑網自裂；知施果報，則除邪見及滅無明。如是等諸煩惱破，則涅槃門開。 
　　復次，非但開三樂而已，乃能開無量佛道、世尊之處。所以者何？六波羅蜜是佛道，檀為初門，余行皆悉隨從。如是等布施，有無量功德；以是因緣故，令眾生立檀波羅蜜。檀波羅蜜義，如先檀中說。立尸羅者，菩薩于眾生前，贊說戒行：“汝諸眾生，當學持戒！持戒之德，拔三惡趣及人中下賤，令得天人尊貴，乃至佛道。戒為一切眾樂根本，譬如大藏，出諸珍寶。戒為大護，能滅眾怖，譬如大軍破賊。戒為莊嚴，如著纓絡。戒為大船，能度生死巨海。戒為大乘，能致重寶，至涅槃城。戒為良藥，能破結病。戒為善知識，世世隨逐不相遠離，令心安隱；譬如穿井，已見濕泥，喜慶自歡，無復憂患。戒能成就利益諸行，譬如父母長育眾子。戒為智梯，能入無漏。戒能驚怖諸結，譬如師子，能令群獸懾伏。戒為一切諸德之根，出家之要。修凈戒者，所愿隨意；譬如如意珠，應念時得。”如是等種種贊戒之德，令眾生歡喜，發心住尸羅波羅蜜。住羼提者，于眾生前，贊嘆忍辱：“忍為一切出家之力，能伏諸惡，能于眾中現奇特事。忍能守護，令施、戒不毀。忍為大鎧，眾兵不加。忍為良藥，能除惡毒。忍為善勝，于生死險道，安隱無患。忍為大藏，施貧善人無極大寶。忍為大舟，能渡生死此岸，到涅槃彼岸。忍為[石+從][石+瞿]，能瑩明諸德，若人加惡，如豬揩金山，益發其明。求佛道、度眾生之利器，忍為最妙！行者當作是念：‘我若以瞋報彼，則為自害！又我先世自有是罪，不得如意，要必當償。若于此人不受，余亦害我，俱不得免，云何起瞋？’” 
　　復次，眾生為煩惱所牽，起諸惡事，不得自在。譬如人為非人所持，而罵辱良醫，良醫是時但為除鬼，不嫌其罵；行者亦如是，眾生加惡向己，不嫌其瞋，但為除結。 
　　復次，行忍之人，視前罵辱者，如父母視嬰孩，見其瞋罵，益加慈念，愛之逾深。又復自念：“彼人加惡于我，是業因緣，前世自造，今當受之。若以瞋報，更造后苦，何時解已！若今忍之，永得離苦，是故不應起瞋。”如是種種因緣，訶瞋恚生慈悲，入眾生忍中。入眾生忍中已，作是念：“十方諸佛所說法，皆無有我，亦無我所，但諸法和合，假名眾生。如機關木人動，雖能動作，內無有主；身亦如是，但皮骨相持，隨心風轉，念念生滅，無常空寂，無有作者，無罵者，亦無受者，本末畢竟空故，但顛倒虛誑故，凡夫心著。”如是思惟已，則無眾生；無眾生已，法無所屬，但因緣和合無有自性。如眾生和合，強名眾生，法亦如是，即得法忍。得是眾生忍、法忍故，能得阿耨多羅三藐三菩提，何況諸余利益！眾生聞是已，住羼提波羅蜜。立毗梨耶者，教眾生言：“汝莫懈怠！若能精進，諸善功德悉皆易得；若懈怠者，見木有火而不能得，何況余事？”是故勸令精進。若人隨方便精進，無愿不得。凡得勝法，非無因緣，皆從精進生。精進有二相：一、能集生諸善法，二、能除諸惡法。復有三相：一、欲造事，二、精進作，三、不休息。復有四相：已生惡法斷之令滅，未生惡法能令不生；未生善法能令發生，已生善法能令增長。如是等名精進相。精進故能助成一切善法，譬如火得風助，其燃乃熾。又如世間勇健之人，能越山渡海；道法精進，乃至能得佛道，何況余事！眾生聞已，皆立精進波羅蜜。 
　　復次，菩薩見有未發阿耨多羅三藐三菩提者，為贊嘆阿耨多羅三藐三菩提法，于一切諸法中最為第一，極為尊貴，能益一切，令得諸法實相不誑之法。有大慈悲，具一切智，金色身相第一微妙，三十二相、八十隨形好、無量光明，無量戒、定、智慧、解脫、解脫知見，三達無礙，于一切法無礙解脫，得如是者，一切眾生中最為尊上，應受一切世間供養。若人但心念佛，尚得無量無盡福德，何況精進布施、持戒、供養、承事、禮拜者！語眾生言：“佛事如是，汝等當發無上道心，勤修精進。行如法者，得之不難！”眾生聞是已，便發無上道心。若發心者，不可但空爾而得，當行檀波羅蜜；行檀波羅蜜，次行尸羅波羅蜜、羼提波羅蜜、禪波羅蜜、般若波羅蜜；行五波羅蜜，則是毗梨耶波羅蜜。若不發大乘心者，當教辟支佛道；若無辟支佛道者，教行聲聞道；若無聲聞道者，教令離色，受無色定，寂滅安樂；若無無色定者，教令離欲，受色界種種禪定樂；若無禪者，教令修十善道，人天中受種種樂。莫自懈怠，空無所得，貧窮下賤，種種勤苦，甚為可患！懈怠法者最為弊惡，破壞今世、后世利益善道。眾生聞已，集諸善法，勤行精進。立禪者，菩薩于眾生前，贊嘆禪定清凈樂、內樂、自在樂、離罪樂、今世后世樂、圣所受樂、梵天王樂、遍身受樂、深厚妙樂：“汝諸眾生，何以著五欲不凈樂，與畜生同受諸罪垢樂，而舍是妙樂？若汝能舍小樂，則得大樂。汝不見田夫棄少種子，后獲大果；如人獻王少物而得大報；如少鉤餌而得大魚，所舍甚少而所獲大多。”智者亦如是，能棄世間之樂，得甚深禪定快樂。既得此樂，反觀欲樂，甚為不凈，如從獄出；如病疢得差，更不求藥。 
　　復次，禪定名實智初門，令智慧澄靜，能照諸法，如燈在密室，其明得用。若依禪定得四無量、背舍、勝處、神通、辯才等，諸甚深功德，悉皆具得，能令瓦石變成如意珠，何況余事！隨意所為，無不能作：入地如水，履水如地；手捉日月，身不焦冷；化為種種禽、獸之身，而不受其法；或時變身充滿虛空，或時身若微塵，或輕如鴻毛，或重若泰山；或時以足指按地，天地大動如動草葉。如是等神通變化力，皆從禪得。眾生聞是已，立于禪波羅蜜。立般若波羅蜜者，菩薩教諸眾生：“當學智慧！智慧者，其明第一，名為慧眼。若無慧眼，雖有肉眼，猶故是盲；雖云有眼，與畜生無異。若有智慧，自別好丑，不隨他教；若無智慧，隨人東西，如牛駱駝穿鼻隨人。一切有為法中，智慧為上！圣所親愛，能破有為法故。如經中說：于諸寶中，智慧寶為最；一切利器中，慧刀利為最；住智慧山頂、無有憂患！觀諸苦惱眾生，無不悉見。智慧刀能斷無始煩惱生死連鎖，智慧力故，能具六波羅蜜，得不可思議無量佛道，成一切智；何況聲聞、辟支佛，及世間勝事？是智慧增長清凈，不可沮壞，名為波羅蜜。”眾生聞已，住般若波羅蜜。 
　　復次，菩薩或時不以口教，或現神足光明，令眾生住六波羅蜜；或現種種余緣，乃至夢中為作因緣，使其覺悟，令眾生住六波羅蜜。是故經言：欲令眾生住六波羅蜜，當學般若波羅蜜。  
　　【經】“欲植一善根于佛福田中，至得阿耨多羅三藐三菩提不盡者，當學般若波羅蜜！”　　 
　　【論】善根者，三善根：無貪善根、無瞋善根、無癡善根。一切諸善法，皆從三善根生增長。如藥樹、草木，因有根故，得生成增長。以是故，名為諸善根。今言善根者，善根因緣供養之具，所謂華香、燈明，及法供養，持戒、誦經等，因中說果。何以故？香華不定，以善心供養故，名為善根。布施非即是福，但能破慳貪，開善法門；善根名為福，如針導綖縫衣，縫非針也。一者：若華、若香、若燈明、若禮敬、若誦經、持戒、若禪定、若智慧等，一一供養及法供養，植于諸佛田中。佛田者，十方三世諸佛，若佛在世、若形像、若舍利、若但念佛。植者，專心堅著。 
　　問曰：經言種種福田，何以獨言植于佛田？ 
　　答曰：雖有種種福田，佛為第一福田，以十力、四無畏、十八不共法，如是等無量佛法具足，是故獨說植于佛田。法寶雖為佛師，若佛不說，法為無用。如雖有好藥，若無良醫，藥則無用。以是故，法寶雖上而前說佛寶，何況僧寶！ 
　　復次，佛田能獲無量果報，余者雖言無量而有差降；以是故，佛田第一。不盡者，諸佛成就無盡功德故，于中植福，福亦無盡。 
　　復次，佛功德無量、無邊，無數、無等故，植福者福亦不盡。 
　　復次，佛為菩薩時，緣一切眾生，如眾生無量無邊故，福亦無盡。 
　　復次，佛田清凈：拔愛等諸煩惱穢草，凈戒為平地，大慈悲為良美，除諸惡邪堿土，三十七品為溝塍，十力、四無所畏、四無礙智等為垣墻，能出生三乘涅槃果報。植種于此無上無比田者，其福無盡！ 
　　問曰：一切有為法，無常相故，皆歸于盡。福從因緣生，何得不盡？ 
　　答曰：亦不言常不盡，自言乃至得佛中間不盡。 
　　復次，一切有為法，雖念念生滅，相續不斷，果報不失故，名為不盡。如燃燈雖焰焰生滅，不名為滅，脂盡炷滅，乃可稱滅。福亦如是，深心種于良田故，乃至法盡而亦不盡。 
　　復次，菩薩知諸法實相，如涅槃不盡，福德入諸法實相故，而亦不盡。 
　　問曰：若爾者，涅槃不盡，福德亦應常不盡，云何言乃至佛中間不盡？ 
　　答曰：是福者以智慧力故，令是功德如涅槃畢竟空，不生不滅。以是故，喻如涅槃，非即涅槃；若見涅槃，不應為喻。若是涅槃，云何果報成佛而不盡？譬如三解脫門：空、無相、無作。如解脫畢竟空相，是空解脫門，觀世間亦畢竟空；如解脫無相相，是無相解脫門，觀世間亦無相相；如解脫無作相，是無作解脫門，觀世間亦無作相。以是故說：欲植一善根于佛福田，乃至阿耨多羅三藐三菩提而不盡者，當學般若波羅蜜。  
　　【經】“復次，舍利弗，菩薩摩訶薩欲令十方諸佛稱贊其名，當學般若波羅蜜！”　　 
　　【論】問曰：菩薩若觀諸法畢竟空，內無吾我，已破憍慢，云何欲令諸佛稱贊其名？又菩薩法應供養諸佛，云何反求諸佛供養？ 
　　答曰：佛法有二門：一、為第一義門，二、為世俗法門。以世俗門故，欲令諸佛贊嘆；雖為諸佛所贊嘆，而不見我，不取眾生相，世間假名故說。汝言云何反求佛供養者，如后品中，佛所贊嘆菩薩，畢竟阿鞞跋致、阿耨多羅三藐三菩提。今是菩薩欲得決定知是阿鞞跋致以不？以是故，求佛贊嘆，非求供養！ 
　　復次，余人余眾生，貪欲、瞋恚、愚癡覆心故，不能如實贊嘆。何以故？若偏有所愛，不見實過，但見功德；若偏有所瞋，但見其過，不見其德；若愚癡多，不能如實見其好丑。諸天、世人雖有智慧，三毒薄者，亦不能得如實贊，猶有謬失；無一切智故，結使不盡故。聲聞、辟支佛三毒雖盡，亦不能如實贊，猶有余氣未盡，又智慧不具足故。唯佛一人，三毒及氣永盡，成就一切智故，能如實贊，不增不減。以是故，行者欲得諸佛所贊，知其實德，不求余人稱贊。 
　　問曰：諸佛出于三界，不著世間，無有我及我所；視于外道惡人、大菩薩、阿羅漢，一等無異，云何贊嘆菩薩？ 
　　答曰：佛雖無吾我，無有憎愛，于一切法，心無所著；憐愍眾生，以大慈悲心引導一切故，分別善人而有所贊，亦欲壞破惡魔所愿。以佛贊嘆故，無量眾生愛樂菩薩，恭敬供養，后皆成就佛道。以是故，諸佛贊嘆菩薩。 
　　問曰：云何贊嘆？ 
　　答曰：如佛于大眾中說法，欲令眾生入甚深法，贊是菩薩，如薩陀波侖等。 
　　復次，佛贊嘆菩薩言：“是菩薩能觀諸法畢竟空，亦能于眾生有大慈悲。能行生忍，亦不見眾生；雖行法忍，于一切法而不生著；雖觀宿命事，不墮邪見；雖觀眾生入無余涅槃，而不墮邊見；雖知涅槃是無上實法，亦能起身、口、意善業；雖行生死中，而深心樂涅槃；雖住三解脫門觀于涅槃，亦不斷本愿及善行。如是等種種奇特功德，甚為難有！” 
　　復次，若菩薩未得無生忍，未得五神通，生死肉身有大慈悲心，能為眾生故，內外所有所貴惜者，悉能施與。外謂所著妻子、上妙五欲、如意珠、最上妙寶、安隱國土等，內謂身體、肌肉、皮膚、骨血、頭目髓腦、耳鼻、手足，如是等施，甚為難有！是故諸佛贊嘆其德。若菩薩入法位，得神通，行苦行不足為難；以是菩薩生身肉眼，志愿弘曠，有大悲心，愛樂佛道，行如是事，甚為希有！ 
　　復次，若菩薩持戒清凈具足，無所分別持戒、破戒；于一切諸法畢竟不生，常空法忍。精進不休不息，不著不厭；精進、懈怠，一相不異；無量無邊無數劫，勤修精進。都欲受行甚深禪定，無所依止，定亂不異；不起于定而能變身無量，遍至十方說法度人。行深智慧，觀一切法不生不滅，非不生非不滅，亦非不生亦非不滅，非非不生非非不滅，過諸語言，心行處滅，不可壞、不可破、不可受、不可著，諸圣行處，凈如涅槃；亦不著是觀，意亦不沒，能以智慧而自饒益。如是菩薩，諸佛贊嘆。 
　　復次，菩薩未得受記，未得無生法忍，生不值佛，不見賢圣，以正思惟故，能觀諸法實相；雖觀實相，心亦不著。如是菩薩，十方諸佛皆共贊嘆。 
　　復次，菩薩聞甚深無量無邊不可思議佛法，雖自未得，智慧未及，而能定心信樂，不生疑悔；若魔作佛來詭說其意，意無增減。如是菩薩，諸佛所贊。 
　　復次，有諸菩薩一時發心，中有疾成佛者，佛則贊嘆，有大精進力故。如釋迦牟尼佛與彌勒等諸菩薩，同時發心，釋迦牟尼佛精進力故，超越九劫。 
　　復次，若有菩薩具足菩薩事，所謂十地、六波羅蜜、十力、四無所畏、四無礙智、十八不共法等無量清凈佛法，為眾生故，久住生死，不取阿耨多羅三藐三菩提，而廣度眾生。如是菩薩，諸佛贊嘆。何者是？如文殊師利、毗摩羅詰、觀世音、大勢至、遍吉等，諸菩薩之上首；出于三界，變化無央數身，入于生死，教化眾生故。如是希有事，皆從甚深般若波羅蜜生。以是故說：欲得諸佛稱嘆其名，當學般若波羅蜜。  
　　【經】“復次，舍利弗，菩薩摩訶薩欲一發意，至十方如恒河沙等世界，當學般若波羅蜜！”　　 
　　【論】菩薩得身通變化力，作十方恒河沙等身，于十方恒河沙等世界，一時能到。 
　　問曰：如經說彈指頃有六十念，若一念中能至一方恒河沙等世界，尚不可信，何況十方恒河沙等世界，時少而所到處多？ 
　　答曰：經說五事不可思議，所謂眾生多少、業果報、坐禪人力、諸龍力、諸佛力。于五不可思議中，佛力最不可思議！菩薩入于禪定，生不可思議神通故，一念中悉到十方諸佛世界。如說四種神通中，唯佛、菩薩有如意疾遍神通。若金翅鳥子，始從[穀-禾+卵]出，從一須彌至一須彌；諸菩薩亦如是，以無生忍力故，破諸煩惱無明[穀-禾+卵]，即時一念中，作無量身，遍至十方。 
　　復次，菩薩一切無量世罪，悉已消滅；以智慧力故，能轉一切諸法，所謂小能作大，大能作小，能以千萬無量劫為一日，又能以一日為千萬劫。是菩薩世間之主，所欲自在，何愿不滿！如毗摩羅詰經所說，以七夜為劫壽。以是因緣故，菩薩乘神通力，能速疾超越十方世界。 
　　問曰：前五不可思議中，無有菩薩，今何以說菩薩不可思議？ 
　　答曰：或時因中說果，如日食百斤金，金不可食，因金得食，故言食金，是為因中說果。或時果中說因，如見好畫，言是好手，是為果中說因。諸菩薩亦如是，菩薩為因，諸佛為果，若說佛力不可思議，當知已說菩薩。以是故言：欲一發意到十方恒河沙世界者，當學般若波羅蜜。  
　　【經】“復次，舍利弗，菩薩摩訶薩欲發一音，使十方如恒河沙等世界聞聲，當學般若波羅蜜！”　　 
　　【論】菩薩得六神通，增長梵聲相，過三千大千世界，至十方恒河沙等諸世界。 
　　問曰：若爾者，與佛音聲何異？ 
　　答曰：菩薩音聲有恒河沙等之數，佛音聲所到無有限數。如密跡經中所說：目連試佛音聲，極至西方，猶聞佛音，若如對面。 
　　問曰：若爾者，佛常在國土聚落，說法教化，而閻浮提內人不至佛邊，則不得聞。何以知之？多有從遠方來，欲聽說法者故。 
　　答曰：佛音聲有二種：一為口密音聲，二為不密音聲。密音聲先已說，不密音聲，至佛邊乃聞。是亦有二種弟子：一為出世圣人，二為世間凡夫。出世圣人如目揵連等，能聞微密音聲，凡夫人隨其所近乃聞。 
　　復次，諸菩薩得入正位，離生死身，得法性真形，能見十方無量佛身，及遍照光明，亦能得聞諸佛六十種極遠無量音聲。諸大菩薩雖未具足如佛音聲，于佛音聲中并得其分。是佛菩薩音聲有三種：一者、先世種善音聲因緣故，咽喉中得微妙四大，能出種種妙好遠近音聲，所謂一里、二里、三里、十里、百千里，乃至三千大千世界，音聲遍滿；二者、神通力故，咽喉四大出聲，遍滿三千大千世界，及十方恒河沙世界；三者、佛音聲常能遍滿十方虛空。 
　　問曰：若佛音聲常能遍滿，今眾生何以不得常聞？ 
　　答曰：眾生無量劫以來，所作惡業覆，是故不聞。譬如雷電霹靂，聾者不聞，雷聲無減；佛亦如是，常為眾生說法，如龍震大雷聲，眾生罪業，自不得聞。如今世人精進持戒者，于念佛三昧心得定時；罪垢不障，即得見佛，聞佛說法，音聲清了。菩薩于三種音聲中，欲得二種。是二種音聲，甚難希有故；如業果音聲，自然可得故。以是故說：菩薩摩訶薩，欲以一音使十方恒河沙等世界聞聲者，當學般若波羅蜜。  
　　【經】“復次，舍利弗，菩薩摩訶薩欲使諸佛世界不斷者，當學般若波羅蜜！”　　 
　　【論】佛世界不斷者，菩薩欲令國國相次，皆使眾生發心作佛。 
　　問曰：言次第者，為一國前后相次？為十方世界次第？若一國相次者，大悲普覆一切眾生，何以不及余國？若十方一切世界次第者，余佛、菩薩何所利益？ 
　　答曰：菩薩心愿，欲令一切世界皆悉作佛，大心曠遠，無有齊限；以是心集諸智慧，無量福德神通力故。又隨眾生種作佛因緣者，是菩薩皆悉令作。若一切世界皆種作佛因緣者，余佛菩薩不應有益，但是事不然！ 
　　復次，十方世界無量無邊，不應一菩薩盡得遍諸世界，令佛種不斷；諸余菩薩各隨因緣，皆有其分。以慈悲大故，愿亦無量，利益之心無有齊限；眾生種無量故，非一佛一菩薩所可盡度。 
　　問曰：若事不稱心，何故作愿耶？ 
　　答曰：欲令心愿曠大清凈故；如行慈三昧，雖不能令眾生離苦，但自欲令心曠大清凈，成利益愿。如諸佛大菩薩力，皆能度一切；而眾生福緣未集，未有智慧，因緣不會故，而不得度。如大海水，一切眾生取用，水不窮竭。但眾生不能得用，如餓鬼眾生自罪因緣，不得見水；設得見之，即時干竭，或為洋銅，或成膿血。佛亦如是，有大慈悲智慧無量無邊，悉能滿足眾生，而眾生罪業因緣故而不值佛；設得值佛，如余人無異，或生瞋恚，或起誹謗。以是因緣故，不見佛威相神力，雖得值佛而無利益。 
　　復次，二因二緣，發于正見，所謂內因、外緣。佛外因緣具足，有三十二相、八十隨形好，無量光明莊嚴其身，種種神力、種種音聲，隨意說法，斷一切疑；但眾生內因緣不具足，先不種見佛善根而不信敬，不精進持戒，鈍根深厚，著于世樂；以是故，無有利益，非為佛咎。佛化度眾生，神器利用，悉皆備足。譬如日出，有目則睹，盲者不見；設使有目而無日者，則無所睹，是故日無咎也。佛明亦如是。 
　　問曰：云何佛世界因緣不斷？ 
　　答曰：菩薩于眾生中，種種因緣贊嘆佛道，令眾生發阿耨多羅三藐三菩提心，漸漸行六波羅蜜，然后于諸世界各各作佛。若于一國次第作佛，或于異國各自作佛，是名不斷佛國。 
　　復次，菩薩疾集智慧具足，作佛度無量眾生；欲入涅槃時，為菩薩受記：“我滅度后，汝次作佛。”展轉皆悉如是，令不斷絕。若佛不記菩薩者，則斷佛國！譬如王立太子，展轉如是，國祚不斷。 
　　問曰：何以貴有佛世界，賤無佛國？ 
　　答曰：是事不應致問。佛是莊嚴十方世界主，何況一國！若離有佛國者，雖受人天樂，而不知是佛恩力之所致，與畜生無異！若一切諸佛不出世者，則無三乘涅槃之道，常閉在三界獄，永無出期；若世有佛，眾生得出三界牢獄。譬如二國之間，無日之處，是中眾生從冥中生，從冥中死。若佛生時，光明暫照，各各相見；乃見日月所照眾生，知彼為大福，我等有罪。如是或時佛以光明遍照諸佛國，無佛國眾生見佛光明，則大歡喜，念言：“我等黑闇，彼為大明。” 
　　復次，有佛之國，眾生知有罪福，人受三歸、五戒、八齋及出家五眾等，種種甚深禪定、智慧、四沙門果、有余涅槃等，如是種種善法。以是因緣故，佛國為貴。若佛國眾生雖不見佛，值遇經法，修善持戒，布施、禮敬等，種涅槃因緣，乃至畜生皆能種福德因緣；若無佛之國，乃至天人不能修善。以是故，菩薩生愿，欲使佛世界不斷。  
大智度論卷第三十一 釋初品中十八空  
　　【經】“復次，舍利弗，菩薩摩訶薩欲住內空、外空、內外空、空空、大空、第一義空、有為空、無為空、畢竟空、無始空、散空、性空、自相空、諸法空、不可得空、無法空、有法空、無法有法空，當學般若波羅蜜！”　　 
　　【論】內空者，內法、內法空。內法者，所謂內六入：眼、耳、鼻、舌、身、意。眼空，無我、無我所，無眼法；耳、鼻、舌、身、意亦如是。外空者，外法、外法空。外法者，所謂外六入：色、聲、香、味、觸、法。色空者，無我、無我所，無色法；聲、香、味、觸、法亦如是。內外空者，內外法、內外法空。內外法者，所謂內外十二入。十二入中，無我、無我所，無內外法。 
　　問曰：諸法無量，空隨法故，則亦無量，何以但說十八？若略說，應一空，所謂一切法空。若廣說，隨一一法空，所謂眼空、色空等甚多，何以但說十八空？ 
　　答曰：若略說則事不周，若廣說則事繁。譬如服藥，少則病不除，多則增其患；應病投藥，令不增減，則能愈病。空亦如是，若佛但說一空，則不能破種種邪見及諸煩惱；若隨種種邪見廣說空，空則過多，人愛著空相，墮在斷滅；說十八空，正得其中。 
　　復次，若說十，若說十五，俱亦有疑，此非問也！ 
　　復次，善惡之法，皆有定數：若四念處、四正勤、三十七品，十力、四無所畏、四無礙智、十八不共法，五眾、十二入、十八界，十二因緣，三毒、三結、四流、五蓋等，諸法如是各有定數。以十八種法中破著，故說有十八空。 
　　問曰：般若波羅蜜空、十八空，為異？為一？若異者，離十八空，何以為般若空？又如佛說：“何等是般若波羅蜜？所謂色空，受、想、行、識空，乃至一切種智空。”若不異者，云何言欲住十八空，當學般若波羅蜜？ 
　　答曰：有因緣故言異，有因緣故言一。異者，般若波羅蜜，名諸法實相，滅一切觀法；十八空則十八種觀，令諸法空。菩薩學是諸法實相，能生十八種空，是名異。一者，十八空是空無所有相，般若波羅蜜亦空無所有相；十八空是舍離相，般若波羅蜜一切法中亦舍離相；是十八空不著相，般若波羅蜜亦不著相。以是故，學般若波羅蜜，則是十八空，不異故。 
　　般若波羅蜜有二分：有小，有大。欲得大者，先當學小方便門；欲得大智慧，當學十八空。住是小智慧方便門，能得十八空。何等是方便門？所謂般若波羅蜜經，讀誦、正憶念、思惟、如說修行。譬如人欲得種種好寶，當入大海；若人欲得內空等三昧智慧寶，當入般若波羅蜜大海。 
　　問曰：行者云何學般若波羅蜜時，住內空、外空、內外空？ 
　　答曰：世間有四顛倒：不凈中有凈顛倒，苦中有樂顛倒，無常中有常顛倒，無我中有我顛倒。行者為破四顛倒故，修四念處十二種觀，所謂初觀內身，三十六種不凈充滿，九孔常流，甚可厭患，凈相不可得；凈相不可得故，名內空。行者既知內身不凈，觀外所著，亦復如是，俱實不凈；愚夫狂惑，為淫欲覆心，故謂之為凈。觀所著色，亦如我身凈相不可得，是為外空。行者若觀己身不凈，或謂外色為凈；若觀外不凈，或謂己身為凈。今俱觀內外：我身不凈，外亦如是，外身不凈，我亦如是，一等無異，凈相不可得，是名內外空。行者思惟，知內外身俱實不凈，而惑者愛著深故，由以受身，身為大苦，而愚以為樂。 
　　問曰：三受皆外入所攝，云何言觀內受？ 
　　答曰：六塵初與六情和合生樂，是名外樂；后貪著深入生樂，是名內樂。 
　　復次，內法緣樂，是名內樂；外法緣樂，是名外樂。 
　　復次，五識相應樂，是名外樂；意識相應樂，是名內樂。粗樂名為外樂，細樂名為內樂。如是等分別內外樂。苦受、不苦不樂受，亦如是。 
　　復次，行者思惟：“觀是內樂實可得不？”即分別知實不可得，但為是苦，強名為樂。何以故？是樂從苦因緣生，亦生苦果報，樂無厭足故苦。 
　　復次，如人患疥，搔雖小樂，后轉傷身，則為大苦；愚人謂之為樂，智者但見其苦。如是世間樂顛倒病故，著五欲樂，煩惱轉多；以是故行者不見樂，但見苦，如病如癰，如瘡如刺。 
　　復次，樂少苦多，少樂不現，故名為苦；如大河水，投一合鹽，則失鹽相，不名為咸。 
　　復次，樂不定故，或此以為樂，彼以為苦；彼以為樂，此以為苦；著者為樂，失者為苦；愚以為樂，智以為苦；見樂患為苦，不見樂過者為樂；不見樂無常相為樂，見樂無常相為苦；未離欲人以為樂，離欲人以為苦；如是等觀樂為苦。觀苦如箭入身；觀不苦不樂無常變異相；如是等觀三種受，心則舍離，是名觀內受空。觀外受、內外受亦如是。行者作是念：“若樂即是苦，誰受是苦？”念已則知心受。然后觀心為實為虛？觀心無常，生、住、滅相；苦受心，樂受心，不苦不樂受心，各各異念。覺樂心滅，而苦心生；苦心爾所時住，住已還滅，次生不苦不樂心；知爾所時不苦不樂心住，住已還滅，滅已還生樂心。三受無常，故心亦無常。 
　　復次，知染心、無染心，瞋心、無瞋心，癡心、不癡心，散心、攝心，縛心、解脫心，如是等心，各各異相故，知心無常，無一定心常住。受苦受樂等心，從和合因緣生；因緣離散，心亦隨滅。如是等觀內心、外心、內外心無常相。 
　　問曰：心是內入攝，云何為外心？ 
　　答曰：觀內身名為內心，觀外身名為外心。 
　　復次，緣內法為內心，緣外法為外心。 
　　復次，五識常緣外法，不能分別，故名為外心；意識能緣內法，亦分別好丑，故名為內心。 
　　復次，意識初生，未能分別決定，是為外心；意識轉深，能分別取相，是名內心。如是等分別內、外心。行者心意轉異，知身為不凈相，知受為苦相，知心不住為無常相；結使未斷故，或生吾我。如是思惟：“若心無常，誰知是心？心為屬誰？誰為心主？而受苦樂一切諸物，誰之所有？”即分別知無有別主，但于五眾取相故，計有人相而生我心，以我心故生我所。我所心生故，有利益我者生貪欲，違逆我者而生瞋恚，此結使不從智生，從狂惑生故，是名為癡。三毒為一切煩惱之根本，悉由吾我故：作福德，為我后當得；亦修助道法，我當得解脫。初取相故名為想眾；因吾我起結使及諸善行，是名行眾；是二眾則是法念處。于想、行眾法中，求我不可得。何以故？是諸法皆從因緣生，悉是作法而不牢固，無實我法行；如芭蕉葉葉求之，中無有堅相；如遠見野馬，無水有水想，但誑惑于眼。如是等觀內法、外法、內外法。 
　　問曰：法是外入攝，云何為內法？ 
　　答曰：內法名為內心相應想眾、行眾；外法名為外心相應想眾、行眾；及心不相應諸行，及無為法，一時等觀，名為內外法。 
　　復次，內法名為六情，外法名為六塵。 
　　復次，身、受、心及想、行眾，總觀為法念處。何以故？行者既于想眾、行眾及無為法中，求我不可得；還于身、受、心中求亦不可得。如是一切法中，若色、若非色，若可見、若不可見，若有對、若無對，若有漏、若無漏，若有為、若無為，若遠若近，若粗若細，其中求我皆不可得；但五眾和合故，強名為眾生，眾生即是我。我不可得故，亦無我所；我所不可得故，一切諸煩惱皆為衰薄。 
　　復次，身念處，名一切色法。行者觀內色，無常、苦、空、無我，觀外色，觀內外色，亦如是；受、心、法亦爾。四念處內觀相應三昧，名內空；四念處外觀相應三昧，名外空；四念處內外觀相應三昧，名內外空。 
　　問曰：是空，為是三昧力故空？為是法自空？ 
　　答曰：有人言：“名為三昧力故空。”如經說三三昧、三解脫門：空、無相、無作。是空三昧，緣身、受、心、法，不得我、我所，故名為空。 
　　問曰：四念處空法，皆應觀無常、苦、空、無我，何以故身觀不凈，受觀是苦，心觀無常，法觀無我？ 
　　答曰：雖四法皆觀無常、苦、空、無我，而眾生身中多著凈顛倒，受中多著樂顛倒，心中多著常顛倒，法中多著我顛倒；以是故行者觀身不凈，觀受是苦，觀心無常，觀法無我。 
　　復次，內外空者，無有內外定法，互相因待故，謂為內外。彼以為外，我以為內；我以為外，彼以為內。隨人所系內法為內，隨人所著外法為外。如人自舍為內，他舍為外。行者觀是內外法無定相，故空。 
　　復次，是內外法，無有自性。何以故？和合生故。是內外法，亦不在和合因緣中；若因緣中無者，余處亦無。內外法因緣亦無，因緣無故，內外法空。 
　　問曰：內外法定有，云何言無？如手足等和合，故有身法生，是名內法。如梁椽壁等和合故，有屋法生，是名為外。是身法雖有別名，亦不異足等。所以者何？若離足等，身不可得故。屋亦如是。 
　　答曰：若足不異身者，頭應是足，足與身不異故。若頭是足者，甚為可笑！ 
　　問曰：若足與身不異者，有如是過！今應足等和合故，更有法生名為身，身雖異于足等，應當依于足住。如眾縷和合而能生氈，是氈依縷而住。 
　　答曰：是身法，為足等分中具有，為分有？若具有，頭中應有腳。何以故？身法具有故。若分有，與足分無異。又身是一法，所因者多，一不為多，多不為一。 
　　復次，若除足等分別有身者，與一切世間皆相違背。以是故，身不得言即是諸分，亦不得言異于諸分；以是故則無身，身無故，足等亦無，如是等名為內空。房舍等外法，亦如是空，名為外空。 
　　問曰：破身、舍等，是為破一、破異；破一、破異，是破外道經。佛經中實有內外法，所謂內六情、外六塵，此云何無？ 
　　答曰：是內外法和合假有名字，亦如身、如舍。 
　　復次，略說有二種空：眾生空、法空。小乘弟子鈍根故，為說眾生空，我、我所無故，則不著余法；大乘弟子利根故，為說法空，即時知世間常空如涅槃。聲聞說內空，于內法中無我、無我所、無常、無作者、無知者、無受者，是名內空；外空亦如是。不說內法相、外法相即是空。大乘說內法中無內法相，外法中無外法相。如般若波羅蜜中說：色、色相空，受想行識、識相空；眼，眼相空，耳鼻舌身意、意相空；色、色相空，聲香味觸法、法相空。如是等一切諸法自法空。 
　　問曰：此二種說內外空，何者是實？ 
　　答曰：二皆是實，但為小智鈍根故，先說眾生空；為大智利根者，說法空。如人閉獄，破壞桎梏，傷殺獄卒，隨意得去；又有怖畏盜穿墻壁，亦得免出。聲聞者，但破吾我因緣，不生諸煩惱，離諸法愛，畏怖老病死惡道之苦；不復欲本末推求了了，壞破諸法，但以得脫為事。大乘者，破三界獄，降伏魔眾，斷諸結使及滅習氣，了知一切諸法本末，通達無礙；破散諸法，令世間如涅槃，同寂滅相，得阿耨多羅三藐三菩提，將一切眾生令出三界。 
　　問曰：大乘云何破壞諸法？ 
　　答曰：佛說色從種種因緣生，無有堅實；如水波浪而成泡沫，暫見即滅，色亦如是。今世四大，先世行業因緣和合故而得成色，因緣滅故色亦俱滅，行無常道，轉入空門。所以者何？諸法生滅，無有住時；若無住時，則無可取。 
　　復次，有為相故，生時有滅，滅時有生；若已生，生無所用；若未生，生無所生法，與生亦不應有異。何以故？生若生法，應有生生，如是復應有生，是則無窮；若生生更無生者，生亦不應有生；若生無有生者，法亦不應有生。如是生不可得，滅亦如是。以是故，諸法空不生不滅，是為實。 
　　復次，諸法若有者，終歸于無；若后無者，初亦應無。如人著屐，初已有故，微細不覺；若初無故，則應常新；若后有故相，初亦有故。法亦如是，后有無故，初亦有無，以是故一切法應空。以眾生顛倒，著內六情故，行者破是顛倒，名為內空。外空、內外空亦如是。 
　　空空者，以空，破內空、外空、內外空；破是三空，故名為空空。 
　　復次，先以法空，破內外法，復以此空，破是三空，是名空空。 
　　復次，空三昧觀五眾空，得八圣道，斷諸煩惱，得有余涅槃。先世業因緣身命盡時，欲放舍八道，故生空空三昧，是名空空。 
　　問曰：空與空空有何等異？ 
　　答曰：空破五受眾，空空破空。 
　　問曰：空若是法，空為已破；空若非法，空何所破？ 
　　答曰：空破一切法，唯有空在；空破一切法已，空亦應舍；以是故，須是空空。 
　　復次，空緣一切法，空空但緣空。如一健兒破一切賊，復更有人能破此健人；空空亦如是。又如服藥，藥能破病，病已得破，藥亦應出；若藥不出，則復是病。以空滅諸煩惱病，恐空復為患，是故以空舍空，是名空空。 
　　大空者，聲聞法中，法空為大空。如雜阿含大空經說：生因緣老死。若有人言，是老死，是人老死，二俱邪見。是人老死則眾生空，是老死是法空。摩訶衍經說：十方、十方相空，是為大空。 
　　問曰：十方空，何以名為大空？ 
　　答曰：東方無邊故名為大，亦一切處有故名為大，遍一切色故名為大，常有故名為大，益世間故名為大，令眾生不迷悶故名為大。如是大方能破，故名為大空。余空破因緣生法、作法，粗法易破，故不名為大；是方非因緣生法，非作法，微細法難破，故名為大空。 
　　問曰：若佛法中無方，三無為虛空、智緣盡、非智緣盡亦所不攝，何以言，有方亦是常，是無為法，非因緣生法、非作法、微細法？ 
　　答曰：是方法，聲聞論義中無。摩訶衍法中，以世俗諦故有；第一義中，一切法不可得，何況方？如五眾和合，假名眾生；方亦如是，四大造色和合中，分別此間、彼間等，假名為方。日出處是則東方，日沒處是則西方，如是等是方相。是方自然常有故，非因緣生；亦不先無今有，今有后無，故非作法；非現前知故，是微細法。 
　　問曰：方若如是，云何可破？ 
　　答曰：汝不聞我先說，以世俗諦故有，第一義故破。以俗諦有故，不墮斷滅中；第一義破故，不墮常中。是名略說大空義。 
　　問曰：第一義空亦能破無作法、無因緣法、細微法，何以不言大空？ 
　　答曰：前已得大名，故不名為大。今第一義名雖異，義實為大。出世間以涅槃為大，世間以方為大，以是故第一義亦是大空。 
　　復次，破惡時大邪見故，名為大空。如行者以慈心緣東方一國土眾生，復緣一國土眾生，如是展轉緣時，若謂盡緣東方國土，則墮邊見；若謂未盡，則墮無邊見；生是二見故，即失慈心。若以方空破是東方，則滅有邊、無邊見；若不以方空破東方者，則隨東方心，隨心不已，慈心則滅，邪心則生。譬如大海潮時，至其常限，水則旋還；魚若不還，則漂在露地，有諸苦患；若魚有智，則隨水還，永得安隱。行者如是，若隨心不還，則漂在邪見；若隨心還，不失慈心。如是破惡時大邪見故，名為大空。 
　　第一義空者，第一義名諸法實相，不破不壞故，是諸法實相亦空。何以故？無受無著故。若諸法實相有者，應受應著，以無實故，不受不著；若受著者，即是虛誑。 
　　復次，諸法中第一法，名為涅槃。如阿毗曇中說：云何有上法？一切有為法及虛空，非智緣盡。云何無上法？智緣盡。智緣盡即是涅槃，涅槃中亦無涅槃相，涅槃空是第一義空。 
　　問曰：若涅槃空無相，云何圣人乘三種乘入涅槃？又一切佛法，皆為涅槃故說。譬如眾流，皆入于海。 
　　答曰：有涅槃，是第一寶無上法。是有二種：一、有余涅槃，二、無余涅槃。愛等諸煩惱斷，是名有余涅槃；圣人今世所受五眾盡，更不復受，是名無余涅槃。不得言涅槃無，以眾生聞涅槃名生邪見，著涅槃音聲而作戲論若有若無，以破著故，說涅槃空。若人著有，是著世間；若著無，則著涅槃。破是凡人所著涅槃，不破圣人所得。何以故？圣人于一切法中不取相故。 
　　復次，愛等諸煩惱，假名為縛；若修道，解是縛，得解脫，即名涅槃；更無有法名為涅槃。如人被械得脫，而作戲論：“是械，是腳，何者是解脫？”是人可笑，于腳械外更求解脫！眾生亦如是，離五眾械更求解脫法。 
　　復次，一切法不離第一義，第一義不離諸法實相；能使諸法實相空，名為第一義空。如是等種種，名為第一義空。 
　　有為空、無為空者，有為法，名因緣和合生，所謂五眾、十二入、十八界等。無為法，名無因緣，常不生不滅如虛空。今有為法二因緣故空：一者、無我、無我所及常相，不變異不可得故空；二者、有為法有為法相空，不生不滅，無所有故。 
　　問曰：我、我所及常相不可得故應空，云何言有為法有為法相空？ 
　　答曰：若無眾生，法無所依。又無常故無住時，無住時故不可得知，是故法亦空。 
　　問曰：有為法中，常相不可得。不可得者，為是眾生空，為是法空？ 
　　答曰：有人言：“我心顛倒，故計我為常。”是常空，則入眾生空。有人言：“以心為常。如梵天王說：是四大，四大造色悉皆無常，心意識是常。”是常空，則入法空。或有人言：“五眾即是常，如色眾雖復變化而亦不滅，余眾如心說。”五眾空，即是法空。是故常空，亦入法空中。 
　　復次，有為法、無為法空者，行者觀有為法、無為法實相，無有作者，因緣和合故有，皆是虛妄，從憶想分別生。不在內，不在外，不在兩中間。凡夫顛倒見故有，智者于有為法不得其相，知但假名，以此假名導引凡夫；知其虛誑無實，無生無作，心無所著。 
　　復次，諸賢圣人，不緣有為法而得道果，以觀有為法空故，于有為法心不系著故。 
　　復次，離有為則無無為。所以者何？有為法實相即是無為，無為相者則非有為，但為眾生顛倒故分別說。有為相者，生、滅、住、異；無為相者，不生、不滅、不住、不異，是為入佛法之初門。若無為法有相者，則是有為。有為法生相者，則是集諦；滅相者則是盡諦；若不集則不作，若不作則無滅，是名無為法如實相。若得是諸法實相，則不復墮生、滅、住、異相中。是時不見有為法與無為法合，不見無為法與有為法合，于有為法、無為法不取相，是為無為法。所以者何？若分別有為法、無為法，則于有為、無為而有礙。若斷諸憶想分別，滅諸緣；以無緣實智，不墮生數中，則得安隱常樂涅槃。 
　　問曰：前五空皆別說，今有為、無為空，何以合說？ 
　　答曰：有為、無為法，相待而有，若除有為則無無為，若除無為則無有為，是二法攝一切法。行者觀有為法無常、苦、空等過，知無為法所益處廣，是故二事合說。 
　　問曰：有為法，因緣和合生，無自性故空，此則可爾；無為法非因緣生法，無破無壞，常若虛空，云何空？ 
　　答曰：如先說，若除有為則無無為，有為實相即是無為。如有為空，無為亦空，以二事不異故。 
　　復次，有人聞有為法過罪，而著無為法，以著故生諸結使。如阿毗曇中說：八十九有為法緣，六無為法緣，三當分別：欲界系，盡諦所斷無明使，或有為緣，或無為緣。何者有為緣？盡諦所斷有為法緣使相應無明使。何者無為緣？盡諦所斷有為法緣使不相應無明使。色、無色界無明，亦如是。以此結使故，能起不善業，不善業故墮三惡道，是故言無為法空。無為緣使：疑、邪見、無明。疑者，于涅槃法中，有耶無耶？邪見者，若生心言定無涅槃。是邪疑相應無明，及獨無明，合為無明使。 
　　問曰：若云無為法空，與邪見何異？ 
　　答曰：邪見人不信涅槃，然后生心言定無涅槃法；無為空者，破取涅槃相，是為異。 
　　復次，若人舍有為著無為，以著故，無為即成有為。以是故，雖破無為而非邪見，是名有為、無為空。 
　　畢竟空者，以有為空、無為空，破諸法無有遺余，是名畢竟空。如漏盡阿羅漢，名畢竟清凈，阿那含乃至離無所有處欲，不名畢竟清凈。此亦如是，內空、外空、內外空、十方空、第一義空、有為空、無為空，更無有余不空法，是名畢竟空。 
　　復次，若人七世、百千萬億無量世貴族，是名畢竟貴，不以一世、二三世貴族為真貴也。畢竟空亦如是，從本已來，因緣無有定實不空者。有人言：“今雖空，最初不空。”如天造物始，及冥初微塵，是等皆空。何以故？果無常，因亦無常。如虛空不作果，亦不作因；天及微塵等，亦應如是，若是常，不應生無常。若過去無定相，未來、現在世亦如是；于三世中無有一法定實不空者，是名畢竟空。 
　　問曰：若三世都空，乃至微塵及一念無所有者，則是大可畏處！諸智慧人以禪定樂故舍世間樂，以涅槃樂故舍禪定樂；今畢竟空中乃至無有涅槃，依止何法得舍涅槃？ 
　　答曰：有著吾我人，以一、異相分別諸法，如是之人，則以為畏。如佛說：“凡夫人大驚怖處，所謂無我、無我所。” 
　　復次，有為法有三世，以有漏法故生著處。涅槃名一切愛著斷，云何于涅槃而求舍離？ 
　　復次，如比丘破四重禁，是名畢竟破戒，不任得道！又如作五逆罪，畢竟閉三善道！若取聲聞證者，畢竟不得作佛。畢竟空亦如是，于一切法畢竟空，無復有余。 
　　問曰：一切法畢竟空，是事不然！何以故？三世十方諸法，乃至法相、法住，必應有實。以有一法實故，余法為虛妄；若無一法實者，亦不應有諸虛妄法是畢竟空。 
　　答曰：無有乃至一法實者。何以故？若有乃至一法實者，是法應若有為、若無為。若是有為，有為空中已破；若是無為，無為空中亦破。如是世間、出世間：若世間，內空、外空、內外空、大空已破；若出世間，第一義空已破。色法、無色法，有漏、無漏法等，亦如是。 
　　復次，一切法皆畢竟空，是畢竟空亦空；空無有法故，亦無虛實相待。 
　　復次，畢竟空者，破一切法令無遺余，故名畢竟空；若小有遺余，不名畢竟。若言相待故應有，是事不然！ 
　　問曰：諸法不盡空。何以故？因緣所生法空、而因緣不空。譬如梁椽因緣和合，故名舍，舍空而梁椽不應空！ 
　　答曰：因緣亦空，因緣不定故。譬如父子，父生故名為子，生子故名為父。 
　　復次，最后因緣，無依止故；如山河、樹木、眾生之類，皆依止地，地依止水，水依止風，風依止虛空，虛空無所依止。若本無所依止，末亦無所依止；以是故，當知一切法畢竟空。 
　　問曰：不然，諸法應有根本。如神通有所變化，所化雖虛，而化主不空！ 
　　答曰：凡夫人見所化物不久故謂之為空，化主久故謂之為實；圣人見化主復從前世業因緣和合生，今世復集諸善法得神通力，故能作化。如般若波羅蜜后品中說，有三種變化：煩惱變化、業變化、法變化（法法身也）。是故知化主亦空。 
　　問曰：諸不牢固者，不實故應空；諸牢固物及實法，不應空。如大地、須彌山、大海水、日、月、金剛等色實法，牢固故不應空。所以者何？地及須彌常住竟劫；眾川有竭，海則常滿；日月周天，無有窮極。又如凡人所見，虛妄不真，故應空；圣人所得，如及法性、真際、涅槃相，應是實法，云何言畢竟皆空？ 
　　復次，有為法因緣生，故不實；無為法不從因緣生，故應實，復云何言畢竟空？ 
　　答曰：堅固不堅固不定，故皆空。所以者何？有人以此為堅固，有人以此為不堅固。如人以金剛為牢固；帝釋手執，如人捉杖，不以為牢固。又不知破金剛因緣，故以為牢固；若知著龜骨上，以山羊角打破，則知不牢固。如七尺之身，以大海為深；羅睺阿修羅王立大海中，膝出水上；以兩手隱須彌頂，下向觀忉利天善見城，此則以海水為淺。若短壽人以地為常久牢固，長壽者見地無常不牢固。如佛說七日喻經，佛告諸比丘：“一切有為法，無常變異，皆歸磨滅。劫欲盡時，大旱積久，藥草樹木，皆悉焦枯。有第二日出，諸小流水，皆悉干竭。第三日出，大河流水，亦都涸盡。第四日出，閻浮提中四大河及阿那婆達多池，皆亦空竭。第五日出，大海干涸。第六日出，大地、須彌山等，皆悉煙出，如陶燒器。第七日出，悉皆熾然，無復煙氣；地及須彌乃至梵天，火皆燃滿。爾時，新生光音天者，見火怖畏言：‘既燒梵宮，將無至此？’先生諸天慰喻后生天言：‘曾已有此，正燒梵宮，于彼而滅，不來至此。’燒三千大千世界已，無復灰炭！”佛語比丘：“如此大事，誰信之者？唯有眼見，乃能信耳！又比丘，過去時，須涅多羅外道師，離欲行四梵行，無量弟子亦得離欲。須涅多羅作是念：‘我不應與弟子同生一處，今當深修慈心。’此人以深思慈故，生光音天。”佛言：“須涅多羅者，我身是也；我是時眼見此事。以是故，當知牢固實物，皆悉歸滅！” 
　　問曰：汝說畢竟空，何以說無常事？畢竟空今即是空，無常今有后空！ 
　　答曰：無常則是空之初門。若諦了無常，諸法則空。以是故，圣人初以四行觀世間無常；若見所著物無常，無常則能生苦，苦故心生厭離。若無常、空相，則不可取，如幻如化，是名為空。外物既空，內主亦空，是名無我。 
　　復次，畢竟空是為真空。有二種眾生：一、多習愛，二、多習見。愛多者，喜生著，以所著無常，故生憂苦。為是人說：“汝所著物無常壞故，汝則為之生苦。若此所著物生苦者，不應生著！”是名說無作解脫門。見多者，為分別諸法，以不知實故而著邪見；為是人故直說諸法畢竟空。 
　　復次，若有所說，皆是可破，可破故空；所見既空，見主亦空，是名畢竟空。汝言圣人所得法應實者，以圣人法能滅三毒，非顛倒虛誑，能令眾生離老病死苦，得至涅槃。是雖名實，皆從因緣和合生故，先無今有、今有后無故，不可受、不可著故，亦空非實。如佛說筏喻經：善法尚應舍，何況不善！ 
　　復次，圣人有為無漏法，從有漏法緣生；有漏法虛妄不實緣所生法，云何為實？離有為法，無無為法。如先說：有為法實相，即是無為法。以是故，一切法畢竟不可得故，名為畢竟空。 
　　無始空者，世間若眾生、若法，皆無有始。如今生從前世因緣有，前世復從前世有，如是展轉，無有眾生始。法亦如是。何以故？若先生后死，則不從死故生，生亦無死；若先死后有生，則無因無緣，亦不生而有死，以是故，一切法則無有始。如經中說，佛語諸比丘：“眾生無有始，無明覆，愛所系，往來生死，始不可得。”破是無始法，故名為無始空。 
　　問曰：無始是實，不應破。何以故？若眾生及法有始者，即墮邊見，亦墮無因見。遠離如是等過，故應說眾生及法無始；今以無始空破是無始，則還墮有始見。 
　　答曰：今以無始空破無始見，又不墮有始見。譬如救人于火，不應著深水中。今破是無始，亦不著有始中，是則行于中道！ 
　　問曰：云何破無始？ 
　　答曰：以無窮故，若無窮則無后，無窮無后，則亦無中。若無始，則為破一切智人。所以者何？若世間無窮，則不知其始，不知始故，則無一切智人；若有一切智人，不名無始！ 
　　復次，若取眾生相，又取諸法一相、異相，以此一、異相，從今世推前世，從前世復推前世；如是展轉，眾生及法始不可得，則生無始見。是見虛妄，以一、異為本，是故應破。如有為空破有為法，是有為空即復為患；復以無為空破無為法。今以無始破有始，無始即復為患；復以無始空破是無始，是名無始空。 
　　問曰：若爾者，佛何以說眾生往來生死，本際不可得？ 
　　答曰：欲令眾生知久遠已來，往來生死為大苦，生厭患心。如經說：一人在世間，計一劫中受身被害時，聚集諸血，多于海水；啼泣出淚，及飲母乳，皆亦如是。積集身骨，過于毗浮羅山。譬喻斬天下草木為二寸籌，數其父、祖、曾祖，猶不能盡；又如盡以地為泥丸，數其母及曾祖母，猶亦不盡。如是等無量劫中，受生死苦惱，初始不可得故，心生怖畏，斷諸結使。如無常雖為邊，而佛以是無常而度眾生；無始亦如是，雖為是邊，亦以是無始而度眾生。為度眾生，令生厭心，故說有無始，非為實有無始。所以者何？實有無始，不應說無始空！ 
　　問曰：若無始非實法，云何以度人？ 
　　答曰：實法中無度人。諸可說法語言度人，皆是有為虛誑法。佛以方便力故，說是無始，以無著心說，故受者亦得無著，無著故則生厭離。 
　　復次，以宿命智見眾生生死相續無窮，是時為實。若以慧眼，則見眾生及法畢竟空；以是故說無始空。如般若波羅蜜中說：常觀不實，無常觀亦不實；苦觀不實，樂觀亦不實；而佛說常、樂為倒，無常、苦為諦。以眾生多著常、樂，不著無常、苦，是故以無常、苦諦，破是常、樂倒。以是故，說無常、苦為諦；若眾生著無常、苦者，說無常、苦亦空。有始、無始亦如是。無始，能破著始倒；若著無始，復以無始為空，是名無始空。 
　　問曰：有始法亦是邪見，應當破，何以但破無始？ 
　　答曰：有始是大惑。所以者何？若有始者，初身則無罪福因緣而生善惡處；若從罪福因緣而生，不名為初身。何以故？若有罪福，則從前身受后身故。若世間無始，無如是咎。是故菩薩先已舍是粗惡邪見。菩薩常習用無始，念眾生故說無始，常行因緣法故，言法無始。未得一切智故，或于無始中錯謬，是故說無始空。 
　　復次，無始已破有始，不須空破有始，今欲破無始，故說無始空。 
　　問曰：若無始破有始者，有始亦能破無始，汝何以言但以空破無始？ 
　　答曰：是二雖皆邪見，而有差別：有始，起諸煩惱邪見因緣；無始，起慈悲及正見因緣。所以者何？念眾生受無始世苦惱而生悲心，知從身次第生身相續不斷，便知罪福果報而生正見。若人不著無始，即是助道善法；若取相生著，即是邪見，如常、無常見。有始見雖破無始見，不能畢竟破無始，無始能畢竟破有始，是故無始為勝。如善破不善，不善破善，雖互相破，而善能畢竟破惡；如得賢圣道，永不作惡。惡法則不然，勢力微薄故。如人雖起五逆罪，斷善根，墮地獄，久不過一劫因緣得脫地獄，終成道果。無始、有始優劣不同，亦如是。以無始力大故，能破有始，是故不說有始空。 
　　散空者，散名別離相，如諸法和合故有。如車以輻、輞、轅、轂，眾合為車，若離散各在一處，則失車名。五眾和合因緣，故名為人；若別離五眾，人不可得。 
　　問曰：若如是說，但破假名而不破色；亦如離散輻輞，可破車名，不破輻輞。散空亦如是，但離散五眾，可破人而不破色等五眾！ 
　　答曰：色等亦是假名破。所以者何？和合微塵假名為色故。 
　　問曰：我不受微塵，今以可見者為色，是實為有，云何散而為空？ 
　　答曰：若除微塵，四大和合因緣生出可見色，亦是假名。如四方風和合，扇水則生沫聚，四大和合成色亦如是；若離散四大，則無有色。 
　　復次，是色以香、味、觸及四大和合，故有色可見，除諸香、味、觸等更無別色。以智分別，各各離散，色不可得。若色實有，舍此諸法，應別有色而更無別。是故經言：所有色皆從四大和合有，和合有故皆是假名，假名故可散。 
　　問曰：色假名故可散，四眾無色，云何可散？ 
　　答曰：四陰亦是假名，生、老、住，無常觀故，散而為空。所以者何？生時異，老時異，住時異，無常時異故。 
　　復次，三世中觀是四眾，皆亦散滅。 
　　復次，心隨所緣，緣滅則滅，緣破則破。 
　　復次，此四眾不定，隨緣生故。譬如火，隨所燒處為名；若離燒處，火不可得。因眼緣色生眼識，若離所緣，識不可得；余情識亦如是。如經中說，佛告羅陀：“此色眾破壞散滅，令無所有。”余眾亦如是，是名散空。 
　　復次，譬如小兒，聚土為臺殿、城郭、閭里、宮舍，或名米，或名為面，愛著守護；日暮將歸，其心舍離，蹋壞散滅。凡夫人亦如是，未離欲故，于諸法中生愛著心；若得離欲，見諸法皆散壞棄舍，是名散空。 
　　復次，諸法合集故，各有名字，凡夫人隨逐名字，生顛倒染著；佛為說法，當觀其實，莫逐名字，有無皆空。如迦旃延經說；觀集諦則無無見，觀滅諦則無有見。如是種種因緣，是名散空。 
　　性空者，諸法性常空；假來相續故，似若不空。譬如水性自冷，假火故熱，止火停久，水則還冷。諸法性亦如是，未生時空無所有，如水性常冷；諸法眾緣和合故有，如水得火成熱；眾緣若少若無，則無有法，如火滅湯冷。如經說：眼空，無我、無我所。何以故？性自爾！耳、鼻、舌、身、意，色乃至法等，亦復如是。 
　　問曰：此經說我、我所空，是為眾生空，不說法空，云何證性空？ 
　　答曰：此中但說性空，不說眾生空及法空。性空有二種：一者、于十二入中無我、無我所；二者、十二入相自空。無我、無我所，是聲聞論中說。摩訶衍法說：十二入我、我所無故空，十二入性無故空。 
　　復次，若無我、無我所，自然得法空。以人著我及我所故，佛但說無我、無我所；如是應當知一切法空。若我、我所法尚不著，何況余法？以是故，眾生空、法空，終歸一義，是名性空。 
　　復次，性名自有，不待因緣；若待因緣，則是作法，不名為性。諸法中皆無性。何以故？一切有為法皆從因緣生，因緣生則是作法；若不從因緣和合則是無法。如是一切諸法性不可得故，名為性空。 
　　問曰：畢竟空無所有，則是性空，今何以重說？ 
　　答曰：畢竟空者，名為無有遺余；性空者，名為本來常爾。如水性冷，假火故熱，止火則還冷。畢竟空如虛空，常不生不滅，不垢不凈，云何言同？ 
　　復次，諸法畢竟空。何以故？性不可得故。諸法性空。何以故？畢竟空故。 
　　復次，性空，多是菩薩所行；畢竟空，多是諸佛所行。何以故？性空中，但有因緣和合，無有實性；畢竟空，三世清凈。有如是等差別。 
　　復次，一切諸法性有二種、一者、總性，二者、別性。總性者，無常、苦、空、無我，無生無滅，無來無去，無入無出等。別性者，如火熱性、水濕性，心為識性。如人喜作諸惡，故名為惡性；好集善事，故名為善性。如十力經中說：佛知世間種種性，如是諸性皆空，是名性空。何以故？若無常性是實，應失業果報。所以者何？生滅過去不住故，六情亦不受塵，亦無積習因緣；若無積習，則無誦經、坐禪等。以是故，知無常性不可得；無常尚不可得，何況常相？ 
　　復次，苦性亦不可得。若實有是苦，則不應生染著心。若人厭畏苦痛，于諸樂中亦應厭畏；佛亦不應說三受，苦、樂、不苦不樂；亦不應苦中生瞋，樂中生愛，不苦不樂中生癡。若一相者，樂中應生瞋，苦中應生愛，但是事不然！如是等苦性，尚不可得，何況樂性虛妄而可得？ 
　　復次，空相亦不可得。所以者何？若有空相，則無罪福；無罪福故，亦無今世、后世。 
　　復次，諸法相待有。所以者何？若有空，應當有實；若有實，應當有空。空性尚無，何況有實？ 
　　復次，若無我者，則無縛無解，亦無從今世至后世受罪福，亦無業因緣果報；如是等因緣，知無我性尚不可得，何況我性？ 
　　復次，無生無滅性亦不實。何以故？若實，則墮常見；若一切法常，則無罪無福。若有者常有，無者常無；若無者不生，有者不失。如不生不滅性不可得，何況生滅性？無來無去，無入無出等，諸總性亦如是。 
　　復次，諸法別性，是亦不然！何以故？如火能燒，造色能照，二法和合，故名為火。若離是二法有火者，應別有用；而無別用，以是故，知火是假名，亦無有實。若實無火法，云何言熱是火性？ 
　　復次，熱性從眾緣生，內有身根，外有色觸，和合生身識，覺知有熱；若未和合時，則無熱性，以是故，知熱非火性。 
　　復次，若火實有熱性，云何有人入火不燒，及人身中火而不燒身？空中火，水不能滅？以火無有定熱性故，神通力故，火不能燒身；業因緣，五藏不爇；神龍力故，水不能滅。 
　　復次，若熱性與火異，火則非熱；若熱與火一，云何言熱是火性？余性亦如是。是總性、別性無故，名為性空。 
　　復次，性空者，從本已來空。如世間人，謂虛妄不久者是空；如須彌、金剛等物，及圣人所知，以為真實不空。欲斷此疑故，佛說是雖堅固相續久住，皆亦性空。圣人智慧，雖度眾生，破諸煩惱，性不可得故，是亦為空。又人謂五眾、十二入、十八界皆空，但如、法性、實際，是其實性。佛欲斷此疑故，但分別說五眾，如、法性、實際，皆亦是空，是名性空。 
　　復次，有為性三相，生、住、滅；無為性亦三相，不生、不住、不滅。有為性尚空，何況有為法！無為性尚空，何況無為法！以是種種因緣，性不可得，名為性空。 
　　自相空者，一切法有二種相：總相，別相。是二相空，故名為相空。 
　　問曰：何等是總相？何等是別相？ 
　　答曰：總相者，如無常等；別相者，諸法雖皆無常，而各有別相，如地有堅相、火為熱相。 
　　問曰：先已說性，今說相，性、相有何等異？ 
　　答曰：有人言：“其實無異，名有差別。說性則為說相，說相則為說性；譬如說火性即是熱相，說熱相即是火性。”有人言：“性相小有差別，性言其體，相言可識。”如釋子受持禁戒，是其性；剃發、割截染衣，是其相。梵志自受其法，是其性；頂有周羅，執三歧杖，是其相。如火熱是其性，煙是其相。近為性，遠為相。相不定從身出，性則言其實。如見黃色為金相而內是銅，火燒石磨，知非金性。如人恭敬供養時，似是善人，是為相；罵詈毀辱，忿然瞋恚，是其性。性相、內外、遠近、初后，有如是差別。是諸相皆空，名為相空。 
　　如說一切有為法，皆是無常相。所以者何？生滅不住故，先無今有、已有還無故，屬諸因緣故，虛誑不真故，無常因緣生故，眾合因緣起故。如是等因緣，故一切有為法是無常相。能生身心惱故，名為苦：身四威儀無不苦故，苦圣諦故，圣人舍不受故，無時不惱故，無常故，如是等因緣，名為苦相。離我所故空，因緣和合生故空，無常、苦、空、無我故名為空，始終不可得故空，誑心故名為空，賢圣一切法不著故名為空，以無相、無作解脫門故名為空，諸法實相無量無數故名為空，斷一切語言道故名為空，滅一切心行故名為空，諸佛、辟支佛、阿羅漢入而不出故名為空。如是等因緣故，是名為空。無常、苦、空故無我，不自在故無我，無主故名為無我；諸法無不從因緣生，從因緣生故無我，無相無作故無我，假名字故無我，身見顛倒故無我，斷我心得道故無我。以是種種，名為無我。如是等名總相。別相者，地堅相、火熱相、水濕相、風動相；眼識依處名眼相，耳、鼻、舌、身亦如是；識覺相，智慧相，慧智相；舍為施相，不悔不惱為持戒相，心不變異為忍相，發勤為精進相，攝心為禪相，無所著為智慧相，能成事為方便相；識作生滅為世間相，無識為涅槃相。如是等諸法各有別相，知是諸相皆空，是名自相空。余義如性空中說，性、相義同故。 
　　問曰：何以不但說相空，而說自相空？ 
　　答曰：若說相空，不說法體空；說自相空，即法體空。 
　　復次，眾法和合，故一法生；是一法空，如是等一一法皆空。今和合因緣法，展轉皆亦空，一切法各各自相空，以是故，名為自相空。 
　　問曰：若一切法各各自相空，云何復有所說？ 
　　答曰：眾生顛倒故，以一相、異相、總相、別相等，而著諸法，為斷是故而有所說。如是等因緣，名為自相空。 
　　一切法空者，一切法，名五眾、十二入、十八界等；是諸法皆入種種門，所謂一切法有相、知相、識相、緣相、增上相、因相、果相、總相、別相、依相。 
　　問曰：云何一切法有相？ 
　　答曰：一切法有好有丑、有內有外，一切法有心生，故名為有。 
　　問曰：無法中云何言有相？ 
　　答曰：若無法不名為法，但以遮有故，名字為無法；若實有無法，則名為有；是故說一切法有相。 
　　知相者，苦法智、苦比智能知苦諦，集法智、集比智能知集諦，滅法智、滅比智能知滅諦，道法智、道比智能知道諦。及世俗善智，能知苦，能知集，能知滅，能知道；亦能知虛空，非智緣滅，是名一切法知相。 
　　識相者，眼識能知色，耳識能知聲，鼻識能知香，舌識能知味，身識能知觸，意識能知法。能知眼、能知色、能知眼識；能知耳、能知聲、能知耳識；能知鼻、能知香、能知鼻識；能知舌、能知味、能知舌識；能知身、能知觸、能知身識；能知意、能知法、能知意識。是名識相。 
　　緣相者，眼識及眼識相應諸法能緣色，耳識及耳識相應諸法能緣聲，鼻識及鼻識相應諸法能緣香，舌識及舌識相應諸法能緣味，身識及身識相應諸法能緣觸，意識及意識相應諸法能緣法。能緣眼、能緣色、能緣眼識；能緣耳、能緣聲、能緣耳識；能緣鼻、能緣香、能緣鼻識；能緣舌、能緣味、能緣舌識；能緣身、能緣觸、能緣身識；能緣意、能緣法、能緣意識。是名緣相。 
　　增上相者，一切有為法，各各增上。無為法亦于有為法有增上，是名增上相。 
　　因果相者，一切法各各為因，各各為果，是名因果相。 
　　總相、別相者，一切法中，各各為總相、別相。如馬是總相，白是別相；如人是總相，若失一耳，則是別相。如是各各展轉，皆有總相、別相，是為總相、別相。 
　　依相者，諸法各共相依止，如草木山河依止于地，地依止水，是一切各各相依，是名依止相。如是等一法門相，攝一切法。 
　　復次，二法門攝一切法，所謂色、無色法，可見、不可見法，有對、無對法，有漏法、無漏法，有為法、無為法，內法、外法，觀法、緣法，有法、無法，如是等種種二法門相。三、四、五、六，乃至無量法門相，攝一切法。是諸法皆空，如上說。 
　　問曰：若皆空者，何以說一切法種種名字？ 
　　答曰：凡夫人于空法中，無明顛倒取相，故生愛等諸煩惱，因煩惱故起種種業，起種種業故入種種道，入種種道故受種種身，受種種身故受種種苦樂。如蠶出絲無所因，自從已出而自纏裹，受燒煮苦。圣人清凈智慧力故，分別一切法本末皆空，欲度眾生故說其著處，所謂五眾、十二入、十八界等：“汝但以無明故，而生五眾等自作自著！”若圣人但說空者，不能得道，以無所因、無所厭故。 
　　問曰：汝言一切法空，是事不然！何以故？一切法各各自相攝故。如地堅相、水濕相、火熱相、風動相，心為識相，慧為知相；如是一切法，各自住其相，云何言空？ 
　　答曰：性空，自相空中已破，今當更說。相不定故不應是相，如酥、蜜、膠、蠟等，皆是地相，與火合故，自舍其相，轉成濕相；金、銀、銅、鐵與火合故，亦自舍其相，變為水相；如水得寒成冰，轉為地相；如人醉睡，入無心定，凍冰中魚，皆無心識，舍其心相，無所覺知；如慧為知相，入諸法實相，則無所覺知，自舍知相。是故諸法無有定相。 
　　復次，若謂諸法定相，是亦不然！所以者何？如未來法相，不應來至現在，若至現在，則舍未來相；若不舍未來相入現在者，未來則是現在，為無未來果報；若現在入過去，則舍現在相；若不舍現在相入過去，過去則是現在。如是等過，則知諸法無有定相。 
　　復次，若謂有為法，定有三相，生、住、滅；無為法亦有三相，不生、不住、不滅。汝以未來世中，非智緣滅法，是有為法而無有為相。若汝謂以非智緣盡是滅相，是亦不然！所以者何？無常盡，是名滅相，非以非智緣滅故名為滅相。如是等種種，無有定相；若有定相而不空者，是事不然！ 
　　問曰：應實有法不空。所以者何？凡夫、圣人所知各異，凡夫所知是虛妄，圣人所知是實。依實圣智故舍虛妄法，不可依虛妄舍虛妄！ 
　　答曰：為破凡夫所知，故名為圣智。若無凡夫法，則無圣法，如無病則無藥。是故經言：離凡夫法更無圣法，凡夫法性即是圣法。 
　　復次，圣人于諸法不取相亦不著，是故圣法為真實；凡夫于諸法取相亦著，故以凡夫人法為虛妄。圣人雖用而不取相，不取相故則無定相，如是不應為難！于凡夫地著法分別，是圣法、是凡夫法；若于賢圣地，則無所分別，為斷眾生病，故言是虛、是實。如說：佛語非虛非實，非縛非解，不一不異，是故無所分別，清凈如虛空。 
　　復次，若法不悉空，不應說不戲論為智人相！亦不應說不受不著、無所依止、空、無相、無作名為真法！ 
　　問曰：若一切法空，即亦是實，云何言無實？ 
　　答曰：若一切法空，假令有法，已入一切法中破；若無法，不應致難！ 
　　問曰：若一切法空是實，佛三藏中，何以多說無常、苦、空、無我法？如經說，佛告諸比丘：“為汝說法，名為第一義空。何等是第一義空？眼生無所從來，滅亦無所去，但有業有業果報，作者不可得！耳、鼻、舌、身、意，亦復如是。”是中若說生無所從來，滅亦無所去，是常法不可得故無常；但有業及業果報，而作者不可得，是為聲聞法中第一義空，云何言一切法空？ 
　　答曰：我，是一切諸煩惱根本，先著五眾為我，然后著外物為我所；我所縛故而生貪恚，貪恚因緣故起諸業。如佛說無作者，則破一切法中我；若說眼無所從來，滅亦無所去，則說眼無常，若無常即是苦，苦即是非我、我所。我、我所無故，于一切法中心無所著，心無所著故，則不生結使，不生結使，何用說空！以是故，三藏中，多說無常、苦、空、無我，不多說一切法空。 
　　復次，眾生雖聞佛說無常、苦、無我，而戲論諸法，為是人故說諸法空；若無我亦無我所，若無我、無我所，是即入空義。 
　　問曰：佛何以說有業有果報？若有業有果報，是則不空！ 
　　答曰：佛說法有二種：一者、無我，二者、無法。為著見神有常者，故為說無作者；為著斷滅見者，故為說有業有業果報。若人聞說無作者，轉墮斷滅見中，為說有業有業果報。此五眾能起業而不至后世，此五眾因緣，生五眾受業果報相續，故說受業果報。如母子身雖異，而因緣相續故，如母服藥，兒病則瘥。如是今世后世五眾雖異，而罪福業因緣相續故，從今世五眾因緣，受后世五眾果報。 
　　復次，有人求諸法相著一法，若有若無、若常若無常等；以著法故，自法生愛，他法生恚，而起惡業；為是人故說諸法空，諸法空則無有法。所以者何？所可愛法能生結使，能生結使則是無明因緣，若生無明，云何是實？是為法空。 
　　復次，眾生有二種：一者、著世間，二者、求出世間。求出世間，有上、中、下。上者利根，大心求佛道；中者中根，求辟支佛道；下者鈍根，求聲聞道。為求佛道者，說六波羅蜜及法空；為求辟支佛者，說十二因緣及獨行法；為求聲聞者，說眾生空及四真諦法。聲聞畏惡生死，聞眾生空，及四真諦，無常、苦、空、無我，不戲論諸法。如圍中有鹿，既被毒箭，一向求脫，更無他念。辟支佛雖厭老病死，猶能少觀甚深因緣，亦能少度眾生。譬如犀在圍中，雖被毒箭，猶能顧戀其子。菩薩雖厭老病死，能觀諸法實相，究盡深入十二因緣，通達法空，入無量法性。譬如白香象王在獵圍中，雖被箭射，顧視獵者心無所畏，及將營從安步而去。以是故，三藏中不多說法空。或有利根梵志，求諸法實相，不厭老病死，著種種法相，為是故說法空。所謂先尼梵志，不說五眾即是實，亦不說離五眾是實。復有強論梵志，佛答：“我法中不受有無，汝何所論有無？是戲論法，結使生處。”及雜阿含中大空經說二種空：眾生空、法空。羅陀經中說：色眾破裂分散，令無所有。筏喻經中說：法尚應舍，何況非法？波羅延經利眾經中說：智者于一切法不受不著，若受著法則生戲論，若無所依止則無所論。諸得道圣人于諸法無取無舍，若無取舍，能離一切諸見。如是等三藏中處處說法空，是名為一切法空。 
　　不可得空者，有人言：“于眾、界、入中，我法、常法不可得，故名為不可得空。”有人言：“諸因緣中求法不可得，如五指中拳不可得，故名為不可得空。”有人言：“一切法及因緣，畢竟不可得，故名為不可得空。” 
　　問曰：何以故名不可得空？為智力少故不可得，為實無故不可得？ 
　　答曰：諸法實無故不可得，非智力少也。 
　　問曰：若爾者，與畢竟空、自相空無異，今何以故更說不可得空？ 
　　答曰：若人聞上諸空都無所有，心懷怖畏生疑，今說所以空因緣，以求索不可得故，為說不可得空。斷是疑怖故，佛說不可得空。所以者何？佛言：“我從初發心乃至成佛，及十方佛，于諸法中求實不可得，是名不可得空。” 
　　問曰：何事不可得？ 
　　答曰：一切法乃至無余涅槃不可得故，名為不可得空。 
　　復次，行者得是不可得空，不得三毒、四流、四縛、五蓋、六愛、七使、八邪、九結、十惡，諸弊惡垢縛等都不可得故，名為不可得空。 
　　問曰：若爾者，行是不可得空，得何等法？ 
　　答曰：得戒、定、慧，得四沙門果、五根、五無學眾、六舍法、七覺分、八圣道分、九次第定、十無學法，得如是等，是聲聞法。若得般若波羅蜜，則具足六波羅蜜，及十地諸功德。 
　　問曰：上言一切法乃至涅槃不可得，今何以言得戒、定、慧，乃至十地諸功德法？ 
　　答曰：是法雖得，皆趣不可得空：無受著故，是名不可得；為無為法故，名不可得；圣諦故，名不可得；第一義諦故，名不可得。圣人雖得諸功德，入無余涅槃故，不以為得；凡夫人以為大得。如師子雖有所作，不自以為奇，余眾生見以為希有。圣人雖有所得而不以為得，是名為不可得空。 
　　無法空、有法空、無法有法空者，無法空者，有人言：“無法、名法已滅，是滅無故，名無法空。”有法空者，諸法因緣和合生，故有法，有法無故，名有法空。無法有法空者，取無法有法相不可得，是為無法有法空。 
　　復次，觀無法有法空，故名無法有法空。 
　　復次，行者觀諸法生、滅，若有門、若無門，生門生喜，滅門生憂。行者觀生法空則滅喜心，觀滅法空則滅憂心。所以者何？生無所得，滅無所失，除世間貪憂故，是名無法有法空。 
　　復次，十八空中，初三品空，破一切法；后三空，亦破一切法。有法空，破一切法生時、住時；無法空，破一切法滅時；無法有法空，生、滅一時俱破。 
　　復次，有人言：“過去、未來法空，是名無法空；現在及無為法空，是名有法空。何以故？過去法滅失、變異歸無；未來法因緣未和合，未生、未有，未出、未起，以是故名無法。觀知現在法及無為法現有，是名有法。是二俱空，故名為無法有法空。” 
　　復次，有人言：“無為法無生、住、滅，是名無法；有為法生、住、滅，是名有法。如是等空，名為無法有法空。”是為菩薩欲住內空乃至無法有法空，當學般若波羅蜜。  
大智度論卷第三十二 釋初品中四緣義  
　　【經】“菩薩摩訶薩欲知諸法因緣、次第緣、緣緣、增上緣，當學般若波羅蜜！”　　 
　　【論】一切有為法，皆從四緣生，所謂因緣、次第緣、緣緣、增上緣。因緣者，相應因、共生因、自種因、遍因、報因，是五因名為因緣。 
　　復次，一切有為法，亦名因緣。次第緣者，除阿羅漢過去、現在末后心心數法，諸余過去、現在心心數法，能與次第，是名次第緣。緣緣、增上緣者，一切法。 
　　復次，菩薩欲知四緣自相、共相，當學般若波羅蜜。 
　　問曰：如般若波羅蜜中，四緣皆不可得。所以者何？若因中先有果，是事不然；因中先無，亦不然。若先有，則無因；若先無，以何為因？若先無而有者，亦可從無因而生。 
　　復次，見果從因生，故名之為因；若先無果，云何名因？ 
　　復次，若果從因生，果則屬因，因不自在，更屬余因；若因不自在者，云何言果但從此因生？如是種種，則知無因緣。又過去心心數法都滅，無所能作，云何能為次第緣？現在有心則無次第，若與未來欲生心次第者，未來則未有，云何與次第？如是等則無次第緣。如一切法無相無緣，云何言緣緣？若一切法無所屬，無所依，皆平等，云何言增上緣？如是四緣不可得，云何說欲知四緣，當學般若波羅蜜？ 
　　答曰：汝不知般若波羅蜜相，以是故說般若波羅蜜中，四緣皆不可得。般若波羅蜜，于一切法無所舍、無所破，畢竟清凈，無諸戲論。如佛說有四緣，但以少智之人，著于四緣而生邪論，為破著故，說言諸法實空，無所破。如心法從內外處因緣和合生，是心如幻、如夢，虛誑無有定性，心數法亦如是。是心共生心數法，所謂受、想、思等。是心數法，同相、同緣故，名為相應。心以心數法相應為因，心數法以心相應為因，是名相應因。相應因者，譬如親友知識，和合成事。共生因者，一切有為法，各有共生因，以共生故更相佐助；譬如兄弟同生，故互相成濟。自種因者，過去善種，現在、未來善法因；過去、現在善種，未來善法因。不善、無記亦如是。如是一切法，各有自種因。遍因者，苦諦、集諦所斷結使一切垢法因，是名遍因。報因者，行業因緣故，得善惡果報，是為報因。是五因名為因緣。心心數法次第相續無間故，名為次第緣。心心數法，緣塵故生，是名緣緣。諸法生時，不相障礙，是為無障。 
　　復次，心心數法從四緣生；無想、滅盡定從三緣生，除緣緣；諸余心不相應諸行及色，從二緣生，除次第緣、緣緣。有為法性羸故，無有從一緣生。報生心心數法，從五因生；不隱沒無記，非垢法故，除遍因。諸煩惱亦從五因生，除報因。何以故？諸煩惱是隱沒，報是不隱沒，故除報因。報生色及心不相應諸行，從四因生：非心心數法，故除相應因；不隱沒無記法，故除遍因。染污色及心不相應諸行，亦從四因生：非心心數法，故除相應因；垢故除報因。諸余心心數法，除初無漏心，皆從四因生，除報因、遍因。所以者何？非無記故除報因，非垢故除遍因。諸余不相應法，所謂色、心不相應諸行，若有自種因，則從三因生，除相應因、報因、遍因；若無自種因，則從二因生，共生因、無障因。初無漏心心數法，從三因生，相應因、共生因、無障因。是初無漏心中色及心不相應諸行，從二因生，共生因、無障因；無有法從一因生、若六因生。是名四緣。 
　　菩薩行般若波羅蜜，如是觀四緣，心無所著；雖分別是法，而知其空，皆如幻化；幻化中雖有種種別異，智者觀之，知無有實，但誑于眼。為分別知凡夫人法，皆是顛倒虛誑而無有實，故有四緣。如是云何為實？賢圣法因，從凡夫法生故，亦是不實，如先十八空中說。菩薩于般若波羅蜜中，無有一法定性可取故，則不可破。以眾生著因緣空法故，名為可破。譬如小兒見水中月，心生愛著，欲取而不能得，心懷憂惱！智者教言：“雖可眼見，不可手捉。”但破可取，不破可見！菩薩觀知諸法從四緣生，而不取四緣中定相。四緣和合生，如水中月，雖為虛誑無所有，要從水月因緣生，不從余緣有。諸法亦如是，各自從因緣生，亦無定實，以是故說：菩薩欲如實知因緣、次第緣、緣緣、增上緣相，當學般若波羅蜜。 
　　問曰：若欲廣知四緣義，應學阿毗曇，云何此中欲知四緣義，當學般若波羅蜜？ 
　　答曰：阿毗曇四緣義，初學如得其實，求之轉深，入于邪見，如上破四緣義中說。 
　　復次，諸法所因，因于四緣，四緣復何所因？若有因則無窮，若無窮則無始，若無始則無因。若然者，一切法皆應無因！若有始，始則無所因，若無所因而有，則不待因緣。若然者，一切諸法亦不待因緣而有！ 
　　復次，諸法從因緣生，有二種：若因緣中先有，則不待因緣而生，則非因緣；若因緣中先無，則無各各因緣。以戲論四緣故，有如是等過。如般若波羅蜜不可得空，無如是等失。如世間人，耳目所睹生老病死，是則為有；細求其相，則不可得。以是故，般若波羅蜜中，但除邪見而不破四緣。是故言：欲知四緣相，當學般若波羅蜜。  
　　【經】“欲知諸法如、法性、實際，當學般若波羅蜜！舍利弗，菩薩摩訶薩應如是住般若波羅蜜！”　　 
　　【論】諸法如，有二種：一者、各各相，二者、實相。各各相者，如地堅相、水濕相、火熱相、風動相，如是等分別諸法，各自有相。實相者，于各各相中分別，求實不可得，不可破，無諸過失。如自相空中說：地若實是堅相者，何以故膠、蠟等與火會時，舍其自性？有神通人，入地如水。又分散木石，則失堅相。又破地以為微塵，以方破塵，終歸于空，亦失堅相。如是推求地相則不可得，若不可得，其實皆空，空則是地之實相。一切別相，皆亦如是。是名為如。 
　　法性者，如前說各各法空，空有差品，是為如；同為一空，是為法性。是法性亦有二種：一者、用無著心分別諸法，各自有性；二者、名無量法，所謂諸法實相。如持心經說：法性無量，聲聞人雖得法性，以智有量故，不能無量說。如人雖到大海，以器小故，不能取無量水，是為法性。 
　　實際者，以法性為實證，故為際。又如阿羅漢，名為住于實際。 
　　問曰：如、法性、實際，是三事為一、為異？若一，云何說三？若三，今應當分別說！ 
　　答曰：是三皆是諸法實相異名。所以者何？凡夫無智，于一切法作邪觀，所謂常、樂、凈、實、我等。佛弟子如法本相觀，是時不見常，是名無常；不見樂，是名苦；不見凈，是名不凈；不見實，是名空；不見我，是名無我。若不見常而見無常者，是則妄見，見苦、空、無我、不凈亦如是，是名為如。如者，如本，無能敗壞。以是故，佛說三法為法印，所謂一切有為法無常印、一切法無我印、涅槃寂滅印。 
　　問曰：是三法印，般若波羅蜜中，悉皆破壞。如佛告須菩提：“若菩薩摩訶薩觀色常，不行般若波羅蜜；觀色無常，不行般若波羅蜜。苦、樂，我、無我，寂滅、非寂滅，亦如是。”如是云何名法印？ 
　　答曰：二經皆是佛說，如般若波羅蜜經中，了了說諸法實相。有人著常顛倒，故舍常見，不著無常相，是名法印；非謂舍常著無常者，以為法印。我乃至寂滅亦如是。般若波羅蜜中，破著無常等見，非謂破不受不著。得是諸法如已，則入法性中，滅諸觀，不生異信，性自爾故。譬如小兒見水中月，入水求之，不得便愁。智者語言：“性自爾，莫生憂惱！”善入法性，是為實際。 
　　問曰：聲聞法中，何以不說是如、法性、實際，而摩訶衍法中處處說？ 
　　答曰：聲聞法中亦有說處，但少耳！如雜阿含中說，有一比丘問佛：“十二因緣法，為是佛作，為是余人作？”佛告比丘：“我不作十二因緣，亦非余人作。有佛無佛，諸法如、法相、法位常有，所謂是事有故是事有，是事生故是事生。如無明因緣故諸行，諸行因緣故識，乃至老死因緣故有憂悲苦惱。是事無故是事無，是事滅故是事滅。如無明滅故諸行滅，諸行滅故識滅，乃至老死滅故憂悲苦惱滅。如是生滅法，有佛無佛常爾。”是處說如。如雜阿含舍利弗師子吼經中說：佛問舍利弗一句義，三問三不能答。佛少開示舍利弗已，入于靜室。舍利弗集諸比丘，語諸比丘言：“佛未示我事端，未即能答，今我于此法，七日七夜，演說其事而不窮盡。”復有一比丘白佛：“佛入靜室后，舍利弗作師子吼而自贊嘆！”佛語比丘：“舍利弗語實不虛。所以者何？舍利弗善通達法性故。”聲聞法中，觀諸法生滅相，是為如；滅一切諸觀，得諸法實相，是處說法性。 
　　問曰：是處但說如、法性，何處復說實際？ 
　　答曰：此二事，有因緣起故說；實際無因緣，故不說實際。 
　　問曰：實際即是涅槃，為涅槃故佛說十二部經，云何言無因緣？ 
　　答曰：涅槃種種名字說，或名為離，或名為妙，或名為出；如是等則為說實際，但不說名字，故言無因緣。 
　　復次，諸法如者，如諸法未生時，生時亦如是；生已過去，現在亦如是。諸法三世平等，是名為如。 
　　問曰：若未生法名為未有，生法現在，則有法可用；因現在法有事用相，故追憶過事，是名過去。三世各異，不應如實為一，云何言三世平等是名為如？ 
　　答曰：諸法實相中，三世等一無異。如般若波羅蜜如品中說：過去如，未來如，現在如，如來如，一如無有異。 
　　復次，先論議中已破生法。若無生者，未來、現在亦無生，云何不等？又復過去世無始，未來世無后，現在世無住，以是故三世平等名為如。行是如已，入無量法性中。法性者，法名涅槃，不可壞，不可戲論。法性名本分種，如黃石中有金性，白石中有銀性；如是一切世間法中，皆有涅槃性。諸佛賢圣，以智慧、方便、持戒、禪定，教化引導，令得是涅槃法性。利根者即知是諸法皆是法性；譬如神通人，能變瓦石皆使為金。鈍根者方便分別求之，乃得法性；譬如大冶錮石，然后得金。 
　　復次，如水性下流，故會歸于海，合為一味；諸法亦如是，一切總相、別相，皆歸法性，同為一相，是名法性。如金剛在山頂，漸漸穿下至金剛地際，到自性乃止；諸法亦如是，智慧分別，推求已到如中，從如入自性，如本未生，滅諸戲論，是名為法性。又如犢子周慞鳴呼，得母乃止；諸法亦如是，種種別異，取舍不同，得到自性乃止，無復過處，是名法性。實際者，如先說：法性名為實，入處名為際。 
　　復次，一一法有九種：一者、有體；二者、各各有法，如眼、耳雖同四大造，而眼獨能見，耳無見功，又如火以熱為法，而不能潤；三者、諸法各有力，如火以燒為力，水以潤為力；四者、諸法各自有因；五者、諸法各自有緣；六者、諸法各自有果；七者、諸法各自有性；八者、諸法各有限礙；九者、諸法各各有開通方便。諸法生時，體及余法，凡有九事。知此法各各有體法具足，是名世間下如。知此九法終歸變異盡滅，是名中如。譬如此身生，從不凈出，雖復澡浴嚴飾，終歸不凈。是法非有非無、非生非滅，滅諸觀法，究竟清凈，是名上如。 
　　復次，有人言：“是九事中有法者，是名如。”譬如地法堅重，水法冷濕，火法熱照，風法輕動，心法識解，如是等法名為如。如經中說：有佛無佛，如、法相、法位，常住世間，所謂無明因緣諸行，常如本法。法性者，是九法中性。實際者，九法中得果證。 
　　復次，諸法實相，常住不動。眾生以無明等諸煩惱故，于實相中轉異邪曲；諸佛賢圣種種方便說法，破無明等諸煩惱，令眾生還得實性，如本不異，是名為如。實性與無明合，故變異則不清凈；若除卻無明等，得其真性，是名法性清凈。實際名入法性中，知法性無量無邊，最為微妙，更無有法勝于法性、出法性者，心則滿足，更不余求，則便作證。譬如行道，日日發引而不止息，到所至處，無復去心；行者住于實際，亦復如是。如羅漢、辟支佛住于實際，縱復恒沙諸佛為其說法，亦不能更有增進，又不復生三界。若菩薩入是法性中，玄知實際，若未具足六波羅蜜，教化眾生，爾時若證，妨成佛道；是時菩薩以大悲精進力故，還修諸行。 
　　復次，知諸法實相中無有常法，無有樂法，無有我法，無有實法，亦舍是觀法；如是等一切觀法皆滅，是為諸法實如涅槃，不生不滅，如本未生。譬如水是冷相，假火故熱，若火滅熱盡，還冷如本。用諸觀法，如水得火，若滅諸觀法，如火滅水冷，是名為如。如實常住。何以故？諸法性自爾。譬如一切色法皆有空分，諸法中皆有涅槃性，是名法性。得涅槃種種方便法，亦名為法性；若得證時，如、法性則是實際。 
　　復次，法性者，無量無邊，非心心數法所量，是名法性。妙極于此，是名真際。  
　　【經】“復次，舍利弗，菩薩摩訶薩欲數知三千大千世界中大地諸山微塵，當學般若波羅蜜！菩薩摩訶薩，析一毛為百分，欲以一分毛，盡舉三千大千世界中大海江河池泉諸水，而不擾水性，當學般若波羅蜜！三千大千世界中，諸火一時皆燃，譬如劫盡燒時；菩薩摩訶薩，欲一吹令滅，當學般若波羅蜜！三千大千世界中，諸大風起，欲吹破三千大千世界及諸須彌山，如摧腐草；菩薩摩訶薩，欲以一指障其風力令不起者，當學般若波羅蜜！”　　 
　　【論】問曰：佛何以不贊嘆諸菩薩六度等諸功德，而贊嘆此大力？ 
　　答曰：眾生有二種：一者、樂善法，二者、樂善法果報。為樂善法者，贊嘆諸功德；為樂善法果報者，贊嘆大神力。 
　　復次，有人言：“四大之名，其實亦無邊無盡，常在世故，無能悉動量其多少。人雖造作城郭臺殿，所用甚少。地之廣大，載育萬物，最為牢固。為是故佛說三千大千世界中地及須彌諸山微塵，皆欲盡知其數，及一一微塵中眾生業因緣，各各有分，欲知其多少，當學般若波羅蜜。” 
　　問曰：一石土之微塵，尚難可數，何況三千大千世界地及諸山微塵之數？是不可信！ 
　　答曰：聲聞、辟支佛智慧，尚不能知，何況凡夫？是事諸佛及大菩薩所知。如法華經說：譬喻三千大千世界地及諸山，末以為塵，東方過千世界下一塵，如是過千世界復下一塵，如是盡三千世界諸塵。佛告比丘：“是塵數世界，算數籌量可得知不？”諸比丘言：“不可得知！”佛言：“所可著微塵、不著微塵諸國，盡皆末以為塵，大通慧佛出世已來，劫數如是。”如是無量恒沙等世界微塵，佛大菩薩皆悉能知，何況一恒河等世界！ 
　　復次，無量者，隨人心說。如大海水名為無量，而深八萬由旬，大身羅睺阿修羅王，量其多少，尚不以為難。 
　　問曰：云何行般若波羅蜜得是智慧？ 
　　答曰：有人行般若波羅蜜，滅諸煩惱及邪見戲論，入菩薩甚深禪定，念智清凈增廣故，則能分別一切諸色微塵，知其量數。 
　　復次，諸佛及大菩薩，得無礙解脫故，過于是事，尚不以為難，何況于此！ 
　　復次，有人謂地為牢堅，心無形質，皆是虛妄；以是故，佛說心力為大。行般若波羅蜜故，散此大地以為微塵。以地有色、香、味、觸重故，自無所作；水少香故，動作勝地；火少香、味故，勢勝于水；風少色、香、味故，動作勝火；心無四事故，所為力大。又以心多煩惱結使系縛故，令心力微少。有漏善心，雖無煩惱；以心取諸法相故，其力亦少。二乘無漏心，雖不取相，以智慧有量；及出無漏道時，六情隨俗分別，取諸法相故，不盡心力。諸佛及大菩薩，智慧無量無邊，常處禪定，于世間涅槃無所分別。諸法實相，其實不異，但智有優劣；行般若波羅蜜者，畢竟清凈，無所掛礙，一念中能數十方一切如恒河沙等三千大千世界大地諸山微塵，何況十方各一恒河沙世界！ 
　　復次，若離般若波羅蜜，雖得神通，則不能如上所知。以是故說：欲得是大神力，當學般若波羅蜜。復有人言：“一切諸物中，水為最大。所以者何？大地上下四邊，無不有水。若護世天主不節量天龍雨，又無消水珠者，則天地漂沒。又以水因緣故，世間眾生數、非眾生數皆得生長，以是可知水為最大。”是故佛說：菩薩欲知水渧多少，渧渧分散令無力者，當學般若波羅蜜。 
　　復有人言：“火為最大。所以者何？除香、味故。又以水出處甚多，而火能滅之；大火之力，能燒萬物，能照諸闇，以是故知火為最大。”是故佛說：菩薩欲吹滅大火者，當學般若波羅蜜。 
　　問曰：火因于風，乃得燃熾，云何相滅？ 
　　答曰：雖復相因，過則相滅。 
　　問曰：若爾者，火多無量，口風甚少，何能滅之？ 
　　答曰：菩薩行般若波羅蜜，因禪定得神通，能變身令大，口風亦大，故能滅之。又以神力，小風能滅；譬如小金剛，能摧破大山。以是故，諸天世人見此神力，皆悉崇伏。 
　　復次，菩薩以火為害處廣，憐愍眾生故，以神力滅之。又以三千世界成立甚難，菩薩福德智慧故，力能制之。 
　　復有人言：“于四大中風力最大，無色、香味故，動相最大。所以者何？如虛空無邊，風亦無邊，一切生育成敗，皆由于風，大風之勢，摧碎三千大千世界諸山。”以是故佛說：能以一指障其風力，當學般若波羅蜜。所以者何？般若波羅蜜實相，無量無邊，能令指力如是。  
　　【經】“菩薩摩訶薩欲一結跏趺坐，遍滿三千大千世界中虛空者，當學般若波羅蜜！”　　 
　　【論】問曰：菩薩以何因緣故，如是結跏趺坐？ 
　　答曰：以梵天王主三千世界，生邪見心，自以為大；見菩薩結跏趺坐遍滿虛空，則憍慢心息。又于神通力中巧方便故，一能為多，多能為一；小能作大，大能作小。亦為欲現希有難事故，坐遍虛空；亦為遮諸鬼神龍王惱亂眾生故，坐滿虛空，令眾生安隱。如難陀、婆難陀龍王兄弟，欲破舍婆提城，雨諸兵仗，毒蛇之屬；是時目連端坐，遍滿虛空，變諸害物，皆成華香、纓絡。以是故說：菩薩摩訶薩欲一結跏趺坐，遍滿三千大千世界虛空，當學般若波羅蜜。  
　　【經】“菩薩摩訶薩欲以一毛，舉三千大千世界中諸須彌山王，擲過他方無量阿僧祇諸佛世界，不擾眾生者，當學般若波羅蜜！”　　 
　　【論】問曰：菩薩何以故舉須彌山及諸山，擲過他方無量世界？ 
　　答曰：不必有舉者，此明菩薩力能舉之耳！ 
　　復次，諸菩薩為佛當說法故，先莊嚴三千大千世界，除諸山令地平整。如法華經中說：佛欲集諸化佛故，先平治地。亦欲現希有事，令眾生見故。所以者何？一須彌山，高八萬四千由旬，若舉此一山，已為希有，何況三千大千世界百億須彌山！若以一毛舉三千大千世界百億須彌山尚難，何況以一毛頭擲百億須彌山過無量阿僧祇世界！眾生見菩薩希有事，皆發阿耨多羅三藐三菩提心，作是念言：“是菩薩未成佛道，神力乃爾，何況成佛！”以是故如是說。  
　　【經】“欲以一食，供養十方各如恒河沙等諸佛及僧，當學般若波羅蜜！欲以一衣、華香、纓絡、末香、涂香、燒香、燈燭、幢幡、華蓋等，供養諸佛及僧，當學般若波羅蜜！”　　 
　　【論】問曰：菩薩若以一食供養一佛及僧，尚是難事，何況十方如恒河沙等諸佛及僧！ 
　　答曰：供養功德，在心不在事也。若菩薩以一食大心，悉供養十方諸佛及僧，亦不以遠近為礙；是故諸佛皆見皆受。 
　　問曰：諸佛有一切智故，皆見皆受；僧無一切智，云何得見？云何得受？ 
　　答曰：僧雖不見不知，而其供養，施者得福。譬如有人，遣使供養彼人，彼人雖不得，而此人已獲施福。如慈三昧，于眾生雖無所施，而行者功德無量。 
　　復次，諸菩薩無量無盡功德成就，以一食供養十方諸佛及僧，皆悉充足，而亦不盡；譬如涌泉出而不竭。如文殊尸利，以一缽歡喜丸，供養八萬四千僧，皆悉充足而亦不盡。 
　　復次，菩薩于此以一缽食，供養十方諸佛，而十方佛前飲食之具，具足而出。譬如鬼神，得人一口之食，而千萬倍出。 
　　復次，菩薩行般若波羅蜜，得無量禪定門，及得無量智慧方便門，以是故，無所不能。以般若波羅蜜無礙故，是菩薩心所作亦無礙。是菩薩能供養十方千萬億恒河沙等諸佛及僧，何況各如一恒河沙！衣服、華香、纓絡、末香、涂香、燒香、燈燭、幢幡、華蓋等亦如是。  
　　【經】“復次，舍利弗，菩薩摩訶薩欲使十方各如恒河沙等世界中眾生，悉具于戒、三昧、智慧、解脫、解脫知見，令得須陀洹果、斯陀含果、阿那含果、阿羅漢果，乃至令得無余涅槃，當學般若波羅蜜！”　　 
　　【論】五眾義，如先說。須陀洹果有二種：一者、佛說三結斷，得無為果。又如阿毗曇說：八十八結斷，得無為須陀洹果。二者、信行、法行人，住道比智中，得須陀洹果證者是。 
　　復次，須陀名流，即是八圣道分；般那名入，入是八圣道分流入涅槃，是名初觀諸法實相，得入無量法性分，墮圣人數中。息忌名一，伽彌名來，是人從此死，生天上，天上一來，得盡眾苦。阿那名不，伽彌名來，是名不來相；是人欲界中死，生色界、無色界中，于彼漏盡不復來生。 
　　問曰：今世滅阿那伽彌、中陰滅阿那伽彌，此亦不生色、無色界，何以名為阿那伽彌？ 
　　答曰：阿那伽彌，多生色、無色界中，現在滅者少，以少從多故。中間滅者，亦欲生色界，見后身可患，即取涅槃，以是故因多得名。阿羅漢，盡一切煩惱故，應受一切天龍鬼神供養。是阿羅漢有九種：退法、不退法、死法、護法、住法、勝進法、不壞法、慧解脫、共解脫。九種義，如先說。及八背舍、八勝處、十一切處、滅盡定、無諍三昧、愿智等，阿羅漢諸妙功德，及得無余涅槃。無余涅槃，名阿羅漢舍此五眾，更不復相續受后五眾，身心苦皆悉永滅。后三道果，如初道說。  
　　【經】“復次，舍利弗，菩薩摩訶薩行般若波羅蜜布施時，應作是分別：如是布施，得大果報；如是布施，生剎利大姓、婆羅門大姓、居士大家；如是布施，生四天王天處、三十三天、夜摩天、兜率陀天、化樂天、他化自在天；因是布施，得入初禪、二禪、三禪、四禪，無邊空處、無邊識處、無所有處、非有想非無想處；因是布施，能生八圣道分；因是布施，能得須陀洹道乃至佛道，當學般若波羅蜜！”　　 
　　【論】菩薩摩訶薩知諸法實相無取無舍，無所破壞，行不可得般若波羅蜜，以大悲心還修福行；福行初門，先行布施。菩薩行般若波羅蜜，智慧明利，能分別施福；施物雖同，福德多少隨心優劣。如舍利弗以一缽飯上佛，佛即回施狗，而問舍利弗：“汝以飯施我，我以飯施狗，誰得福多？”舍利弗言：“如我解佛法義，佛施狗得福多。”舍利弗者，于一切人中智慧最上，而佛福田最為第一，不如佛施狗惡田得福極多。以是故，知大福從心生，不在田也。如舍利弗千萬億倍，不及佛心。 
　　問曰：如汝說福田妙故得福多，而舍利弗施佛不得大福？ 
　　答曰：良田雖復得福多，而不如心。所以者何？心為內主，田是外事故。或時布施之福在于福田；如億耳阿羅漢，昔以一華施于佛塔，九十一劫人天中受樂，余福德力得阿羅漢。又如阿輸迦王小兒時，以土施佛，王閻浮提，起八萬塔，最后得道。施物至賤，小兒心凈，但以福田妙故，得大果報，當知大福從良田生。若大中之上，三事都具，心、物、福田，三事皆妙；如般若波羅蜜初品中說，佛以好華散十方佛。 
　　復次，又如以般若波羅蜜心布施，無所著故，得大果報。 
　　復次，為涅槃故施，亦得大報；以大悲心為度一切眾生故布施，亦得大報。 
　　復次，大果報者，如是中說，生剎利家，乃至得佛者是。 
　　問曰：云何布施得生剎利家乃至得佛？ 
　　答曰：若有人布施及持戒故，得人天中富貴。如有人至心布施、持戒故，生剎利家；剎利者，王及大臣。若著于智慧經書而不惱眾生，布施、持戒故，生婆羅門家。若布施、持戒減少，而樂著世樂，生居士大家；居士者，小人而巨富。若布施、持戒，清凈小勝，厭患家業，好樂聽法，供養善人，生四天王處。所以者何？在彼有所須欲，心生皆得；常見此間賢圣善人，心生供養，以近修福處故。若布施、持戒清凈，供養父母及其所尊，心欲求勝，生三十三天。若布施、持戒清凈，而好學問，心意柔和，生夜摩天。若布施、持戒清凈，令二事轉勝，好樂多聞，分別好丑，愛樂涅槃，心著功德，生兜率天。若布施、深心持戒、多聞、好樂學問，自力生活，生化樂天。若布施時，清凈持戒轉深，好樂多聞，自貴情多，不能自苦，從他求樂，生他化自在天；他所思惟，勤心方便，化作女色五欲，奪而自在，譬如庶民，苦身自業，強力奪之。 
　　復次，布施時，以愿因緣故生天上。如經說：有人少行布施、持戒，不知禪定，是人聞有四天王天，心常志愿。佛言：“是人命終生四天上，必有是處。”乃至他化自在天亦如是。 
　　復次，有人布施、持戒，修布施時，其心得樂，若施多樂亦多；如是思惟，舍五欲，除五蓋，入初禪，乃至非有想非無想天亦如是。四禪、四無色定義，如上說。 
　　復次，有人布施佛及佛弟子，從其聞說道法；是人因此布施故，心得柔軟，智慧明利，即生八圣道分，斷三結，得須陀洹果，乃至佛道亦如是。因是布施聞其說法，便發阿耨多羅三藐三菩提心。 
　　復次，未離欲布施，生人中富貴，及六欲天中；若離欲心布施，生梵世天上乃至廣果天；若離色心布施，生無色天中；離三界布施為涅槃故，得聲聞道；布施時惡厭憒鬧，好樂閑靜，喜深智慧，得辟支佛；布施時起大悲心，欲度一切，第一甚深畢竟清凈智慧，得成佛道。  
　　【經】“復次，舍利弗，菩薩摩訶薩行般若波羅蜜布施時，以慧方便力故，能具足檀波羅蜜、尸羅波羅蜜、羼提波羅蜜、毗梨耶波羅蜜、禪波羅蜜、般若波羅蜜。” 
　　舍利弗白佛言：“世尊，菩薩摩訶薩云何布施時，以慧方便力故，具足檀波羅蜜，乃至般若波羅蜜？” 
　　佛告舍利弗：“施人、受人、財物不可得故，能具足檀波羅蜜；罪、不罪不可得故，具足尸羅波羅蜜；心不動故，具足羼提波羅蜜；身心精進不懈怠故，具足毗梨耶波羅蜜；不亂不味故，具足禪波羅蜜；知一切法不可得故，具足般若波羅蜜。”　　 
　　【論】具足義，先已廣說。慧方便，今此中說，所謂三事不可得者是。 
　　問曰：慧方便者，能成就其事，無所破壞，更無所作；今破此三事，應墮斷滅，云何言慧方便？ 
　　答曰：有二種不可得：一者、得不可得，二者、不得不可得。得不可得者，墮于斷滅；若不得不可得者，是為慧方便，不墮斷滅。若無慧方便布施者，取三事相；若以三事空，則取無相。有慧方便者，從本以來不見三事相，以是故慧方便者，不墮有無中。 
　　復次，布施時壞諸煩惱，是名慧方便。 
　　復次，于一切眾生，起大悲心布施，是名慧方便。 
　　復次，過去、未來無量世所修福德布施，回向阿耨多羅三藐三菩提，亦名慧方便。 
　　復次，于一切十方三世諸佛及弟子所有功德，憶念隨喜布施，回向阿耨多羅三藐三菩提，是名慧方便。如是等種種力，是為慧方便義。乃至般若波羅蜜慧方便，亦如是。  
　　【經】“復次，舍利弗，菩薩摩訶薩欲得過去、未來、現在諸佛功德，當學般若波羅蜜！”　　 
　　【論】問曰：過去佛功德已滅，未來佛功德未有，現在佛功德不可得。又三世中佛功德，皆不可得，云何言欲得三世佛功德，當學般若波羅蜜？ 
　　答曰：不言欲得三世佛功德；自欲得如三世佛功德無所減少耳！所以者何？一切佛功德皆等，無多無少。 
　　問曰：若爾者，何以言阿彌陀佛壽命無量，光明千萬億由旬，無量劫度眾生？ 
　　答曰：諸佛世界種種，有凈、不凈，有雜。如三十三天品經說：佛在三十三天安居。自恣時至，四眾久不見佛，愁思不樂，遣目連白佛言：“世尊，云何舍此眾生住彼天上？”時佛告目連：“汝觀三千世界！”目連以佛力故觀，或見諸佛為大眾說法，或見坐禪，或見乞食，如是種種施作佛事。目連即時五體投地，是時須彌山王，[山/叵]峨大動，諸天皆大驚怖。目連涕泣，稽首白佛：“佛有大悲，不舍一切，作如是種種化度眾生！”佛告目連：“汝所見甚少！過汝所見，東方有國，純以黃金為地，彼佛弟子，皆是阿羅漢，六通無礙。復過是，東方有國純以白銀為地，彼佛弟子皆學辟支佛道。復過是，東方有國純以七寶為地，其地常有無量光明，彼佛所化弟子純諸菩薩，皆得陀羅尼、諸三昧門，住阿毗跋致地。目連，當知彼諸佛者，皆是我身。如是等東方恒河沙等無量世界，有莊嚴者、不莊嚴者，皆是我身而作佛事。如東方，南西北方、四維、上、下，亦復如是。”以是故，當知釋迦文佛，更有清凈世界如阿彌陀國；阿彌陀佛，亦有嚴凈、不嚴凈世界，如釋迦文佛國。諸佛大悲，徹于骨髓，不以世界好丑，隨應度者而教化之；如慈母愛子，子雖沒在廁溷，勤求拯拔，不以為惡。  
大智度論卷第三十三 釋初品中到彼岸等  
　　【經】“復次，舍利弗，菩薩摩訶薩欲到有為、無為法彼岸，當學般若波羅蜜！”　　 
　　【論】彼岸者，于有為、無為法盡到其邊。云何是彼岸？以大智慧悉知悉盡有為法總相、別相，種種悉解；無為法中，從須陀洹至佛，悉皆了知。有為、無為法相義，如先說。  
　　【經】“菩薩摩訶薩欲知過去、未來、現在諸法如、諸法法相、無生際者，當學般若波羅蜜。”　　 
　　【論】問曰：上已說如，今何以更說？ 
　　答曰：上直言諸法如，今言三世皆如；上略說，此廣說；上說一，此說三。法相即是法性；無生際，即是實際。過去法如，即是過去法相，未來、現在亦如是。 
　　復次，過去法如，即是未來、現在法如；現在法如，即是過去、未來法如；未來法如，即是過去、現在法如。所以者何？如相非一、非異故。 
　　復次，如先說二種如：一者、世間如，二者、出世間如。用是世間如，三世各各異；用是出世間如，三世為一。 
　　復次，法相，名諸法業，諸法所作力，因緣、果報。如火為熱相，水為濕相；如是諸法中分別因緣、果報，各各別相；如是處非處力中說，是名世間法相。若是諸法相推求尋究，入無生法中，更無過是者，是名無生際。 
　　問曰：如、法相，可分別有三世；無生際，是未來法，云何有過去、現在？如阿毗曇說：生法者，過去、現在是；無生法者，未來及無為法是。云何欲令過去、現在有無生？ 
　　答曰：如先種種說破生法，一切法皆無生，何但未來無生？如一時義中，已破三世。三世一相，所謂無相；如是則無生相。 
　　復次，無生名為涅槃，以涅槃不生不滅故。涅槃者，末后究竟，不復更生，而一切法即是涅槃；以是故，佛說一切法皆是無生際。  
　　【經】“復次，舍利弗，菩薩摩訶薩欲在一切聲聞、辟支佛前，欲給侍諸佛，欲為諸佛內眷屬，欲得大眷屬，欲得菩薩眷屬，欲得凈報大施，當學般若波羅蜜！”　　 
　　【論】問曰：若菩薩未得漏盡，云何在漏盡圣人前？ 
　　答曰：菩薩初發意時，已在一切眾生前，何況積劫修行！是菩薩功德智慧大故，世世常大，能利益聲聞、辟支佛。眾生知菩薩恩故，推崇敬重，乃至畜生中亦為尊重。如菩薩昔作鹿，其色如金，其角七寶，五百鹿隨逐崇事。若在人中，好世作轉輪圣王，惡世恒作大王，護持佛法，利益眾生。若出家，值有佛法則為世作大度師，興顯佛法；若無佛法，則為外道大師，行四無量。羅漢、辟支佛，雖有無漏，利益事少。譬如一升酥雖精，不如大海水酪。菩薩雖有漏智慧，及其成熟，利益無量。 
　　復次，羅漢、辟支佛四事供養助道之具，多由菩薩得。如首楞嚴經說：文殊師利七十二億作辟支佛，化辟支佛人，令其成道。以是故，在聲聞、辟支佛前，欲為諸佛給使者，如釋迦文佛未出家時，車匿給使，優陀耶戲笑；瞿毗耶、耶輸陀等諸婇女，為內眷屬。出家六年苦行時，五人給侍。得道時，彌喜、羅陀、須那剎多羅、阿難、密跡力士等，是名內眷屬。大眷屬者，舍利弗、目揵連、摩訶迦葉、須菩提、迦旃延、富樓那、阿泥盧豆等諸圣人，及彌勒、文殊師利、颰陀婆羅諸阿毗跋致一生補處菩薩等，是名大眷屬。 
　　復次，佛有二種身：一者法性生身，二者、隨世間身。世間身眷屬，如先說。法性生身者，有無量無數阿僧祇一生補處菩薩侍從。所以者何？如不可思議解脫經說：佛欲生時，八萬四千一生補處菩薩在前導，菩薩從后而生；譬如陰云籠月。又如法華經說從地涌出菩薩等，皆是內眷屬、大眷屬。菩薩眷屬者，有佛，純以菩薩為眷屬；有佛，純以聲聞為眷屬；有佛，菩薩、聲聞雜為眷屬。是故言，但欲得菩薩為眷屬者，當學般若波羅蜜。眷屬有三，上、中、下：下者純聲聞，中者雜，上者但菩薩。凈報大施者，有人言：“菩薩多集福德，未除煩惱，受人信施，未能凈報。”佛言：“菩薩行般若波羅蜜，諸法皆空不可得，何況諸結使！菩薩入法性中故，不證真際，是故能凈報施福。” 
　　復次，菩薩功德廣大，從發心已來，欲代一一眾生受一切苦，欲以一切功德與一切眾生，然后當自求佛道。但是事不可得故，而自成佛，度一切眾生。又菩薩志愿，不以阿僧祇為拘。如世間如，及法性、實際、虛空等久住；菩薩心住世間，利益眾生故，亦如是久住，無有窮已。是人不能凈報施福者，誰能凈畢？如父母雖有結使諸惡，以一世利益子故，受其供養，令得大福，何況菩薩無諸結使，而住無邊世中利益眾生，而不凈畢？又復菩薩但有悲心而無般若，尚能利益，何況行般若波羅蜜！ 
　　問曰：若菩薩無結使，云何世間受生？ 
　　答曰：先已答，菩薩得無生法忍，得法性生身，處處變化以度眾生，莊嚴世界。是功德因緣故，雖未得佛，能凈報施福。  
　　【經】“復次，舍利弗，菩薩摩訶薩欲不起慳心、破戒心、瞋恚心、懈怠心、亂心、癡心，當學般若波羅蜜！”　　 
　　【論】是六種心惡故，能障蔽六波羅蜜門。 
　　如菩薩行布施時，若有慳心起，令施不清凈，所謂不能以好物施；若與好物，不能多與；若與外物，則不能內施；若能內施，不能盡與；皆由慳心故。菩薩行般若波羅蜜，知一切法無我、無我所，諸法皆空，如夢如幻；以身、頭目、骨髓布施，如施草木。是菩薩雖未得道，欲常不起是慳心，當學般若波羅蜜。諸余人離欲得道故，不生破戒心；菩薩行般若波羅蜜故，不見破戒事。所以者何？戒為一切諸善功德住處，譬如地為一切萬物所依止處；破戒尚不得余道，何況阿耨多羅三藐三菩提？以是故，不生破戒心。復作是念：“菩薩法者，安樂眾生。若破戒者，惱亂一切。”以是故，菩薩不生破戒心，何況破戒？ 
　　小乘及諸凡夫，尚不應生瞋恚心，何況菩薩發阿耨多羅三藐三菩提意？身為苦器，法自受惱，譬如犯罪之人，自致刑戮，自作自受，不應怨人；但當自護其心，不令起惡！譬如人遭風雨寒熱，亦無所瞋。復作是念：“菩薩求佛，以大悲為本。若懷瞋恚，則喪志愿。”瞋恚之人，尚不得世間樂，何況道樂？瞋恚之人，自不得樂，何能以樂與人？ 
　　懈怠之人，世間勝事尚不能成，何況阿耨多羅三藐三菩提？譬如鉆火數息，無得火期。 
　　散亂之心，譬如風中燈，燈雖有光明，不能照物；亂心中智慧，亦復如是。智慧是一切善法根本，若欲成就是智，先當攝心，然后可成。譬如狂醉之人，自利他利，好丑之事，都不覺知，散亂之心亦如是。世間好事，尚不能善知，何況出世間法？ 
　　愚癡人心，一切成敗事，皆不能及，何況微妙深義？譬如無目之人，或墜溝坑，或入非道；無智之人，亦復如是；無智慧眼，故受著邪法，不受正見。如是之人，世間近事，尚不能成，何況阿耨多羅三藐三菩提？ 
　　菩薩行般若波羅蜜力故，能障是六蔽，凈六波羅蜜。以是故說，若欲不起六蔽，當學般若波羅蜜。  
　　【經】“復次，舍利弗，菩薩摩訶薩欲使一切眾生，立于布施福處、持戒福處、修定福處、勸導福處，欲令眾生立于財福、法福處，當學般若波羅蜜！”　　 
　　【論】問曰：云何名為福處？ 
　　答曰：阿毗曇言：福者，善有漏身、口、意業。復有人言：“不隱沒無記是。所以者何？善有漏業因緣果報故，得是不隱沒無記，福是果報，亦名為福。”如世間人說能成大事，多所成辦，是名福德人。 
　　是福略說三種：布施、持戒、修定。何等是布施？有人以衣服、臥具，飲食，華香、纓絡等與人，是名布施。 
　　問曰：飲食等物，便是布施，為更有布施？ 
　　答曰：飲食等物非布施，以飲食等物與時，心中生法名舍，與慳心相違，是名布施福德。是或有漏，或無漏，常是善心數法，心相應，隨心行，共心生，無色無形，能作緣，業相應，隨業行，業共生，非先業果報，得修、行修，慧證、身證，凡夫人得，亦圣人得。有人言：“是舍法相應思，是名布施福德。”所以者何？業能生果報故。思即是業，身口不名為業，從思生故得名業。 
　　此布施有二種：一者、凈，二者、不凈。不凈者，直施而已：或畏失財故與；或惡訶罵故與；或無用故與；或親愛故與；或為求勢故與，以施故多致勢援；或死急故與；或求善譽故與；或求與貴勝齊名故與；或妒嫉故與；或憍慢故與，“小人愚賤尚施，我為貴重大人，云何不與？”；或為咒愿福德故與；或求吉除兇故與；或求入伴黨故與；或不一心、不恭敬、輕賤受者而與。如是種種因緣，為今世事故施，與凈相違，名為不凈。凈施者，如經中說：治心故施，莊嚴意故施，為得第一利故施，生清凈心，能分別為助涅槃故施。譬如新華未萎，色好且香；凈心布施，亦復如是。如說諸天不凈心布施者，宮殿光明薄少；若凈心布施者，宮殿光明增廣。此布施業，雖過去乃至千萬世中不失，譬如券要。 
　　問曰：此布施福云何增長？ 
　　答曰：應時施故，得福增長。如經說，饑餓時施，得福增多；或遠行來時，若曠路險道中施，若常施不斷，或時常念施，故施得增廣；如六念中念舍說。若大施故得福多，若施好人，若施佛，若施者、受者清凈故，若決定心施，若自以力致財施，若隨所有多少能盡施，若交以物施，若以園田使人等施。 
　　如是布施，唯有菩薩能以深心行之。如韋羅摩菩薩，十二年布施已，嚴飾乳牛七寶缽，及婇女各有八萬四千，及諸余物飲食之屬，不可稱數。又如須帝[穎-頁+糴]拏菩薩，下善勝白象，施與怨家，入在深山；以所愛二子，施十二丑婆羅門；復以妻及眼，施化婆羅門。爾時，地為大動，天為雷震，空中雨華。又如薩婆達多王，自縛其身，施婆羅門。如尸毗王為一鴿故，自持其身，以代鴿肉。又如菩薩曾為兔身，自炙其肉，施與仙人。如是等菩薩本生經中所說。 
　　復有聲聞人布施，如須彌陀比丘尼，與二同學，為迦那伽牟尼佛作精舍，于無數千萬世受轉輪圣王及天王福。如施婆羅門持一瓶酪施僧，世世受樂，今得阿羅漢，諸受樂中受樂第一。如末利夫人，供養須菩提故，得今世果報，為波斯尼示王后。如尸婆供養迦旃延故，得今世報，為旃陀波周陀王后。如郁伽陀居士，供養舍利弗等五百阿羅漢故，即日得報；五百賈客得其余食，人人以珠瓔與之，卒得大富，遂號為卒郁伽陀。如是等布施，得今世報。當知布施論議，說不可盡。 
　　持戒福處者，佛說五戒福者是。 
　　問曰：云何殺罪相？ 
　　答曰：知是眾生故奪命得殺罪，非不故；安隱快心得殺罪，非散亂狂心；奪命得殺罪，非作瘡；死已得殺罪，非未死；身業是殺罪，非口教；身作是殺罪，非但心生惡。如是等罪，止不作，是初戒善相。或有人言，謂是不隱沒無記，或欲界系，或不系，是非心、非心數法，非心相應，非隨心行，或共心生，或不共心生，非業相應，非隨業行，或共業生，或不共業生，非先業果報，得修、行修，身證、慧證，或思惟斷，或不斷，離欲界欲時得斷知，凡夫圣人共有。是名說不殺生戒相；余戒亦如是隨義分別。諸戒贊嘆論議，如尸羅波羅蜜中說。 
　　修定福處者，雖經中說修慈是修定福，亦說有漏禪定能生果報者，總名修定福。以欲界多瞋多亂故，先說慈心為修定福。得慈方便，愿與眾生樂，后實見受樂，是心相應法，名為慈法。是法或色界系，或不系，是為真慈；是方便慈，欲界系。常隨心行，隨心生，無形無對，能緣法，非業、業相應，而隨業行，共業生，非先業果報，得修、行修，身證、慧證，或思惟斷，或不斷，離色界欲時得斷知。有覺有觀，亦無覺有觀，亦無覺無觀。或有喜，或無喜，或有息，或無息，亦凡夫人亦圣人。或樂受相應，或不苦不樂受相應。先緣得解相，后緣實義。根本四禪中，亦過四禪；依止四禪得者，牢固有力。慈應言親愛，無怨無諍故，名為親愛。能緣無量眾生故，名為無量。能利益眾生，能離欲故，名為梵行。慈心余論議，如四無量中說。 
　　問曰：修定福中，佛何以但說慈心不說余？ 
　　答曰：四無量中，慈心能生大福德。悲心憂愁故，舍福德；喜心自念功德故，福德不深；舍心放舍，故福亦少。 
　　復次，佛說慈心有五利，不說余。何等五？一者、刀不傷；二者、毒不害；三者、火不燒；四者、水不沒；五者、于一切瞋怒惡害眾生中，見皆歡喜。悲心等事不爾，以是故說修定福為慈，余者隨從，及諸能生果報有漏定。 
　　勸導福處者，若比丘不能坐禪，不能誦經，教化勸導修立福德；或有比丘能坐禪、誦經，見諸比丘衣食乏少，力能引致，亦行勸導。及諸菩薩憐愍眾生故，以福德因緣勸化之。又出家人，若自求財，于戒有失，是故勸導以為因緣。財福者，衣服、飲食，臥具、醫藥，金銀、車馬、田宅等。 
　　問曰：上言布施福處，此言財福，有何等異？ 
　　答曰：布施者，總攝一切施：財施、法施，俗施、道施。今欲分別法施、財施。法施者，如佛以大慈故，初轉法輪，無量眾生得道；后舍利弗逐佛轉法輪；余諸圣人，雖非轉法輪，亦為眾生說法得道，亦名法施。復有遍吉菩薩，觀世音、得大勢、文殊師利、彌勒菩薩等，以二種神通力，果報神通、修得神通，住是中，以福德、方便力，光明、神足等，種種因緣開度眾生，亦名法施。諸辟支佛，飛騰虛空而說一偈，引導眾生，令植善根，亦名法施。又佛弟子未得圣道者，坐禪、誦經，不壞諸法相，教化弟子，皆名法施。如是等種種名為法施相。以是故說：菩薩欲立眾生于六種施福者，當學般若波羅蜜。  
　　【經】“復次，舍利弗，菩薩摩訶薩欲得五眼者，當學般若波羅蜜！何等五？肉眼、天眼、慧眼、法眼、佛眼。”　　 
　　【論】肉眼，見近不見遠，見前不見后，見外不見內，見晝不見夜，見上不見下；以此礙故，求天眼。得是天眼，遠近皆見，前后、內外，晝夜、上下，悉皆無礙。是天眼見和合因緣生假名之物，不見實相，所謂空、無相、無作，無生、無滅，如前中后亦爾；為實相故，求慧眼。得慧眼，不見眾生，盡滅一異相，舍離諸著，不受一切法，智慧自內滅，是名慧眼。但慧眼不能度眾生！所以者何？無所分別故，以是故生法眼。法眼令是人行是法，得是道，知一切眾生各各方便門，令得道證。法眼不能遍知度眾生方便道，以是故求佛眼。佛眼無事不知，覆障雖密，無不見知；于余人極遠，于佛至近；于余幽闇，于佛顯明；于余為疑，于佛決定；于余微細，于佛為粗；于余甚深，于佛甚淺。是佛眼，無事不聞，無事不見，無事不知，無事為難，無所思惟，一切法中，佛眼常照。后品五眼義中，當廣說。  
　　【經】“菩薩摩訶薩欲以天眼見十方如恒河沙等世界中諸佛，欲以天耳聞十方諸佛所說法，欲知諸佛心，當學般若波羅蜜！”　　 
　　【論】天眼法所見，不過三千大千世界；今以般若波羅蜜力，故見十方恒河沙等國中諸佛。所以者何？般若波羅蜜中，無近無遠，無所掛礙故。 
　　問曰：如般舟經說：以般舟三昧力故，雖未得天眼，而能見十方現在諸佛；此菩薩以天眼故，見十方諸佛，有何等異？ 
　　答曰：此天眼，不隱沒無記。般舟三昧，離欲人、未離欲人俱得；天眼但是離欲人得。般舟三昧，憶想分別，常修常習故見；天眼修神通，得色界四大造色眼，四邊得遍明相，是為差別。天眼功易，譬如日出，見色不難；三昧功難，如夜燃燈，見色不易。天耳亦如是。 
　　知諸佛心者，問曰：如上地鈍根，不能知下地利根心；菩薩，一佛心尚不應知，何況恒河沙等十方諸佛心？ 
　　答曰：以佛神力故令菩薩知。如經說：一切眾生無知佛心者，若佛以神力令知，乃至蜫蟲亦能知。以是故知佛以神力故，令菩薩知佛心。 
　　復次，般若波羅蜜無礙相，粗細、深淺、愚圣，都無差別。諸佛心如，菩薩心如，一如無異；菩薩隨是如故，能知諸佛心。 
　　復次，希有難事，不應知而知。以是故言：欲得是者，當學般若波羅蜜。  
　　【經】“欲聞十方諸佛所說法，聞已乃至阿耨多羅三藐三菩提不忘，當學般若波羅蜜！”　　 
　　【論】問曰：一佛所說，猶尚難持，何況無量諸佛所說，欲憶而不忘？ 
　　答曰：菩薩以聞持陀羅尼力故能受，堅憶念陀羅尼力故不忘。 
　　復次，此中說：以般若波羅蜜力，畢竟清凈無所著。譬如大海，含受眾流；菩薩從十方諸佛所聞法，以般若波羅蜜器大故，能受無量法，持而不忘。 
　　復次，是般若波羅蜜，不可譬喻如虛空。如劫燒盡已，大雨彌滿，是雨除虛空更無處能受；十方諸佛說法雨，從佛口出，除行般若波羅蜜菩薩，更無能受者。以是言：欲聞十方諸佛說法，當學般若波羅蜜。  
　　【經】“復次，舍利弗，菩薩摩訶薩欲見過去、未來諸佛世界，及見現在十方諸佛世界，當學般若波羅蜜！”　　 
　　【論】問曰：若見十方佛，則已見世界，今何以復說欲見世界？ 
　　答曰：菩薩未深入禪定，若見十方世界山河、草木，心則散亂；故但觀諸佛，如念佛義中說。行者但觀諸佛，不觀土地、山河、樹木，得禪定力已，隨意廣觀。 
　　復次，清凈佛國難見，故言欲見諸佛國，當學般若波羅蜜。又一佛有無量百千種世界，如先說，有嚴凈、有不嚴凈、有雜。有畢竟清凈世界難見故，以般若波羅蜜力，乃能得見。譬如天子聽正殿，則外人可見；內殿深宮，無能見者。 
　　問曰：十方現在世界可見，過去、未來諸佛世界，云何得見？ 
　　答曰：菩薩有見過去、未來三昧，入是三昧已，見過去、未來事，如夢中所見。 
　　復次，菩薩有不滅除三昧，入是三昧已，不見諸佛有滅者。 
　　問曰：此二法非眼，云何能見？ 
　　答曰：此是智慧，假名為眼；如轉法輪中，于四諦得眼、智、明、覺。 
　　復次，菩薩見十方現在佛世界，定知過去、未來諸佛世界亦爾。所以者何？一切諸佛功德同故，是事如先說。 
　　復次，是般若波羅蜜中，如現在、過去、未來，等無異，一如、一法性故，以是故不應難。  
　　【經】“復次，舍利弗，菩薩摩訶薩欲聞十方諸佛所說十二部經：修多羅、祇夜、受記經、伽陀、優陀那、因緣經、阿波陀那、如是語經、本生經、廣經、未曾有經、論議經，諸聲聞等聞與不聞，盡欲誦受持，當學般若波羅蜜！”　　 
　　【論】先說盡欲聞十方諸佛所說法者，當學般若波羅蜜。所說法者，即此十二部經。諸經中直說者，名修多羅，所謂四阿含，諸摩訶衍經，及二百五十戒經；出三藏外亦有諸經，皆名修多羅。 
　　諸經中偈，名祇夜。 
　　眾生九道中受記，所謂三乘道、六趣道。此人經爾所阿僧祇劫當作佛，若記爾所歲當作佛；記聲聞人今世、后世得道；記辟支佛人但后世得道；記余六道，亦皆后世受報。諸佛法，欲與眾生受記，先皆微笑，無量種光從四牙中出，所謂青、黃、赤、白、縹、紫等。從上二牙出者，光照三惡道，從其光明演無量法，說一切作法無常、一切法無我、安隱涅槃；眾生得遇斯光、聞說法者，身心安樂，得生人中天上，從是因緣皆得畢苦。從下二牙出者，上照人天，乃至有頂禪，若聾盲、喑啞、狂病，皆得除愈；六欲天人及阿修羅受五欲樂，遇佛光明，聞說法聲，皆厭患欲樂，身心安隱；色界諸天受禪定樂時，遇佛光明，聞說法聲，亦生厭患，來詣佛所。此諸光明，復至十方，遍照六道，作佛事已，還繞身七匝。若記地獄，光從足下入；若記畜生，光從腨入；若記餓鬼，光從髀入；若記人道，光從臍入；若記天道，光從胸入；若記聲聞，光從口入；若記辟支佛，光從眉間相入；若記得佛，光從頂入。若欲受記，先現此相，然后阿難等諸弟子發問。 
　　一切偈名祇夜，六句、三句、五句，句多少不定，亦名祇夜，亦名伽陀。 
　　優陀那者，名有法佛必應說而無有問者，佛略開問端。如佛在舍婆提，毗舍佉堂上，陰地經行，自說優陀那，所謂無我、無我所，是事善哉！爾時一比丘合掌白佛言：“世尊，云何無我、無我所，是事善哉？”佛告比丘：“凡夫人未得無漏道，顛倒覆心故，于無我、無我所，心大驚怖。若佛及佛弟子聞好法者，歡喜奉行，無顛倒故，不復更作。”如是等，雜阿含中廣說。又如般若波羅蜜品中，諸天子贊須菩提所說：“善哉！善哉！希有世尊，難有世尊。”是名優陀那。又如佛涅槃后，諸弟子抄集要偈，諸無常偈等作無常品，乃至婆羅門偈等作婆羅門品，亦名優陀那。諸有集眾妙事，皆名優陀那。如是等名優陀那經相。 
　　尼陀那者，說諸佛法本起因緣，佛何因緣說此事？修多羅中，有人問故，為說是事；毗尼中，有人犯是事，故結是戒。一切佛語緣起事，皆名尼陀那。 
　　阿波陀那者，與世間相似柔軟淺語；如中阿含中長阿波陀那經，長阿含中大阿波陀那，毗尼中億耳阿波陀那，二十億阿波陀那，解二百五十戒經中欲阿波陀那一部，菩薩阿波陀那出一部，如是等無量阿波陀那。 
　　如是語經者，有二種：一者、結句，言我先許說者，今已說竟；二者、三藏摩訶衍外，更有經名一目多迦，有人言目多迦。目多迦名出三藏及摩訶衍。何等是？如佛說凈飯王強令出家作佛弟子者，佛選擇五百人堪任得道者，將至舍婆提。所以者何？以其未離欲，若近親里，恐其破戒故，將至舍婆提。令舍利弗、目連等教化之，初夜、后夜，專精不睡，勤修精進，故得道；得道已，佛還將至本生國。一切諸佛法，還本國時，與大會諸天眾俱住迦毗羅婆仙人林中。此林去迦毗羅婆城五十里，是諸釋游戲園。此諸釋子比丘，處舍婆提時，初夜、后夜，專精不睡，故以夜為長；從林中來，入城乞食，覺道里長遠。爾時，佛知其心，有一師子來禮佛足，在一面住，佛以是三因緣，故說偈： 
 
　　“不寐夜長，疲倦道長，愚生死長，莫知正法！” 
 
　　佛告比丘：“汝未出家時，其心放逸多睡眠故，不覺夜長；今初夜、后夜，專精求道，減省睡眠故，覺夜為長。此迦毗羅婆林，汝本駕乘游戲，不覺為遠；今著衣持缽，步行疲極，故覺道長。”是師子鞞婆尸佛時作婆羅門師，見佛說法，來至佛所。爾時，大眾以聽法故，無共語者，即生惡念，發惡罵言：“此諸禿輩，與畜生何異！”不別好人，不知言語，以是惡口業故，從鞞婆尸佛乃至今日，九十一劫，常墮畜生中；此人爾時，即應得道，以愚癡故，自作生死長久；今于佛所心清凈故，當得解脫。如是等經，名為出因緣。于何處出？于三藏、摩訶衍中出，故名為出。何名因緣？是三事之本，名為因緣經。 
　　本生經者，昔者菩薩曾為師子，在林中住，與一獼猴共為親友。獼猴以二子寄于師子，時有鷲鳥，饑行求食，值師子睡，故取猴子而去，住于樹上。師子覺已，求猴子不得，見鷲持在樹上，而告鷲言：“我受獼猴寄托二子，護之不謹，令汝得去，孤負言信，請從汝索。我為獸中之王，汝為鳥中之主，貴勢同等，宜以相還！”鷲言：“汝不知時，吾今饑乏，何論同異！”師子知其叵得，自以利爪誒其脅肉，以貿猴子。又過去世時，人民多病黃白痿熱，菩薩爾時，身為赤魚，自以其肉施諸病人，以救其疾。又昔菩薩作一鳥身，在林中住，見有一人入于深水非人行處，為水神所睊。水神睊法，著不可解；鳥知解法，至香山中取一藥草，著其睊上，繩即爛壞，人得脫去。如是等無量本生，多有所濟，是名本生經。 
　　廣經者，名摩訶衍，所謂般若波羅蜜經、六波羅蜜經、華手經、法華經、佛本起因緣經、云經、法云經、大云經，如是等無量阿僧祇諸經，為得阿耨多羅三藐三菩提故說。 
　　鞞佛略，秦言未曾有經。如佛現種種神力，眾生怪未曾有，所謂佛生時，身放大光明，照三千大千世界及幽闇之處，復照十方無量諸佛三千大千世界。是時于佛母前，有清凈好池，以浴菩薩；梵王執蓋，帝釋洗身，二龍吐水。又生時，不須扶持而行七步，足跡之處，皆有蓮華，而發是言：“我是度一切眾生老病死者！”地大震動，天雨眾華，樹出音聲，作天妓樂。如是等無量希有事，是名未曾有經。 
　　論議經者，答諸問者，釋其所以。又復廣說諸義，如佛說四諦。何等是四？所謂四圣諦。何等是四？所謂苦、集、滅、道圣諦。是名論議。何等為苦圣諦？所謂生苦等八種苦。何等是生苦？所謂諸眾生各各生處，是中受苦，如是等問答，廣解其義，是名優波提舍。如摩訶衍中，佛說六波羅蜜。何等六？所謂檀波羅蜜乃至般若波羅蜜。何等是檀波羅蜜？檀波羅蜜有二種：一者、具足，二者、不具足。何等是具足？與般若波羅蜜和合，乃至十住菩薩所得，是名具足。不具足者，初發菩薩心，未得無生忍法，未與般若波羅蜜和合，是名不具足。乃至禪波羅蜜，亦如是。般若波羅蜜具足者，有大方便力；未具足者，無方便力。 
　　復次，佛所說論議經，及摩訶迦旃延所解修多羅，乃至像法凡夫人如法說者，亦名優波提舍。聲聞所不聞者，佛獨與菩薩說法，無諸聲聞聽者。又佛以神通力，變身無數，遍至十方一乘世界說法。又復佛為欲天、色天說法，無諸弟子，故不得聞。 
　　問曰：諸六通阿羅漢，若佛說時，雖不在坐，以天耳、天眼可得見聞，若以宿命通并知過去事，何以不聞？ 
　　答曰：諸聲聞神通力所不及處，是故不聞。 
　　復次，佛為諸大菩薩說不可思議解脫經，舍利弗、目連在佛左右而不得聞，以不種是聞大乘行法因緣故。譬如坐禪人，入一切處定中，能使一切皆水皆火，而余人不見；如不可思議解脫經中廣說。盡欲受持者，聞而奉行為受，久久不失為持。  
大智度論卷第三十四 釋初品中信持  
　　【經】“十方如恒河沙等世界中諸佛所說法，已說、今說、當說；聞已，欲一切信持，自行亦為人說，當學般若波羅蜜！”　　 
　　【論】問曰：上已說十方諸佛所說，欲憶持不忘，當學般若，今何以復說信持三世佛法？ 
　　答曰：上說欲憶持十方諸佛法，未知是何法，故說十二部經是佛法，及聲聞所不聞者。上但言恒河沙等世界諸佛，今言恒河沙三世諸佛法。又上但說受持不忘，不說受持利益；今言自為，亦為他人說，是故復說。  
　　【經】“復次，舍利弗，菩薩摩訶薩，過去諸佛說已，未來諸佛當說，欲聞聞已，自利亦利他人，當學般若波羅蜜！”　　 
　　【論】問曰：十方現在佛所說法，可受、可持；過去已滅，未來未有，云何可聞？ 
　　答曰：此義先已答，今當更說。菩薩有三昧，名觀三世諸佛三昧。菩薩入是三昧中，悉見三世諸佛，聞其說法；譬如外道神仙，于未來世事，未有形兆，未有言說，以智慧力故，亦見、亦聞。 
　　復次，諸菩薩力不可思議，未來世雖未有形，未有言說，而能見、能聞。或以陀羅尼力，或以今事比知過去、未來諸事。以是故言，欲得是者，當學般若波羅蜜。  
　　【經】“十方如恒河沙等諸世界，中間闇處，日月所不照，欲持光明普照，當學般若波羅蜜！”　　 
　　【論】菩薩從兜率天上欲降神母胎，爾時，身放光明，遍照一切世界，及世間幽冥之處。次后生時，光明遍照，亦復如是。初成道時，轉法輪時，般涅槃時，放大光明，皆亦如是。及于余時現大神通，放大光明：如欲說般若波羅蜜時，現大神通，以大光明，遍照世間幽冥之處。如是比，處處經中說神通光明。 
　　問曰：此是佛力，何以說菩薩？ 
　　答曰：今言菩薩欲得是者，當學般若波羅蜜。諸大菩薩能有是力，如遍吉菩薩，觀世音、得大勢、明網、無量光菩薩等，能有是力，身出無量光明，能照十方如恒河沙等世界。又如阿彌陀佛世界中，諸菩薩身出常光，照十萬由旬。 
　　問曰：菩薩身光如是，本以何業因緣得？ 
　　答曰：身業清凈故身得莊嚴。如經說：有一鬼，頭似豬，臭蟲從口出，身有金色光明。是鬼宿世作比丘，惡口罵詈客比丘。身持凈戒，故身有光明；口有惡言，故臭蟲從口出。如經說：心清凈優劣，故光有上、中、下，少光、大光、光音。欲界諸天，心清凈布施、持戒，故身有光明。 
　　復次，有人憐愍眾生故，于闇處燃燈，亦為供養尊像、塔、寺故，亦以明珠、戶向、明鏡等明凈物布施故，身有光明。 
　　復次，常修慈心，遍念眾生，心清凈故；又常修念佛三昧，念諸佛光明神德故，得身光明。 
　　復次，行者常修火一切入；又以智慧光明，教化愚闇邪見眾生，以是業因緣故，得心中智慧明，身亦有光。如是等業因緣，得身光清凈。  
　　【經】“十方如恒河沙等世界中，無有佛名、法名、僧名，欲使一切眾生，皆得正見，聞三寶音者，當學般若波羅蜜！”　　 
　　【論】菩薩于先無佛法塔寺處，于中起塔，以是業因緣，后身得力成就；于無佛法眾處，贊嘆三寶，令眾生入于正見。如經說：有人于先無佛塔國土中，修立塔廟，得梵福德；梵名無量福德。以是因緣，疾得禪定；得禪定故，得無量神通；神通力故，能至十方贊嘆三寶。正見者，若先不識三寶功德，因菩薩故得信三寶，信三寶故信業因緣罪福，信業因緣故信世間是縛，涅槃是解。贊嘆三寶義，如八念中說。  
　　【經】“欲令十方如恒河沙等世界中眾生，以我力故，盲者得視，聾者得聽，狂者得念，裸者得衣，饑渴者得飽滿，當學般若波羅蜜！”　　 
　　【論】菩薩行無礙般若波羅蜜，若得無礙解脫成佛；若作法性生身菩薩，如文殊尸利等，在十住地，有種種功德具足，眾生見者，皆得如愿。譬如如意珠，所欲皆得；法性生身佛及法性生身菩薩，人有見者，皆得所愿，亦復如是。 
　　復次，菩薩從初發意已來，于無量劫中，治一切眾生九十六種眼病；又于無量世中，自以眼布施眾生；又智慧光明，破邪見黑闇；又以大悲，欲令眾生所愿皆得。如是業因緣，云何令眾生見菩薩身而不得眼？余事亦如是。此諸義，如放光中說。  
　　【經】“復次，舍利弗，菩薩摩訶薩，若欲令十方如恒沙等世界中眾生，諸在三惡趣者，以我力故皆得人身，當學般若波羅蜜！”　　 
　　【論】問曰：自以善業因緣故得人身，云何菩薩言：以我力因緣故，令三惡道中眾生皆得人身？ 
　　答曰：不言以菩薩業因緣，令眾生得人身；但言菩薩恩力因緣故得，菩薩以神通變化說法力故，令眾生修善得人身。如經中說二因緣，發起正見：一者、外聞正法，二者、內有正念。又如草木，內有種子，外有雨澤，然后得生。若無菩薩，眾生雖有業因緣，無由發起，以是故知諸佛菩薩，所益甚多！ 
　　問曰：云何能令三惡道中眾生皆得解脫？佛尚不能，何況菩薩？ 
　　答曰：菩薩心愿欲爾，則無過咎。又多得解脫，故言一切。如諸佛及大菩薩身，遍出無量光明。從是光明出無量化身，遍入十方三惡道中，令地獄火滅湯冷，其中眾生心清凈故，生天上人中；令餓鬼道饑渴飽滿，開發善心，得生天人中；令畜生道隨意得食，離諸恐怖，開發善心，亦得生天人中。如是名為一切三惡道得解脫。 
　　問曰：如余經說生天人中，此何以但說皆得人身？ 
　　答曰：于人中得修大功德，亦受福樂；天上多著樂故，不能修道。以是故愿令皆得人身。 
　　復次，菩薩不愿眾生但受福樂，欲令得解脫，常樂涅槃，以是故不說生天上。  
　　【經】“欲令十方如恒河沙等世界中眾生，以我力故，立于戒、三昧、智慧、解脫、解脫知見，令得須陀洹果，乃至阿耨多羅三藐三菩提，當學般若波羅蜜！”　　 
　　【論】問曰：先已說此五眾道果，今何以更說？ 
　　答曰：上說但是聲聞法，從須陀洹乃至無余涅槃；今雜說三乘，聲聞、辟支佛，乃至阿耨多羅三藐三菩提。  
　　【經】“復次，舍利弗，菩薩摩訶薩欲學諸佛威儀，當學般若波羅蜜！”　　 
　　【論】問曰：何等是諸佛威儀？ 
　　答曰：威儀名身四動止。譬如象王，回身而觀；行時足離地四指，雖不蹈地而輪跡現；不遲不疾，身不傾動；常舉右手安慰眾生；結跏趺坐，其身正直；常偃右脅，累膝而臥；所敷草蓐，齊整不亂；食不著味，美惡等一；若受人請，默然無言；言辭柔軟，方便利益，不失時節。 
　　復次，法身佛威儀者，過東方如恒河沙等世界以為一步，梵音說法，亦復如是。法身佛相義，如先說。  
　　【經】“菩薩摩訶薩欲得如象王視觀，當學般若波羅蜜！菩薩作是愿：‘使我行時離地四指，足不蹈地。我當共四天王天，乃至阿迦尼吒天，無量千萬億諸天眾，圍繞恭敬，至菩提樹下。’當學般若波羅蜜！”　　 
　　【論】如象王視者，若欲回身觀時，舉身俱轉。 
　　大人相者，身心專一；是故若有所觀，身心俱回。譬如師子有所搏撮，不以小物故而改其壯勢；佛亦如是，若有所觀，若有所說，身與心俱，常不分散。所以者何？從無數劫來，集一心法；以是業因緣故，頭骨與身為一，無有分解；又以世世破憍慢故，不輕眾生，觀則俱轉。如尼他阿波陀那中說：舍婆提國除糞人，而佛以手摩頭，教令出家，猶不輕之。 
　　足離地四指者，佛若常飛，眾生疑怪，謂佛非是人類，則不歸附；若足到地，則眾生以為與常人不異，不生敬心。是故雖為行地，四指不到而輪跡現。 
　　問曰：如佛常放大光，足不到地，眾生何以故不盡敬附？ 
　　答曰：眾生無量劫中積罪甚重，無明垢深，于佛生疑，謂是幻師，以術誑人；或言足不蹈地，生性自爾，如鳥能飛，有何奇特！或有眾生罪重因緣故，不見佛相，直謂大威德沙門而已；譬如人重病欲死，名藥美食，皆謂臭穢，是故不盡敬附。 
　　共四天王天，乃至阿迦尼吒無量千萬億諸天眾，恭敬圍繞至菩提樹下者，是諸佛常法。佛為世尊，至菩提樹下，欲破二種魔：一者、結使魔，二者、自在天子魔。欲成一切智！是諸天眾，云何不恭敬侍送？又諸天世世佐助擁護菩薩，乃至出家時，令諸宮人婇女，純惛而臥，捧馬足逾城出。今日事辦，我當共侍送至菩提樹下。 
　　問曰：何以不說剎利、婆羅門等無量人侍送，而但說諸天？ 
　　答曰：佛獨于深林中求菩提樹，非是人行處，是故不說。又以人無天眼、他心智故，不知佛當成道，是故不說。 
　　復次，諸天貴于人，故但說天。 
　　復次，諸佛常樂閑靜處，諸天能隱身不見，不妨閑靜，是故但說諸天侍從。 
　　復次，菩薩見五比丘舍菩薩而去，而菩薩獨至樹下，是故作是愿。  
　　【經】“我當于菩提樹下坐，四天王天乃至阿迦尼吒天，以天衣為座，當學般若波羅蜜！”　　 
　　【論】問曰：如經說：佛敷草樹下坐而成佛道，今云何愿言以天衣為座？ 
　　答曰：聲聞經中說敷草，摩訶衍經中隨眾生所見，或有見敷草樹下，或見敷天綩綖，隨其福德多少，所見不同。 
　　復次，生身佛把草樹下；法性生身佛以天衣為座，或勝天衣。 
　　復次，佛于深林樹下成佛，林中人見，則奉佛草；若貴人見者，當以所貴衣服為座；但林中無貴人故，時諸龍神天，各以妙衣為座。四天王衣重二兩，忉利天衣重一兩，夜摩天衣重十八銖，兜率陀天衣重十二銖，化樂天衣重六銖，他化自在天衣重三銖；色界天衣無重相。欲界天衣從樹邊生，無縷無織；譬如薄冰，光曜明凈，有種種色。色界天衣，純金色光明，不可稱知。如是等寶衣敷座，菩薩坐上，成阿耨多羅三藐三菩提。 
　　問曰：何以但說諸天敷衣，不說十方諸大菩薩為佛敷座？諸菩薩等，佛將成道時，皆為佛敷座；或廣長一由旬，十百千萬億乃至無量由旬，高亦如是。此諸寶座，是菩薩無漏福德生故，是諸天目所不見，何況手觸？十方三世諸佛，降魔得道，莊嚴佛事，皆悉照見，譬如明鏡；如是妙座，何以不說？ 
　　答曰：般若波羅蜜有二種：一者、與聲聞、菩薩、諸天共說，二者、但與十住具足菩薩說。是般若波羅蜜中，應說菩薩為佛敷座。所以者何？諸天知佛恩，不及一生、二生諸大菩薩；如是菩薩云何不以神通力而供養佛？是中合聲聞說，是故不說。  
　　【經】“我得阿耨多羅三藐三菩提時，行、住、坐、臥處，欲使悉為金剛，當學般若波羅蜜！”　　 
　　【論】問曰：何以故佛四威儀中，地悉為金剛？ 
　　答曰：有人言：“菩薩至菩提樹下時，于此處坐，得阿耨多羅三藐三菩提；爾時菩薩入諸法實相中，無有地能舉是菩薩。所以者何？地皆是眾生虛誑業因緣報故有，是故不能舉。菩薩欲成佛時，實相智慧身，是時坐處變為金剛。”有人言：“土在金輪上，金輪在金剛上，從金剛際出如蓮華臺，直上持菩薩坐處，令不陷沒，以是故，此道場坐處名為金剛。”有人言：“成佛道已，四種威儀處，悉變成金剛。” 
　　問曰：金剛亦是眾生虛誑業因緣有，云何能舉佛？ 
　　答曰：金剛雖是虛誑所成，于地最為牢固，更無勝者。金剛下水，諸大龍王以此堅固物，奉獻于佛，亦是佛宿世業因緣故，得此安立處。又復佛變金剛及四大令為虛空，虛空不誑，佛智慧亦不誑，二事既同，是故能舉。  
　　【經】“復次，舍利弗，菩薩摩訶薩，欲出家日即成阿耨多羅三藐三菩提，即是日轉法輪。轉法輪時，無量阿僧祇眾生遠塵離垢，諸法中得法眼凈；無量阿僧祇眾生，一切法不受故，諸漏心得解脫；無量阿僧祇眾生，于阿耨多羅三藐三菩提得不退轉，當學般若波羅蜜！”　　 
　　【論】或有菩薩，于惡世邪見眾生中，為除眾生邪見故，自行勤苦甚難之行。如釋迦文佛于漚樓頻螺樹林中，食一麻一米。諸外道言：“我等先師，雖修苦行，不能如是六年勤苦！”又復有人，謂佛先世惡業，今受苦報。有菩薩謂佛為實受是苦，是故發心：“我當即以出家日成佛。” 
　　又有菩薩于好世出家，如大通慧求佛道，結跏趺坐，經十小劫乃得成佛。菩薩聞是已，發心言：“愿我以出家日即得成佛。” 
　　有菩薩成佛已，不即轉法輪，如燃燈佛，成佛已十二年，但放光明，人無識者而不說法。又如須扇多佛，成佛已，無受化者；作化佛留住一劫，說法度人，自身滅度。又如釋迦文佛成佛已，五十七日不說法。菩薩聞是已，愿：“我成佛已，即轉法輪。” 
　　有佛度眾生有限數，如釋迦文佛轉法輪時，憍陳如一人得初道，八萬諸天諸法中得法眼凈。菩薩聞是已，作是愿：“我轉法輪時，令無量阿僧祇人，遠塵離垢，諸法中得法眼凈。” 
　　以釋迦文佛初轉法輪時，一比丘及諸天皆得初道，而無一人得阿羅漢及菩薩道者，是故菩薩愿言：“我作佛時，當使無量阿僧祇眾生，一切法不受，諸漏心得解脫；及無量阿僧祇眾生，于阿耨多羅三藐三菩提得不退轉。” 
　　問曰：若一切佛神力、功德、度眾生皆等，此菩薩何以作此愿？ 
　　答曰：一佛能變作無量阿僧祇身而度眾生，而世界有嚴凈者，有不嚴凈者。菩薩若見若聞，是諸佛有苦行難得佛者，有不即轉法輪者，有如釋迦牟尼佛六年苦行成道。又聞初轉法輪時，未有得阿羅漢道者，何況得菩薩道！是故菩薩未聞諸佛力等，故作是愿。然諸佛神力、功德，平等無異。  
　　【經】“我得阿耨多羅三藐三菩提時，以無量阿僧祇聲聞為僧，我一說法時，便于坐上盡得阿羅漢，當學般若波羅蜜！”　　 
　　【論】有佛以聲聞為僧，有數有限。如釋迦文尼佛，千二百五十比丘為僧。彌勒佛初會，僧九十九億，第二會九十六億，第三會九十三億。如是等諸佛僧，各各有限有數不同，以是故，菩薩愿言：“我當以無量阿僧祇聲聞為僧。” 
　　有佛為眾生說法，一說法得初道，異時更說，得二道、三道、第四道。如釋迦文尼佛，為五比丘說法，得初道，異日得阿羅漢道。如舍利弗得初道，經半月然后得阿羅漢道。摩訶迦葉見佛得初道，過八日已得阿羅漢。如阿難得須陀洹道，二十五歲供養佛已，佛般涅槃后得阿羅漢。如是等諸阿羅漢，不一時得四道。以是故，菩薩愿言：“我一說法時，便于座上盡得阿羅漢。”  
　　【經】“我當以無量阿僧祇菩薩摩訶薩為僧。我一說法時，無量阿僧祇菩薩，皆得阿鞞跋致！”　　 
　　【論】菩薩所以作此愿者，諸佛多以聲聞為僧，無別菩薩僧。如彌勒菩薩、文殊師利菩薩等，以釋迦文佛無別菩薩僧，故入聲聞僧中次第坐。有佛為一乘說法，純以菩薩為僧。有佛聲聞、菩薩雜以為僧；如阿彌陀佛國，菩薩僧多，聲聞僧少。以是故，愿以無量菩薩為僧。 
　　有佛初轉法輪時，無有人得阿鞞跋致。以是故，菩薩愿言：“我一說法，無量阿僧祇人得阿鞞跋致。”  
　　【經】“欲得壽命無量，光明具足，當學般若波羅蜜！”　　 
　　【論】諸佛壽命，有長、有短。如鞞婆尸佛，壽八萬四千歲；如拘樓餐陀佛，壽六萬歲；迦那伽牟尼佛，壽三萬歲；迦葉佛，壽二萬歲；釋迦文佛壽百歲，少有過者；彌勒佛，壽八萬四千歲。如釋迦文佛常光一丈，彌勒佛常光十里。諸佛壽命、光明，各有二種：一者、隱藏，二者、顯現。一者、真實，二者、為眾生故隱藏。真實者，無量顯現；為眾生者，有限有量。實佛壽不應短。所以者何？諸佛長壽業因緣具足故。如婆伽梵宿世救一聚落人命，故得無量阿僧祇壽命。梵世中壽法不過半劫，而此梵天壽獨無量，以是故，生邪見言：“唯我常住。”佛到其所，破其邪見，說其本緣救一聚落，其壽乃爾。何況佛世世救無量阿僧祇眾生，或以財物救濟，或以身命代死，云何壽限不過百歲？又不殺生戒，是長壽業因緣，佛以大慈眾生，愛徹骨髓，常能為眾生故死，何況殺生！又以諸法實相智慧，真實不誑故，亦是長壽因緣；菩薩以般若波羅蜜，和合持戒諸功德故，得壽命無量，何況佛世世具足此諸無量功德，而壽命有限？ 
　　復次，如一切色中，佛身第一；一切心中，佛心第一。以是故，一切壽命中，佛壽亦應第一。如世俗人言：“人生于世，以壽為貴。”佛為人中之上，壽亦應長！ 
　　問曰：佛雖有長壽業因緣，生于惡世，故壽命便短；以此短壽，能具佛事，何用長為？又佛以神通力故，一日之中能具佛事，何況百歲！ 
　　答曰：此間閻浮提惡，故佛壽應短；余處好，故佛壽應長。 
　　問曰：若然者，菩薩于此閻浮提凈飯王宮生，出家成道，是實佛；余處皆是神通力變化作佛，以度眾生？ 
　　答曰：此言非也！所以者何？余處閻浮提，亦各各言我國是實佛，余處為變化。何以知之？若余處國土，自知是化佛，則不肯信受教戒。又如余國土人，壽命一劫，若佛壽百歲，于彼裁無一日，眾生則起輕慢，不肯受教；彼則以一劫為實佛，以此為變化。如首楞嚴三昧經說：神通遍照佛，壽七百千阿僧祇劫。佛告文殊尸利：“彼佛則是我身。”彼佛亦言：“釋迦文佛則是我身。”以是故知諸佛壽命，實皆無量，為度人故，現有長短。 
　　汝言釋迦文佛，以神通力故，所度眾生與久壽不異者，則不須百歲，一日之中可具足佛事！如阿難一時心生是念：“如燃燈世尊、一切勝佛、鞞婆尸佛，出于好世，壽命極多，能具佛事；我釋迦文佛出生惡世，壽命極短，將無世尊不能具足佛事耶？”爾時，世尊入日出三昧，從身變化，出無量諸佛及無量光明，普至十方；一一化佛在諸世界，各作佛事，或有說法，或現神通，或現三昧，或現飯食。如是之比種種因緣，施作佛事而度眾生。從三昧起，告阿難曰：“汝悉見聞是事不？”阿難言：“唯然！已見！”佛告阿難：“佛以如是神力，能具佛事不？”阿難言：“假令佛壽一日，大地草木悉為可度眾生，則能度盡，何況百歲！”以是故，知諸佛壽命，皆悉無量，為度人故，現有長短。譬如日出，影現于水，隨水大小，水大則影久，水小則速滅；若照琉璃、玻璃珠山，影則久住。又如火燒草木，燃少則速滅，燃多則久住；不可以滅處無火故，謂多燃處亦無。 
　　光明長短義，亦如是。  
　　【經】“我成阿耨多羅三藐三菩提時，世界中無有淫欲、瞋恚、愚癡，亦無三毒之名。一切眾生，成就如是智慧，善施、善戒、善定、善梵行、善不嬈眾生，當學般若波羅蜜！”　　 
　　【論】問曰：若世界無三毒，亦無三毒名者，佛為何等故出生其國？ 
　　答曰：貪欲、瞋恚、愚癡，名為三不善根，是欲界系法。佛若說貪欲、瞋恚、愚癡，是欲界系不善；若說染愛、無明，是則通三界。有佛世界，純諸離欲人，為是眾生故，菩薩愿言：“我成佛時，國無三毒及三毒之名。”復有清凈佛國，純阿鞞跋致，法性生身菩薩，無諸煩惱，唯有余習；是故言無三毒之名。若有人言：“如菩薩愿言，我當度一切眾生，而眾生實不盡度。”此亦如是，欲令世界無三毒之名，亦應實有三毒不盡。若無三毒，何用佛為？如地無大闇，則不須日照！如經所說，若無三法，則佛不出世；若三法不斷，則不得離老病死。三法者，則是三毒；如三法經，此中應廣說。 
　　復次，有世界眾生分別諸法，是善、是不善，是縛、是解等，于一相寂滅法中而生戲論。菩薩以是故愿言：“令我世界眾生，不生三毒。”知三毒實相即是涅槃。 
　　問曰：一切眾生如是智慧，是何等智慧？ 
　　答曰：智慧是世間正見。世間正見中，說有布施，有罪福，有今世、后世，有阿羅漢。信罪福故，能善布施；信有阿羅漢故，能善持戒、善禪定、善梵行；得正見力故，能善不嬈眾生。世間正見，是無漏智慧根本；以是故，說國中無三毒之名。貪欲有二種：一者、邪貪欲，二者、貪欲。瞋恚有二種：一者、邪瞋恚，二者、瞋恚。愚癡有二種：一者、邪見愚癡，二者、愚癡。是三種邪毒眾生，難可化度，余三易度。無三毒名者，無邪三毒之名。善布施等五事，如上放光品中說。  
　　【經】“使我般涅槃后，法無滅盡，亦無滅盡之名，當學般若波羅蜜！”　　 
　　【論】問曰：佛為法主，尚自滅度，云何言法無滅盡？ 
　　答曰：如上所說，是菩薩愿，事不必實。一切有為法，從因緣和合生，云何常住而不滅？佛如日明，法如日沒余光，云何日沒而余光不滅？但久住故，無能見滅者，故名不滅。 
　　復次，菩薩見諸佛法住，有多有少，如迦葉佛法住七日，如釋迦牟尼佛法住千歲。是故菩薩發是愿言：“法雖有為，愿令相續不滅，如火得薪，相傳不絕。” 
　　復次，諸法實相，名為佛法；是實法相，不生不滅，不斷不常，不一不異，不來不去，不受不動，不著不依，無所有如涅槃相。法相如是，云何有滅？ 
　　問曰：法相如是者，一切佛法，皆應不滅？ 
　　答曰：如所言，諸法實相無有滅者。有人憶想分別，取諸法相，壞實法相，用二法說，是故有滅！實相法中，無有滅也。 
　　復次，般若波羅蜜無礙法，集無量功德故，隨其本愿，法法相續，無有見其滅者。譬如仰射虛空，箭去極遠，人雖不見，要必當墮。  
　　【經】“我得阿耨多羅三藐三菩提時，十方如恒河沙等世界中眾生，聞我名者，必得阿耨多羅三藐三菩提。欲得如是等功德，當學般若波羅蜜！”　　 
　　【論】問曰：有人生值佛世，在佛法中，或墮地獄者。如提婆達、俱迦梨、訶多釋子等，三不善法覆心，故墮地獄！此中云何言：去佛如恒河沙等世界，但聞佛名，便得道耶？ 
　　答曰：上已說有二種佛：一者、法性生身佛，二者、隨眾生優劣現化佛。為法性生身佛，故說乃至聞名得度；為隨眾生現身佛，故說雖共佛住，隨業因緣有墮地獄者。法性生身佛者，無事不濟，無愿不滿。所以者何？于無量阿僧祇劫，積集一切善本功德，一切智慧無礙具足，為眾圣主，諸天及大菩薩，希能見者。譬如如意寶珠，難見難得，若有見者，所愿必果。如喜見藥，其有見者，眾患悉除。如轉輪圣王，人有見者，無不富足。如釋提桓因，有人見者，隨愿悉得。如梵天主，眾生依附，恐怖悉除。如人念觀世音菩薩，悉脫危難。是事尚爾，何況諸佛法性生身！ 
　　問曰：釋迦文佛亦是法性生身分，無有異體；何以故佛在世時，有作五逆罪人、饑餓賊盜，如是等惡？ 
　　答曰：釋迦文佛本誓：“我出惡世，欲以道法度脫眾生，不為富貴世樂故出。”若佛以力與之，則無事不能。又亦是眾生福德力薄，罪垢深重，故不得隨意度脫。又今佛但說清凈涅槃，而眾生譏論誹謗言：“何以多畜弟子，化導人民？”此亦是系縛法；但以涅槃法化，猶尚譏謗，何況雜以世樂！如提婆達，欲令足下有千輻相輪故，以鐵作模，燒而烙之，烙已足壞，身惱大號。爾時，阿難聞已，涕泣白佛：“我兄欲死，愿佛哀救！”佛即伸手就摩其身，發至誠言：“我看羅睺羅與提婆達等者，彼痛當滅！”是時提婆達眾痛即除，執手觀之，知是佛手，便作是言：“凈飯王子，以此醫術足自生活！”佛告阿難：“汝觀提婆達不？用心如是，云何可度！”若好世人，則無是咎。如是眾生，若以世樂，不得度也。是事種種因緣，上已廣說。以是故說：聞佛名有得道者，有不得者。 
　　復次，佛身無量阿僧祇，種種不同：有佛為眾生說法，令得道者；有佛放無量光明，眾生遇之而得道者；有以神通變化，指示其心而得道者；有佛但現色身而得道者；有佛遍身毛孔出眾妙香，眾生聞之而得道者；有佛以食與眾生，令得道者；有佛，眾生但念而得道者；有佛能以一切草木之聲而作佛事，令眾生得道者；有佛，眾生聞名而得道者。為是佛故，說言：“我作佛時，其聞名者，皆令得度。” 
　　復次，聞名，不但以名便得道也；聞已修道，然后得度。如須達長者初聞佛名，內心驚喜；詣佛聽法而能得道。又如貰夷羅婆羅門，從雞泥耶結發梵志所，初聞佛名，心即驚喜；直詣佛所，聞法得道。是但說聞名，聞名為得道因緣，非得道也。 
　　問曰：此經言聞諸佛名，即時得道，不言聞名已修道乃得！ 
　　答曰：今言即時，不言一心中，但言更無異事間之，故言即時。譬如經中說：修慈心時，即修七覺意。難者言：“慈三昧有漏，是緣眾生法，云何即時修七覺？”答者言：“從慈起已，即修七覺，更無余法，故言即時。”即時有二種：一者、同時；二者、雖久更無異法，即是心而得修七覺，亦名即時。 
　　復次，有眾生福德純熟，結使心薄，應當得道；若聞佛名，即時得道。又復以佛威力故，聞即得度；譬如熟癰，若無治者，得小因緣而便自潰；亦如熟果，若無人取，微風因緣，便自墮落。譬如新凈白氈，易為受色；為是人故說，若聞佛名，即時得道。譬如鬼神著人，聞仙人咒名，即時舍去。 
　　問曰：過如恒河沙等世界，誰傳此名令彼得聞？ 
　　答曰：佛以神力，舉身毛孔放無量光明，一一光上皆有寶華，一一華上皆有坐佛，一一諸佛各說妙法以度眾生，又說諸佛名字，以是故聞。如放光品中說。 
　　復次，諸大菩薩，以本愿欲至無佛法處，稱揚佛名，如此品中說者，是故得聞。復有大功德人，從虛空中聞佛名號，如薩陀波侖菩薩；又有從諸天聞，或從樹木音聲中聞，或從夢中聞。 
　　復次，諸佛有不可思議力，或自往語，或以聲告。又如菩薩作愿，誓度一切眾生。以是故說：我成佛時，過如恒河沙等世界眾生，聞我名皆得成佛。欲得是者，當學般若波羅蜜。 
　　問曰：上欲得諸功德及諸所愿，是諸事皆是眾行和合所成，何以故但說當學般若波羅蜜？ 
　　答曰：是經名般若波羅蜜，佛欲解說其事，是故品品中皆贊般若波羅蜜。 
　　復次，般若波羅蜜，是諸佛母，父、母之中，母功最重；是故佛以般若為母，般舟三昧為父。三昧能攝持亂心，令智慧得成，而不能觀諸法實相；般若波羅蜜，能遍觀諸法分別實相，無事不達，無事不成，功德大故，名之為母。以是故，行者雖行六波羅蜜，及種種功德和合，能具眾愿，而但說當學般若波羅蜜。 
　　復次，如般若后品中說：若無般若波羅蜜，余五事不名波羅蜜；雖普修眾行，亦不能滿具諸愿。如種種畫彩，若無膠者，亦不中用。眾生從無始世界中來，雖修布施、持戒、忍辱、精進、一心、智慧，受世間果報已而復還盡。所以者何？離般若波羅蜜故。今以佛恩，以般若波羅蜜修行六事，故得名波羅蜜，成就佛道，使佛佛相續而無窮盡。 
　　復次，菩薩行般若波羅蜜時，普觀諸法皆空，空亦復空；滅諸觀，得無礙般若波羅蜜。以大悲方便力，還起諸功德業；此清凈業因緣故，無愿不得。余功德離般若波羅蜜，無有無礙智慧，云何言欲得諸愿，當學檀波羅蜜等！ 
　　復次，又以五波羅蜜離般若，不得波羅蜜名字。五波羅蜜如盲，般若波羅蜜如眼；五波羅蜜如壞瓶盛水，般若波羅蜜如成熟瓶；五波羅蜜如鳥無兩翼，般若波羅蜜如有翼之鳥。如是等種種因緣故，般若波羅蜜能成大事。以是故言：欲得諸功德及愿，當學般若波羅蜜。  
大智度論卷第三十五 釋奉缽品第二  
　　【經】佛告舍利弗：“若菩薩摩訶薩行般若波羅蜜，能作是功德，是時四天王皆大歡喜，意念言：‘我等當以四缽奉上菩薩，如前天王奉先佛缽。’”　　 
　　【論】問曰：前品說已具足，今何以重說？ 
　　答曰：前雖贊嘆般若波羅蜜，事未具足，聞者無厭，是故復說。 
　　復次，初品但贊般若波羅蜜力，今贊行者能作是功德，四天王等歡喜奉缽。 
　　復次，以菩薩能具諸愿行，故佛安慰勸進，言有此果報，終不虛也。 
　　復次，般若波羅蜜有二種果：一者、成佛度眾生；二者、雖未成佛，受世間果報。轉輪圣王、釋梵天王主三千世界，世間福樂供養之事，悉皆備足；今以世間果報以示眾生，故說是事。 
　　復次，世間欲成大業，多有壞亂者；菩薩則不然，內心既定，外事亦應。如是等因緣，故說此品。 
　　問曰：菩薩增益六波羅蜜時，諸天世人何因緣故喜？ 
　　答曰：諸天皆因十善、四禪、四無量故生；是諸功德，皆由諸佛菩薩故有。若佛出世，增益諸天眾，減損阿修羅種；若佛不在世，阿修羅種多，諸天減少；以種雜福不清凈故。若諸佛出世，能斷諸天疑網，能成大事。如釋提桓因命欲終時，心懷怖畏，求佛自救，遍不知處。雖見出家之人，山澤間處所供養者，皆亦不能斷其疑網。爾時，毗首羯磨天白釋提桓因言：“尸毗王苦行奇特，世所希有！諸智人言，是人不久當得作佛！”釋提桓因言：“是事難辨，何以知之？如魚子、庵羅樹華、發心菩薩，是三事因時雖多，成果甚少。今當試之！”帝釋自化為鷹，毗首羯磨化作鴿，鴿投于王，王自割身肉，乃至舉身上稱以代鴿命，地為震動。是時釋提桓因等心大歡喜，散眾天華，嘆未曾有：“如是決定大心，成佛不久！” 
　　復次，凡人肉眼，無有智慧，苦身求財，以自生活；聞菩薩增益六波羅蜜，成佛不久，猶尚歡喜，何況諸天！ 
　　問曰：四天王天、三十三天，有阿修羅難；上諸天等無有此患，何以歡喜？ 
　　答曰：上諸天雖無阿修羅患，若佛不出世，生其天上者少；設有生者，五欲不妙。所以者何？但修不凈福故。色界諸天宮殿，光明壽命，亦復如是。 
　　復次，諸天中有智慧者，能知禪味、五欲，悉皆無常；唯佛出世，能令得常樂涅槃。以世間樂、涅槃樂，皆由佛菩薩得，是故歡喜。譬如甘美果樹，茂盛成就，人大歡喜；以樹有種種利益，有庇其蔭者，有用其華，食其果實。菩薩亦如是，能以離不善法蔭，遮三惡苦熱；能與人天富樂之華，令諸賢圣得三乘之果，是故歡喜。 
　　問曰：諸天供養事多，何以奉缽？ 
　　答曰：四天王奉缽，余天供養。諸天供養，各有定法：如佛初生時，釋提桓因以天衣奉承佛身，梵天王躬自執蓋，四天王四邊防護。凈居諸天欲令菩薩生厭離心故，化作老、病、死人，及沙門形。又出家時，四天王敕使者捧舉馬足，自四邊侍護菩薩。天帝釋取發，于其天上城東門外立發塔；又持菩薩寶衣，于城南門外立衣塔；佛至樹下時，奉上好草。執金剛菩薩，常執金剛衛護菩薩。梵天王請佛轉法輪。如是等，各有常法。以是故，四天王奉缽。四缽義，如先說。 
　　問曰：佛一身何以受四缽？ 
　　答曰：四王力等，不可偏受一人。又令見佛神力，合四缽為一，心喜信凈，作是念：“我等從菩薩初生，至今成佛，所修供養，功德不虛。” 
　　問曰：四天王壽命五百歲，菩薩過無量阿僧祇劫然后成佛；今之四天，非是后天，何以故喜？ 
　　答曰：同一姓故。譬如貴姓胤流百世，不以遠故為異。或時行者，見菩薩增益六波羅蜜時，心作是愿：“是菩薩成佛時，我當奉缽，是故得生。” 
　　復次，四天王壽五百歲；人間五十歲，為四天王處一日一夜；亦三十日為一月，十二月為一歲；以此歲壽五百歲，為人間九百萬歲。菩薩能作是功德者，或近成佛，初生四天王足可得值。 
　　問曰：如摩訶衍經中說：有佛以喜為食，不食揣食。如天王佛衣服儀容，與白衣無異，不須缽食，何以言四天王定應奉缽？ 
　　答曰：定者，為用缽者故，不說不用。 
　　復次，用缽諸佛多，不用缽者少，是故以多為定。  
　　【經】“三十三天，乃至他化自在天，亦皆歡喜，意念言：‘我等當給侍供養菩薩，減損阿修羅種，增益諸天眾。’三千大千世界，四天王天乃至阿迦尼吒天，皆大歡喜，意念言：‘我等當請是菩薩轉法輪。’”　　 
　　【論】釋曰：是諸天等，以華香纓絡，禮拜恭敬，聽法贊嘆等供養，亦作是念：“人修凈福，阿修羅種減，增益三十三天，我諸天亦得增益。” 
　　問曰：上六種天已說，何以故更說三千大千世界中，乃至阿迦尼吒天歡喜供養？ 
　　答曰：先說一須彌山上六天，此說三千大千世界諸天；先但說欲界，今此說欲界、色界諸天請佛轉法輪；上雖說凈居諸天種種供養勸助，今請轉法輪事大故。 
　　問曰：三藏中，但說梵天請轉法輪，今何以說四天王乃至阿迦尼吒天？ 
　　答曰：欲界天近故前來。色界都名為梵，若說梵王請佛，已說余天。又梵為色界初門，說初故后亦說。 
　　復次，眾生有佛無佛，常識梵天，以梵天為世間祖父，為世人故說梵天。 
　　法輪相，如先說。  
　　【經】“舍利弗，是菩薩摩訶薩行般若波羅蜜，增益六波羅蜜時；諸善男子、善女人，各各歡喜，意念言：‘我等當為是人作父母、妻子、親族、知識。’”　　 
　　【論】問曰：前已說能作是功德，今何以復說增益六波羅蜜？ 
　　答曰：先說總相，今說別相。 
　　復次，前所說功德中（前品中功德也）種種無量，聞者厭倦；今但略說六波羅蜜，則盡攝諸功德。 
　　復次，為天說故，能作諸功德；為人說故，增益六波羅蜜。何以知之？如后說善男子、善女人，以是故知。 
　　問曰：四天王天，乃至阿迦尼吒天，何以不說善天，而但人中說善男子、善女人？ 
　　答曰：諸天皆有天眼、天耳、他心智，知供養菩薩，故不別說其善。人以肉眼，無知善者，能知供養，以少故別說善者。善者，從佛聞法，或從弟子、菩薩聞，或聞受記當作佛，又聞佛贊嘆其名者，故知修善。 
　　問曰：何以但說男子、女人善，不說二根、無根者善？ 
　　答曰：無根，所謂無得道根，是故不說。如毗尼中不得出家，以其失男女相故。其心不定，以小因緣故便瞋；結使多故，著于世事；多懷疑網，不樂道法；雖能少修福事，智慧淺薄，不能深入；本性轉易，是故不說。聲聞法如是說。摩訶衍中，譬如大海，無所不容；是無根人或時修善，但以少故不說。所謂少者，于男女中，是人最少，是人修善者少。譬如白人，雖鬢發黡子黑，不名黑人。二根人結使多雜，亦行男事，亦行女事，其心邪曲，難可勉濟；譬如稠林曳木，曲者難出。又如阿修羅，其心不端故，常疑于佛，謂佛助天。佛為說五眾，謂有六眾，不為說一；若說四諦，謂有五諦，不說一事。二根人亦如是，心多邪曲故，不任得道。以是故，但說男子、女人中善者。善相者，有慈悲心，能忍惡罵。如法句罵品中說：能忍惡罵人，是為人中上！譬如好良馬，可中為王乘。 
　　復次，以五種邪語，及鞭杖、打害、縛系等，不能毀壞其心，是名為善相。 
　　復次，三業無失，樂于善人，不毀他善，不顯己德；隨順眾人，不說他過；不著世樂，不求名譽，信樂道德之樂；自業清凈，不惱眾生；心貴實法，輕賤世事；唯好直言，不隨他誑；為一切眾生得樂故，自舍己樂；令一切眾生得離苦故，以身代之。如是等無量，名為善人相；是相多在男、女，故說善男子、善女人。 
　　問曰：善男子、善女人，何因能作是愿？ 
　　答曰：善男子、善女人，自知福薄，智慧鮮少；近習菩薩，欲求過度。譬如沉石雖重，依船得度。又善男子、善女人，聞菩薩不從一世、二世而得成道，無央數世往來生死！便作是念：“我當與為因緣。” 
　　復次，菩薩積德厚故，在所生處，眾生皆來敬仰菩薩，以蒙利益重故。若見菩薩舍壽，則生是愿：“我當與菩薩作父母、妻子、眷屬。”所以者何？知習近善人，增益功德故；譬如積集眾香，香氣轉多。 
　　如菩薩先世為國王太子，見閻浮提人貧窮，欲求如意珠，入于大海，至龍王宮。龍見太子威德殊妙，即起迎逆，延前供養而問之言：“何能遠來？”太子答曰：“我憐愍閻浮提眾生故，欲求如意寶珠以饒益之！”龍言：“能住我宮，受供一月，當以相與！”太子即住一月，為龍王贊嘆多聞，龍即與珠；是如意珠，能雨一由旬。龍言：“太子有相，不久作佛，我當作多聞第一弟子。”時太子復至一龍宮得珠，雨二由旬，二月贊嘆神通力。龍言：“太子作佛不久，我當作神足第一弟子。”復至一龍宮得珠，雨三由旬，三月贊嘆智慧。龍言：“太子作佛不久，我當作智慧第一弟子。”諸龍與珠已，言：“盡汝壽命，珠當還我。”菩薩許之。太子得珠，至閻浮提，一珠能雨飲食，一珠能雨衣服，一珠能雨七寶，利益眾生。 
　　又如須摩提菩薩，見燃燈佛，從須羅婆女買五莖華，不肯與之，即以五百金錢得五莖華，女猶不與而要之言：“愿我世世常為君妻，當以相與！”菩薩以供養佛故，即便許之。 
　　又妙光菩薩，長者女見其身有二十八相，生愛敬心，住在門下。菩薩既到，女即解頸琉璃珠，著菩薩缽中，心作是愿：“我當世世為此人婦！”此女二百五十劫中，集諸功德；后生喜見淫女園蓮華中，喜見養育為女；至年十四，女工、世智，皆悉備足。爾時，有閻浮提王，名為財主，太子名德主，有大悲心，時出城入園游觀，諸淫女等導引歌贊。德主太子散諸寶物、衣服、飲食，譬如龍雨，無不周遍。喜德女見太子，自造歌偈而贊太子，愛眼視之，目未曾眴，而自發言：“世間之事，我悉知之，以我此身，奉給太子！”太子問言：“汝為屬誰？若有所屬，此非我宜！”爾時，喜見淫女答太子言：“我女生年日月時節，皆與太子同。此女非我腹生，我晨朝入園，見蓮華中有此女生，我因養育，畜以為女，無以我故而輕此女！此女六十四能，無不悉備；女工技術，經書醫方，皆悉了達；常懷慚愧，內心忠直，無有嫉妒，無邪淫想。我女德儀如是，太子必應納之！”德主太子答語女言：“姊！我發阿耨多羅三藐三菩提心，修菩薩道，無所愛惜，國財、妻子、象馬、七珍，有所求索，不逆人意。若汝生男女及以汝身，有人求者，當以施之，莫生憂悔！或時舍汝出家，為佛弟子，凈居山藪，汝亦勿愁！”喜德女答言：“假令地獄火來，燒滅我身，終亦不悔！我亦不為淫欲戲樂故而以相好，我為勸助阿耨多羅三藐三菩提故奉事正士！”女又白太子言：“我昨夜夢見妙日身佛，坐道樹下，共往觀之！”太子見女端正，又聞佛出，以此二因緣故，共載一車，俱詣佛所。佛為說法，太子得無量陀羅尼門，女得調伏心志。太子爾時，以五百寶華供養于佛，以求阿耨多羅三藐三菩提。太子白父王言：“我得見妙日身佛，大得善利！”父王聞已，舍所愛重之物以與太子，與其官屬國內人民，俱詣佛所。佛為說法，王得一切法無闇燈陀羅尼。時王思惟：“不可以白衣法攝治國土，受于五欲而可得道！”作是思惟已，立德主太子為王，出家求道。是時太子，于月十五日六寶來應，喜德妻變為寶女。 
　　如不可思議經中廣說如是等因緣。故知善男子、善女人，世世愿為菩薩父母、妻子、眷屬。  
　　【經】“爾時，四天王天，乃至阿迦尼吒天，皆大歡喜，各自念言：‘我等當作方便，令是菩薩離于淫欲，從初發意常作童真，莫使與色欲共會！若受五欲，障生梵天，何況阿耨多羅三藐三菩提！’以是故，舍利弗，菩薩摩訶薩斷淫欲出家者，應得阿耨多羅三藐三菩提，非不斷。”　　 
　　【論】問曰：諸天何以作是愿？ 
　　答曰：世間中五欲第一，無不愛樂；于五欲中，觸為第一，能系人心；如人墮在深泥，難可拯濟。以是故，諸天方便，令菩薩遠離淫欲。 
　　復次，若受余欲，猶不失智慧；淫欲會時，身心荒迷，無所省覺，深著自沒！以是故，諸天令菩薩離之。 
　　問曰：云何令離？ 
　　答曰：如釋迦文菩薩，在凈飯王宮，欲出城游觀，凈居諸天化為老、病、死人，令其心厭。又令夜半，見諸宮人妓直惡露不凈，涕唾流涎，屎尿涂漫；菩薩見已，即便穢厭。或時諸天，令女人惡心妒忌，不識恩德，惡口欺誑，無所省察。菩薩見已，即生念言：“身雖似人，其心可惡。”即便舍之！ 
　　欲使菩薩從初發心，常作童真行，不與色欲共會！何以故？淫欲為諸結之本！佛言：“寧以利刀割截身體，不與女色共會。刀截雖苦，不墮惡趣；淫欲因緣，于無量劫數受地獄苦。人受五欲，尚不生梵世，何況阿耨多羅三藐三菩提！”或有人言：“菩薩雖受五欲，心不著故，不妨于道。”以是故經言：受五欲尚不生梵世。梵世，無始眾生皆得生中，受五欲者常所應得尚不得之，何況阿耨多羅三藐三菩提本所不得而欲得之？以是故，菩薩應作童真，修行梵行，當得阿耨多羅三藐三菩提。梵行菩薩，不著世間故，速成菩薩道。若淫欲者，譬如膠漆，難可得離。所以者何？身受欲樂，淫欲根深！是故出家法中，淫戒在初，又亦為重。  
　　【經】舍利弗白佛言：“世尊，菩薩摩訶薩，要當有父母、妻子、親族、知識耶？” 
　　佛告舍利弗：“或有菩薩，有父母、妻子、親族、知識；或有菩薩，從初發意斷淫欲，修梵童真行，乃至得阿耨多羅三藐三菩提，不犯色欲；或有菩薩方便力故，受五欲已，出家得阿耨多羅三藐三菩提。”　　 
　　【論】釋曰：是三種菩薩：初者、如世間人受五欲，后舍離出家，得菩提道。二者、大功德牢固，初發心時斷于淫欲，乃至成佛。是菩薩，或法身、或肉身，或離欲、或未離欲。三者、清凈法身菩薩，得無生法忍，住六神通，為教化眾生故，與眾生同事而攝取之。或作轉輪圣王，或作閻浮提王、長者、剎利，隨其所須而利益之。  
　　【經】“譬如幻師，若幻弟子，善知幻法，幻作五欲，于中共相娛樂。于汝意云何？是人于此五欲，頗實受不？” 
　　舍利弗言：“不也，世尊。” 
　　佛告舍利弗：“菩薩摩訶薩以方便力故，化作五欲，于中受樂，成就眾生，亦復如是。是菩薩摩訶薩不染于欲，種種因緣，毀訾五欲：欲為熾然，欲為穢惡，欲為毀壞，欲為如怨！是故，舍利弗，當知菩薩為眾生故受五欲。”　　 
　　【論】問曰：三種菩薩中，何以獨為一種菩薩作譬喻？ 
　　答曰：一者、如人法不斷淫欲；二者、常斷淫欲，修于凈行；三者、亦修凈行，現受淫欲，以人不了故，為作譬喻。 
　　問曰：何以不以夢、化等為喻？ 
　　答曰：夢非五情所知，但內心憶想故生；人以五情所見，變失無常，可以得解。化雖五情所知，而見者甚少。佛為度可度眾生，幻是眾人所信，是故為喻。如幻師以幻術故，于眾人中現希有事，令人歡喜。菩薩幻師亦如是，以五神通術故，于眾生中化作五欲，共相娛樂，化度眾生。眾生有二種：在家、出家。為度出家眾生故，現聲聞、辟支佛及諸出家外道師；在家眾生，或有見出家者得度，或有見在家同受五欲而可化度。 
　　菩薩常以種種因緣，毀訾五欲：欲為熾然者，若未失時，三毒火燃；若其失時，無常火燒。二火燒故，名為熾然，都無樂時。欲為穢惡者，諸佛、菩薩、阿羅漢等諸離欲者，皆所穢賤。譬如人見狗食糞，賤而愍之，不得好食，而啖不凈；受欲之人，亦復如是，不得內心離欲之樂，而于色欲不凈求樂。欲為毀壞者，著五欲因緣故，天王、人王、諸富貴者，亡國危身，無不由之！欲如怨者，失人善利；亦如刺客，外如親善，內心懷害；五欲如是喪失善心，奪人慧命。五欲之生，正為破壞眾善，毀敗德業故出。又知五欲如鉤賊魚，如弶害鹿，如燈焚蛾，是故說欲如怨。怨家之苦，不過一世；著五欲因緣，墮三惡道，無量世受諸苦毒。  
　　【經】舍利弗白佛言：“菩薩摩訶薩云何應行般若波羅蜜？” 
　　佛告舍利弗：“菩薩摩訶薩行般若波羅蜜時，不見菩薩，不見菩薩字，不見般若波羅蜜，亦不見我行般若波羅蜜，亦不見我不行般若波羅蜜。何以故？菩薩、菩薩字性空，空中無色，無受、想、行、識；離色亦無空，離受、想、行、識亦無空；空即是色，色即是空，空即是受、想、行、識，受、想、行、識即是空。何以故？舍利弗，但有名字故，謂為菩提；但有名字故，謂為菩薩；但有名字故，謂為空。所以者何？諸法實性，無生、無滅，無垢、無凈故。菩薩摩訶薩如是行，亦不見生，亦不見滅；亦不見垢，亦不見凈。何以故？名字是因緣和合作法，但分別憶想假名說。是故菩薩摩訶薩行般若波羅蜜時，不見一切名字，不見故不著。”　　 
　　【論】問曰：是事，舍利弗上已問，今何以重問？ 
　　答曰：先因佛說，欲以一切種知一切法，當學般若波羅蜜故問，非自意問。 
　　復次，舍利弗聞上種種贊般若功德，心歡喜尊重般若故，問云何應行。如病人聞嘆良藥，便問云何應服。 
　　問曰：先已問住不住法，行檀波羅蜜，施者、受者、財物不可得故；如是等為行般若，今何以復問行？ 
　　答曰：上總問諸波羅蜜，此但問般若；上廣贊嘆般若為主，此直問行般若。 
　　復次，上雖廣嘆般若波羅蜜，時會渴仰欲得，是故舍利弗為眾人故，問行般若波羅蜜。般若波羅蜜功德，無量無盡；佛智慧亦無量無盡。若舍利弗不發問，則佛贊嘆無窮已；若舍利弗不問者，則無因緣故不應止。 
　　問曰：般若功德尊重，若佛廣贊有何不可？ 
　　答曰：贊嘆般若，聞者歡喜尊重，則增其福德；若聞說般若，則增其智慧。不但福德因緣故可成佛道，要須智慧得成；是故不須但贊嘆。人聞贊嘆，心已得清凈，渴仰欲得般若；如為渴人，廣贊嘆美飲，不解于渴，即便與之。如是等因緣故，舍利弗今問行般若， 
　　問曰：如人有眼見，方知所趣處，然后能行。菩薩亦如是，先念佛道，知般若，見已，身然后應行。今何以言不見菩薩及般若，若不見，云何得行？ 
　　答曰：此中不言常不見，但明入般若觀時，不見菩薩及般若波羅蜜；般若波羅蜜，為令眾生知實法故出；此菩薩名字，眾緣和合假稱。如后品中廣說。般若波羅蜜名字，亦如是，眾法和合故，假名般若波羅蜜。般若波羅蜜雖是假名，而能破諸戲論；以自性無故，說言不可見。如火從眾緣和合，假名為火，雖無實事而能燒物。 
　　問曰：若入般若中不見，出則便見，何者可信？ 
　　答曰：上言般若為實法故出，是則可信；出般若波羅蜜不實，故不可信。 
　　問曰：若入般若中不見，出則見者，當知非是常空，以般若力故空！ 
　　答曰：世俗法故，言行者入般若波羅蜜；諸觀戲論滅故，無出、無入。若諸賢圣不以名字說，則不得以教化凡夫；當取說意，莫著語言！ 
　　問曰：若般若中貴一切法空，此中何以先說眾生空破我？ 
　　答曰：初聞般若，不得便說一切法空。我，不以五情求得，但憶想分別生我想，無而謂有。又意情中無有定緣，但憶想分別顛倒因緣故，于空五眾中而生我想；若聞無我，則易可解。色等諸法，現眼所見；若初言空無，則難可信。今先破我，次破我所法，破我、我所法故，則一切法盡空；如是離欲，名為得道。 
　　復次，般若波羅蜜，無一定法，故不見我行般若，不見不行者。如凡夫不得般若，故名不行；菩薩則不然，但行空般若，故說不見不行。 
　　復次，佛為法王，觀余菩薩其智甚少，雜諸結使，不名為行。譬如國王雖得少物，不名為得；佛亦如是教諸菩薩，雖有少行，不名為行。 
　　復次，行般若波羅蜜者，生憍慢心，言“我有般若波羅蜜”，取是相；若不行者，心自懈沒而懷憂悴；是故不見我行與不行。 
　　復次，不見我行般若波羅蜜者，破著有見；不見我不行般若波羅蜜者，破著無見。 
　　復次，不見我行般若波羅蜜者，止諸法戲調；不見我不行者，止懈怠心故。譬如乘馬，疾則制之，遲則鞭之。如是等分別行不行。 
　　復次，佛自說因緣，所謂菩薩、菩薩字性空。是中雖但說菩薩字空，而五眾亦空。空中無色，離色亦無空者，空名法空，法空中乃無一毫法，何況粗色！空亦不離色。所以者何？破色故有空，云何言離色？受、想、行、識亦如是。何以故？佛自更說因緣，所謂但有名字謂為菩提，但有名字謂為菩薩，但有名字謂為空。 
　　問曰：先已說此事，今何以重說？ 
　　答曰：先說不見菩薩，不見菩薩字，不見般若波羅蜜；今說不見是因緣，所謂但有名謂為菩提，但名謂為菩薩，但名謂為空。上菩薩、此菩薩義同。菩薩字，即如菩薩中說。般若波羅蜜，分為二分：成就者名為菩提，未成就者名為空。生相實不可得故，名為無生。所以者何？若先生后法，若先法后生，若生法一時，皆不可得，如先說。無生故無滅，若法不生不滅如虛空，云何有垢有凈？譬如虛空，萬歲雨亦不濕，火燒不熱，煙亦不著。所以者何？本自無生故。菩薩能如是觀，不見離是不生不滅法，有生有滅，有垢有凈。何以故？佛自說因緣，一切法皆憶想分別，因緣和合故，強以名說。不可說者是實義，可說者皆是名字。菩薩行般若波羅蜜，不見一切名字者，先略說名字，所謂菩薩、菩薩字，般若波羅蜜、菩提字；今廣說一切名字，皆不可見，不見故不著；不著者，不可得故。如諸眼中，慧眼第一。菩薩以慧眼遍求不見，乃至不見細微一法，是故不著。 
　　問曰：若菩薩一切法中不著，何得不入涅槃？ 
　　答曰：是事處處已說，今此中略說：大悲心故，十方佛念故，本愿未滿故，精進波羅蜜力故，般若波羅蜜、方便二事和合故，所謂不著于不著故。如是等種種因緣故，說菩薩雖不著諸法，而不入涅槃。  
釋習相應品第三之一（經修相應品）  
　　【經】佛告舍利弗：“菩薩摩訶薩行般若波羅蜜時，應如是思惟：‘菩薩但有字，佛亦但有字，般若波羅蜜亦但有字；色但有字，受、想、行、識亦但有字。’舍利弗，如我但有字，一切我常不可得，眾生、壽者、命者、生者、養育、眾數、人、作者、使作者、起者、使起者、受者、使受者、知者、見者，是一切皆不可得；不可得空故，但以名字說。菩薩摩訶薩，亦如是行般若波羅蜜，不見我、不見眾生乃至不見知者、見者，所說名字亦不可見。”　　 
　　【論】問曰：第二品末已說空，今何以重說？ 
　　答曰：上多說法空；今雜說法空，眾生空。行者觀外法盡空無所有，而謂能知空者不空；是故復說觀者亦空。是眾生空，聲聞法中多說，一切佛弟子皆知諸法中無我。佛后五百歲，分為二分：有信法空，有但信眾生空。言五眾是定有法，但受五眾者空；以是故，佛說眾生空以況法空！ 
　　復次，我空易知，法空難見。所以者何？我以五情求之不可得，但以身見力故，憶想分別為我。法空者，色可眼見，聲可耳聞，是故難知其空。是二事，般若波羅蜜中皆空。如十八空義中說。 
　　問曰：如我，乃至知者、見者，為是一事，為各各異？ 
　　答曰：皆是一我，但以隨事為異。于五眾中，我、我所心起，故名為我；五眾和合中生，故名為眾生；命根成就，故名為壽者、命者；能起眾事，如父生子，名為生者；乳哺、衣食因緣得長，是名養育；五眾、十二入、十八界等諸法因緣，是眾法有數，故名眾數；行人法，故名為人；手足能有所作，名為作者；力能役他，故名使作者；能造后世罪福業，故名能起者；令他起后世罪福業，故名使起者；后身受罪福果報，故名受者；令他受苦樂，是名使受者；目睹色，名為見者；五識知，名為知者。 
　　復次，用眼見色，以五邪見觀五眾，用世間、出世間正見觀諸法，是名見者。所謂眼根、五邪見、世間正見、無漏見，是名見者。余四根所知，及意識所知，通名為知者。如是諸法，皆說是神。此神，十方三世諸佛及諸賢圣，求之不可得，但憶想分別，強為其名。諸法亦如是，皆空無實，但假為其名。 
　　問曰：是神但有十六名字，更有余名？ 
　　答曰：略說則十六，廣說則無量。隨事起名，如官號差品，工能智巧，出家得道，種種諸名，皆是因緣和合生，故無自性，無自性故畢竟空。生空故法空，法空故生亦空。  
　　【經】“菩薩摩訶薩作如是行般若波羅蜜，除佛智慧，過一切聲聞、辟支佛上；用不可得空故。所以者何？是菩薩摩訶薩諸名字法，名字所著處，亦不可得故。舍利弗，菩薩摩訶薩能如是行，為行般若波羅蜜。譬如滿閻浮提竹、麻、稻、葦，諸比丘其數如是，智慧如舍利弗、目連等，欲比菩薩行般若波羅蜜智慧，百分不及一，千分、百千分，乃至算數譬喻所不能及。何以故？菩薩摩訶薩用智慧，度脫一切眾生故。”　　 
　　【論】釋曰：有二因緣故，菩薩智慧勝聲聞、辟支佛。一者、以空知一切法空，亦不見是空，空以不空等一不異。二者、以此智慧，為欲度脫一切眾生，令得涅槃。聲聞、辟支佛智慧，但觀諸法空，不能觀世間、涅槃為一。譬如人出獄，有但穿墻而出，自脫身者；有破獄壞鎖，既自脫身，兼濟眾人者。 
　　復次，菩薩智慧，入二法中故勝：一者、大悲，二者、般若波羅蜜。復有二法：一者、般舟三昧，二者、方便。復有二法：一者、常住禪定，二者、能通達法性。復有二法：一者、能代一切眾生受苦，二者、自舍一切樂。復有二法：一者、慈心，無怨無恚；二者、乃至諸佛功德，心亦不著。如是等種種功德莊嚴智慧，故勝聲聞、辟支佛。 
　　問曰：諸鈍根者可以為喻，舍利弗智慧利根，何以為喻？ 
　　答曰：不必以鈍根為譬喻，譬喻為莊嚴論議，令人信著；故以五情所見以喻意識，令其得悟，譬如登樓，得梯則易上。 
　　復次，一切眾生著世間樂，聞道德涅槃，則不信不樂；以是故以眼見事，喻所不見。譬如苦藥，服之甚難，假之以蜜，服之則易。 
　　復次，舍利弗于聲聞中智慧第一，比諸佛菩薩，未有現焉。如閻浮提者，閻浮樹名，其林茂盛，此樹于林中最大；提名為洲，此洲上有此樹林。林中有河，底有金沙，名為閻浮檀金；以閻浮樹故，名為閻浮洲。此洲有五百小洲圍繞，通名閻浮提。 
　　問曰：諸弟子甚多，何以故說舍利弗、目揵連等，滿閻浮提中，如竹、麻、稻、葦？ 
　　答曰：一切佛弟子中，智慧第一者舍利弗，神足第一者目揵連；二人于佛法中大，于外法中亦大。富樓那、迦絺那、阿那律等，于佛法中雖大，于外法不如。又此二人常在人眾，助佛揚化，破諸外道；富樓那等比丘，無是功德，是故不說。 
　　復次，若說舍利弗，則攝一切智慧人；若說目揵連，則攝一切禪定人。譬喻有二種：一者、假以為喻，二者、實事為喻；今此名為假喻。所以不以余物為喻者，以此四物叢生稠致，種類又多故。舍利弗、目連等比丘滿閻浮提，如是諸阿羅漢智慧和合，不及菩薩智慧百分之一，乃至算數譬喻所不能及。 
　　問曰：何以不但說算數譬喻所不能及，而說百分、千分不及一？ 
　　答曰：算數譬喻所不能及者，是其極語。譬如人有重罪，先以打縛楚毒，然后乃殺。如聲聞法中，常以十六不及一為喻；大乘法中，則以乃至算數譬喻所不能及。  
　　【經】“舍利弗，置閻浮提滿中如舍利弗、目連等，若滿三千大千世界，如舍利弗、目連等；復置是事，若滿十方如恒河沙等世界，如舍利弗、目連等智慧，欲比菩薩行般若波羅蜜智慧，百分不及一，千分、百千分，乃至算數譬喻所不能及。”　　 
　　【論】釋曰：此義同上閻浮提，但以多為異。 
　　問曰：舍利弗、目連等雖多，智慧無異，何以以多為喻？ 
　　答曰：有人謂少無力，多則有力；譬如水少，其力亦少。又如絕健之人，少眾力寡不能制之，大軍攻之則伏。有人謂一舍利弗智慧少，則不及菩薩，多或能及；佛言雖多不及，故以多為喻。如一切草木，力不如火；一切諸明，勢不如日；亦如十方世界諸山，不如一金剛珠。所以者何？菩薩智慧，是一切諸佛法本，能令一切眾生離苦得樂。如迦陵毗伽鳥子，雖未出[穀-禾+卵]，其音勝于眾鳥，何況出[穀-禾+卵]！菩薩智慧亦如是，雖未出無明[穀-禾+卵]，勝一切聲聞、辟支佛，何況成佛！又如轉輪圣王太子，雖未成就，福祚威德勝于一切諸王，何況作轉輪圣王！菩薩亦如是，雖未成佛，無量阿僧祇劫集無量智慧福德故，勝于聲聞、辟支佛，何況成佛！  
　　【經】“復次，舍利弗，菩薩摩訶薩行般若波羅蜜，一日修智慧，出過一切聲聞、辟支佛上。”　　 
　　【論】問曰：先已說除佛智慧，過一切聲聞、辟支佛上，今何以復重說？ 
　　答曰：非重說也。上總相說，今別相說；先言一切聲聞、辟支佛，不及菩薩智慧；今但明不及一日智慧，何況千萬歲？  
　　【經】舍利弗白佛言：“世尊，聲聞所有智慧，若須陀洹、斯陀含、阿那含、阿羅漢、辟支佛智慧，佛智慧，是諸眾智無有差別，不相違背無生性空。若法不相違背無生性空，是法無有別異；云何世尊言菩薩摩訶薩行般若波羅蜜，一日修智慧，出過聲聞、辟支佛上？”　　 
　　【論】問曰：上佛已說菩薩摩訶薩修智慧，出過聲聞、辟支佛上，今舍利弗何以故問？ 
　　答曰：不問智慧勢力，能度眾生；今但問佛及弟子智慧，體性法中無有差別者。以諸賢圣智慧，皆是諸法實相慧，皆是四諦及三十七品慧，皆是出三界、入三脫門、成三乘果慧，以是故說，無有差別。 
　　復次，如須陀洹以無漏智滅結得果，乃至佛亦如是。如須陀洹用二種解脫果，有為解脫、無為解脫，乃至佛亦如是。如佛入涅槃，須陀洹極遲不過七世，皆同事、同緣、同行、同果報，以是故言無相違背。所以者何？不生性空故。 
　　問曰：破無明，集諸善法，故生智慧。是智慧，心相應，心共生，隨心行，是中云何說智慧無生性空，無有別異？ 
　　答曰：智慧緣滅諦，是不生；因緣和合故無有自性，是名性空無所分別。智慧隨緣得名，如眼緣色生眼識，或名眼識，或名色識；智慧雖因緣和合作法，以緣無生性空故，名為無生性空。 
　　問曰：諸賢圣智慧，皆緣四諦生，何以但說滅諦？ 
　　答曰：四諦中滅諦為上。所以者何？是三諦皆屬滅諦故。譬如人請天子，并食群臣，亦名供養天子。 
　　復次，滅諦故說無生，三諦故說性空。 
　　復次，有人言：“是諸慧性自然不生，性自空。所以者何？一切法皆因緣和合故無自性，無自性故不生。” 
　　問曰：若爾者，智慧、愚癡，無有別異？ 
　　答曰：諸法如，入法性中，無有別異。如火各各不同，而滅相無異。譬如眾川萬流，各各異色異味；入于大海，同為一味一名。如是愚癡、智慧，入于般若波羅蜜中，皆同一味，無有差別。如五色近須彌山，自失其色，皆同金色。如是內外諸法，入般若波羅蜜中，皆為一味。何以故？般若波羅蜜相畢竟清凈故。 
　　復次，愚癡實相即是智慧；若分別著此智慧，即是愚癡。如是愚癡、智慧，有何別異？初入佛法，是癡，是慧；轉后深入，癡、慧無異。以是故，是諸眾智無有別異，不相違背，不生性空，故無咎。  
　　【經】佛告舍利弗：“于汝意云何？菩薩摩訶薩行般若波羅蜜，一日修智慧，心念：‘我行道慧益一切眾生，當以一切種智知一切法，度一切眾生。’諸聲聞、辟支佛智慧，為有是事不？” 
　　舍利弗言：“不也！世尊。”　　 
　　【論】釋曰：有四種論：一者、必定論，二者、分別論，三者、反問論，四者、置論。 
　　必定論者，如眾生中世尊為第一，一切法中無我，世間不可樂，涅槃為安隱寂滅，業因緣不失，如是等名為必定論。 
　　分別論者，如無畏太子問佛：“佛能說是語，令他人瞋不？”佛言：“是事當分別答。”太子言：“諸尼犍子輩了矣！佛或時憐愍心故，出眾生于罪中，而眾生瞋，然眾生后當得利。”爾時，無畏之子，坐其膝上，佛問無畏：“汝子或時吞諸瓦石草木，汝聽咽不？”答言：“不聽！先教令吐。若不肯吐，左手捉耳，右手擿口；縱令血出，亦不置之！”佛言：“汝不愍之耶？”答曰：“愍之深故，為出瓦石，雖當時痛，后得安隱！”佛言：“我亦如是，若眾生欲作重罪，善教不從，以苦言諫之；雖起瞋恚，后得安隱。”又如五比丘問佛：“受樂得道耶？”佛言：“不必定。有受苦得罪，受苦得樂；有受樂得罪，受樂得福。”如是等，名為分別論。 
　　反問論者，還以所問答之。如佛告比丘：“于汝意云何？是色，常耶？無常耶？”比丘言：“無常。”“若無常，是苦不？”答言：“苦。”“若法是無常、苦，聞法圣弟子，著是法，言是法是我、是我所不？”答曰：“不也！世尊。”佛告比丘：“從今已后，所有色，若過去、若未來、若現在，若內、若外，若好、若丑；是色非我所，我非此色所；如是應以正實智慧知。受、想、行、識，亦如是。”如是等，名反問論。 
　　置論者，如十四難：世間有常，世間無常；世間有邊，世間無邊。如是等，是名為置論。 
　　今佛以反問論答舍利弗，以舍利弗智于事未悟，佛反問事端，令其得解。菩薩度眾生智慧，名為道慧。如后品中說：薩婆若慧，聲聞、辟支佛事；一切種智慧，是諸佛事；道種慧，是菩薩事。 
　　復次，八圣道分為實道，令眾生種種因緣入道，是名道慧；令眾生住于道中，是為利益聲聞種、辟支佛種、佛種。又復一切智慧無所不得，是名一切種。若有為、若無為，用一切種智知，得佛道已，應度一切眾生，利益一切眾生，或大乘，或聲聞乘，或辟支佛乘。若不入三乘道，教修福德，受天上人中富樂。若不能修福，以今世利益之事，衣食、臥具等。若復不得，當以慈悲心利益，是名度一切眾生。 
　　問曰：若佛知一切聲聞、辟支佛不能為眾生，何以故問？ 
　　答曰：佛意如是，欲令舍利弗口自說，諸聲聞、辟支佛不如菩薩。是故佛問，舍利弗言：“不也！世尊。”所以者何？聲聞、辟支佛，雖有慈心，本不發心愿度一切眾生，亦不回善根向阿耨多羅三藐三菩提。以是故，菩薩一日修智慧，過聲聞、辟支佛上。  
　　【經】“舍利弗，于汝意云何？諸聲聞、辟支佛，頗有是念：‘我等當得阿耨多羅三藐三菩提，度一切眾生，令得無余涅槃不？’” 
　　舍利弗言：“不也！世尊。” 
　　佛告舍利弗：“以是因緣故，當知諸聲聞、辟支佛智慧，欲比菩薩摩訶薩智慧，百分不及一，乃至算數譬喻所不能及。” 
　　【論】問曰：上已反問舍利弗，事已定，今何以復問？ 
　　答曰：以舍利弗欲以須陀洹同得解脫故，與諸佛、菩薩等，而佛不聽。譬如有人，欲以毛孔之空與虛空等；以是故，佛重質其事。 
　　復次，雖同一事，義門各異。先言智慧，為一切眾生故；今言頗有是念：“我當得阿耨多羅三藐三菩提，令一切眾生得無余涅槃。”無余涅槃義，如先說。 
　　復次，一聲聞、辟支佛尚不作是念，何況一切聲聞、辟支佛？  
　　【經】“舍利弗，于汝意云何？諸聲聞、辟支佛，頗有是念：‘我行六波羅蜜，成就眾生，莊嚴世界，具佛十力、四無所畏、四無礙智、十八不共法，度脫無量阿僧祇眾生，令得涅槃不？’” 
　　舍利弗言：“不也！世尊。”　　 
　　【論】釋曰：先略說我當得阿耨多羅三藐三菩提；今廣說得阿耨多羅三藐三菩提因緣，所謂六波羅蜜，乃至十八不共法。六波羅蜜義如先說。教化眾生，凈佛世界，后當說。余十力等，如先說。  
　　【經】佛告舍利弗：“菩薩摩訶薩能作是念：‘我當行六波羅蜜，乃至十八不共法，成阿耨多羅三藐三菩提，度脫無量阿僧祇眾生，令得涅槃。’譬如螢火蟲，不作是念：‘我力能照閻浮提，普令大明。’諸阿羅漢、辟支佛，亦如是不作是念：‘我等行六波羅蜜，乃至十八不共法，得阿耨多羅三藐三菩提，度脫無量阿僧祇眾生，令得涅槃。’”　　 
　　【論】釋曰：所以十方恒河沙舍利弗、目連，不如一菩薩者，譬如螢火蟲雖眾多，各有所照，不及于日。螢火蟲亦不作是念：‘我光明能照閻浮提。’諸聲聞、辟支佛不作是念：‘我智慧能照無量無邊眾生。’如螢火蟲夜能有所照，日出則不能。諸聲聞、辟支佛亦如是，未有大菩薩時，能師子吼說法教化；有菩薩出，不能有所作。  
　　【經】“舍利弗，譬如日出時，光明遍照閻浮提，無不蒙明者；菩薩摩訶薩亦如是，行六波羅蜜，乃至十八不共法，得阿耨多羅三藐三菩提，度脫無量阿僧祇眾生，令得涅槃！”　　 
　　【論】釋曰：如日天子憐愍眾生故，與七寶宮殿俱繞四天下，從初至終，常不懈息，為眾生除諸冷濕，照諸闇冥，令各得所；菩薩亦如是，從初發心，常行六波羅蜜，乃至十八不共法，為度眾生無有懈息，除不善冷，干竭五欲泥，破愚癡無明，教導修善業，令各得所。又日明普照，無憎無愛，隨其高下，深淺悉照；菩薩亦如是，出于世間，住五神通，處于虛空，放智慧光明，照諸罪福業及諸果報。菩薩以智慧光明，滅眾生邪見戲論；譬如朝露，見日則消。  
大智度論卷第三十六 釋習相應品第三之二  
　　【經】舍利弗白佛言：“云何菩薩摩訶薩過聲聞、辟支佛地，住阿毗跋致地，凈佛道？”　　 
　　【論】問曰：舍利弗何因作此問？ 
　　答曰：舍利弗上問眾智無異，佛既種種譬喻，明菩薩智勝，意既已解；今問云何能過二乘，住阿毗跋致地，凈佛道。 
　　問曰：小乘不任成佛，何以故問凈佛道事？ 
　　答曰：舍利弗者，是隨佛轉法輪將，雖自無益，為利益求佛道眾生故問。又以菩薩大悲，多所利益；是故問菩薩事，以益眾生。 
　　復次，舍利弗蒙佛恩故，破諸邪見，得成道果；欲報恩故，問菩薩事。又舍利弗于聲聞地中，究盡邊際；所未了者唯菩薩事，是故復問。又以菩薩法甚深微妙，雖不能得，愛樂故問。譬如見人妙寶，己雖自無，愛樂故問。  
　　【經】佛告舍利弗：“菩薩摩訶薩從初發意行六波羅蜜，住空、無相、無作法，能過一切聲聞、辟支佛地，住阿毗跋致地，凈佛道。”　　 
　　【論】問曰：是三事，后品中各有因緣，佛今何并說？ 
　　答曰：是中略說，后當廣說三事因緣。又今但說空、無相、無作因緣，后當說種種功德，故合說三事。 
　　問曰：入三解脫門，則到涅槃。今云何以空、無相、無作，能過聲聞、辟支佛地？ 
　　答曰：無方便力故，入三解脫門，直取涅槃。若有方便力，住三解脫門，見涅槃；以慈悲心故，能轉心還起。如后品中說，譬如仰射虛空，箭箭相拄，不令墮地。菩薩如是，以智慧箭仰射三解脫虛空，以方便后箭射前箭，不令墮涅槃之地。是菩薩雖見涅槃，直過不住，更期大事，所謂阿耨多羅三藐三菩提；今是觀時，非是證時。如是等，應廣說。若過是二地，知諸法不生不滅，即是阿毗跋致地。住阿毗跋致地中，教化眾生，凈佛世界，是為能凈佛道。 
　　復次，菩薩住三解脫門，觀四諦，知是聲聞、辟支佛法；直過四諦，入一諦，所謂一切法不生不滅、不垢不凈、不來不去等；入是一諦中，是名阿毗跋致地。住是阿毗跋致地，凈佛道地，滅除身、口、意粗惡之業，及滅諸法中從初以來所失之事，是名凈佛道地。  
　　【經】舍利弗白佛言：“菩薩摩訶薩住何等地，能為諸聲聞、辟支佛作福田？”　　 
　　【論】釋曰：舍利弗深心恭敬菩薩，故今問菩薩漏結未盡，住何功德，能為諸聲聞、辟支佛作福田。  
　　【經】佛告舍利弗：“菩薩摩訶薩從初發意行六波羅蜜，乃至坐道場，于其中間，常為諸聲聞、辟支佛作福田。”　　 
　　【論】釋曰：佛以是義示舍利弗，雖三解脫門、涅槃事同，而菩薩有大慈悲，聲聞、辟支佛無。菩薩從初發心行六波羅蜜，乃至十八不共法，欲度一切眾生，具一切佛法，故勝。  
　　【經】“何以故？以有菩薩摩訶薩因緣故，世間諸善法生。”　　 
　　【論】釋曰：佛先已以一因緣益行眾行故，為諸聲聞、辟支佛作福田；今說菩薩外益因緣故，世間有一切諸善法。所以者何？菩薩發心雖未成佛，令可度眾生住三乘道；不得三乘者，令住十善道，何況成佛！ 
　　問曰：聲聞、辟支佛因緣故，亦使世間得善法，何以但說菩薩能令世間有善法？ 
　　答曰：因聲聞、辟支佛世間有善法者，亦皆由菩薩故有。若菩薩不發心者，世間尚無佛道，何況聲聞、辟支佛？佛道是聲聞、辟支佛根本故。 
　　復次，雖因聲聞、辟支佛，有善法少，以少故不說；尚不說聲聞、辟支佛，何況外道諸師？  
　　【經】“何等是善法？所謂十善道、五戒、八分成就齋，四禪、四無量心、四無色定，四念處、四正勤、四如意足、五根、五力、七覺分、八圣道分，盡現于世。以菩薩因緣故，六波羅蜜、十八空、佛十力、四無所畏、四無礙智、十八不共法、大慈大悲、一切種智，盡現于世。以菩薩因緣故，有剎利大姓、婆羅門大姓、居士大家，四天王天乃至非有想非無想天，皆現于世。以菩薩因緣故，有須陀洹、斯陀含、阿那含、阿羅漢、辟支佛、佛，皆現于世。”　　 
　　【論】問曰：以菩薩因緣故，有善法于世可爾。剎利大姓、婆羅門大姓、居士大家，若世無菩薩，亦有此貴姓，云何言皆從菩薩生？ 
　　答曰：以菩薩因緣故，世間有五戒、十善、八齋等。是法有上、中、下：上者得道，中者生天，下者為人，故有剎利大姓、婆羅門大姓、居士大家。 
　　問曰：若世無菩薩，世間亦有五戒、十善、八齋，剎利等大姓？ 
　　答曰：菩薩受身種種：或時受業因緣身，或受變化身，于世間教化，說諸善法，及世界法、王法、世俗法、出家法、在家法、種類法、居家法，憐愍眾生，護持世界。雖無菩薩法，常行世法；以是因緣故，皆從菩薩有。 
　　問曰：菩薩清凈，行大慈悲，云何說世俗諸雜法？ 
　　答曰：有二種菩薩：一者、行慈悲，直入菩薩道。二者、敗壞菩薩亦有悲心，治以國法，無所貪利；雖有所惱，所安者多，治一惡人以成一家；如是立法，人雖不名為清凈菩薩，得名敗壞菩薩。以是因緣故，皆由菩薩有。世間諸富貴，皆從二乘道有，二乘道從佛有，佛因菩薩有。若無菩薩說善法者，世間無有天道、人道、阿修羅道；無有樂受、不苦不樂受，但有苦受，常有地獄啼哭之聲。菩薩如是大利益故，云何不名為世間作福田？ 
　　舍利弗聞是菩薩有大功德，應當供養，心念：“煩惱未盡，雖有大福，不能消其供養；如人雖啖好食，以內有病故不能消化。”以是故：  
　　【經】舍利弗白佛言：“菩薩摩訶薩凈畢施福不？” 
　　佛言：“不也！何以故？本以凈畢故。”　　 
　　【論】釋曰：以菩薩從初發心時，便為一切眾生供養之上首。所以者何？心決定為無量無邊阿僧祇眾生，代受勤苦；又利益無量阿僧祇眾生，令得度脫；欲取一切諸佛法大智慧力故，能令世間即是涅槃。如是種種因緣故，言本已凈畢。 
　　復次，佛重說消施因緣故：  
　　【經】“舍利弗，菩薩摩訶薩為大施主。施何等？施諸善法。何等善法？十善道、五戒乃至十八不共法、一切種智，以是施與。”　　 
　　【論】釋曰：先說由菩薩因緣，世間有善法；今說菩薩施善法之主，是為差別。  
　　【經】舍利弗白佛言：“世尊，菩薩摩訶薩，云何習應般若波羅蜜，與般若波羅蜜相應？”　　 
　　【論】釋曰：上說一日修般若波羅蜜，勝聲聞、辟支佛，從是因緣來，佛種種贊嘆菩薩，如是大功德，皆從般若波羅蜜生；是故今問云何菩薩習行是般若波羅蜜，與般若波羅蜜相應。 
　　復次，舍利弗知般若波羅蜜難行難得，如幻如化，難可受持；恐行者違錯，故問習應。  
　　【經】佛告舍利弗：“菩薩摩訶薩習應色空，是名與般若波羅蜜相應；習應受、想、行、識空，是名與般若波羅蜜相應。復次，舍利弗，菩薩摩訶薩習應眼空，是名與般若波羅蜜相應；習應耳、鼻、舌、身、心空，是名與般若波羅蜜相應。習應色空，是名與般若波羅蜜相應；習應聲、香、味、觸、法空，是名與般若波羅蜜相應。習應眼界空、色界空、識界空，是名與般若波羅蜜相應；習應耳聲識、鼻香識、舌味識、身觸識、意法識空，是名與般若波羅蜜相應。習應苦空，是名與般若波羅蜜相應；習應集、滅、道空，是名與般若波羅蜜相應。習應無明空，是名與般若波羅蜜相應；習應行、識、名色、六處、觸、受、愛、取、有、生、老死空，是名與般若波羅蜜相應。習應一切諸法空，若有為、若無為，是名與般若波羅蜜相應。” 
　　【論】釋曰：五眾者，色、受、想、行、識。色眾者，是可見法。是色因緣故，亦有不可見有對；有對雖不可見，亦名為色。如得道者名為道人，余出家未得道，因得道者亦名為道人。何等是可見？一處，是可見有對色少分，一入攝；余九處及無作業，名不可見色。有對者十處，無對者唯無作色。有漏、無漏等分別，亦如是。如經說色有三種：有色可見有對，有色不可見有對，有色不可見無對。是故當知非但眼見故是色，內外十處能起五識者，皆名色；因是色分故，生無作色。是色復有四種：內有受、不受；外有受、不受。復有五種色，所謂五塵。復有一種色，所謂惱壞相。眾生身色，名為惱壞相；非眾生色，亦名為惱壞相，惱相因緣，故亦名惱。譬如有身，則有饑渴、寒熱，老病、刀杖等苦。復有二種色，所謂四大、四大造色；內色、外色；受色、不受色；系色、不系色；有色能生罪，有色能生福；業色、非業色；業色、果色；業色、報色；果色、報色；隱沒無記色，不隱沒無記色；可見色，不可見色；有對色，無對色；有漏色，無漏色。如是等二種分別色。復有三種色，如上可見有對中說。復有三種色：善色、不善色、無記色；學、無學、非學非無學色；從見諦所斷生色，從思惟所斷生色，從無斷生色。復有三種色：欲界系色，色界系色，不系色；有色能生貪欲，有色能生瞋恚，有色能生愚癡。三結、三漏等，亦如是。有色能生不貪善根，不瞋善根，不愚癡善根。如是等諸三善法，應廣說。有色能生隱沒無記法，能生不隱沒無記法。不隱沒無記有二種：有報生，有非報生者。如是等二種無記。復有四種色，如上受、不受中說。四大及造色三種：善、不善、無記。身業作、無作色，口業作、無作色。受色（受戒時得律儀）、止色（惡不善業止也）、用色（如眾僧受用檀越所施之物也）、不用色（余無用之色也），如是四種色。復有五種色：身作、無作色，口作、無作及非業色。五情、五塵，粗色、動色、影色、像色、誑色。粗色者，可見、可聞、可嗅、可味、可觸，如土石等。動色者有二種：一者、眾生動作；二者、非眾生動作，如水火風動作，地依他故動，下有大風動水、水動地，風之動樹，猶自拂動。如磁石翕鐵，如真珠、玉、硨磲、碼瑙夜能自行，皆是眾生先世福德，業因緣不可思議！ 
　　問曰：影色、像色，不應別說。何以故？眼、光明對清凈鏡故，反自照見；影亦如是，遮光故影現，無更有法！ 
　　答曰：是事不然！如油中見像黑，則非本色。如五尺刀中，橫觀則面像廣，縱觀則面像長，則非本面。如大秦水精中玷，玷中皆有面像，則非一面像；以是因緣故，非還見本像。 
　　復次，有鏡、有人、有持者、有光明，眾緣和合故有像生，若眾緣不具則像不生。是像亦非無因緣，亦不在因緣中；如是別自有法，非是面也。此微色，生法如是，不同粗色；如因火有煙，火滅煙在。 
　　問曰：若爾者，不應別說影，同是細色故！ 
　　答曰：鏡中像有種種色，影則一色，是故不同。是二雖待形俱動，形、質各異；影從遮明而現，像則從種種因緣生；雖同細色，各各差別。誑色者，如焰、如幻、如化、如乾闥婆城等，遠誑人眼，近無所有。如是等種種無量色，總名色眾。 
　　受眾者，內眼因，外色緣，念欲見，有明，有空，色在可見處，如是等因緣生眼識。是上因緣及識和合故，從識中生心數法，名為觸；是觸為一切心數法根本，三眾俱生，所謂受、想、行。 
　　問曰：眼識中亦有觸及三眾，何以故言觸法因緣生三眾？ 
　　答曰：此論現在因緣觸生三眾，非眼見因緣。 
　　問曰：因心心數法生三眾，何以但觸？ 
　　答曰：言眼識少許時住便滅，生意識細微不了，故不說生三眾，但說從觸生。如色法從因緣和合生，心數法亦如是，從觸法和合生。如色法從和合生，無和合則不生；心數法亦如是，有觸則生，無觸則不生。此受眾一種，所謂受相。復有二種受：身受、心受，內受、外受，粗、細，遠、近，凈、不凈等。 
　　復次，有三種受：苦、樂、不苦不樂；善、不善、無記；學、無學、非學非無學；見諦所斷、思惟所斷、不斷；因見諦所斷生受、因思惟所斷生受、因不斷生受；或因身見生、不還與身見作因，或因身見生、還與身見作因，或不因身見生、不還與身見作因。復有三種受；欲界系、色界系、無色界系。如是等三種受。復有四種受：內身受、外身受、內心受、外心受。四正勤、四如意足等相應受，及四流、四縛等相應受，是名四種受。復有五種受：樂根、苦根、憂根、喜根、舍根；見苦所斷相應受，乃至思惟所斷相應受。五蓋、五結諸煩惱相應受，亦如是。復有六受眾，六識相應受。意識分別為十八受，所謂眼見色思惟分別心生喜，眼見色思惟分別心生憂，眼見色思惟分別心生舍，乃至意識亦如是。是十八受中，有凈、有垢，為三十六；三世各三十六，為百八。如是等種種因緣分別受義無量，名為受眾。 
　　想眾相應，行眾、識眾，亦如是分別。何以故？與受相應故。 
　　復次，佛說有四種想：有小想、大想、無量想、無所有想。小想者，覺知小法；如說小法者，小欲、小信、小色、小緣想，名為小想。 
　　復次，欲界系想，為小；色界系想，名為大；三無色天系想，名為無量；無所有處系想，是名無所有想。 
　　復次，煩惱相應想，名為小想，煩惱覆故；有漏無垢想，名為大想；諸法實相想，名為無所有想；無漏想，名為無量想，為涅槃無量法故。 
　　復次，佛說有六想：眼觸相應生想，乃至意觸相應生想。 
　　行眾者，佛或時說一切有為法名為行。或說三行：身行、口行、意行。身行者，出、入息。所以者何？息屬身故。口行者，覺、觀。所以者何？先覺、觀，然后語言。意行者，受、想。所以者何？受苦、樂取相心發，是名意行。心數法有二種：一者、屬見，二者、屬愛。屬愛主名為受，屬見主名為想，以是故，說是二法為意行。佛或說十二因緣中三行：福行、罪行、無動行。福行者，欲界系善業；罪行者，不善業；無動行者，色、無色界系業。阿毗曇除受、想，余心數法及無想定、滅盡定等心不相應法，是名為行眾。 
　　識眾者，內外六入和合，故生六覺，名為識。以內緣力大故，名為眼識，乃至名為意識。 
　　問曰：意，即是識，云何意緣力故生意識？ 
　　答曰：意，生滅相故，多因先生意故，緣法生意識。 
　　問曰：前意已滅，云何能生后識？ 
　　答曰：意有二種：一者、念念滅；二者、心相續名為一，為是相續心故，諸心名為一意，是故依意而生識，無咎！意識難解，故九十六種外道，不說依意故生識，但以依神為本。 
　　此五眾，四念處中廣說。所以者何？身念處說色眾，受念處說受眾，心念處說識眾，法念處說想眾、行眾。 
　　問曰：不應有五眾，但應有色眾、識眾。識眾隨時分別，故有異名，名為受、想、行；如不凈識名為煩惱，凈識名為善法？ 
　　答曰：不然！所以者何？若名異故實亦異；若無異法，名不應異。若唯有心而無心法者，心不應有垢、有凈。譬如清凈池水，狂象入中，令其混濁；若清水珠入，水即清凈。不得言水外無象、無珠。心亦如是，煩惱入故，能令心濁；諸慈悲等善法入心，令心清凈。以是故，不得言煩惱、慈悲等法，即是心。 
　　問曰：汝不聞我先說，垢心即是煩惱，凈心即是善法？ 
　　答曰：若垢心次第，云何能生凈心？凈心次第，云何當生垢心？以是故，是事不然。汝但知粗現之事，不知心數法，不可以不知故便謂為無，當知必有五眾。 
　　問曰：若有者，何以不多不少，但說五？ 
　　答曰：諸法各有定限，如手法五指，不得求其多少。 
　　復次，有為法雖復無量，佛分判為五分則盡。 
　　問曰：若爾者，何以故復說十二入、十八界？ 
　　答曰：眾義應爾，入、界義異。佛為法王，為眾生故，或時略說，或時廣說。有眾生于色識中不大邪惑，于心數法中多有錯謬，故說五眾。有眾生，心心數法中不生邪惑，但惑于色，為是眾生故，說色為十處，心心數法總說二處。有眾生于心數法中少生邪惑，而多不了色心，為是眾生故說心數法為一界，色心為十七界。或有眾生不知世間苦法生滅，不知離苦道，為是眾生故說四諦。世間及身，皆為是苦；愛等煩惱是苦因；煩惱滅是苦滅；滅煩惱方便法，是名道。或有眾生著吾我故，于諸法中邪見生一、異相；或言世間無因無緣，或墮邪因緣；為是眾生故，說十二因緣。有人說常法，或說神常，或說一切法常；但滅時隱藏微細，非是無也！若得因緣會還出，更無異法；為是人故，說一切有為法皆是作法，無有常定。譬如木人，種種機關、木榍和合，故能動作，無有實事，是名有為法。 
　　問曰：是中說五眾，有何次第？ 
　　答曰：行者初習觀法，先觀粗法，知身不凈、無常、苦、空、無我等，身患如是。眾生所以著此身者，以能生樂故，諦觀此樂，有無量苦常隨逐之，此樂亦無常、空、無我等。六塵中有無量苦，眾生何因緣生著？以眾生取相故著。如二人身一種，偏有所著能沒命，隨死取相受苦樂，發動生意等諸行。心行發動時，識知離苦得樂方便，是為識。 
　　復次，眾生五欲因緣，故受苦樂；取相因緣，故染著是樂；以染著樂故，或起三毒，若三善根，是名為行；識為其主，受用上事。五欲即是色，色是根本，故初說色眾，余次第有名。余入、界諸法等，皆由五眾次第有；唯法入、法界中，增無為法；四諦中，增智緣滅。入、界乃至有為、無為法，如上說。今五眾等諸法皆是空。何以故？圣主說故。圣有三種：下、中、上。佛為其主，如星宿月中，日為其最，光明大故。佛得一切智慧，故名為圣主，圣主所說故，應當是實。 
　　復次，以十八空故一切法空，若以性空能空一切法，何況十八！若以內空、外空，能空一切法，何況十八！ 
　　復次，若有法不空，應當有二種：色法、非色法。是色法，分別破裂，乃至微塵，分別微塵亦不可得，終卒皆空。無色法，念念生滅故皆空，如四念處中說。 
　　復次，諸法性空，但名字，因緣和合故有名字。如山河、草木、土地、人民、州郡、城邑，名之為國；巷里、市陌、廬館、宮殿，名之為都；梁柱、椽棟、瓦竹、壁石，名之為殿；上中下分和合，名之為柱；片片和合，故有分名；眾札和合，故有片名；眾微和合，故有札名。是眾微塵，有大、有中、有小；大者游塵可見，中者諸天所見，小者上圣人天眼所見；慧眼觀之則無所見。所以者何？性實無故。若微塵實有，即是常，不可分裂，不可毀壞，火不能燒，水不能沒。 
　　復次，若微塵有形、無形，二俱有過。若無形，云何是色？若微塵有形，則與虛空作分，亦有十方分；若有十方分，則不名為微塵。佛法中色，無有遠近、粗細是常者。 
　　復次，離是因緣名字，則無有法。今除山河、土地因緣名字，更無國名；除閭里、道陌因緣名字，則無都名；除梁椽、竹瓦因緣名字，更無殿名；除三分柱因緣名字，更無柱名；除片因緣名字，則無分名；除札因緣名字，則無片名；除眾微因緣名字，則無札名；除中微塵名字，則無大微塵名；除小微塵名字，則無中微塵名；除天眼妄見，則無小微塵名。如是等種種因緣義故，知諸法必空。 
　　問曰：若法畢竟空，何以有名字？ 
　　答曰：名字若是有，與法俱破；若無，則不應難！名字與法俱無有異，以是故知一切法空。 
　　復次，一切法實空。所以者何？定無有一法故，皆從多法和合生。若無一，亦無有多。譬如樹，根、莖、枝、葉和合故有假名樹；若無樹法，根、莖、枝、葉為誰和合？若無和合，則無一法。若無一法，則亦無多！初一、后多故。 
　　復次，一切諸觀語言戲論，皆無實者；若世間常亦不然，世間無常亦不然，有眾生、無眾生，有邊、無邊，有我、無我，諸法實、諸法空，皆不然；如先種種論議門中說。若是諸觀戲論皆無者，云何不空？ 
　　問曰：汝言諸法實、諸法空皆不然者，今云何復言諸法空？ 
　　答曰：有二種空：一者、說名字空，但破著有而不破空；二者、以空破有，亦無有空。如小劫盡時，刀兵、疾疫、饑餓，猶有人物、鳥獸、山河；大劫燒時，山河、樹木乃至金剛地下大水亦盡；劫火既滅，持水之風亦滅，一切廓然，無有遺余。空亦如是，破諸法皆空，唯有空在而取相著之。大空者，破一切法，空亦復空。以是故，汝不應作是難！若滅諸戲論，云何不空？如是等種種因緣，處處說空，當知一切法空。 
　　習者，隨般若波羅蜜修習行觀，不息不休，是名為習。譬如弟子隨順師教，不違師意，是名相應。如般若波羅蜜相，菩薩亦隨是相以智慧觀，能得能成就，不增不減，是名相應。譬如函蓋，大小相稱。雖般若波羅蜜滅諸觀法，而智慧力故，名為無所不能，無所不觀。能如是知，不墮二邊，是為與般若相應。  
　　【經】“復次，舍利弗，菩薩摩訶薩習應性空，是名與般若波羅蜜相應。如是，舍利弗，菩薩摩訶薩行般若波羅蜜習應七空，所謂性空、自相空、諸法空、不可得空、無法空、有法空、無法有法空，是名與般若波羅蜜相應。”　　 
　　【論】問曰：何以不說住十八空，但說住七空名與般若波羅蜜相應？ 
　　答曰：佛法中廣說則十八空，略說則七空。如廣說助道法，則有三十七品，略說則七覺分。 
　　復次，是七空多用利益眾生故。如大空、無始空，或時有眾生起是邪見，為是故說。性空者，一切諸法性，本末常自空，何況現在！因緣常空，何況果報！自相空者，諸法總相、別相，盡觀其空，心則遠離。用是二空，諸法皆空，是名諸法空。從性空故有相，相空故諸法皆空；諸法空故，更無所得，是名不可得空。用是四種空，破一切有法；若以有法有相為過者，取于無法，是故說無法空。若以無法為非，還欲取有法，是故說有法空。先說四空，雖破有法，行者心則離有而存于無，是則說無法空；若說無法為非，心無所寄，還欲存有，是故略說有法空，以存有心薄故。無法有法空者，行者以無法空為非，心還疑有；若心觀有，還疑無法；是故有、無俱觀其空，如內、外空觀。以是故，但說七空。 
　　問曰：汝言知一切法空滅諸觀，是名與般若波羅蜜相應。如是觀是名相應，不如是觀則不相應；分別是非故，即亦是觀，云何言滅？ 
　　答曰：以是故：  
　　【經】佛告舍利弗：“菩薩摩訶薩習應七空時，不見色若相應若不相應，不見受、想、行、識若相應若不相應；不見色若生相若滅相，不見受、想、行、識若生相若滅相；不見色若垢相若凈相，不見受、想、行、識若垢相若凈相。”　　 
　　【論】釋曰：不見色若生相若滅相者，不見五眾有生有滅。若五眾有生滅相，即墮斷滅中；墮斷滅故，則無罪無福；無罪無福故，與禽獸無異！不見色若垢若凈者，不見五眾有縛有解。若五眾是縛性，無有得解脫者；若五眾是凈性，則無有學道法。  
　　【經】“不見色與受合，不見受與想合，不見想與行合，不見行與識合。何以故？無有法與法合者，其性空故。”　　 
　　【論】釋曰：心心數法無形，無形故則無住處，以是故，色不與受合。如四大及四大所造色，二觸和合；心心數法中無觸法故，不得和合。 
　　問曰：若爾者，何以說受、想、行、識不共和合？ 
　　答曰：佛此中自說：無有法與法合者。何以故？一切法性常空故。若無法與法合，亦無有離。復次，佛自說因緣：  
　　【經】“舍利弗，色空中無有色，受、想、行、識空中無有識。”　　 
　　【論】何以故？色與空相違，若空來則滅色，云何色空中有色？譬如水中無火，火中無水，性相違故。 
　　復次，有人言：“色非實空，行者入空三昧中，見色為空。”以是故言，色空中都無有色。受、想、行、識亦如是。  
　　【經】“舍利弗，色空故無惱壞相，受空故無受相，想空故無知相，行空故無作相，識空故無覺相。”　　 
　　【論】問曰：此義有何次第？ 
　　答曰：先說五眾空中無五眾，是中今說其因緣；五眾各各自相不可得故，故言：五眾空中無五眾。  
　　【經】“何以故？舍利弗，非色異空，非空異色；色即是空，空即是色；受、想、行、識亦如是。”　　 
　　【論】釋曰：佛重說因緣，若五眾與空異，空中應有五眾；今五眾不異空，空不異五眾；五眾即是空，空即是五眾；以是故，空不破五眾。所以者何？是中佛自說因緣：  
　　【經】“舍利弗，是諸法空相，不生不滅，不垢不凈，不增不減。是空法，非過去，非未來，非現在。是故空中無色，無受、想、行、識；無眼、耳、鼻、舌、身、意；無色、聲、香、味、觸、法；無眼界，乃至無意識界；無無明，亦無無明盡，乃至無老死，亦無老死盡；無苦、集、滅、道，亦無智，亦無得；無須陀洹，無須陀洹果；無斯陀含，無斯陀含果；無阿那含，無阿那含果；無阿羅漢，無阿羅漢果；無辟支佛，無辟支佛道；無佛，亦無佛道。舍利弗，菩薩摩訶薩如是習應，是名與般若波羅蜜相應。”　　 
　　【論】問曰：人皆知空中無所有，不生不滅，不垢不凈，不增不減，無一切法；佛何以分別說五眾等諸法各各空？ 
　　答曰：有人雖復習空，而想空中猶有諸法。如行慈人，雖無眾生而想眾生得樂，自得無量福故。以是故，佛說諸法性常自空，非空三昧故令法空；如水冷相，火令其熱。若言以空三昧故令法空者，是事不然！智者是無漏八智；得者，初得圣道。須陀洹果乃至佛道義，先已廣說。  
　　【經】“舍利弗，是菩薩摩訶薩行般若波羅蜜，不見般若波羅蜜若相應若不相應，不見檀波羅蜜、尸波羅蜜、羼提波羅蜜、毗梨耶波羅蜜、禪波羅蜜，若相應若不相應；亦不見色，若相應若不相應，不見受、想、行、識，若相應若不相應；不見眼乃至意，色乃至法，眼色識界乃至意法識界，若相應若不相應；不見四念處乃至八圣道分，佛十力乃至一切種智，若相應若不相應。如是，舍利弗，當知菩薩摩訶薩與般若波羅蜜相應。” 
　　【論】釋曰：菩薩得諸法實相，入般若波羅蜜，即于般若波羅蜜不見定相，若相應若不相應，何況見有余法？云何不見般若相應不相應？不見如是行，為應般若波羅蜜；不見不如是行，為不應般若波羅蜜。如常、樂、我行，不應般若波羅蜜，無常、苦、無我行，為應般若波羅蜜；若行實，不應般若波羅蜜，若行空，為應般若波羅蜜；如有、無行，為不應般若波羅蜜，如非有、非無行，為應般若波羅蜜。般若波羅蜜中，皆無是事；般若波羅蜜相，畢竟清凈故。五波羅蜜、五眾乃至一切種智，亦如是。 
　　問曰：般若波羅蜜，畢竟清凈應爾，五波羅蜜及余法，云何清凈？ 
　　答曰：先說五事離般若波羅蜜，不名波羅蜜；與般若波羅蜜和合故，名波羅蜜。如般若波羅蜜初品中說。云何名檀波羅蜜？不見施者，不見受者，無財物故。五眾法是菩薩觀處，與般若波羅蜜和合故，畢竟清凈故，不見相應不相應。十二入、十八界、十二因緣，亦如是。是諸法無有定性，無有定法，以是故，不見若相應若不相應。十八空、四念處乃至大慈大悲、一切種智，不見若相應若不相應。 
　　問曰：是菩薩非聲聞、辟支佛，云何有三十七品？未得佛道，云何有十力、四無所畏？ 
　　答曰：是菩薩非聲聞、辟支佛，亦觀聲聞、辟支佛法，欲以聲聞、辟支佛道度眾生故。復有人言：“行聲聞、辟支佛道，但不取證。”如后品中說：入空、無相、無作三昧，菩薩住是三解脫門，作是念言：“今是觀時，非是證時。”或有新發意菩薩，聞有聲聞、辟支佛三十七品法，讀誦、正憶念、分別；以是故，說菩薩有三十七品。佛十力等亦如是。菩薩，自于菩薩十力、四無所畏、十八不共法中住，住是法中，若聞、若憶想、分別佛十力、四無所畏、十八不共法等甚深微妙，亦是我分。 
　　復次，是菩薩無量阿僧祇劫來，修習佛十力、四無所畏等，坐樹下時，得無礙解脫，故增益清凈。譬如勛勞既立，然后受其功賞。菩薩亦如是，有是功德，乃受其名。是功德，皆是般若波羅蜜勢力合故，不見若相應若不相應。此諸法義，從六波羅蜜乃至一切智，先已說。  
　　【經】“復次，舍利弗，菩薩摩訶薩行般若波羅蜜時，空不與空合，無相不與無相合，無作不與無作合。何以故？空、無相、無作，無有合與不合。舍利弗，菩薩摩訶薩如是習應，是名與般若波羅蜜相應。”　　 
　　【論】問曰：一心中無有二空，云何說空不與空合？ 
　　答曰：空有二種：一者、空三昧，二者、法空。空三昧不與法空合。何以故？若以空三昧力合法空者，是法非自性空。又空者性自空，不從因緣生；若從因緣生，則不名性空。行者若入時見空，出時不見空，當知是虛妄。 
　　復次，佛自說因緣，空中無合無不合，無相、無作亦如是。舍利弗，菩薩如是習應，是名與般若波羅蜜相應。 
　　問曰：但一處說不見與般若波羅蜜相應不相應便足，何以故復更種種說相應不相應因緣？若一處應，余則皆應；若一處不應，余亦不應。譬如一盲無見，則千盲俱爾！ 
　　答曰：不然！若欲以戲論求勝，應如是難。諸法相雖不可說，佛以大慈大悲故種種方便說。又佛說法，為一種眾生得度，為未悟者重說。又復一說為斷見諦結使，二說為斷思惟結使，復更說為諸余結使分分皆斷。又一說有人得聲聞道，一說種辟支佛道因緣，更一說發阿耨多羅三藐三菩提心，更一說行六波羅蜜，更一說行方便得無生忍，更一說得初住地，更一說乃至十住地。更一說為人故，更一說為天故。 
　　復次，是般若波羅蜜相甚深，難解難知。佛知眾生心，根有利鈍。鈍根少智，為其重說。若利根者，一說、二說便悟，不須種種重說。譬如快馬下一鞭便走，駑馬多鞭乃去。如是等種種因緣，故經中重說無咎。  
　　【經】“復次，舍利弗，菩薩摩訶薩行般若波羅蜜時，入諸法自相空，入已，色不作合，不作不合；受、想、行、識不作合，不作不合。色不與前際合。何以故？不見前際故。色不與后際合。何以故？不見后際故。色不與現在合。何以故？不見現在故。受、想、行、識亦如是。”　　 
　　【論】釋曰：先說空、無相、無作，無合無不合，今更說因緣：入自相空故，五眾，不作合不作不合；若一切法自相空，是中無有合不合。合者，諸法如其相，如地堅相、識知相；如是等自相，不在異法，是名為合。不合者，自相不在自法中。略說諸法相，不增不減。色不說與前際合。何以故？前際空無所有，但有名字；若色入過去，則滅無所有，云何與前際合？后際者，未有未生，色不應與后際合。現在色，生滅不住故，不可取相，色不應與現在合。 
　　復次，佛自說因緣，色不與前際合，非不合。何以故？前際不可見故。色不與后際合，非不合。何以故？后際不可見故。色不與現在合，非不合。何以故？現在不可見故。受、想、行、識亦如是。  
　　【經】“復次，舍利弗，菩薩摩訶薩行般若波羅蜜，前際不與后際合，后際不與前際合；現在不與前際、后際合，前際、后際亦不與現在合，三世名空故。舍利弗，菩薩摩訶薩如是習應者，是名與般若波羅蜜相應。”　　 
　　【論】問曰：云何前際、后際合？ 
　　答曰：有人說：“三世諸法皆是有，未來法轉為現在，現在轉為過去。如泥團現在，瓶為未來，土為過去。若成瓶時，瓶為現在，泥團為過去，瓶破為未來；如是者是為合。”若有三世相，是事不然！以多過故，是為不合。 
　　復次，三世合者，如過去法與過去、未來、現在世作因；現在法與現在、未來世作因；未來法與未來世作因。又過去心心數法，緣三世法；未來、現在心心數法，亦如是。斷心心數法能緣不斷法，不斷心心數法能緣可斷法。如是等三世諸法，因緣業果共相和合，是名為合。菩薩不作是合。何以故？如先說：過去已滅，云何能為因、能為緣？未來未有，云何為因緣？現在乃至一念中不住，云何為因緣？是名不合。 
　　復次，佛自說因緣：三世及名字空故，云何言合？  
大智度論卷第三十七 釋習相應品第三之三  
　　【經】“復次，舍利弗，菩薩摩訶薩行般若波羅蜜，薩婆若不與過去世合。何以故？過去世不可見，何況薩婆若與過去世合？薩婆若不與未來世合。何以故？未來世不可見，何況薩婆若與未來世合？薩婆若不與現在世合。何以故？現在世不可見，何況薩婆若與現在世合？舍利弗，菩薩摩訶薩如是習應，是名與般若波羅蜜相應。”　　 
　　【論】釋曰：菩薩行般若波羅蜜，不觀薩婆若與過去世同。何以故？過去世是虛妄，薩婆若是實法；過去世是生滅相，薩婆若非生滅相。過去世及法求覓不可得，何況薩婆若與過去世合？ 
　　復次，佛自說因緣：菩薩摩訶薩行般若波羅蜜，不見過去世，何況薩婆若與過去世合？未來、現在世亦如是。未來世除生滅相，其余義同。 
　　復次，以時故說有三世：過去、未來、現在。時義，如一時中說。 
　　復次，薩婆若是十方三世諸佛真實智慧；三世者，從凡夫虛妄生，云何與薩婆若合？譬如真金不與弊鐵同相。 
　　問曰：如隨喜品中說：菩薩摩訶薩，念過去、現在諸佛薩婆若智慧等諸功德，回向阿耨多羅三藐三菩提。云何言過去、現在世，不與薩婆若合？ 
　　答曰：若以著心取相念薩婆若者，不名回向阿耨多羅三藐三菩提。譬如雜毒食，初雖香美，后不便身。若菩薩分別過去、現在諸佛薩婆若者，應與三世合；今不取相故，則無有合。 
　　問曰：菩薩亦念未來世當成佛薩婆若，亦自念我當得薩婆若，是名與未來世薩婆若合，云何言不合？ 
　　答曰：薩婆若過三界，出三世，畢竟清凈相；行者但以憶想分別，我當得是薩婆若。如世間法，憶想當有所得，而是事未生未有，時節未至，因緣未會，都無處所，云何當與合？如明當服酥，今已憶臭。又如迦旃延弟子輩言：“未來世中菩提語菩薩言：若能修相好身者，我當來處之。”如貴家女自恣無難，遣使語貧家子言：“汝好莊嚴房舍幃帳，種種備具，我當來處汝家中。”如是說者，是不相應。以是故，不得以薩婆若與三世合。 
　　問曰：余法甚多，何以但說薩婆若？ 
　　答曰：是薩婆若，菩薩所歸趣，深心欲得，于三世中求索故。 
　　問曰：何以不于有為、無為法中求？ 
　　答曰：后當說一切法中求。  
　　【經】“復次，舍利弗，菩薩摩訶薩行般若波羅蜜，色不與薩婆若合，色不可見故；受、想、行、識亦如是。眼不與薩婆若合，眼不可見故；耳、鼻、舌、身、意亦如是。色不與薩婆若合，色不可見故；聲、香、味、觸、法亦如是。舍利弗，菩薩摩訶薩如是習應，是名與般若波羅蜜相應。”　　 
　　【論】問曰：何以但說五眾、十二入，不說十八界、十二因緣？ 
　　答曰：應當說，或時誦者忘失。何以知之？佛所說五眾、十二入、十八界、十二因緣，事、垢、凈。五眾、十八界、十二入、十二因緣，名為事，不定是垢，不定是凈。是中或有結使生，或有善法生；如田定能生物，隨種皆生。眾、界、入、十二因緣，是為事，六波羅蜜乃至一切種智，是為凈種。所以不說垢者，是菩薩結使已薄，不以自惱，是故不說。又菩薩智慧深入，解諸法空，無諸煩惱，但集諸功德；以是故，應說十八界、十二因緣，如色等事中不應有薩婆若合。所以者何？是薩婆若，三世中不可得故，色等事中亦不可得；是皆世間因緣和合，無有定性。  
　　【經】“復次，舍利弗，菩薩摩訶薩行般若波羅蜜，檀波羅蜜不與薩婆若合，檀波羅蜜不可見故；乃至般若波羅蜜亦如是。四念處不與薩婆若合，四念處不可見故；乃至八圣道分亦如是。”　　 
　　【論】問曰：五眾等是世間法，可不與薩婆若合，六波羅蜜云何不與合？ 
　　答曰：六波羅蜜有二種：一者、世間，二者、出世間。為世間檀波羅蜜故，說不與合；出世間波羅蜜，應與合。 
　　復次，菩薩行六波羅蜜，漏結未盡，不得與佛薩婆若合。 
　　復次，佛說六波羅蜜空，尚不可見，何況與薩婆若合？三十七品亦如是。 
　　問曰：是六波羅蜜，雜有道俗故；三十七品趣涅槃道，云何不合？ 
　　答曰：三十七品是二乘法，但為涅槃；菩薩為佛道，是故不合。 
　　問曰：摩訶衍品中，有三十七品，亦是菩薩道，云何不與薩婆若合？ 
　　答曰：有菩薩以著心故，行三十七品，多回向涅槃，以是故佛說不合。  
　　【經】“佛十力，乃至十八不共法，不與薩婆若合；佛十力乃至十八不共法不可見故。舍利弗，菩薩摩訶薩如是習應，是名與般若波羅蜜相應。”　　 
　　【論】釋曰：是十力，乃至十八不共法，雖是妙法，為薩婆若故行；以菩薩漏結未盡，故不應與薩婆若合。 
　　復次，佛十力等法有三種：一者、菩薩所行，雖未得佛道，漸漸修習；二者、佛所得，而菩薩憶想分別求之；三者、佛心所得。上二種不應與合，下一種雖可合而菩薩未得，是故不合。 
　　復次，空故不可見，不可見故不合；是以皆言不可見故。  
　　【經】“復次，舍利弗，菩薩摩訶薩行般若波羅蜜，佛不與薩婆若合，薩婆若不與佛合；菩提不與薩婆若合，薩婆若不與菩提合。何以故？佛即是薩婆若，薩婆若即是佛；菩提即是薩婆若，薩婆若即是菩提。舍利弗，菩薩摩訶薩行般若波羅蜜，如是習應，是名與般若波羅蜜相應。”　　 
　　【論】問曰：菩薩及菩薩法，可不與薩婆若合，云何佛及菩提復不與合？ 
　　答曰：佛是人，薩婆若是法；人是假名，法是因緣。眾生乃至知者、見者無故，佛亦無；眾生中尊上第一，是名為佛，是故不合。 
　　復次，得薩婆若故名為佛，若佛得薩婆若，先以是佛，不須薩婆若；若非佛得薩婆若者，何以言佛得薩婆若？以是故，和合因緣生，不得言先后。 
　　復次，離佛無薩婆若，離薩婆若無佛；得薩婆若故名佛，佛所有故名薩婆若。 
　　問曰：佛是人故可不與合，菩提是無上道，云何不合？ 
　　答曰：菩提名為佛智慧，薩婆若名為佛一切智慧；十智為菩提，第十一如實智名為薩婆若；二智不得一心中生。 
　　復次，是十力等諸佛法及佛菩提，皆是菩薩憶想分別非實，唯佛所得薩婆若是實。今此菩提，是菩薩菩提，是心中虛妄未實，云何與薩婆若合？ 
　　復次，此經中，佛自說不合因緣。  
　　【經】“何以故？佛即是薩婆若，薩婆若即是佛；菩提即是薩婆若，薩婆若即是菩提。舍利弗，菩薩摩訶薩行般若波羅蜜，如是習應，是名與般若波羅蜜相應。復次，舍利弗，菩薩摩訶薩行般若波羅蜜，不習色有，不習色無，受、想、行、識亦如是。不習色有常，不習色無常，受、想、行、識亦如是。不習色苦，不習色樂，受、想、行、識亦如是。不習色我，不習色非我，受、想、行、識亦如是。不習色寂滅，不習色不寂滅，受、想、行、識亦如是。不習色空，不習色非空，受、想、行、識亦如是。不習色有相，不習色無相，受、想、行、識亦如是。不習色有作，不習色無作，受、想、行、識亦如是。是菩薩摩訶薩行般若波羅蜜時，不作是念：我行般若波羅蜜，不行般若波羅蜜，非行非不行般若波羅蜜。舍利弗，菩薩摩訶薩如是習應，是名與般若波羅蜜相應。”　　 
　　【論】釋曰：若菩薩觀五眾非有、非無，于是亦不著，爾時，與般若波羅蜜相應。所以者何？一切世間著二見；若有，若無。順生死流者多著有，逆生死流者多著無；我見多者著有，邪見多者著無。 
　　復次，四見多者著有，邪見多者著無；二毒多者著有，無明多者著無；不知五眾因緣集生著有，不知集者著無；近惡知識及邪見外書故，墮斷滅無罪福中；無見者著無，余者著有。或有眾生謂一切皆空，心著是空，著是空故，名為無見；或有眾生謂一切六根所知法皆有，是為有見。愛多者著有見，見多者著無見。如是等眾生著有見、無見。是二種見，虛妄非實，破中道。譬如人行狹道，一邊深水，一邊大火，二邊俱死；著有、著無，二事俱失。所以者何？若諸法實定有，則無因緣；若從因緣和合生，是法無自性，若無自性即是空！若無法是實，則無罪福，無縛無解，亦無諸法種種之異。 
　　復次，有見者與無見者相違，相違故有是非，是非故共諍，有諍故起諸結使，結使故生業，生業故開惡道門；實相中無有相違、是非、斗諍！ 
　　復次，著有者，事若無常，則生憂惱；若著無者，作諸罪業，死墮地獄受苦。不著有無者，無有如是等種種過失；應舍是則得實。 
　　復次，是五眾若常、若無常，是事不然！所以者何？若五眾常，則無生無滅，無生無滅故則無罪福，無罪福故則無善惡果報，世間如涅槃不壞相。如是妄語，誰當信者？現見死亡啼哭，是則眾生無常；如草木雕落，華果磨滅，是則外物無常；大劫盡時，一切都滅，是為大無常。如是等種種因緣，如是五眾常不可得。 
　　復次，無常破常，不應以無常為是。所以者何？若諸法無常相，念念皆滅，則六情不能取六塵。所以者何？內心、外塵俱無住故，不應得緣，不應得知，亦無修習因緣果報！因緣多故，果報亦多。此事不應得！又以有常見與無常見共諍。如是等種種因緣，五眾無常則不可得。苦樂、我非我、若空若實、有相無相、有作無作，此義如先處處說。五眾寂滅者，因緣生故無性，無性故寂滅，寂滅故如涅槃。三毒熾然故不寂滅，無常火燃故不寂滅，不（不字應刪）著三毒實相故不寂滅，三毒各各分別相故不寂滅。此義先未說，故今是中說。若菩薩摩訶薩，能如是離二邊，行中道，行般若波羅蜜亦不著。所以者何？菩薩不可得，般若波羅蜜亦不可得故，不行般若波羅蜜亦不著。所以者何？余諸凡人不能如菩薩觀諸法實相，云何當言我不行般若波羅蜜？行、不行亦不著，二俱過故。是名與般若波羅蜜相應。  
　　【經】“復次，舍利弗，菩薩摩訶薩不為般若波羅蜜故行般若波羅蜜，不為檀波羅蜜、尸羅波羅蜜、羼提波羅蜜、毗梨耶波羅蜜、禪波羅蜜故行般若波羅蜜。不為阿鞞跋致地故行般若波羅蜜，不為成就眾生故行般若波羅蜜，不為凈佛世界故行般若波羅蜜，不為佛十力、四無所畏、四無礙智、十八不共法故行般若波羅蜜。不為內空故行般若波羅蜜，不為外空、內外空、空空、大空、第一義空、有為空、無為空、畢竟空、無始空、散空、性空、諸法空、自相空、不可得空、無法空、有法空、無法有法空故行般若波羅蜜。不為如、法性、實際故行般若波羅蜜。何以故？是菩薩摩訶薩行般若波羅蜜時，不壞諸法相故。如是習應，是名與般若波羅蜜相應。”　　 
　　【論】問曰：六波羅蜜乃至如、法性、實際，此是佛法。菩薩若不為是法故行般若波羅蜜，更有何法可為行般若波羅蜜？ 
　　答曰：如佛此中自說：諸法無有破壞者。不壞諸法相故，亦不分別是檀、是慳，乃至是三界、是實際。 
　　復次，有菩薩于此善法，深心系著，以系著故能生罪；為是人故，說是六波羅蜜乃至實際皆空，無有自性，如夢如幻，汝莫生著！真菩薩不為是故行。有菩薩心無所著，行六波羅蜜乃至實際；為是人故，說為是事故行般若波羅蜜。如后品中說：為具足六波羅蜜，乃至為教化眾生，凈佛世界故，行般若波羅蜜。  
　　【經】“復次，舍利弗，菩薩摩訶薩行般若波羅蜜，不為如意神通故行般若波羅蜜，不為天耳故、不為他心智故、不為宿命智故、不為天眼故、不為漏盡神通故行般若波羅蜜。何以故？菩薩摩訶薩行般若波羅蜜，尚不見般若波羅蜜，何況見菩薩神通！舍利弗，菩薩摩訶薩如是行，是名與般若波羅蜜相應。”　　 
　　【論】問曰：先說禪波羅蜜中，已具說五神通，今何以復重說？ 
　　答曰：彼中總相說，不別名字，此中別相說。 
　　復次，功德果報，所謂五神通；菩薩得是五神通，廣能利益眾生。 
　　復次，雖有慈悲、般若波羅蜜，無五神通者；如鳥無兩翼，不能高翔；如健人無諸器仗而入敵陣；如樹無華果，無所饒益；如枯渠無水，無所潤及；以是故重說五神通，及余無量佛法中別說，無咎。 
　　問曰：若爾者，佛何以言莫為五神通故行般若波羅蜜？ 
　　答曰：多有無方便菩薩，得五神通，輕余菩薩，心生憍高，為是故說。所以者何？菩薩于般若波羅蜜諸佛之母尚不著，何況五神通！  
　　【經】“復次，舍利弗，菩薩摩訶薩行般若波羅蜜，不作是念：‘我以如意神通，飛到東方，供養恭敬如恒河沙等諸佛；南西北方、四維、上、下亦如是。’復次，舍利弗，菩薩摩訶薩行般若波羅蜜，不作是念：‘我以天耳，聞十方諸佛所說法。’不作是念：‘我以他心智，當知十方眾生心所念。’不作是念：‘我以宿命通，知十方眾生宿命所作。’不作是念：‘我以天眼，見十方眾生死此生彼。’舍利弗，菩薩摩訶薩如是行，是名與般若波羅蜜相應，亦能度無量阿僧祇眾生。”　　 
　　【論】釋曰：先雖說五神通名，今此中說其功用。 
　　問曰：菩薩何以故不作是念：‘我以如意神通，飛到十方，供養恭敬如恒河沙等諸佛’？ 
　　答曰：已拔我見根本故，已摧破憍慢山故，善修三解脫門、三三昧故。佛身雖妙，亦入三解脫門；如熱金丸，雖見色妙，不可手觸。又諸法如幻如化，無來無去，無近無遠，無有定相。如幻化人誰去誰來？不取神通國土、此彼近遠相，故無咎！若能在佛前住于禪定，變為無量身，至十方供養諸佛，無所分別，已斷法愛故；余通亦如是。菩薩得是五神通，為供養諸佛故，變無量身，顯大神力，于十方世界三惡趣中，度無量眾生，如往生品中說。  
　　【經】“舍利弗，菩薩摩訶薩能如是行般若波羅蜜，惡魔不能得其便；世間眾事，所欲隨意。十方各如恒河沙等諸佛，皆悉擁護是菩薩，令不墮聲聞、辟支佛地；四天王天乃至阿迦膩吒天，皆亦擁護是菩薩，不令有礙。是菩薩所有重罪，現世輕受。何以故？是菩薩摩訶薩用普慈加眾生故。舍利弗，菩薩摩訶薩如是行，是名與般若波羅蜜相應。”　　 
　　【論】釋曰：今贊是菩薩，如上行般若波羅蜜得大功德，是名菩薩智慧功力果報，得此五利。 
　　問曰：魔是欲界主，菩薩是人，肉眼不得自在，云何不能得其便？ 
　　答曰：如此中佛自說：諸佛、諸大天擁護故。 
　　復次，是菩薩行，畢竟不可得，自相空故。于一切法中皆不著，不著故無違錯，無違錯故魔不能得其便。譬如人身無瘡，雖臥毒屑中，毒亦不入；若有小瘡則死。又是菩薩于諸佛中心不著，于諸魔中心不瞋，是故魔不得便。 
　　復次，菩薩深入忍波羅蜜、慈三昧故，一切外惡不能中傷，所謂水火、刀兵等。世間眾事者，資生所須，所謂治生諧偶，種蒔果樹，曠路作井，安立客舍，如法理事，皆得如意。若欲造立塔寺作大福德，若作大施，若欲說法教度眾生，皆得如意。如是等世間眾事，若大若小，皆得如法隨意。所以者何？是菩薩世世集無量福德、智慧因緣故。 
　　復次，是菩薩行般若波羅蜜，于一切法中心不著，心不著故結使薄，結使薄故能生深厚善根，深厚善根生故所愿如意。 
　　復次，是菩薩行般若波羅蜜故，諸大天皆敬念是菩薩，贊嘆稱揚其名。諸龍鬼等聞諸天稱說，亦來助成其事，是故世間眾事皆得如意。 
　　復次，菩薩為諸佛所念，威德所加，皆得如意。 
　　問曰：十方諸佛心等，何以偏念是菩薩？ 
　　答曰：是菩薩智慧功德大故；諸佛心雖平等，法應念是菩薩，以勸進余人。又是菩薩得佛智慧氣分故；別知善惡，賞念好人，無過于佛，是故佛念。 
　　復次，佛念不欲令墮聲聞、辟支佛故。所以者何？入空、無相、無作，以佛念故而不墮落。譬如魚子，母念則得生，不念則壞。 
　　諸大天擁護者，不欲令失其所行，諸天效佛念故；有諸天以菩薩行般若波羅蜜，都無所著，不樂世樂，但欲教化眾生故，住于世間，知其尊貴故念。 
　　所有重罪者，先世重罪，應入地獄，以行般若波羅蜜故，現世輕受；譬如重囚應死，有勢力者護，則受鞭杖而已。又如王子雖作重罪，以輕罰除之，以是王種中生故；菩薩亦如是，能行般若波羅蜜得實智慧故，即入佛種中生。佛種中生故，雖有重罪，云何重受？ 
　　復次，譬如鐵器中空，故在水能浮，中實則沒。菩薩亦如是，行般若波羅蜜智慧心虛，故不沒重罪；凡人無智慧故，沉沒重罪。 
　　復次，佛此中自說因緣：所以得五功德者，用普慈加眾生故。 
　　問曰：先言行般若波羅蜜故，具五功德，今何以言用普慈加眾生故？ 
　　答曰：能生無量福，無過于慈；是慈因般若波羅蜜生，得無量利益。 
　　復次，惡魔不得便，諸佛所念；重罪今世輕受，是般若波羅蜜力；世間眾事所欲隨意，諸天擁護，是大慈力。 
　　復次，有二種緣：一者、眾生，二者、法。是菩薩若緣眾生則是慈心，若緣法則是行般若波羅蜜。是慈從般若波羅蜜生，隨順般若波羅蜜教，是故說慈無咎。  
　　【經】“復次，舍利弗，菩薩摩訶薩行般若波羅蜜時，疾得諸陀羅尼門、諸三昧門；所生處常值諸佛，乃至阿耨多羅三藐三菩提，終不離見佛。舍利弗，菩薩摩訶薩如是習應，是名與般若波羅蜜相應。”　　 
　　【論】釋曰：陀羅尼、三昧門，如先說。 
　　疾得者，福德因緣故心柔軟，行深般若波羅蜜故智慧心利，以是故疾得。如上說五功德故疾得。 
　　所生處常值諸佛者，是菩薩除諸佛母般若波羅蜜，其余一切眾事皆不愛著；以是故在所生處，常值諸佛。如人常喜斗諍，生還活地獄，復執刀杖共相加害。淫欲多故，常受胞胎，又作淫鳥。瞋恚多故，還生毒獸、蛇虺之屬。愚癡多者，如燈蛾赴火、地中隱蟲等。是諸菩薩愛敬于佛，及實相般若波羅蜜，及修念佛三昧業故，所生處常值諸佛。 
　　復次，如先菩薩愿見諸佛中說，終不離見佛者。又人雖一世見佛，更不復值。如毗婆尸佛時，王師婆羅門，雖見佛及僧，而惡口毀訾，言此人等如畜生，不別好人，見我不起；以是罪故，經九十一劫墮畜生中。 
　　復次，深念佛故，終不離佛。世世善修念佛三昧故，不失菩薩心故，作不離佛愿、愿生在佛世故，種值佛業因緣、常相續不斷故，乃至阿耨多羅三藐三菩提，終不離見佛。 
　　問曰：此是果報事，云何說與般若波羅蜜相應？ 
　　答曰：般若波羅蜜相應故值佛，或時果中說因故。相應有二種：一者、心相應，二者、應菩薩行。所謂生好處、值遇諸佛、常聞法、正憶念，是名相應。  
　　【經】“復次，舍利弗，菩薩摩訶薩行般若波羅蜜時，不作是念：有法與法若合若不合，若等若不等。何以故？是菩薩摩訶薩，不見法與余法若合若不合，若等若不等。舍利弗，菩薩摩訶薩如是習應，是名與般若波羅蜜相應。”　　 
　　【論】釋曰：一切法，無有法與法共合者。何以故？諸法無少分合故。譬如二指有四方，其一方合，三方不合，不合多故，何以不名為不合？ 
　　問曰：以有合處故名為合，云何言不合？ 
　　答曰：合處不為指，是指分，但是指分，更無指法。以二指相近故，假名為合，更無合法。 
　　復次，色、香、味、觸，總名為指，但觸有合力，余三無合；以是故，不得言指合。 
　　復次，如異類同處，不名為合，相各異故。諸法亦爾，地相地中，水相水中，火相火中，如是性異，不名為合。以是故言，無有法與法合，無合故亦無不合。 
　　等者，一切法一相，故名等。以皆是有相，皆是無常相，皆是苦相，皆是空、無我相，皆是不生不滅相，事無異故名為等。不等者，各各別相故。如色相，無色相，堅相，濕相，如是等各異不同，是名不等。菩薩不見等與不等。何以故？一切法無故，自性空故無法，無法故不可見，不可見故無等不等。等與合是習相應；不合不等，是不相應。 
　　問曰：何以不說相應竟，然后贊嘆？ 
　　答曰：聽者厭懈，是故佛贊嘆果報功德，聞者心得悅樂故。  
　　【經】“復次，舍利弗，菩薩摩訶薩行般若波羅蜜，不作是念：我當疾得法性若不得。何以故？法性非得相故。舍利弗，菩薩摩訶薩如是習應，是名與般若波羅蜜相應。”　　 
　　【論】釋曰：法性者，諸法實相。除心中無明諸結使，以清凈實觀，得諸法本性，名為法性。性名真實，以眾生邪觀故縛，正觀故解。菩薩不作是念：“我疾得法性。”何以故？法性無相，無有遠近；亦不言：“我久久當得。”何以故？法性無遲無久。法性義，如如、法性、實際義中說。  
　　【經】“復次，舍利弗，菩薩摩訶薩行般若波羅蜜時，不見有法出法性者。如是習應，是名與般若波羅蜜相應。”　　 
　　【論】釋曰：無明等諸煩惱，入一切法中故，失諸法自性；自性失故，皆邪曲不正。圣人除卻無明等，諸法實性還得明顯。譬如陰云覆虛空清凈性，除陰云則虛空清凈性現。若有法無明不入者，是則出于法性；但是事不然！無有法出無明者，是故菩薩不見是法出法性者。譬如眾流，皆歸于海；如粟散小王，皆屬轉輪圣王；如眾小明，皆屬于日。  
　　【經】“復次，舍利弗，菩薩摩訶薩行般若波羅蜜時，不作是念：‘法性分別諸法。’如是習應，是名與般若波羅蜜相應。”　　 
　　【論】問曰：何以故不作是念：“法性分別諸法？” 
　　答曰：為著法性，貴于法性，以是因緣生諸結使，是故不作是念。 
　　問曰：若法性空，一相無相，云何分別諸法？ 
　　答曰：得是法性，滅無明等諸煩惱，破諸法實相者，然后心清凈，智慧明了，知諸法實；隨法性者為善，不隨法性者為不善。如婆蹉梵志問佛世尊：“天地間有善惡、好丑不？”佛言：“有。”婆蹉言：“我久歸命佛，愿為我善說！”佛言：“有三種惡、三種善，十種惡、十種善。所謂貪欲是惡，除貪是善；瞋恚、愚癡是惡，除恚、癡是善；殺生是惡，除殺生是善；乃至邪見是惡，除邪見是善。能如實分別善、惡，是我弟子，入于法性，名為得道。”  
　　【經】“復次，舍利弗，菩薩摩訶薩行般若波羅蜜時，不作是念：是法能得法性若不得。何以故？是菩薩不見用是法能得法性若不得。舍利弗，菩薩摩訶薩如是習應，是名與般若波羅蜜相應。”　　 
　　【論】釋曰：云何得法性？行八圣道分，得諸法實相，所謂涅槃，是名得法性。 
　　復次，性名諸法實相，法名般若波羅蜜。菩薩不作是念，行般若波羅蜜得是諸法性。何以故？般若波羅蜜及諸法性，是二法無有異，皆畢竟空故，云何以般若波羅蜜得達法性？  
　　【經】“復次，舍利弗，菩薩摩訶薩行般若波羅蜜時，法性不與空合，空不與法性合。如是習應，是名與般若波羅蜜相應。”　　 
　　【論】釋曰：菩薩不觀法性是空，不觀空是法性。行空得法性，緣法性得空，以是故無異。所以者何？是二畢竟空故。  
　　【經】“復次，舍利弗，菩薩摩訶薩行般若波羅蜜時，眼界不與空合，空不與眼界合；色界不與空合，空不與色界合；眼識界不與空合，空不與眼識界合；乃至意界不與空合，空不與意界合；法界不與空合，空不與法界合；意識界不與空合，空不與意識界合。是故，舍利弗，是空相應，名為第一相應。”　　 
　　【論】釋曰：眼界不與空合，空不與眼界合者，眼是有，空是無，空有云何合？ 
　　復次，菩薩種種因緣分別，散滅是眼，眼則空；空無眼名，因本故有眼空。空亦無分別，是眼空，是非眼空，是則眼不與空合。又空不從眼因緣生。何以故？是二法本自空故，乃至意識界亦如是。 
　　問曰：此中何以不說五眾等諸法，但說十八界？ 
　　答曰：應說，或時誦寫者忘失。復有人言：“若說十八界，則攝一切法。”有眾生于心色中錯，心法中不錯，應聞十八界得度，是故但說十八界。 
　　問曰：何以名為第一習相應？ 
　　答曰：空是十方諸佛深奧之藏，唯一涅槃門，更無余門，能破諸邪見戲論；是相應不可壞，不可破，是故名為第一。  
　　【經】復次，佛自說第一因緣，所謂：“舍利弗，空行菩薩摩訶薩不墮聲聞、辟支佛地，能凈佛土，成就眾生，疾得阿耨多羅三藐三菩提。舍利弗，諸相應中，般若波羅蜜相應為最第一，最尊、最勝、最妙，為無有上！何以故？是菩薩摩訶薩行般若波羅蜜相應，所謂空、無相、無作，當知是菩薩如受記無異，若近受記。舍利弗，菩薩摩訶薩如是相應者，能為無量阿僧祇眾生作益厚。是菩薩摩訶薩，亦不作是念：我與般若波羅蜜相應，諸佛當授我記，我當近受記，我當凈佛土，我得阿耨多羅三藐三菩提，當轉法輪。何以故？是菩薩摩訶薩不見有法出法性，亦不見是法行般若波羅蜜，亦不見是法諸佛授記，亦不見有法得阿耨多羅三藐三菩提。何以故？菩薩摩訶薩行般若波羅蜜時，不生我相、眾生相，乃至知者、見者相。何以故？眾生畢竟不生不滅故，眾生無有生、無有滅；若無有法生相、滅相，云何有法當行般若波羅蜜？如是，舍利弗，菩薩摩訶薩不見眾生故，為行般若波羅蜜；眾生不受故，眾生空故，眾生不可得故，眾生離故，為行般若波羅蜜。舍利弗，菩薩摩訶薩，于諸相應中為最第一相應，所謂空相應，是空相應勝余相應。菩薩摩訶薩如是習空，能生大慈大悲。菩薩摩訶薩習是相應，不生慳心，不生犯戒心，不生瞋心，不生懈怠心，不生亂心，不生無智心。”　　 
　　【論】釋曰：不墮聲聞、辟支佛地者，空相應有二種：一者、但空，二者、不可得空。但行空，墮聲聞、辟支佛地；行不可得空，空亦不可得，則無處可墮。復有二種空：一者、無方便空，墮二地；二者、有方便空，則無所墮，直至阿耨多羅三藐三菩提。 
　　復次，本有深悲心，入空則不墮；無大悲心則墮。如是等因緣，不墮二地。 
　　能凈佛世界、成就眾生者。菩薩住是空相應中，無所復礙；教化眾生，令行十善道及諸善法。以眾生行善法因緣故，佛土清凈；以不殺生故，壽命長；以不劫不盜故，佛土豐樂，應念則至。如是等眾生行善法，則佛土莊嚴。 
　　問曰：教化眾生則佛土凈，何以別說？ 
　　答曰：眾生雖行善，要須菩薩行愿，回向方便力因緣，故佛土清凈。如牛力挽車，要須御者，乃得到所至處，以是故別說。 
　　疾得者，行是空相應，無有障礙，則能疾得阿耨多羅三藐三菩提。 
　　問曰：先說空相應，今說般若波羅蜜相應，后說無相、無作相應，有何差別？ 
　　答曰：有二種空：一者、般若空，二者、非般若空。先言空相應，聽者疑謂一切空，故說是般若波羅蜜空。復有人疑：“但言空第一，無相、無作非第一耶？”是故說空、無相、無作相應，亦是第一。何以故？空則是無相，若無相則是無作，如是為一，名字為別。最上故言尊；破有故言勝；得是相應不復樂余，是為最妙。如一切眾生中，佛為無上；一切法中，涅槃無上；一切有為法中，善法習相應為無上。余義如贊般若品中說。 
　　問曰：若能行如是空相應，便應受記，云何言如受記無異，若近受記？ 
　　答曰：是菩薩新行道，肉身未得無生法忍，未得般舟三昧，但以智慧力故，能如是分別深入空；佛贊其入空功德，故言如受記無異。有三種菩薩：得受記者，如受記者，近受記者。得受記者，如阿毗跋致品中說；二種，如此中說。 
　　問曰：如此說相應，第一無上，云何不與受記？ 
　　答曰：余功德方便、禪定等未集，但有智慧，是故未與受記。 
　　復次，是菩薩雖復利根智慧，余功德未熟故，聞現前受記，或生憍慢，是故未與受記；所以贊嘆者，欲以勸進其心。利根者行是空相應，如受記無異；鈍根者行是空相應，若近受記。令眾生常安隱得涅槃，是名利益。復有二種利益：一者、離苦，二者、與樂。復有二種：滅眾生身苦、心苦。復有三種：天樂、人樂、涅槃樂。復有二種：離三界，入三乘。如是菩薩摩訶薩，無量阿僧祇利益眾生。眾生義如先說。世人有大功勛，則生憍心，求其報賞，以求報故，則為不凈；菩薩則不然，雖與般若波羅蜜相應，利益無量眾生，無我心，無憍慢，故不求功報。如地雖利物功重，不求其報。以是故，說是菩薩不作是念：我與般若相應，諸佛當授我記，若近受記；我當凈佛土，得無上道，轉法輪。法輪義，如先說。 
　　問曰：何等法出法性？ 
　　答曰：此中佛說，所謂行般若波羅蜜者，行般若波羅蜜者即是菩薩；知者、見者，即是眾生。法性中眾生變為法性；以是故菩薩自不生高心，不從眾生求恩分，不見諸佛與受記。如菩薩空，佛亦如是；如行者空，得阿耨多羅三藐三菩提者亦空。何以故？佛自說：“菩薩摩訶薩行般若波羅蜜，不生眾生相，乃至知者、見者相。”菩薩行般若波羅蜜，尚不生法相，何況眾生相？何以故？佛自說因緣：是眾生畢竟不生，不生故不滅。若法不生不滅，即是法性相，法性即是般若波羅蜜，云何般若波羅蜜行般若波羅蜜？菩薩不受眾生者，不受神，但有虛妄計我。眾生空者，眾生法無所有故。眾生不可得者，以實智求索不可得故。眾生離者，一切法自相離故。一切離自相者，如火離熱相等，如相空中廣說。第一相應勝余相應，如上說。 
　　菩薩行是眾生空、法空，深入空相應，憶本愿度眾生；見眾生狂惑顛倒，于空事中種種生著，即生大悲心：“我雖知是事，余者不知。”以教化故，生大慈大悲，亦能常不生破六波羅蜜法。所以者何？初發心菩薩行六波羅蜜，以六惡雜行故，六波羅蜜不增長；不增長故不疾得道。今知諸法相，拔是六惡法根本。所以者何？菩薩知布施為善，慳心不善，能墮餓鬼貧窮中；知慳貪如是，自惜其身，著世間樂故還生慳心。是菩薩輕物能施，重物不能；外物能，內物不能。以著我、著受者，以取相著財物，以是故破檀波羅蜜，雖有所施而不清凈。是菩薩行空相應故，不見我，亦不見世間樂，云何生著而破檀波羅蜜？ 
　　問曰：若不見我，不見世間樂，故不破，亦應不見檀，云何行布施？ 
　　答曰：是菩薩雖不見布施，以清凈空心布施，作是念：“是布施空無所有，眾生須故施與。”如小兒以土為金銀，長者則不見是金銀，便隨意與，竟無所與。余五法亦如是。以是故，雖同空破慳而不破檀。舍利弗，菩薩摩訶薩，住是空相應中，能常不生是六惡心。  
大智度論卷第三十八 釋往生品第四之一  
　　【經】舍利弗白佛言：“世尊，菩薩摩訶薩行般若波羅蜜，能如是習相應者，從何處終，來生此間？從此間終，當生何處？” 
　　佛告舍利弗：“是菩薩摩訶薩行般若波羅蜜，能如是習相應者，或從他方佛國來生此間，或從兜率天上來生此間，或從人道中來生此間。舍利弗，從他方佛國來者，疾與般若波羅蜜相應；與般若波羅蜜相應故，舍身來生此間；諸深妙法皆現在前，后還與般若波羅蜜相應，在所生處常值諸佛。舍利弗，有一生補處菩薩，兜率天上終，來生是間；是菩薩不失六波羅蜜，隨所生處，一切陀羅尼門、諸三昧門，疾現在前。舍利弗，有菩薩人中命終，還生人中者，除阿毗跋致；是菩薩根鈍，不能疾與般若波羅蜜相應，諸陀羅尼門、三昧門不能疾現在前。”　　 
　　【論】問曰：是般若波羅蜜中，眾生畢竟不可得。如上品說：舍利弗知一切眾生不可得，壽者、命者乃至知者、見者等眾生諸異名字，皆空無實。此何以問從何所來，去至何所止？眾生異名即是菩薩，眾生無故，菩薩亦無。又此經中說：菩薩但有名字，無有實法。今舍利弗何以作此問？ 
　　答曰：佛法中有二諦：一者、世諦，二者、第一義諦。為世諦故，說有眾生；為第一義諦故，說眾生無所有。復有二種：有知名字相，有不知名字相；譬如軍立密號，有知者，有不知者。復有二種：有初習行，有久習行；有著者，有不著者；有知他意，有不知他意者（雖有言辭，知其寄言以宣理也）。為不知名字相、初習行、著者、不知他意者，故說無眾生；為知名字相、久習行、不著、知他意者，故說言有眾生。舍利弗以天眼，明見六道眾生生死善惡，于此無疑；但不知從他方無量阿僧祇世界諸菩薩來者，故問有諸大菩薩從此間終，生他方無量阿僧祇佛國。舍利弗天眼所不見，故問。 
　　復次，有聲聞人，見菩薩行六波羅蜜，久住生死中，漏未盡故，集種種智慧、內外經書，而不證實際，未免生、老、病、死，愍而輕之言：“此等命終，以三毒未盡故，當墮何處？如佛說諸凡夫人，常開三惡道門；于三善道為客，于三惡處為家。三毒力強，過去世無量劫罪業積集，而不取涅槃，將受眾苦，甚可愍之！”如是等小乘人，輕愍是菩薩。舍利弗于一切聲聞中，為第一大法將，知有是事，欲令眾生起敬心于菩薩，故問。佛以三事答：一、從他方佛國來生，二、從兜率天上來，三、從人道中來。 
　　問曰：如從他方佛國來者，以遠故，舍利弗不知；兜率天上、人道中來者，何以不知？ 
　　答曰：舍利弗不知他方佛國來者故問：佛為如所應分別，答有三處來。 
　　問曰：世間有六道，何以故于天中分別，說兜率天來；人道中不分別處所？他方佛國來者，亦不分別天道、人道？ 
　　答曰：六趣中三是惡道；惡道中來，受苦因緣心鈍故，不任得道，是故不說。 
　　問曰：三惡道中來，亦有得道者。如舍利弗大弟子牛足比丘，五百世牛中生，末后得人身，足猶似牛，而得阿羅漢道。復有摩偷婆尸他比丘，五百世生獼猴中，末后得人身，得三明、六神通阿羅漢，猶好跳躑，以有余習故。如是等皆得道，何以言不任？ 
　　答曰：雖有得者，少不足言。又此人先世深種涅槃善根，小有謬錯，故墮惡道中；償罪既畢，涅槃善根熟故，得成道果。此中不說聲聞道，但為得阿耨多羅三藐三菩提前身后身次第。譬如從垢心起，不得次第入無漏，中間必有善、有漏心。以無漏心貴，故言于三惡道出，不任得道，次第得阿耨多羅三藐三菩提心。天、人、阿修羅，則不然。下三天結使利而深，上二天結使深而不利，兜率天結使不深不利。所以者何？常有菩薩說法故，是故不說余處；或有，少故不說。色界諸天，得道者不復來下；未得道者，樂著禪味故不下，以著味故，智慧亦鈍，是故不說。阿修羅同下二天，故不說。 
　　他方佛國來者，從諸佛前來生是間，諸根猛利。所以者何？除無量阿僧祇劫罪故；又遇諸佛隨心教導故，如刀得好石則利；又常聞、誦、正憶念般若波羅蜜故利。如是等因緣，則菩薩心利。人中來者，此間佛弟子聽般若波羅蜜，集諸功德，舍身還生是間。于異國土，雖無有佛，值遇佛法，聽、受、書寫、正憶念，隨力多少，修福德智慧。是人諸根雖鈍，堪受般若波羅蜜；以不見現在佛，故心鈍。他方佛國來者利根故，修行般若波羅蜜疾得相應，以相應故常值諸佛。值佛因緣，如先說。 
　　問曰：兜率天上，何以但說一生補處，不說二生、三生？ 
　　答曰：人身罪結煩惱處所，唯大菩薩處之，則無染累；如鵝入水，水不令濕。如是菩薩，一切世間法所不能著。所以者何？佛自說因緣：不失六波羅蜜，諸陀羅尼門、諸三昧門，疾現在前。是菩薩于是世界，應利益眾生，其余菩薩分布十方；譬如大智慧人已在一處，其余大智則至異處，是故不說。 
　　復次，有人言：“但說大者，不限于小。” 
　　復次，余天中來生者，余處當廣說。人中死、人中生者，不如上二處。何以故？以人身地大多故，身重心鈍；以心心數法隨身強弱故，又諸業結使因緣生故。彼二處來者，是法身菩薩，變身無量以度眾生，故來生是間。人道中者，皆是肉身。 
　　問曰：阿毗跋致菩薩，不以結業受身，何以人道中說？ 
　　答曰：來生此間得阿毗跋致，未舍肉身故；以鈍根故，諸陀羅尼、三昧門，不疾現在前；不疾現在前故，不疾與般若相應。  
　　【經】“舍利弗，汝所問菩薩摩訶薩與般若波羅蜜相應，從此間終當生何處者，舍利弗，此菩薩摩訶薩，從一佛國至一佛國，常值諸佛，終不離佛。舍利弗，有菩薩摩訶薩不以方便入初禪，乃至第四禪，亦行六波羅蜜；是菩薩摩訶薩得禪故，生長壽天，隨彼壽終來生是間，得人身，值諸佛，是菩薩諸根不利。舍利弗，有菩薩摩訶薩入初禪，乃至第四禪，亦行般若波羅蜜；不以方便故，舍諸禪，生欲界，是菩薩諸根亦鈍。舍利弗，有菩薩摩訶薩入初禪，乃至第四禪，入慈心乃至舍，入虛空處乃至非有想非無想處，修四念處乃至八圣道分，行十力乃至大慈大悲；是菩薩用方便力，不隨禪生，不隨無量心生，不隨四無色定生；在所有佛處于中生，常不離般若波羅蜜行。如是菩薩，賢劫中當得阿耨多羅三藐三菩提。”　　 
　　【論】問曰：舍利弗今問前世后世，佛何以故前世中三種答，后世中廣分別？ 
　　答曰：人以肉眼，不見過去、未來故而生邪疑；雖疑二處，而未來世當受，故廣分別。譬如已滅之火，不復求救，但多方便防未來火；又如治病，已滅之病不復加治，但治將生之病。 
　　復次，佛無量辯才自恣，舍利弗所問雖少，佛廣為其說。如問與般若波羅蜜相應一事，而佛種種分別。如貧者從大富好施者乞，所乞雖少，所與甚多。佛亦如是，有無量無漏佛法具足之富，以大慈悲好行施惠；因舍利弗少問故，佛為大眾廣分別說。 
　　復次，是般若波羅蜜中，種種因緣譬喻，多說空法。有新發意者，取空相，著是空法，于生死業因緣中生疑：“若一切法畢竟空，無來無去，無出無入相，云何死而有生？現在眼見法，尚不應有，何況死后余處生，不可見而有？”如是等種種邪疑顛倒心，為斷是故，佛種種因緣，廣說有死有生。 
　　問曰：無有死生因緣。何以故？人死歸滅。滅有三種：一者、火燒為灰，二者、蟲食為糞，三者、終歸于土。今但見其滅，不見更有出者受于后身！以不見故，則知為無！ 
　　答曰：若汝謂身滅便無者，云何有眾生先世所習憂喜怖畏等？如小兒生時，或啼或笑，先習憂喜故，今無人教而憂喜續生。又如犢子生知趣乳；豬羊之屬，其生未幾，便知有牝牡之合。子同父母，好丑貧富，聰明闇鈍，各各不同；若無先世因緣者，不應有異！如是等種種因緣，知有后世。 
　　又汝先言不見別有去者，人身中非獨眼根能見，身中六情各有所知：有法可聞、可嗅、可味、可觸、可知者；可聞法尚不可見，何況可知者？有生有死法，亦可見，亦可知；汝肉眼故不見，天眼者了了能見。如見人從一房出，入一房；舍此身至后身，亦如是。若肉眼能見者，何用求天眼？若爾者，天眼、肉眼，愚圣無異；汝以畜生同見，何能見后世？可知者，如人死生雖無來去者，而煩惱不盡故，于身情意相續，更生身情意；身情意造業，亦不至后世，而從是因緣更生，受后世果報。譬如乳中著毒，乳變為酪，酪變為酥；乳非酪酥，酪酥非乳，乳酪雖變而皆有毒。此身亦如是，今世五眾因緣故，更生后世五眾行業，相續不異故，而受果報。又如冬木，雖未有華葉果實，得時節會，則次第而出。如是因緣，故知有死生。 
　　復次，現世有知宿命者，如人夢行，疲極睡臥，覺已，憶所經由。又一切圣人內外經書，皆說后世。 
　　復次，現世不善法，動發過重，生瞋恚、嫉妒、疑悔內惱故，身則枯悴，顏色不悅。惡不善法，受害如是，何況起身業、口業！若生善法，凈信業因緣，心清凈，得如實智慧，心則歡悅，身得輕軟，顏色和悅。以有苦樂因緣故，有善不善；今定有善不善故，當知必有后世。但眾生肉眼不見，智慧薄故而生邪疑，雖修福事，所作淺薄。譬如藥師為王療病，王密為起宅，而藥師不知；既歸見之，乃悔不加意盡力治王。 
　　復次，圣人說今現在事實可信故，說后世事亦皆可信；如人夜行險道，導師授手，知可信故，則便隨逐。比智及圣人語，可知定有后世。汝以肉眼重罪，比智薄故，又無天眼，既自無智，又不信圣語，云何得知后世？ 
　　復次，佛法中諸法畢竟空，而亦不斷滅；生死雖相續，亦不是常；無量阿僧祇劫業因緣，雖過去亦能生果報而不滅；是為微妙難知。若諸法都空者，此品中不應說往生，何有智者前后相違？若死生相實有，云何言諸法畢竟空？但為除諸法中愛著邪見顛倒故，說畢竟空；不為破后世故說。汝無天眼故疑后世，欲自陷罪惡！遮是罪業因緣故，說種種往生。佛法不著有，不著無，有無亦不著，非有非無亦不著，不著亦不著；如是人則不容難！譬如以刀斫空，終無所傷。為眾生故隨緣說法，自無所著，以是故中論中說： 
 
　　“一切諸法實，一切法虛妄，諸法實亦虛，非實亦非虛！ 
　　　涅槃際為真，世間際亦真，涅槃世無別，小異不可得！” 
 
　　是為畢竟空相。畢竟空，不遮生死業因緣，是故說往生。 
　　問曰：若般若波羅蜜一相，所謂無相，云何與般若相應。從一佛國至一佛國，常值諸佛？ 
　　答曰：般若波羅蜜攝一切法，譬如大海，以是故不應作難！ 
　　復次，汝自說般若波羅蜜一相無相，若無相云何有難？汝則無相中取相，是事不然。 
　　復次，因般若波羅蜜故，行念佛三昧等諸善法，生值諸佛。 
　　復次，行般若波羅蜜者，深入大悲；如慈父見子，為無所直物故死，父甚愍之，此兒但為虛誑故死！諸佛亦如是，知諸法畢竟空不可得，而眾生不知；眾生不知故，于空法中染著，著因緣故，墮大地獄。是故深入大悲，以大慈悲因緣故，得無量福德；得無量福德故，生值諸佛，從一佛國至一佛國。是菩薩從此死，彼間生，彼間死，復至彼間生；如是乃至得佛，終不離佛。譬如有福之人，從一大會至一大會。或有是間死，彼間生，于彼以五神通力故，從一佛國至一佛國，供養諸佛，度脫眾生，是初菩薩。佛國者，十方如恒河沙等諸三千大千世界，是名一佛土；諸佛神力，雖能普遍自在無礙，眾生度者有局。諸佛現在者，佛現在其佛國土中者。 
　　第二菩薩無方便入初禪，乃至行六波羅蜜。無方便者，入初禪時，不念眾生；住時起時，亦不念眾生，但著禪味，不能與初禪和合行般若波羅蜜，是菩薩慈悲心薄，故功德薄少；功德薄少故，為初禪果報所牽，生長壽天。 
　　復次，不能以初禪福德，與眾生共回向阿耨多羅三藐三菩提。如是等無量無方便義。長壽天者，非有想非無想處，壽八萬大劫。或有人言：“一切無色定，通名長壽天；以無形不可化故，不任得道，常是凡夫處故。”或說無想天，名為長壽，亦不任得道故。或說從初禪至四禪，除凈居天，皆名長壽，以著味邪見，不能受道者。還生人間值佛者，以本發阿耨多羅三藐三菩提心故，或于禪中集諸福德。所以者何？彼間著味，善心難生故。如經中說：如佛問比丘：“甲頭土多？地上土多？”諸比丘言：“地土甚多，不可為喻！”佛言：“天上命終，還生人中者，如甲頭土；墮地獄者，如地土。” 
　　問曰：鈍根者，二十二根中何者是？ 
　　答曰：有人言：“慧根能觀諸法，以久受著禪味故鈍。”有人言：“信等五根，皆助成道法，以受報著味故鈍。”有人言：“菩薩清凈福德、智慧因緣故，十八根皆利，罪故則鈍。”眼等六根，如法華經說。命根不為老、病、貧、窮等所惱，安隱受樂，是為命根利。樂等五根了了覺知，故言利。 
　　復次，受樂時知樂無常等過隨逐，不生貪欲故利；余受亦如是。信根牢堅深固，難事能信，故言利。余亦應如是隨相分別。男根凈者，得陰藏相；不著細滑故，知欲為過，是為利。 
　　復次，三善根利，故名為利；菩薩或時于三無漏根不證實際故利，與利相違故鈍。 
　　問曰：第三菩薩若能舍禪，云何言無方便？ 
　　答曰：是菩薩命終時，入不善心，舍諸禪定方便。菩薩若入欲界系善心、若無記心而舍諸禪，入慈悲心，憐愍眾生，作是念：“所若隨禪定生，不能廣利益眾生。”生欲界者，有十處：四天下人，六欲天。三惡道，菩薩所不生。鈍根者，如第二菩薩說。 
　　第四菩薩，入位得菩薩道，修三十七品，能住十八空，乃至大慈大悲，此名方便。上二菩薩，但有禪定，直行六波羅蜜，以是故無方便。第四菩薩，方便力故，不隨禪定無量心生。所以者何？行四念處乃至大慈大悲故；命終時憐愍眾生，愿生他方現在佛國，續與般若波羅蜜相應。所以者何？愛樂隨順般若波羅蜜故。 
　　問曰：此是何等菩薩？ 
　　答曰：佛自說颰陀劫中菩薩，或有非颰陀劫中菩薩，但取其大者。 
　　問曰：云何名颰陀？云何名劫？ 
　　答曰：如經說：有一比丘問佛言：“世尊，幾許名劫？”佛告比丘：“我雖能說，汝不能知，當以譬喻可解：有方百由旬城，溢滿芥子，有長壽人過百歲，持一芥子去，芥子都盡，劫猶不儩。又如方百由旬石，有人百歲，持迦尸輕軟氈衣一來拂之，石盡，劫猶不儩。”時中最小者，六十念中之一念；大時名劫。劫有二種：一為大劫，二為小劫。 
　　大劫者，如上譬喻。劫欲盡時，眾生自然心樂遠離；樂遠離故，除五蓋，入初禪，是人離生喜樂。從是起已，舉聲大唱言：“諸眾生，甚可惡者是五欲，第一安隱者是初禪。”眾生聞是唱已，一切眾生心，皆自然遠離五欲，入于初禪。自然滅覺觀，入第二禪，亦如是唱。或離二禪、三禪，亦如是。三惡道眾生，自然得善心，命終皆生人中；若重罪者，生他方地獄，如泥犁品中說。是時三千大千世界，無一眾生在者。爾時，二日出，乃至七日出，三千大千世界地，盡皆燒盡。如十八空中，廣說劫生滅相。復有人言：“四大中三大有所動作，故有三種劫。或時火劫起，燒三千大千世界，乃至初禪四處；或時水劫起，漂壞三千大千世界，乃至二禪八處；或時風劫起，吹壞三千大千世界，乃至三禪十二住處。”是名大劫。 
　　小劫亦三種：外三大發，世界滅；內三毒發，故眾生滅，所謂饑餓、刀兵、疾病。復有人言：“時節歲數，名為小劫。”如法華經中說：舍利弗作佛時，正法住二十小劫，像法住二十小劫；佛從三昧起，于六十小劫中說法華經。是眾小劫和合，名為大劫。 
　　劫簸，秦言分別時節。颰陀者，秦言善。有千萬劫過去，空無有佛，是一劫中有千佛興，諸凈居天歡喜，故名為善劫。凈居天何以知此劫當有千佛？前劫盡已，廓然都空；后有大水，水底涌出有千枚七寶光明蓮華，是千佛之相；凈居諸天，因是知有千佛。以是故，說是菩薩于此劫中，得阿耨多羅三藐三菩提。  
　　【經】“舍利弗，有菩薩摩訶薩，入初禪乃至第四禪，入慈心乃至舍，入空處乃至非有想非無想處；以方便力不隨禪生，還生欲界剎利大姓、婆羅門大姓、居士大家，成就眾生故。”　　 
　　【論】問曰：菩薩有二種：一者、隨業生；二者、得法性身，為度眾生故，種種變化身生三界，具佛功德，度脫眾生。故二身之中，今是何者？ 
　　答曰：是菩薩，是業因緣生身。所以者何？入諸禪方便力故，不隨禪生。法身菩薩變化自在，則不大須方便。入禪方便義，先已說。 
　　問曰：若不隨禪定，何以生于欲界，不生他方清凈世界？ 
　　答曰：諸菩薩行各各不同。或有菩薩于禪轉心，生他方佛國；菩薩回心生欲界，亦如是。 
　　問曰：生他方佛國者，為是欲界、非欲界？ 
　　答曰：他方佛國，雜惡不凈者，則名欲界。若清凈者，則無三惡道、三毒，乃至無三毒之名，亦無二乘之名，亦無女人。一切人皆有三十二相，無量光明，常照世間；一念之頃，作無量身，到無量如恒河沙等世界，度無量阿僧祇眾生，還來本處。如是世界在地上，故不名色界；無欲故，不名欲界；有形色故，不名無色界。諸大菩薩福德清凈業因緣故，別得清凈世界，出于三界。或有以大慈大悲心憐愍眾生故，生此欲界。 
　　問曰：若命終時，舍此禪定，初何以求學？ 
　　答曰：欲界心狂不定，為柔軟攝心故入禪；命終時，為度眾生起欲界心。 
　　問曰：若生人中，何以故正生剎利等大家，不生余處？ 
　　答曰：生剎利，為有勢力；生婆羅門家，為有智慧；生居士家，為大富故，能利益眾生。貧窮中自不能利，何能益人？生欲界天，次當說。  
　　【經】“舍利弗，復有菩薩摩訶薩，入初禪乃至第四禪，入慈心乃至舍，入空處乃至非有想非無想處，以方便力故不隨禪生；或生四天王天處，或生三十三天，夜摩天、兜率陀天、化樂天、他化自在天。于是中成就眾生，亦凈佛世界，常值諸佛。”　　 
　　【論】是義同上，生天為異。 
　　問曰：欲界諸天，情著五欲，難可化度，菩薩何以生彼，而不生人中？ 
　　答曰：諸天著心雖大，菩薩方便力亦大。如說三十三天上，有須浮摩樹林，天中圣天，厭舍五欲，在中止住，化度諸天。兜率天上，恒有一生補處，諸菩薩常得聞法。密跡金剛力士，亦在四天王天上，如是等教化諸天。  
　　【經】“復次，舍利弗，有菩薩摩訶薩，行般若波羅蜜，以方便力故入初禪。此間命終，生梵天處，作大梵天王。從梵天處，游一佛國至一佛國，在所有諸佛得阿耨多羅三藐三菩提，未轉法輪者，勸請令轉。”　　 
　　【論】問曰：若隨初禪生，有何方便？ 
　　答曰：雖生而不著味，念佛道，憶本愿，入慈心，念佛三昧，與禪和合，故名為方便。 
　　問曰：何以故作梵王？ 
　　答曰：菩薩集福德因緣大故，世世常為物主，乃至生鹿中，亦為其王。 
　　復次，是菩薩本愿，欲請佛轉法輪，不應作散天。或時此中三千大千世界無佛，從一佛國至一佛國，求覓初成佛未轉法輪者。所以者何？梵天王法，常應勸請諸佛轉法輪故。  
　　【經】“舍利弗，有菩薩摩訶薩一生補處，行般若波羅蜜，以方便力故入初禪乃至第四禪，入慈心乃至舍，入空處乃至非有想非無想處，修四念處乃至八圣道分，入空三昧、無相、無作三昧，不隨禪生，生有佛處，修梵行。若生兜率天上，隨其壽終，具足善根，不失正念；以無數百千億萬諸天，圍繞恭敬，來生此間，得阿耨多羅三藐三菩提。”　　 
　　【論】問曰：是一生菩薩，在十住地，已具足諸功德，今何以修習諸行？ 
　　答曰：心未入涅槃，要有所行，所謂四禪乃至三三昧。 
　　復次，是菩薩于天人中，示行人法，修行求道。 
　　復次，是菩薩雖在十住地，猶有煩惱習在；又于諸法猶有所不知，是故修行。 
　　復次，是菩薩雖行深行，三十七品、三解脫門等，猶未取證；今為證故，更修諸行。 
　　復次，雖是大菩薩，于佛猶小；譬如大聚火，雖有所照，于日則不現。如放缽經中，彌勒菩薩語文殊尸利：“如我后身復作佛，如恒河沙等文殊尸利，不知我舉足下足事！”以是故，雖在十住，猶應修行。 
　　問曰：一生菩薩，何以不廣度眾生，而要生佛前？ 
　　答曰：是菩薩所度已多，今垂欲成佛，應在佛前。所以者何？非但度眾生得成佛，諸佛深法，應當聽聞故。 
　　問曰：若為咨問佛事故，在佛前者，何以故釋迦文佛作菩薩時，在迦葉佛前，惡口毀訾？ 
　　答曰：是事先已說，法身菩薩，種種變化身以度眾生。或時行人法，有饑渴、寒熱、老病、憎愛、瞋喜、贊嘆、訶罵等，除諸重罪，余者皆行。是釋迦文菩薩，爾時，為迦葉佛弟，名郁多羅。兄智慧熟，不好多語；弟智慧未備故，多好論議；時人謂弟為勝。兄后出家，得成佛道，號名迦葉；弟為閻浮提王訖梨機師，有五百弟子，以婆羅門書，教授諸婆羅門，諸婆羅門等不好佛法。爾時，有一陶師，名難陀婆羅，迦葉佛五戒弟子，得三道，與王師郁多羅為善友，以其心善凈信故。爾時，郁多羅乘金車，駕四白馬，與弟子俱出城門。難提婆羅于路相逢，郁多羅問言：“從何所來？”答言：“汝兄得阿耨多羅三藐三菩提，我供養還，汝可共行覲見于佛，故來相迎！”郁多羅作是念：“若我徑到佛所，我諸弟子當生疑怪，汝本論議智慧恒勝，今往供養，將是親屬愛故，必不隨我。”恐破其見佛因緣故，住諸法實相智中，入無上方便慧，度眾弟子故，口出惡言：“此禿頭人，何能得菩提道？”爾時，難提婆羅善友，為如瞋狀，捉頭挽言：“汝不得止！”郁多羅語弟子言：“其事如是，吾不得止！”即時師徒俱行詣佛，見佛光相，心即清凈，前禮佛足，在一面坐。佛為隨意說法，郁多羅得無量陀羅尼門，諸三昧門皆開；五百弟子還發阿耨多羅三藐三菩提心。郁多羅從座起，白佛言：“愿佛聽我出家作比丘！”佛言：“善來！”即成沙門。以是方便故，現出惡言，非是實也，虛空可破，水可作火，火可作水，一生菩薩于凡人中瞋心叵得，何況于佛？ 
　　問曰：若爾者，佛何以受第八罪報、六年苦行？ 
　　答曰：小乘法與大乘法異，若無異者，不應有大、小。小乘法中，不說法身菩薩秘奧深法，無量不可思議神力；多說斷結使直取涅槃法。 
　　復次，若佛不受是第八罪報，有諸天、神仙、龍、鬼、諸長壽者，見有此惡業而不受罪報，謂為無業報因緣；以是故，雖現在無惡業，亦受罪報。又有今世因緣，諸外道等信著苦行，若佛不六年苦行，則人不信，言是王子慣樂，不能苦行，以是故佛六年苦行。有外道苦行者，或三月、半歲、一歲，無能六年日食一麻一米者；諸外道謂此為苦行之極，是人若無道，真無道也，于是信受皆入正道。以是二因緣故，六年苦行，非實罪也。何以故？諸佛斷一切不善，成就一切善法故；佛若實受罪報，不得言成一切善法，斷一切不善法。 
　　復次，小乘法中，佛為小心眾生故，說一生菩薩猶惡口毀佛；一生菩薩，尚不罵小兒，云何實毀佛？皆是方便為眾生故。何以知之？是釋迦文佛，毗婆尸佛時作大婆羅門，見佛眾僧食疾而發是言：“如是人輩，應食馬麥！”因此罪故，墮黑繩等地獄，受無量世苦已；余罪因緣，雖成佛道，而三月食馬麥。又聲聞法中，說佛過三阿僧祇劫，常為男子，常生貴處，常不失諸根，常識宿命，常不墮三惡道中，從毗婆尸佛來，九十一劫。如汝法，九十一劫中，不應墮惡道，何況末后一劫！以是故知非是實也，方便故說。 
　　問曰：佛二罪，毗尼、雜藏中說，是可信受。三阿僧祇后百劫不墮惡道者，從初阿僧祇亦不應墮惡道，若不墮者，何以但說百劫？佛無是說，但是阿毗曇鞞婆沙論議師說？ 
　　答曰：阿毗曇是佛說，汝聲聞人隨阿毗曇論議，是名鞞婆沙，不應有錯！又如薄拘盧，以一訶梨勒果施僧，于九十一劫中不墮惡道，何況菩薩無量世來以身布施，修諸功德，而以小罪因緣墮在地獄？如是事，鞞婆沙不應錯！以是故，小乘人不知菩薩方便。 
　　復次，聽汝鞞婆沙不錯，佛自說菩薩本起：菩薩初生時，行七步，口自說言：“我所以生者，為度眾生故。”言已，默然。乳哺三年，不行不語；漸次長大，行語如法。一切嬰孩，小時未能行語，漸次長大，能具人法；今云何菩薩初生，能行、能語，后便不能？當知是方便力故。若受是方便，一切佛語皆得通；若不受者，一實一虛！如是種種因緣，知為度眾生故，現行惡口。 
　　問曰：一生菩薩，何以但生兜率天上，不生余處？ 
　　答曰：若在他方世界來者，諸長壽天、龍、鬼、神求其來處不能知，則生疑心，謂為幻化。若在人中死、人中生，然后作佛者，人起輕慢，天則不信；法應天來化人，不應人化天也！是故天上來生，則是從天為人，人則敬信。無色界中無形，不得說法，故不在中生。色界中雖有色身可為說法，而深著禪味，不能大利益眾生故，是故不在中生。下三欲天，深厚結使，粗心錯亂；上二天結使既厚，心濡不利；兜率天上，結使薄，心濡利，常是菩薩住處。譬如太子將登王位，先于靜室，七日齋潔，然后登正殿受王位。補處菩薩亦如是，兜率天上如齋處，于彼末后受天樂；壽終來下，末后受人樂，便成阿毗三佛。無量百千萬億諸天圍繞來生是間，以菩薩先常于無始生死中，往返天上人間，今是末后天身，不復更來生天，是故咸皆侍送。菩薩于彼壽盡，當下作佛；諸天壽有盡者、不盡者，作愿下生，為菩薩檀越。 
　　復次，諸天下者，欲常侍衛菩薩，以有百億魔怨，恐來惱亂菩薩故。此菩薩生人中，厭老病死，出家得阿耨多羅三藐三菩提，如菩薩本起經中說。  
　　【經】“復次，舍利弗，有菩薩摩訶薩得六神通，不生欲界、色界、無色界；從一佛國至一佛國，供養、恭敬、尊重、贊嘆諸佛。舍利弗，有菩薩摩訶薩游戲神通，從一佛國至一佛國，所至到處，無有聲聞、辟支佛乘，乃至無二乘之名。舍利弗，有菩薩摩訶薩游戲神通，從一佛國至一佛國，所至到處，其壽無量。舍利弗，有菩薩摩訶薩游戲神通，從一國土至一國土，所至到處，有無佛、法、僧處，贊佛、法、僧功德；諸眾生等聞佛名、法名、僧名故，于此命終，生諸佛前。”　　 
　　【論】釋曰：菩薩有二種：一者、生身菩薩，二者、法身菩薩；一者、斷結使，二者、不斷結使。法身菩薩斷結使，得六神通；生身菩薩不斷結使，或離欲得五神通。得六神通者，不生三界，游諸世界，供養十方諸佛。游戲神通者，到十方世界度眾生，雨七寶；所至世界，皆一乘清凈，壽無量阿僧祇劫。 
　　問曰：菩薩法應度眾生，何以但至清凈無量壽佛世界中？ 
　　答曰：菩薩有二種：一者、有慈悲心，多為眾生；二者、多集諸佛功德。樂多集諸佛功德者，至一乘清凈無量壽世界。好多為眾生者，至無佛法眾處，贊嘆三寶之音，如后章說。  
　　【經】“舍利弗，有菩薩摩訶薩初發意時，得初禪乃至第四禪，得四無量心，得四無色定，修四念處乃至十八不共法；是菩薩不生欲界、色界、無色界中，常生有益眾生之處。”　　 
　　【論】釋曰：此菩薩或生無佛世界，或生有佛世界。世界不凈，有三惡道，貧窮下劣；或生清凈世界。至無佛世界，以十善道、四禪乃至四無色定，利益眾生；令信向三寶，稱說五戒及出家戒，令得禪定、智慧功德。不清凈世界有二種：有現在佛，及佛滅度后。佛滅度后，或時出家，或時在家，以財施、法施種種利益眾生。若佛在世，作種種因緣引導眾生，令至佛所。清凈世界者，眾生未具功德者，令其滿足，是名在所生處利益眾生。  
　　【經】“舍利弗，有菩薩摩訶薩，初發意時，行六波羅蜜，上菩薩位，得阿毗跋致地。舍利弗，有菩薩摩訶薩，初發心時，便得阿耨多羅三藐三菩提，便轉法輪，與無量阿僧祇眾生作益厚已，入無余涅槃；是佛般涅槃后，余法若住一劫，若減一劫。舍利弗，有菩薩摩訶薩，初發意時，與般若波羅蜜相應，與無數百千億菩薩，從一佛國至一佛國，凈佛世界。”　　 
　　【論】釋曰：有三種菩薩，利根心堅。未發心前，久來集諸無量福德智慧；是人遇佛，聞是大乘法，發阿耨多羅三藐三菩提心，即時行六波羅蜜，入菩薩位，得阿毗跋致地。所以者何？先集無量福德，利根心堅，從佛聞法故。譬如遠行，或有乘羊而去，或有乘馬而去，或有神通去者。乘羊者久久乃到，乘馬者差速，乘神通者發意頃便到；如是不得言發意間云何得到？神通相爾，不應生疑！菩薩亦如是，發阿耨多羅三藐三菩提時，即入菩薩位。有菩薩初發意，初雖心好，后雜諸惡，時時生念：“我求佛道，以諸功德回向阿耨多羅三藐三菩提。”是人久久無量阿僧祇劫，或至或不至。先世福德因緣薄，而復鈍根，心不堅固，如乘羊者。有人前世，少有福德利根，發心漸漸行六波羅蜜，若三、若十、若百阿僧祇劫，得阿耨多羅三藐三菩提，如乘馬者必有所到。第三乘神通者，如上說。 
　　是三種發心：一者、罪多福少，二者、福多罪少，三者、但行清凈福德。清凈有二種：一者、初發心時，即得菩薩道；二者、小住，供養十方諸佛，通達菩薩道，入菩薩位，即是阿毗跋致地。阿毗跋致地菩薩義，如先說。次后菩薩，大厭世間，世世已來，常好真實，惡于欺誑。是菩薩亦利根堅心，久集無量福德智慧，初發心時，便得阿耨多羅三藐三菩提，即轉法輪，度無量眾生，入無余涅槃；法住若一劫，若減一劫，留化佛度眾生。佛有二種神通力：一者、現在時，二者、滅后。劫義，如上說。劫中所度眾生，亦復不少！次后菩薩，亦利根心堅，久集福德，發心即與般若波羅蜜相應，得六神通；與無量眾生，共觀十方清凈世界，而自莊嚴其國。如阿彌陀佛，先世時作法藏比丘，佛將導遍至十方，示清凈國，令選擇凈妙之國，以自莊嚴其國。  
大智度論卷第三十九 釋往生品第四之二  
　　【經】“舍利弗，有菩薩摩訶薩行般若波羅蜜，得四禪、四無量心、四無色定，游戲其中入初禪；從初禪起入滅盡定，從滅盡定起乃至入四禪，從四禪起入滅盡定，從滅盡定起入虛空處，從虛空處起入滅盡定，從滅盡定起乃至入非有想非無想處，從非有想非無想處起入滅盡定。如是，舍利弗，菩薩摩訶薩行般若波羅蜜，以方便力故入超越定。”　　 
　　【論】問曰：若凡夫人不能入滅盡定，云何菩薩從初禪起入滅盡定？ 
　　答曰：阿毗曇鞞婆沙中小乘如是說，非佛三藏說。又是菩薩，圣人尚不及，何況當是凡夫？譬如六牙白象，雖被毒箭，猶憐愍怨賊！如是慈悲心，阿羅漢所無。畜生中猶尚如是，何況作人身，離欲入禪而不得滅盡定？ 
　　問曰：若菩薩得滅盡定可爾，超越定法不能過二；若言從初禪起乃至入滅盡定，無有是法！ 
　　答曰：余人雖有定法，力少故，不能遠超；菩薩無量福德智慧力，深入禪定，心亦不著，故能遠超。譬如人中力士，踔不過三四丈，若天中力士，無復限數。小乘法中，超一者是定法；菩薩禪定力大，心無所著，故遠近隨意。 
　　問曰：若爾者，超越者是大，次第定不應為大？ 
　　答曰：二俱為大。所以者何？從初禪起至二禪，更無余心，一念得入，乃至滅盡定皆爾。超越者，從初禪起入第三禪，亦不令余心雜，乃至滅盡定，逆順皆爾。有人言：“超越定勝。所以者何？俱無余心雜而能超越故。譬如槃馬，回轉隨意。”  
　　【經】“舍利弗，有菩薩摩訶薩行般若波羅蜜，修四念處乃至十八不共法，不取須陀洹果、斯陀含果、阿那含果、阿羅漢果、辟支佛道；以方便力，為眾生故起八圣道分，以是八道，令得須陀洹果乃至辟支佛道。” 
　　佛告舍利弗：“一切阿羅漢、辟支佛果及智，是菩薩摩訶薩無生法忍。舍利弗，當知是菩薩摩訶薩行般若波羅蜜，在阿鞞跋致地中住。”　　 
　　【論】問曰：何以不說是菩薩行六波羅蜜，而但說得四念處？ 
　　答曰：若說、若不說，當知菩薩皆行六波羅蜜；于三十七品或行、或不行。不證聲聞、辟支佛道者，有大慈大悲，深入方便力等，如先說。 
　　問曰：自不得諸道果，云何能以化人？ 
　　答曰：佛自說因緣，所謂聲聞、辟支佛果及智，皆是菩薩法忍；但不受諸道果名字，果及智皆入無生法忍中。 
　　復次，唯不取證，余者皆行。得菩薩道故，名為阿鞞跋致。  
　　【經】“舍利弗，有菩薩摩訶薩住六波羅蜜，凈兜率天道，當知是賢劫中菩薩。”　　 
　　【論】釋曰：菩薩有各各道、各各行、各各愿。是菩薩修業因緣，生兜率天上，入千菩薩會中，次第作佛。如是相，當知是賢劫中菩薩。  
　　【經】“舍利弗，有菩薩摩訶薩，修四禪乃至十八不共法，未證四諦，當知是菩薩一生補處。”　 
　　【論】問曰：是一生補處菩薩，應生兜率天，云何說得四禪等？ 
　　答曰：是菩薩生兜率天上，離欲得四禪等。 
　　復次，是補處菩薩，離欲來久具足佛法，以方便力，隨補處法，生兜率天。 
　　未證四諦者，故留不證。若取證者，成辟支佛，欲成佛故不證。  
　　【經】“舍利弗，有菩薩摩訶薩無量阿僧祇劫修行，得阿耨多羅三藐三菩提。”　　 
　　【論】釋曰：是菩薩雖種善根，求阿耨多羅三藐三菩提，以鈍根雜行故，久乃得之。以深種善根，故必得。  
　　【經】“舍利弗，有菩薩摩訶薩住六波羅蜜，常勤精進，利益眾生，不說無益之事。” 
　　【論】釋曰：是菩薩先有惡口故，發菩薩心愿言：“我永離口四過，得是道。” 
　　復次，此菩薩知是般若波羅蜜中諸法，無有定相，不可著、不可說相故。如是知能利益者，皆是佛法；若不能利益，雖種種好語，非是佛法。譬如種種好藥，不能破病，不名為藥；趣得土泥等能瘥病者，是名為藥。以是故，恐其謬錯，故不說無益之事。  
　　【經】“舍利弗，有菩薩摩訶薩行六波羅蜜，常勤精進，利益眾生，從一佛國至一佛國，斷眾生三惡道。” 
　　【論】釋曰：是菩薩住六神通，到十方世界，遮上、中、下三種不善道。  
　　【經】“舍利弗，有菩薩摩訶薩住六波羅蜜，以檀為首，安樂一切眾生：須飲食與飲食，衣服、臥具、纓絡、華香、房舍、燈燭，隨所須皆給與之。” 
　　【論】釋曰：菩薩有二種：一者、能令眾生離苦，二者、能與樂。復有二種：一者、憐愍三惡道眾生，二者、憐愍人。是菩薩與眾生樂，憐愍人故，隨所須皆與之。  
　　【經】“舍利弗，有菩薩摩訶薩行般若波羅蜜時，變身如佛，為地獄中眾生說法，為畜生、餓鬼中眾生說法。” 
　　【論】問曰：是菩薩何以故變作佛身，似不尊重佛？ 
　　答曰：有眾生見佛身得度者，或有見轉輪圣王等余身得度者，以是故變身作佛。 
　　復次，世間稱佛名字是大悲，是世尊。若以佛身入地獄者，則閻羅王諸鬼神不遮礙，是我所尊者師，云何可遮？ 
　　問曰：若地獄中火燒，常有苦痛，心常散亂，不得受法，云何可化？ 
　　答曰：是菩薩以不可思議神通力，破鑊滅火，禁制獄卒，放光照之；眾生心樂，乃為說法，聞則受持。 
　　問曰：若爾者，地獄眾生，有得道者不？ 
　　答曰：雖不得道，種得道善根因緣。所以者何？以重罪故，不應得道。畜生道中當分別：或得者，或不得者。如阿那婆達多龍王、娑竭龍王等，得菩薩道。鬼神道中，如夜叉、密跡金剛、鬼子母等，有得見道，是大菩薩。  
　　【經】“舍利弗，有菩薩摩訶薩行六波羅蜜時，變身如佛，遍至十方如恒河沙等諸佛世界，為眾生說法；亦供養諸佛及凈佛世界，聞諸佛說法；觀采十方凈妙佛國相，而以自起殊勝世界。其中菩薩摩訶薩，皆是一生補處。” 
　　【論】釋曰：是菩薩遍為六道說法，以佛身為十方眾生說法。若眾生聞弟子教者，不能信受；若聞佛獨尊自在者說法，信受其語。是菩薩二事因緣故，供養諸佛：莊嚴世界，聞莊嚴世界法。到十方佛國，取清凈世界相，行業因緣，轉復殊勝光明亦多。所以者何？此國中，皆一生補處菩薩。 
　　問曰：若先已說兜率天上一生補處菩薩，今云何說他方世界菩薩，皆一生補處？ 
　　答曰：兜率天上一生補處者，是三千世界常法，余處不定。所謂第一清凈者，轉身成佛道故。  
　　【經】“舍利弗，有菩薩摩訶薩行六波羅蜜時，成就三十二相，諸根凈利。諸根凈利故，眾人愛敬；以愛敬故，漸以三乘法而度脫之。如是，舍利弗，菩薩摩訶薩行般若波羅蜜時，應學身清凈、口清凈。”　　 
　　【論】釋曰：是菩薩欲令眾生眼見其身得度，故以三十二相莊嚴身。諸根凈利者，眼等諸根明利，出過余人；信、慧根諸心數根等，利凈第一。見者嘆其希有：“我無此事！”愛敬是菩薩，信受其語，世世具足道法，以三乘道入涅槃。是三十二相眼等諸根，皆從身、口業因緣清凈得，以是故，佛說菩薩應當凈身、口業。  
　　【經】“舍利弗，有菩薩摩訶薩行六波羅蜜得諸根凈，以是凈根，而不自高，亦不下他。”　　 
　　【論】釋曰：是菩薩常深凈行六波羅蜜，故得眼等諸根凈利，人皆愛敬；慧等諸心數法根，凈利無比，為度眾生故。世間常法，若得殊異，心則自高，輕諸余人，作是念：“汝無此事，我獨有此。”以是因緣故，還失佛道。如經中說：菩薩輕余菩薩，念念一劫，遠于佛道，經爾所劫更修佛道。以是故，而不自高，亦不下他。  
　　【經】“舍利弗，有菩薩摩訶薩從初發心，住檀波羅蜜、尸羅波羅蜜，乃至阿鞞跋致地，終不墮惡道。”　　 
　　【論】釋曰：是菩薩從初已來，怖畏惡道，所作功德，愿不墜墮。乃至阿鞞跋致地者，以未到中間，畏墮惡道故作愿，菩薩作是念：“若我墮三惡道者，自不能度，何能度人？又受三惡道苦惱時，以瞋惱故，結使增長，還起惡業，復受苦報；如是無窮，何時當得修行佛道？” 
　　問曰：若持戒果報不墮惡道者，何以復說布施？ 
　　答曰：持戒是不墮惡道根本，布施亦能不墮。 
　　復次，菩薩持戒，雖能不墮惡道中，生人中貧窮，不能自利，又不益人；以是故行布施。余波羅蜜，各有其事。  
　　【經】“舍利弗，有菩薩摩訶薩，從初發心，乃至阿鞞跋致地，常不舍十善行。”　　 
　　【論】釋曰：佛說持戒故，不墮惡道，布施隨逐。今不知云何行尸羅波羅蜜，乃至阿鞞跋致地，是故復說常行十善。 
　　復次，先菩薩持戒不牢固，布施隨助；今說但持戒牢固，不舍十善，不墮三惡道。  
　　【經】“舍利弗，有菩薩摩訶薩，住檀波羅蜜、尸羅波羅蜜中，作轉輪圣王，安立眾生于十善道，亦以財物布施眾生。”　　 
　　【論】釋曰：是檀、尸波羅蜜因緣故，作轉輪圣王。行尸羅波羅蜜故，能令眾生信受十善。行檀波羅蜜故，以財寶給施眾生，亦不可盡。 
　　問曰：一切菩薩，皆行是二波羅蜜，作轉輪圣王不？ 
　　答曰：不必然也！何以故？如此品中，諸菩薩種種法入佛道。有菩薩聞轉輪圣王儀法，在此處能利益眾生，故作是愿。或有菩薩種轉輪圣王因緣，雖不作愿，亦得轉輪圣王報；自行二波羅蜜故，作轉輪圣王，亦教一切眾生行十善道，亦自行布施。聞者生疑，為一世作，為世世作？以是故：  
　　【經】“佛告舍利弗：有菩薩摩訶薩，住檀波羅蜜、尸羅波羅蜜，無量千萬世作轉輪圣王，值遇無量百千諸佛，供養恭敬，尊重贊嘆。”　　 
　　【論】釋曰：若菩薩知作轉輪圣王大益眾生者，便作轉輪圣王；若自知余身益大，亦作余身。 
　　復次，欲以世間法大供養佛故，作轉輪圣王。  
　　【經】“舍利弗，有菩薩摩訶薩，常為眾生以法照明，亦以自照；乃至阿耨多羅三藐三菩提，終不離照明。舍利弗，是菩薩摩訶薩，于佛法中已得尊重。舍利弗，以是故，菩薩摩訶薩行般若波羅蜜時，身、口、意不凈，不令妄起。”　　 
　　【論】釋曰：上菩薩行檀、尸波羅蜜，作轉輪圣王；是菩薩但分別諸經，讀誦、憶念、思惟、分別諸法，以求佛道。以是智慧光明，自利益，亦能利益眾生；如人闇道中燃燈，亦能自益，亦能益人。終不離者，是因緣故，終不離智慧光明，乃至阿耨多羅三藐三菩提。 
　　復次，是菩薩清凈法施，不求名利供養恭敬，不貪弟子，不恃智慧，亦不自高輕于余人，亦不譏刺；但念十方諸佛慈心念眾生，我亦如是學佛道：說法無所依止，適無所著，但為眾生，令知諸法實相。如是清凈說法，世世不失智慧光明，乃至阿耨多羅三藐三菩提。 
　　已得尊重者，上諸菩薩能如是者，于諸眾生皆為尊重。 
　　身、口、意不凈，不令妄起者，能以清凈法施者，不應雜起身、口、意惡業。所以者何？若起身、口、意惡者，聞者或不信受。若意業不凈，智慧不明；智慧不明，不能善行菩薩道。 
　　復次，不但此一菩薩，上來菩薩能行此法者，皆名尊重佛教。若菩薩欲行菩薩道，皆不應雜罪行，一切惡罪業，不令妄起。雜行者于行道則難，不能疾成佛道，罪業因緣壞諸福德故。  
　　【經】舍利弗白佛言：“世尊，云何菩薩身業不凈、口業不凈、意業不凈？”　　 
　　【論】問曰：舍利弗智慧第一，何以故不識身、口、意惡業？ 
　　答曰：舍利弗于聲聞法中則知，菩薩事異故不知。如說若菩薩生聲聞、辟支佛心，是為菩薩破戒。以是故，舍利弗疑，不知何者是菩薩罪、非罪。 
　　復次，舍利弗知身三不善道、口四不善道、意三不善道，是為身、口、意罪。此中佛答：若菩薩取身、口、意相，是則為菩薩身、口、意罪。如是等因緣故，舍利弗問。  
　　【經】佛告舍利弗：“若菩薩摩訶薩作是念：是身、是口、是意，如是取相作緣。舍利弗，是名菩薩身、口、意罪。舍利弗，菩薩摩訶薩行般若波羅蜜時，不得身、不得口、不得意。舍利弗，菩薩摩訶薩行般若波羅蜜時，若得身、得口、得意；用是得身、口、意故，能生慳心、犯戒心、瞋心、懈怠心、亂心、癡心。當知是菩薩行六波羅蜜時，不能除身、口、意粗業。”　　 
　　【論】釋曰：佛示舍利弗：法空中菩薩，不見是三業，是為無罪；若見是三業，是為罪。聲聞法中十不善道，是為罪業；摩訶衍中，見有身、口、意所作，是為罪。所以者何？有作、有見，作者、見者，皆是虛誑故。粗人則粗罪，細人則細罪。如離欲界時，五欲、五蓋為惡罪，初禪攝善覺觀，為無罪；離初禪入二禪時，覺觀為罪，二禪所攝善喜，為無罪；乃至非有想非無想處，亦如是。入諸法實相中，一切諸觀、諸見、諸法，皆名為罪。小乘人畏三惡道故，以十不善業為罪；大乘人以一切能生著心取相法，與三解脫門相違者名為罪。以是事異，故名為大乘。若見有是三業，雖不起惡，亦不名牢固；不見是身、口、意是三業根本，是為牢固。是菩薩法空故，不見是三事；用是三事，起慳貪相、犯戒相、瞋相、懈怠相、散亂相、愚癡相。因無故果亦無，如無樹則無蔭；若能如是觀者，則能除身、口、意粗業。 
　　問曰：先說罪業，今何以故言粗業？ 
　　答曰：粗業、罪業無異，罪即是粗，不名為細。 
　　復次，聲聞人以身、口不善業名為粗，意不善業名為細；瞋恚、邪見等諸結使，名為粗罪，愛、慢等結使，名為細罪；三惡覺，所謂欲覺、瞋覺、惱覺，名為粗；親里覺、國土覺、不死覺，名為細。但善覺名為微細，于摩訶衍中盡皆為粗，以是故此說粗罪。  
　　【經】舍利弗白佛言：“世尊，菩薩摩訶薩，云何除身、口、意粗業？” 
　　佛告舍利弗：“若菩薩摩訶薩，不得身，不得口，不得意，如是菩薩摩訶薩，能除身、口、意粗業。復次，舍利弗，菩薩摩訶薩，從初發意行十善道，不生聲聞心，不生辟支佛心，如是菩薩摩訶薩，能除身、口、意粗業。”　　 
　　【論】問曰：何等身、口、意細業，與相違者為粗？ 
　　答曰：如向所說者是。 
　　復次，凡夫人業，于聲聞業為粗；聲聞業，于大乘為粗。 
　　復次，垢業為粗，非垢業為細；能生苦受因緣業為粗，不生苦受因緣業為細；有覺有觀業為粗，無覺無觀業為細。 
　　復次，見我乃至知者、見者為粗；若不見我乃至知者、見者，但見三業處，五眾、十二入、十八界為細。 
　　復次，有所見者名為粗，無所見者名為細。以是故，佛告舍利弗：若菩薩不得身、口、意，是時則除三粗業。 
　　復次，初發意住畢竟空中，一切法不可得，而常行十善道，不起聲聞、辟支佛心；以不取相心，一切諸善根，皆回向阿耨多羅三藐三菩提，是名菩薩除身、口、意粗業罪，名為清凈。  
　　【經】“舍利弗，有菩薩摩訶薩，行般若波羅蜜凈佛道時，行檀波羅蜜、尸羅波羅蜜、羼提波羅蜜、毗梨耶波羅蜜、禪波羅蜜，是名菩薩摩訶薩，除身、口、意粗業。” 
　　舍利弗白佛言：“世尊，何等是菩薩摩訶薩佛道？” 
　　佛告舍利弗：“佛道者，菩薩摩訶薩不得身，不得口，不得意，不得檀波羅蜜，乃至不得般若波羅蜜，不得聲聞、辟支佛，不得菩薩，不得佛。舍利弗，是名菩薩摩訶薩佛道，所謂一切諸法不可得故。”　　 
　　【論】釋曰：是菩薩依六波羅蜜總相凈佛道。 
　　問曰：舍利弗從佛聞除三惡、三粗，即是凈佛道，今何以更問？ 
　　答曰：先說三業清凈相，今說一切法清凈相；先略說，今說別相；先但不得三業，今不得六波羅蜜，諸賢圣菩薩及佛，是名凈佛道，一切法皆不可得故。不得身乃至不得般若波羅蜜，是名法空；不得聲聞乃至佛，是名眾生空。菩薩住是二空中，漸漸得一切不可得空，不可得空即是諸法實相。是不可得空義，如先十八空中說。  
　　【經】“舍利弗，有菩薩摩訶薩行六波羅蜜時，無能壞者。” 
　　舍利弗白佛言：“世尊，云何菩薩摩訶薩行六波羅蜜時，無能壞者？” 
　　佛告舍利弗：“若菩薩摩訶薩行六波羅蜜時，不念有色乃至識，不念有眼乃至意，不念有色乃至法，不念有眼界乃至法界，不念有四念處乃至八圣道分，不念有檀波羅蜜乃至般若波羅蜜，不念有十力乃至十八不共法，不念有須陀洹果乃至阿羅漢果，不念有辟支佛乃至阿耨多羅三藐三菩提。舍利弗，菩薩摩訶薩如是行，增益六波羅蜜，無能壞者。”　　 
　　【論】釋曰：佛為舍利弗種種分別諸菩薩，次為說有菩薩發心時無有能壞者。舍利弗驚喜恭敬諸菩薩，是故問菩薩結使未斷，未于實法作證，何因緣故不可破壞？佛答：若菩薩不念有色，乃至不念有阿耨多羅三藐三菩提；得是法空故，亦得眾生空。若是法空，觀空者亦空。住是無礙般若波羅蜜中，無有能壞者。  
　　【經】“舍利弗，有菩薩摩訶薩住般若波羅蜜中，具足智慧，以是智慧常不墮惡道，不生弊惡人中，不作貧窮人；所受身體，不為人、天、阿修羅所憎惡。”　　 
　　【論】釋曰：此菩薩先世來愛樂智慧，學一切經書，觀察思惟，聽采諸法；自以智力推求一切法中實相。得是一切法實相故，為諸佛深心愛念。是無量智慧福德因緣故，身心具足，常受富樂，無諸不可。  
　　【經】舍利弗白佛言：“世尊，何等是菩薩摩訶薩智慧？” 
　　佛告舍利弗：“菩薩摩訶薩用是智慧，成就見十方如恒河沙等諸佛，聽法、見僧，亦見嚴凈佛土。菩薩摩訶薩以是智慧，不作佛想，不作菩薩想；不作聲聞、辟支佛想；不作我想；不作佛國想；用是智慧行檀波羅蜜，亦不得檀波羅蜜，乃至行般若波羅蜜，亦不得般若波羅蜜；行四念處，亦不得四念處；乃至十八不共法，亦不得十八不共法。舍利弗，是名菩薩摩訶薩智慧。用是智慧，能具足一切法，亦不得一切法。”　　 
　　【論】釋曰：是中佛說二種智慧：一者、分別破壞諸法而不取相，二者、不著心、不取相見十方諸佛聽法。 
　　問曰：云何行檀波羅蜜而不得檀？ 
　　答曰：不得檀中若一若異、若實若空。是檀從和合因緣生，于是檀中令眾生得富樂，及勸助佛道；以是故，行檀亦不得檀。不得義，如上說。乃至十八不共法，亦如是。是名菩薩智慧，能具足一切法而不得諸法。  
　　【經】“舍利弗，有菩薩摩訶薩，行般若波羅蜜時，凈于五眼：肉眼、天眼、慧眼、法眼、佛眼。” 
　　舍利弗白佛言：“世尊，云何菩薩摩訶薩肉眼凈？” 
　　佛告舍利弗：“有菩薩肉眼見百由旬，有菩薩肉眼見二百由旬，有菩薩肉眼見一閻浮提，有菩薩肉眼見二天下、三天下、四天下，有菩薩肉眼見小千世界，有菩薩肉眼見中千世界，有菩薩肉眼見三千大千世界。舍利弗，是為菩薩摩訶薩肉眼凈。”　　 
　　【論】問曰：佛何以不說行般若波羅蜜生五眼，而說凈五眼？ 
　　答曰：菩薩先有肉眼，亦有四眼分，以諸罪結使覆故不清凈。如鏡性有照明，垢故不見，若除垢則照明如本。菩薩行六波羅蜜，滅諸垢法，故眼得清凈。肉眼，業因緣故清凈；天眼，禪定及業因緣故清凈；余三眼，修無量智慧福德因緣故清凈。最大菩薩，肉眼最勝，見三千大千世界。 
　　問曰：若三千大千世界中，百億須彌山，諸山鐵圍、陵阜、樹木等，是事障礙，云何得遍見？若能得見，何用天眼？若不能見，此中云何說見三千大千世界？ 
　　答曰：不以障礙故見。若無障礙，得見三千世界，如觀掌無異。 
　　復次，有人言：“菩薩天眼有二種：一者、從禪定力得，二者、先世行業果報得。業報生天眼，常在肉眼中，以是故三千世界所有之物，不能為礙；因天眼開障，肉眼得見，是故肉眼得名果報生天眼，常現在前，不待攝心。” 
　　問曰：佛為世尊，力皆周遍，何以但見一三千大千世界，不能見多？ 
　　答曰：若肉眼能過三千大千世界復有所見者，何用天眼？以肉眼不能及故，修學天眼。 
　　復次，三千大千世界，劫初一時生，劫盡一時滅。世界之外，無央數由旬，皆是虛空；空中常有風，肉眼與風相違；以相違故，不能得過見異世界。或有菩薩住三千世界境上，計其道數，亦應見他方近世界。 
　　問曰：菩薩及佛，何以不集無量清凈福德，令肉眼遠有所見？ 
　　答曰：是肉眼因緣，虛誑不凈，天眼因緣清凈；若無天眼，當修肉眼，強令遠見。 
　　復次，如經中說極遠見三千世界，佛法不可思議，經法甚多，或能遠見，但此中不說。小遠見佛道菩薩，見二千中世界，不能種清凈業因緣故小；復不如者，見小千世界；復不如者，見四天下、一須彌山、一日月處；又見三天下、二天下、一天下、千由旬，乃至百由旬，是名最小肉眼凈。 
　　問曰：何以不說九十、八十等由旬以為小？ 
　　答曰：轉輪圣王所見，過于余人；又人先世燃燈等因緣故，得堅固眼根，能遠有所見；雖遠，終不能見百由旬。以是故，菩薩小者見百由旬。 
　　問曰：日月在上，去地四萬二千由旬，人皆能見，何以不能見百由旬，見百由旬何足稱？ 
　　答曰：日月雖遠，自有光明還照其形，人得見之，余色不然。又日月遠故，雖見而顛倒。所以者何？日月方圓五百由旬，而今所見，不過如扇；大而見小，顛倒非實，菩薩肉眼則不然！ 
　　問曰：菩薩既得肉眼，能見何事？ 
　　答曰：見可見色。色義，色眾中廣說。  
　　【經】舍利弗白佛言：“世尊，云何菩薩摩訶薩天眼凈？” 
　　佛告舍利弗：“菩薩摩訶薩天眼，見四天王天所見，三十三天、夜摩天、兜率陀天、化樂天、他化自在天所見，梵天王所見，乃至阿迦膩吒天所見。菩薩天眼所見者，四天王乃至阿迦膩吒天，無所不知、不見。舍利弗，是菩薩摩訶薩天眼，見十方如恒河沙等諸佛世界中眾生，死此生彼。舍利弗，是為菩薩摩訶薩天眼凈。”　　 
　　【論】釋曰：菩薩天眼有二種：一者、果報得，二者、修禪得。果報得者，常與肉眼合用，唯夜闇天眼獨用。諸人得果報天眼，見四天下欲界諸天，見下不見上；菩薩所得果報天眼，見三千大千世界。禪定離欲，天眼所見，如先十力天眼明中說。菩薩用是天眼，見十方如恒河沙等世界中眾生生死，善惡好丑，及善惡業因緣，無所障礙。一切皆見四天王天乃至阿迦膩吒天所見，又能過之。是諸天不能知菩薩天眼所見。何以故？是菩薩出三界，得法性生身，得菩薩十力故，如是等因緣，菩薩天眼凈。余菩薩天眼論議，如贊菩薩五神通中說。  
　　【經】舍利弗白佛言：“世尊，云何菩薩摩訶薩慧眼凈？” 
　　佛告舍利弗：“慧眼菩薩不作是念：有法若有為、若無為，若世間、若出世間，若有漏、若無漏。是慧眼菩薩，無法不見，無法不聞，無法不知，無法不識。舍利弗，是為菩薩摩訶薩慧眼凈。”　　 
　　【論】釋曰：肉眼不能見障外事，又不能遠見，是故求天眼。天眼雖復能見，亦是虛誑，見一、異相，取男、女相，取樹、木等諸物相，見眾物和合虛誑法；以是故求慧眼，慧眼中無如是過。 
　　問曰：若爾者，何等是慧眼相？ 
　　答曰：有人言：“八圣道中正見，是慧眼相，能見五受眾實相，破諸顛倒故。”有人言：“能緣涅槃慧，名為慧眼；所緣不可破壞故，是智慧非虛妄。”有人言：“三解脫門相應慧，是名慧眼。何以故？是慧能開涅槃門故。”有人言：“智慧現前，能觀實際，了了深入，通達悉知，是名慧眼。”有人言：“能通達法性，直過無礙。”有人言：“定心知諸法相如，是名慧眼。”有人言：“法空是名慧眼。”有人言：“不可得空中，亦無法空，是名慧眼。”有人言：“十八空皆是慧眼。”有人言：“癡、慧非一、非異，世間法不異出世間，出世間法不異世間；世間法即是出世間，出世間法即是世間。所以者何？異不可得故。諸觀滅，諸心行轉還無所去，滅一切語言，世間法相如涅槃不異，能得是智慧，是名慧眼。” 
　　復次，此中佛自說：慧眼菩薩，一切法中不念：若有為、若無為，若世間、若出世間，若有漏、若無漏等，是名慧眼。若菩薩見有為、世間、有漏，即墮有見中；若見無為、出世間、無漏，即墮無見中。是有、無二見舍，以不戲論慧，行于中道，是名慧眼。得是慧眼，無法不見，無法不聞，無法不知，無法不識。所以者何？得是慧眼，破邪曲諸法、無明諸法；總相、別相，各皆如法。 
　　問曰：阿羅漢、辟支佛亦得慧眼，何以不說無法不見、無法不聞、無法不知、無法不識？ 
　　答曰：慧眼有二種：一者、總相，二者、別相。聲聞、辟支佛見諸法總相，所謂無常、苦、空等；佛以總相、別相慧觀諸法。聲聞、辟支佛雖有慧眼，有量有限。 
　　復次，聲聞、辟支佛慧眼，雖見諸法實相，因緣少故，慧眼亦少，不能遍照法性；譬如燈油炷雖凈，小故不能廣照。諸佛慧眼，照諸法實性，盡其邊底，以是故無法不見、無法不聞、無法不知、無法不識；譬如劫盡，火燒三千世界，明無不照。 
　　復次，若聲聞、辟支佛慧眼無法不知者，與一切智人有何等異？菩薩世世集福德智慧苦行，何所施用？ 
　　問曰：佛用佛眼，無法不知，非是慧眼，今云何言慧眼無法不知？ 
　　答曰：慧眼，成佛時變名佛眼，無明等諸煩惱及習滅故，一切法中皆悉明了。如佛眼中說：無法不見、聞、知、識。以是故，肉眼、天眼、慧眼、法眼，成佛時失其本名，但名佛眼。譬如閻浮提四大河，入大海中，則失其本名。何以故？肉眼，諸煩惱有漏業生故，虛誑不實，唯佛眼無誑法。天眼，亦從禪定因緣和合生故，虛誑不能如實見事。慧眼、法眼，煩惱習未盡故，不畢竟清凈故舍。佛眼中無有謬錯，盡其邊極！以是故阿羅漢、辟支佛慧眼，不能畢竟清凈故，不能無法不見。 
　　問曰：佛現得果報肉眼，能見色，是事云何？ 
　　答曰：肉眼雖生眼識，而佛不隨其用，不以為實。如圣自在神通中說，佛告阿難：“所見好色中生厭惡心，眼見惡色生不惡厭心；或時見色不生污穢不污穢，但生舍心。如是則肉眼無所施用。” 
　　復次，有人言：“得圣道時，五情清凈異本。” 
　　復次，諸法畢竟空，及諸法通達無礙，是二總為慧眼。  
大智度論卷第四十 釋往生品第四之三  
　　【經】舍利弗白佛言：“世尊，云何菩薩摩訶薩法眼凈？” 
　　佛告舍利弗：“菩薩摩訶薩以法眼知是人隨信行，是人隨法行，是人無相行；是人行空解脫門，是人行無相解脫門，是人行無作解脫門，得五根，得五根故得無間三昧，得無間三昧故得解脫智，得解脫智故斷三結，有眾見、疑、齋戒取，是人名為須陀洹；是人得思惟道，薄淫恚癡，當得斯陀含；增進思惟道，斷淫、恚、癡，當得阿那含；增進思惟道，斷色染、無色染、無明慢掉，得阿羅漢。是人行空、無相、無作解脫門，得五根；得五根故得無間三昧，得無間三昧故得解脫智，得解脫智故知所有集法皆是滅法，作辟支佛。是為菩薩摩訶薩法眼凈。 
　　“復次，舍利弗，菩薩摩訶薩，知是菩薩初發意行檀波羅蜜，乃至行般若波羅蜜，成就信根、精進根；善根純厚，用方便力故，為眾生受身，若生剎利大姓，若生婆羅門大姓，若生居士大家，若生四天王天處乃至他化自在天處。是菩薩于其中住，成就眾生，隨其所樂皆給施之；亦凈佛世界，值遇諸佛，供養恭敬、尊重贊嘆，乃至阿耨多羅三藐三菩提，亦不墮聲聞、辟支佛地；是為菩薩摩訶薩法眼凈。 
　　“復次，舍利弗，菩薩摩訶薩，知是菩薩于阿耨多羅三藐三菩提退，知是菩薩于阿耨多羅三藐三菩提不退；知是菩薩受阿耨多羅三藐三菩提記，知是菩薩未受阿耨多羅三藐三菩提記；知是菩薩到阿鞞跋致地，知是菩薩未到阿鞞跋致地；知是菩薩具足神通，知是菩薩未具足神通；知是菩薩已具足神通，飛到十方如恒河沙等世界，見諸佛，供養恭敬，尊重贊嘆；知是菩薩未得神通，當得神通；知是菩薩當凈佛世界，不凈佛世界；知是菩薩成就眾生，未成就眾生；知是菩薩為諸佛所稱譽，所不稱譽；知是菩薩親近諸佛，不親近佛；知是菩薩壽命有量，壽命無量；知是菩薩得佛時，比丘眾有量，比丘眾無量；知是菩薩得阿耨多羅三藐三菩提時，以菩薩為僧，不以菩薩為僧；知是菩薩當修苦行難行，不修苦行難行；知是菩薩一生補處，未一生補處；知是菩薩受最后身，未受最后身；知是菩薩能坐道場，不能坐道場；知是菩薩有魔，無魔。如是，舍利弗，是為菩薩摩訶薩法眼凈。 
　　【論】釋曰：菩薩摩訶薩初發心時，以肉眼見世界眾生，受諸苦患，心生慈愍；學諸禪定，修得五通，以天眼遍見六道中眾生，受種種身心苦，益加憐愍故，故求慧眼以救濟之。得是慧眼已，見眾生心相種種不同，云何令眾生得是實法？故求法眼，引導眾生令入法中，故名法眼。所謂是人隨信行，是人隨法行，初入無漏道。鈍根者，名隨信行，是人初依信力故得道，名為隨信行；利根者，名隨法行，是人分別諸法故得道，是名隨法行。是二人，十五心中亦名為無相行；過是已往，或名須陀洹，或名斯陀含，或名阿那含。十五心中疾速，無人能取其相者，故名無相。有人無始世界來，性常質直，好樂實事者；有人好行舍離者；有人世世常好善寂者。好實者，用空解脫門得道，以諸實中空為第一故；好行舍者，行無作解脫門得道；好善寂者，行無相解脫門得道。 
　　問曰：何以說得五根？ 
　　答曰：有人言：“一切圣道，名為五根。”五根成立故，八根雖皆是善，而三無漏根無有別異，以是故但說五根。取果時相應三昧，名無間三昧；得是三昧已，得解脫智，以是解脫智斷三結，得果證。有眾見者，于五受眾中，生我若我所。疑者，于三寶、四諦中不信。齋戒取者，九十六種外道法中，取是法望得苦解脫。 
　　問曰：見諦所斷十結，得須陀洹果，何以但說三不說七？ 
　　答曰：若說有眾見，已說一切見結；如經說有眾見，為六十二見根本故。若人著我，復思惟我為是常？為是無常？若謂無常，墮斷滅中而生邪見，無有罪福；若謂為常，墮常見中而生齋戒取，計望得道，或修后世福德樂，欲得此二事故取戒。求苦樂因緣故，謂天所作，更生見取。若說有眾見，則攝是二見：邊見、邪見。若說齋戒取，已說見取。余四結未拔根本，故不說。是十結于三界四諦所斷，分別有八十八。須陀洹乃至辟支佛，分別聲聞、辟支佛道，如先說。 
　　菩薩法眼有二種：一者、分別知聲聞、辟支佛方便得道門，二者、知菩薩方便得道門。聲聞、辟支佛，先已處處說，今當分別菩薩法。若菩薩知是菩薩深行六波羅蜜，薄諸煩惱故，用信根、精進根及方便，為度眾生故受身；是菩薩生死肉身，未得法性神通法身，以是故不說三根。未離欲故，今世行布施功德，信根、精進根，后世生剎利大姓，乃至他化自在天。先知因，后知果。 
　　復次，是菩薩不退者，如先說不退轉相，亦如后阿鞞跋致品中說；與此相違，名為退。不退菩薩有二種：一者、受記，二者、未受記。如首楞嚴三昧四種受記中說。具足神通者，于十方恒河沙世界中，一時能變化無量身，供養諸佛聽法，說法度眾生。是等，除佛無能及者，是為末后身。菩薩與此相違者，名不具足。 
　　復次，各各自地中無所少，名為具足；各各地中未成就，是不具足。得神通有二種：有用者，不用者。未得神通者，有菩薩新發意故，未得神通，或未離欲故，懈怠心故，行余法故，是為未得；與上相違，是為得。凈佛世界，未凈世界，如先說。成就眾生者有二種：有先自成功德，然后度眾生者；有先成就眾生，后自成功德者。如寶華佛欲涅槃時，觀二菩薩心，所謂彌勒、釋迦文菩薩。彌勒菩薩自功德成就，弟子未成就；釋迦文菩薩弟子成就，自身未成就；成多人難，自成則易。作是念已，入雪山谷寶窟中，身放光明。是時釋迦文菩薩見佛，其心清凈，一足立七日七夜，以一偈贊佛，以是因緣故，超越九劫。如是等，知成就眾生、不成就眾生者。諸佛稱譽，如先說；與此相違，名為不稱譽。親近諸佛，無量壽命，無量比丘僧，純菩薩為僧，不修苦行，如初品末說。一生補處者，或以相知者，如阿私陀仙人觀其身相，知今世成佛。珊若婆羅門見乳糜，知今日成佛者應食。如遍吉菩薩、觀世音菩薩、文殊師利菩薩等，見是菩薩如諸佛相，知當成佛，如是等。坐道場者，有菩薩見菩薩行處，地下有金剛地持是菩薩；又見天龍鬼神，持種種供養具，送至道場，如是等知坐道場。有魔者，宿世遮他行道，及種種求佛道因緣，不喜行慈，好行空等余法，如是等因緣，以宿世破他行道，故有魔破壞。 
　　問曰：云何末后身菩薩，受惡業報，有魔來壞？ 
　　答曰：菩薩以種種門入佛道，或從悲門，或從精進、智慧門入佛道。是菩薩行精進、智慧門，不行悲心，好行精進、智慧故；譬如貴人，雖有種種好衣，或時著一，余者不著。菩薩亦如是，修種種行以求佛道，或行精進、智慧道，息慈悲心。破行道者，增上慢故，諸長壽天、龍、鬼、神不識方便者，見作惡行因緣，苦不受報，生斷滅見，是故佛現受報；是故雖無罪因緣實魔來，以方便力，故現有魔。如是等一切聲聞、辟支佛、菩薩種種方便門，令眾生入道，是名法眼凈。  
　　【經】舍利弗白佛言：“世尊，云何菩薩摩訶薩佛眼凈？” 
　　佛告舍利弗：“有菩薩摩訶薩求佛道心，次第入如金剛三昧，得一切種智。爾時，成就十力、四無所畏、四無礙智、十八不共法、大慈大悲。是菩薩摩訶薩用一切種智，一切法中，無法不見，無法不聞，無法不知，無法不識。舍利弗，是為菩薩摩訶薩得阿耨多羅三藐三菩提時佛眼凈。 
　　“如是，舍利弗，菩薩摩訶薩欲得五眼，當學六波羅蜜。何以故？舍利弗，是六波羅蜜中，攝一切善法，若聲聞法、辟支佛法、菩薩法、佛法。舍利弗，若有實語，能攝一切善法者，般若波羅蜜是。舍利弗，般若波羅蜜能生五眼，菩薩學五眼者，得阿耨多羅三藐三菩提。”　　 
　　【論】釋曰：菩薩住十地中，具足六波羅蜜，乃至一切種智。菩薩入如金剛三昧，破諸煩惱習，即時得諸佛無礙解脫，即生佛眼，所謂一切種智、十力、四無所畏、四無礙智，乃至大慈大悲等諸功德，是名佛眼。 
　　問曰：智慧見物是眼相，云何大慈悲等名為眼？ 
　　答曰：諸功德皆與慧眼相應故，通名為眼。 
　　復次，慈悲心有三種：眾生緣、法緣、無緣。凡夫人，眾生緣；聲聞、辟支佛及菩薩，初眾生緣，后法緣；諸佛善修行畢竟空故，名為無緣，是故慈悲亦名佛眼。已說佛眼，今說佛眼所用：是眼無法不見、不聞、不知、不識。 
　　復次，有人謂十住菩薩與佛無有差別，如遍吉、文殊師利、觀世音等，具足佛十力功德等而不作佛，為廣度眾生故，是故生疑；以是故說佛眼相，十方眾生及諸法中，無不見，無不聞。是諸菩薩，于余菩薩為大，比于佛不能遍知；如月光明雖大，于日則不現。 
　　問曰：眼為見相，云何說聞？ 
　　答曰：眾生智慧，從六情生，知六塵。人謂佛有所不聞，如外經書中或有所不聞，是故佛智慧無所不聞。又耳識因緣生智慧，智慧所知，言無法不聞。 
　　問曰：何以故三識所知合為一？三識所知別為三？眼名為見，耳名為聞，意知名為識，鼻、舌、身識名為覺？ 
　　答曰：是三識助道法多，是故別說；余三識不爾，是故合說。是三識但知世間事，是故合為一；余三亦知世間，亦知出世間，是故別說。 
　　復次，是三識但緣無記法；余三識或緣善，或緣不善，或緣無記。 
　　復次，是三識能生三乘因緣，如眼見佛及佛弟子，耳聞法，心籌量、正憶念，如是等種種差別。以是故，六識所知事，分為四分。一切種智者，如人眼見近不見遠，見外不見內，見粗不見細，見東不見西，見此不見彼，見和合不見散，見生時不見滅時。肉眼見，天眼不見：眼根成就，未離欲凡夫人故無天眼。天眼見，慧眼不見：凡夫人得天眼神通故，無慧眼。慧眼見，法眼不見：未離欲聲聞圣人，不知種種度眾生道故，無法眼。法眼見，佛眼不見：菩薩得道種智，知種種度眾生道；未成佛故無佛眼。 
　　復次，肉眼、天眼見，慧眼、法眼、佛眼不見：凡夫人眼根成就，得天眼神通故；無慧眼、法眼、佛眼。肉眼、慧眼見，法眼、佛眼不見：眼根成就；聲聞圣人不知種種度眾生道故，無法眼，聲聞人故無佛眼。肉眼、法眼見，佛眼不見：初得無生忍，未受法性生身菩薩，得道種智；未成佛故無佛眼。天眼、慧眼見，法眼、佛眼不見：離欲聲聞圣人，得天眼神通；非菩薩故無道種智，無道種智故無法眼，聲聞人故無佛眼。天眼、法眼見，佛眼不見：得菩薩神通，知種種度眾生道；未成佛故無佛眼。慧眼、法眼見，佛眼不見：菩薩得無生法忍，得無生法忍已，能觀一切眾生得道因緣，以種種道而度脫之；未成佛故無佛眼。 
　　復次，肉眼、天眼、慧眼見，法眼、佛眼不見：眼根成就，聲聞圣人得天眼神通；無道種智故無法眼，聲聞人故無佛眼。天眼、慧眼、法眼見，佛眼不見：法性生身菩薩，具六神通，以種種道度眾生；未成佛故無佛眼。 
　　復次，肉眼、天眼、慧眼、法眼見，佛眼不見：初得無生法忍菩薩，未舍肉身，得菩薩神通，無生法忍、道種智具足；未成佛故無佛眼。 
　　如是等，不名無法不見、聞、覺、識。若以佛眼觀諸法，是名無所不見，無所不聞，無所不覺，無所不識。五塵隨義分別，亦如是。三乘等諸善法，是五眼因緣。諸善法，六波羅蜜攝；是六波羅蜜，般若波羅蜜為本。以是故，說般若波羅蜜能生五眼，菩薩漸漸學是五眼，不久當作佛。  
　　【經】“舍利弗，有菩薩摩訶薩，行般若波羅蜜時，修神通波羅蜜，以是神通波羅蜜，受種種如意事：能動大地；變一身為無數身，無數身還為一身；隱顯自在，山壁樹木，皆過無礙，如行空中；履水如地，凌虛如鳥，出沒地中，如出入水；身出煙焰，如大火聚；身中出水，如雪山水流；日月天德，威力難當，而能摩捫；乃至梵天，身得自在。亦不著是如意神通，神通事及己身，皆不可得，自性空故，自性離故，自性無生故。不作是念：‘我得如意神通。’除為薩婆若心。如是，舍利弗，菩薩摩訶薩行般若波羅蜜時，得如意神通智證。 
　　“是菩薩以天耳凈，過于人耳，聞二種聲：天聲、人聲。亦不著是天耳神通，天耳與聲及己身，皆不可得，自性空故，自性離故，自性無生故。不作是念：‘我有是天耳。’除為薩婆若心。如是，舍利弗，菩薩摩訶薩行般若波羅蜜時，得天耳神通智證。 
　　“是菩薩如實知他眾生心：若欲心，如實知欲心；離欲心，如實知離欲心；瞋心，如實知瞋心；離瞋心，如實知離瞋心；癡心，如實知癡心；離癡心，如實知離癡心；渴愛心，如實知渴愛心；無渴愛心，如實知無渴愛心；有受心，如實知有受心；無受心，如實知無受心；攝心，如實知攝心；散心，如實知散心；小心，如實知小心；大心，如實知大心；定心，如實知定心；亂心，如實知亂心；解脫心，如實知解脫心；不解脫心，如實知不解脫心；有上心，如實知有上心；無上心，如實知無上心。亦不著是心！何以故？是心非心相，不可思議故，自性空故，自性離故，自性無生故。不作是念：‘我得他心智證。’除為薩婆若心。如是，舍利弗，菩薩摩訶薩行般若波羅蜜時，得他心神通智證。 
　　“是菩薩以宿命智證通，念一心乃至百心，念一日乃至百日，念一月乃至百月，念一歲乃至百歲，念一劫乃至百劫，無數百劫，無數千劫，無數百千劫，乃至無數百千萬億劫世，‘我是處如是姓，如是名，如是生，如是食，如是久住，如是壽限，如是長壽，如是受苦樂；我是中死、生彼處，彼處死、生是處，有相有因緣。’亦不著是宿命神通，宿命神通事及己身，皆不可得，自性空故，自性離故，自性無生故。不作是念：‘我有是宿命神通。’除為薩婆若心。如是，舍利弗，菩薩摩訶薩行般若波羅蜜時，得宿命神通智證。 
　　“是菩薩以天眼見眾生：死時、生時，端正、丑陋，惡處、好處，若大、若小。知眾生隨業因緣：是諸眾生，身惡業成就，口惡業成就，意惡業成就，故謗毀圣人，受邪見因緣故，身壞墮惡道，生地獄中；是諸眾生，身善業成就，口善業成就，意善業成就，不謗毀圣人，受正見因緣故，命終入善道，生天上。亦不著是天眼通，天眼通事及己身，皆不可得，自性空故，自性離故，自性無生故。不作是念：‘我有是天眼神通。’除為薩婆若心。如是，舍利弗，菩薩摩訶薩行般若波羅蜜時，得天眼神通智證。亦見十方如恒河沙等世界中眾生生死，乃至生天上；四神通亦如是。是菩薩摩訶薩漏盡神通，雖得漏盡神通，不墮聲聞、辟支佛地；乃至阿耨多羅三藐三菩提，亦不依異法。亦不著是漏盡神通，漏盡神通事及己身，皆不可得，自性空故，自性離故，自性無生故。不作是念：‘我得漏盡神通。’除為薩婆若心。如是，舍利弗，菩薩摩訶薩行般若波羅蜜時，得漏盡神通智證。 
　　“如是，舍利弗，菩薩摩訶薩行般若波羅蜜時，具足神通波羅蜜；具足神通波羅蜜已，增益阿耨多羅三藐三菩提。”　　 
　　【論】釋曰：如大海中有種種寶珠，有能殺毒，有能遮鬼，有能破病，有能除寒熱、饑渴，有能隨人所愿皆能與者，如是等無量無數寶珠。大乘海中亦如是，有種種菩薩寶，有菩薩能破三惡，有能開三善門，有能生五眼，有能修行神通波羅蜜。是故諸菩薩，能為奇特希有之事，所謂取水相多、地相少，則能隨意動地；一身能多，多身能一；虛空中常有微塵滿中，是人離欲、福德因緣故，集諸微塵以為諸身，令皆相似。有人言：“諸非人恭敬是離欲菩薩，入其身中，隨其意所欲變化，則皆能化。轉輪圣王未離欲，少有福德因緣故，諸鬼神尚為其使，何況離欲行無量心人！” 
　　復次，是心相無有住處，若內、若外，若大、若小，以禪定力故，其心調柔，疾遍諸身，還復亦速；譬如千頭龍，眼、耳各有二千，及有千口，心一時用。龍及粗身尚爾，何況菩薩！有人言：“坐禪人事，所有力勢，不可思議。”故一身為無量身，無量身為一身。石壁無礙者，取石壁虛空相，微塵開辟，如橛入土。履水者，取地相多，故履水如地；取水相多，故入地如水；取火相多，故身出煙焰。捫摸日月者，神通不可思議力故，令手及日月。入火定故，月不能令冷；入水定故，日不能令熱。 
　　問曰：是神通力乃至四禪中，此何以言，但至梵世身得自在？ 
　　答曰：此先已說，梵是初門故，言梵世則說一切色界。又世人皆貴梵王，以為世界主故。又是菩薩不欲于欲界散亂心，現其自在，是故乃至離欲人中，能有所作。如是神通相無量無數，為易解故，少說譬喻。諸外道于此神通，有二事錯：一者、起吾我心，我能起是事而生憍慢；二者、著是神通，譬如貪人著寶。以是故外道神通，不及圣人神通。菩薩于是神通力，知一切法自性不生，故不著；但念一切種智，為度眾生故。余五神通亦如是，如其法分別，先說其相，后皆說空。六神通余義，如贊菩薩品中五神通義說。以是六神通廣利益眾生，故說具足得如是神通，增益阿耨多羅三藐三菩提。  
　　【經】“舍利弗，有菩薩摩訶薩行般若波羅蜜時，住檀波羅蜜，凈薩婆若道，畢竟空，不生慳心故。舍利弗，有菩薩摩訶薩行般若波羅蜜時，住尸羅波羅蜜，凈薩婆若道，畢竟空，罪不罪不著故。舍利弗，有菩薩摩訶薩行般若波羅蜜時，住羼提波羅蜜，凈薩婆若道，畢竟空，不瞋故。舍利弗，有菩薩摩訶薩行般若波羅蜜時，住毗梨耶波羅蜜，凈薩婆若道，畢竟空，身心精進不懈怠故。舍利弗，有菩薩摩訶薩行般若波羅蜜時，住禪波羅蜜，凈薩婆若道，畢竟空，不亂不味故。舍利弗，有菩薩摩訶薩行般若波羅蜜時，住般若波羅蜜，凈薩婆若道，畢竟空，不生癡心故。如是，舍利弗，菩薩摩訶薩行般若波羅蜜時，住六波羅蜜，凈薩婆若道，畢竟空故，不來不去故，不施不受故，非戒非犯故，非忍非瞋故，不進不怠故，不定不亂故，不智不愚故。爾時，菩薩摩訶薩，不分別布施不布施、持戒犯戒、忍辱瞋恚、精進懈怠、定心亂心、智慧愚癡，不分別毀害輕慢恭敬！何以故？舍利弗，無生法中，無有受毀者，無有受害者，無有受輕慢恭敬者。舍利弗，菩薩摩訶薩行般若波羅蜜，得如是諸功德，聲聞、辟支佛所無有。得是功德具足，成就眾生，凈佛世界，得一切種智！”　　 
　　【論】釋曰：是菩薩初發意，行般若波羅蜜，漸行余功德，所謂檀波羅蜜等。菩薩住檀波羅蜜，修治薩婆若道，觀一切法畢竟空，不生慳貪心；以是二事故，開薩婆若道。所以者何？畢竟空中，無有慳貪，慳貪根本斷故，具足檀波羅蜜；具足檀波羅蜜故，莊嚴般若波羅蜜。乃至般若波羅蜜畢竟空故，常不生癡心。所以者何？此中佛自說：“一切法不來不去，無施無受故，乃至不智不愚故。” 
　　問曰：若能如是觀，行六波羅蜜，得何等利益？ 
　　答曰：此中佛自說：“是菩薩不念有所施與、無所施與。”若念有施，入虛誑法中，又著布施心生憍慢；若念無所施，即墮邪見中。是布施論議，是佛法中初門，云何言無？乃至不念有癡有慧！是人如金剛山，四面風起，不能令動。是菩薩爾時，若有罵詈、贊嘆，心無有異。何以故？此中佛自說：“無生法中無有罵者，無害者，無恭敬者。”聲聞、辟支佛，有加害者，不能深有慈悲心，若默然，若遠離；菩薩則不然，能深加慈心，愛之如子，方便度之，是故勝一切聲聞、辟支佛，而能教化一切眾生，忍辱慈悲方便深故，隨愿清凈業因緣故，能凈佛世界。是法具足故，不久當得一切種智。  
　　【經】“復次，舍利弗，菩薩摩訶薩行般若波羅蜜時，一切眾生中生等心。一切眾生中生等心已，得一切諸法等；得一切諸法等已，立一切眾生于諸法等中。是菩薩摩訶薩，現世為十方諸佛所念，亦為一切菩薩、一切聲聞、辟支佛所念。是菩薩在所生處，眼終不見不愛色，乃至意不覺不愛法。如是，舍利弗，菩薩摩訶薩行般若波羅蜜，不減于阿耨多羅三藐三菩提。”　　 
　　【論】釋曰：佛若廣說諸菩薩相，則窮劫不盡，今佛此品末略說其相。是相是諸菩薩所通行，所謂大慈悲故，初發度一切眾生心故，學諸佛等心觀眾生故，一切法自性空故；如是等因緣故，于一切眾生中生等心。得是等心已，得一切諸法等。一切法等者，如先說眾生等、法等義，今當更說：慈愍四生眾生，一心欲利益，名眾生等。四念處亦不見身，名為法等；四正勤等諸四法亦如是。 
　　復次，念五道中眾生，皆沒無常老病死。是名眾生等。行是信等五根，若五神通，一心欲度是眾生，是名法等。 
　　復次，眾生中行忍辱，慈悲等福，功德無量；功德無量故心柔軟，心柔軟故疾得禪定，修禪定故心如意調柔，心如意調柔故，破世間長短男女白黑等，入一相法，所謂無相。得是法等已，令一切眾生得是法等。是菩薩得是二等，成就無量福德智慧故，得現世果報，為諸佛所念，余人所念。愛著生念者，皆是虛妄，唯諸佛念，是為實念，不愛著故。是人諸佛尚念，何況聲聞、辟支佛、菩薩！聲聞、辟支佛斷結者，猶尚愛念，何況凡夫未離欲者！以菩薩福德因緣生故，如是等無量今世果報，后世所生處，眼終不見惡色。惡色者，所謂能生苦受，聲、香、味、觸、法，乃至能生憂心者。如六欲天，六情所對凈妙欲，隨意歡喜。眾生種少福德，生天上如是，何況菩薩福德，實智慧無量無邊，及十方諸佛諸余賢圣所念！  
　　【經】說是般若波羅蜜品時，三百比丘從座起，以所著衣上佛，發阿耨多羅三藐三菩提心。佛爾時微笑，種種色光從口中出。 
　　慧命阿難從座起，整衣服，合掌，右膝著地，白佛言：“佛何因緣微笑？” 
　　佛告阿難：“是三百比丘從是已后，六十一劫當作佛，皆號名大相。是三百比丘舍此身，當生阿閦佛世界；及六萬欲天子，皆發阿耨多羅三藐三菩提心，于彌勒佛法中，出家行佛道。” 
　　是時，佛之威神故，此間四部眾，見十方面各千佛。是十方世界嚴凈，此娑婆世界所不及。 
　　爾時，十千人作愿：“我等修凈愿行，凈愿行故，當生彼佛世界。” 
　　爾時，佛知是善男子深心，而復微笑，種種光從口中出。 
　　阿難整衣服，合掌白佛：“佛何因緣微笑？” 
　　佛告阿難：“汝見是十千人不？” 
　　阿難言：“見！” 
　　佛言：“是十千人于此壽終，當生彼世界，終不離諸佛，后當作佛，皆號莊嚴王。”　　 
　　【論】問曰：如佛結戒，比丘三衣不應少，是諸比丘何以破尸羅波羅蜜，作檀波羅蜜？ 
　　答曰：有人言：“佛過十二歲，然后結戒，是比丘施衣時未結戒。”有人言：“是比丘有凈施衣，心生當受，以是故施。”有人言：“是諸比丘多知多識，即能更得，事不經宿。” 
　　復次，有人言：“是諸比丘聞佛說諸菩薩行檀波羅蜜，諸功德力勢無量故，得與般若波羅蜜相應，心大踴躍，即以衣施，無復他念，不故破戒。” 
　　復次，諸比丘知佛法畢竟空，無所著，斷法愛；為世諦故結戒，非第一義。是比丘從佛聞第一義，及布施等六波羅蜜；聞諸菩薩種種大威力，愍念眾生，為諸煩惱所覆，不能得是菩薩功德；是故生大悲心，為眾生故發阿耨多羅三藐三菩提意；以是故，以衣布施。若人以貪欲、瞋恚、怖畏、邪見、不恭敬心，輕佛語而不持，是名為破戒；是諸比丘都無此心，是故無破戒罪。 
　　問曰：佛何以微笑？ 
　　答曰：笑有種種：有人見妓樂事而笑，有人內懷瞋恚而笑，有人憍慢故笑，有人輕物故笑，有人事辦喜故笑，有人見不應作而作故笑，有人懷詐揚善故笑，有人見希有事故笑。佛今見比丘以一袈裟施，未來世中成辦佛事，是為希有，以是故笑。 
　　問曰：阿難何以常問佛笑，而余比丘不問？ 
　　答曰：是諸比丘不親近佛；又敬難心多故，不敢自問。阿難善知人相，知諸比丘意；又見佛笑，疑故作是念：佛無眾生相，無有法相，知三界如夢、如幻，今有何事能令佛笑？佛如須彌山王、大地、大海，不以小因緣故動。以是故問笑因緣。佛告阿難：業因緣果報相續，不可思議！是三百比丘卻后六十一劫，當得作佛，號名大相（施以手舉物顯示為相，故因以為名也）。六十一劫中是人利根，值佛說法，與般若波羅蜜相應故，是諸人疾得作佛。 
　　是諸比丘未得天眼故，自疑不知生何處，恐不能得集諸功德，不得至道，是故佛言：舍是身當生阿閦佛世界。六萬欲天子，必是宿世共福德因緣，故與三百比丘，俱發阿耨多羅三藐三菩提心；是彌勒所應度，是故佛記彌勒時當出家。 
　　今佛記諸比丘生阿閦世界，故諸人咸欲見諸佛清凈世界；是故佛令大眾見十方面各千佛。是四眾見是清凈莊嚴佛世界，見諸佛身大于須彌山者，一生補處菩薩大眾圍繞，以梵音徹無量無邊世界；各自鄙薄其身，憐愍眾生故，為求無量佛法，作愿生彼佛世界，如清凈世界行愿中說。笑因緣，如先說。是十千人于此壽終，當生彼國。隨生彼國，行業因緣具足故，此間集深厚無量福德故，終不離諸佛。見諸莊嚴佛世界發心故，皆號莊嚴王佛。  
釋嘆度品第五  
　　【經】爾時，慧命舍利弗、慧命目揵連、慧命須菩提、慧命摩訶迦葉，如是等諸多知識比丘，及諸菩薩摩訶薩，諸優婆塞、優婆夷，從座起，合掌白佛言：“世尊，摩訶波羅蜜，是菩薩摩訶薩般若波羅蜜！尊波羅蜜、第一波羅蜜、勝波羅蜜、妙波羅蜜、無上波羅蜜、無等波羅蜜、無等等波羅蜜、如虛空波羅蜜，是菩薩摩訶薩般若波羅蜜！世尊，自相空波羅蜜，是菩薩摩訶薩般若波羅蜜！世尊，自性空波羅蜜，是菩薩摩訶薩般若波羅蜜！諸法空波羅蜜、無法有法空波羅蜜、開一切功德波羅蜜、成就一切功德波羅蜜、不可壞波羅蜜，是諸菩薩摩訶薩般若波羅蜜！諸菩薩摩訶薩行是般若波羅蜜，無等等布施，具足無等等檀波羅蜜，得無等等身，得無等等法，所謂阿耨多羅三藐三菩提。尸羅波羅蜜、羼提波羅蜜、毗梨耶波羅蜜、禪波羅蜜、般若波羅蜜亦如是。世尊本亦復行此般若波羅蜜，具足無等等六波羅蜜，得無等等法，得無等等色、無等等受想行識，佛轉無等等法輪；過去佛亦如是行此般若波羅蜜，具足無等等布施，乃至轉無等等法輪；未來世佛，亦行此般若波羅蜜，當作無等等布施，乃至當轉無等等法輪。以是故，世尊，菩薩摩訶薩欲度一切法彼岸，當習行般若波羅蜜！唯，世尊，是行般若波羅蜜菩薩摩訶薩，一切世間天及人、阿修羅，應當禮敬供養！” 
　　佛告眾弟子及諸菩薩摩訶薩：“如是，如是。諸善男子，行般若波羅蜜者，一切世間天及人、阿修羅，應當禮敬供養。何以故？因菩薩來故，出生人道、天道、剎利大姓、婆羅門大姓、居士大家、轉輪圣王、四天王天乃至阿迦尼吒天，出生須陀洹乃至阿羅漢、辟支佛、諸佛。因菩薩來故，世間便有飲食、衣服、臥具、房舍、燈燭、摩尼、真珠、毗琉璃、珊瑚，金銀等諸寶物生。舍利弗，世間所有樂具，若人中，若天上，若離欲樂，是一切樂具，皆由菩薩有。何以故？舍利弗，菩薩摩訶薩行菩薩道時，住六波羅蜜，自行布施，亦以布施成就眾生，乃至自行般若波羅蜜，亦以般若波羅蜜成就眾生。舍利弗，是故菩薩摩訶薩為安樂一切眾生故，出現于世。”　　 
　　【論】問曰：五千比丘中，上有千余上座，所謂優樓頻螺迦葉等，何以止說此四人名？ 
　　答曰：是四比丘，是現世無量福田。舍利弗是佛右面弟子；目揵連是佛左面弟子；須菩提修無諍定，行空第一；摩訶迦葉行十二頭陀第一。世尊施衣分坐，常深心憐愍眾生。佛在世時，若有人欲求今世果報者，供養是四人，輒得如愿，是故是多知多識比丘。 
　　及四眾贊般若波羅蜜，問曰：是阿羅漢最后身，所作已辦，何以復贊嘆般若波羅蜜？ 
　　答曰：人皆知阿羅漢得無漏道，以菩薩智慧雖大，結使未斷故不貴。又以是阿羅漢有慈悲心，助佛揚化，故以之為證。佛道于世間中最大，是般若能與此事，故名為大波羅蜜。一切法中智慧第一，故言尊波羅蜜。能正導五度，故名第一波羅蜜。五度不及，故名為勝波羅蜜，如五情不及意。能自利利人，故名為妙波羅蜜。一切法中無有過者，故名無上波羅蜜。無有法與同者，故名無等波羅蜜。諸佛名無等等，從般若波羅蜜生，故名無等等波羅蜜。是般若波羅蜜畢竟清凈，不可以戲論破壞，故名如虛空波羅蜜。般若波羅蜜中，一切法自相不可得，故名為自相空波羅蜜。此波羅蜜中，一切法自性空故；諸法因緣和合生，無有自性，故名為自性空波羅蜜。諸法中無有自法，故名為諸法空波羅蜜。以此眾生空、法空故，破諸法令無所有；無所有亦無所有，是名無法有法空波羅蜜。菩薩行是般若波羅蜜，無有功德而不攝者；如日出時華無不敷，故名開一切功德波羅蜜。是菩薩心中般若波羅蜜日出，成就一切諸功德，皆令清凈；般若波羅蜜是一切善法之本，是故名為成就一切功德波羅蜜。世間無有法能傾動者，故名不可破壞波羅蜜。是諸阿羅漢贊嘆因緣，所謂三世佛皆從般若波羅蜜生，所謂無比布施，乃至無比智慧；世間中無有與等者，故言無比；是六波羅蜜，畢竟清凈無有失故，名為無比，無比即是無等等。復次，無等等，諸佛名無等；與諸佛等，故名為無等等。 
　　問曰：三世諸佛中，已有釋迦文佛，何以別說？ 
　　答曰：今座上眾，皆由釋迦文佛得度，感恩重故別說。如舍利弗說：“我師不出者，我等永為盲冥！”諸阿羅漢知三世諸佛，皆從般若波羅蜜中出，以是故諸阿羅漢說：世尊，諸菩薩摩訶薩，欲遍知一切法，當習般若波羅蜜。阿羅漢贊嘆菩薩時，心生恭敬，是故說禮敬供養。天、人、阿修羅者，說三善道；三惡道無所別知，故不說。佛聞羅漢贊嘆已，佛印可言：如是，如是，應當禮敬供養行般若波羅蜜者。汝雖無一切智慧，而說不錯。故重言如是，如是。何以故？此中佛自說：因菩薩故，出生人道、天道，乃至一切諸菩薩，為安樂一切眾生故說。剎利大姓乃至阿迦膩吒，須陀洹乃至諸佛，皆如先說。 
　　問曰：若因菩薩，有飲食等及諸寶物，人何以力作求生，受諸辛苦乃得？ 
　　答曰：饑餓劫時，人雖設其功力，亦無所得，以眾生罪重故。菩薩世世贊嘆布施、持戒、善心，是三福因緣，故有上、中、下。上者、念便即得；中者、人中尊重，供養自至；下者、施功力乃得。以是故，說因菩薩得，實而不虛。樂因緣甚多，不可稱計；今佛略說天樂、人樂、涅槃樂，皆由菩薩得。此中佛自說：菩薩住六波羅蜜，自行布施，亦教眾生行布施；雖眾生自行布施，無菩薩教導，則不能行。 
　　問曰：除解脫樂，此二種樂，是眾生生結使處，貪欲因緣故生恚。菩薩何以教導此結使因緣？ 
　　答曰：菩薩無咎！所以者何？菩薩慈悲清凈心，與眾生樂因緣，故修福事；若眾生不能清凈行福德者，于菩薩何咎！如人好心作井，盲人墮中而死，作者無罪！如人設好食施人，不知量者，多食致患，施者無罪！ 
　　復次，若諸佛菩薩，不教眾生作福德因緣，則無天、無人、無阿修羅；但長三惡道，無從罪得出者。 
　　復次，眾生樂因緣故生貪，貪因緣故生恚，恚因緣故生苦，苦因緣故生罪；今欲免眾生于第五罪中，是故與樂。 
　　復次，非定樂因緣生貪欲，或正憶念故，樂為善福因緣，邪憶念故生貪欲；今為正憶念樂故，令生福德因緣。 
　　復次，唯佛一人無錯無失；是菩薩未成就佛道，未得佛眼故，以三種樂故，教化可度眾生。諸佛但以解脫樂，教化眾生。  
釋舌相品第六  
　　【經】爾時，世尊出舌相，遍覆三千大千世界。從其舌相，出無數無量色光明，普照十方，如恒河沙等諸佛世界。 
　　是時，東方如恒河沙等世界中，無量無數諸菩薩，見是大光明，各各白其佛言：“世尊，是誰力故，有是大光明，普照諸世界？” 
　　諸佛告諸菩薩言：“諸善男子，西方有世界，名娑婆，是中有佛，名釋迦牟尼。是其舌相出大光明，普照東方如恒河沙等諸佛世界，南西北方、四維、上、下亦復如是，為諸菩薩摩訶薩說般若波羅蜜故。” 
　　是時，諸菩薩各白其佛言：“我欲往供養釋迦牟尼佛，及諸菩薩摩訶薩，并欲聽般若波羅蜜！” 
　　諸佛告諸菩薩：“善男子，汝自知時！” 
　　是時，諸菩薩摩訶薩，持諸供養具，無量華蓋、幢幡、纓絡、眾香、金銀、寶華，向娑婆世界，詣釋迦牟尼佛所。 
　　爾時，四天王諸天，乃至阿迦尼吒諸天，各持天上天香、末香、澤香、天樹香、葉香，天種種蓮華青赤紅白，向釋迦牟尼佛所。是諸菩薩摩訶薩及諸天所散諸華，于三千大千世界虛空中，化成四柱大臺，種種異色，莊嚴分明。 
　　是時，釋迦牟尼佛眾中，有十萬億人皆從座起，合掌白佛言：“世尊，我等于未來世中，亦當得如是法，如今釋迦牟尼佛！弟子、侍從、大眾、說法亦爾！” 
　　是時，佛知善男子至心，于一切諸法不生不滅、不出不作，得是法忍。佛便微笑，種種色光從口中出。 
　　阿難白佛言：“世尊，何因緣故微笑？” 
　　佛告阿難：“是眾中十萬億人，于諸法中得無生忍。是諸人于未來世，過六十八億劫，當作佛，劫名華積，佛皆號覺華。”　　 
　　【論】問曰：初品中佛已出舌相，今何以重出？ 
　　答曰：是事非一日一坐說。前出舌相，為和合大會，度一切眾生，舍利弗問，佛答。今此異時，更為余人；須菩提巧說空故，佛命令更說，是故出舌相光明。 
　　問曰：舍利弗智慧第一，竟何所少，而復命須菩提？ 
　　答曰：佛弟子眾多，一人說已，次命一人；譬如王者，群臣眾多，次第共語。 
　　問曰：若爾者，目連、迦葉等甚多，何以不次皆與語？ 
　　答曰：此經名智慧，舍利弗智慧第一，是故問。須菩提雖有種種因緣，以二因緣大故：一者、好行無諍定，常慈悲眾生，雖不能廣度眾生，而常助菩薩，以菩薩事問佛；二者、好深行空法，是般若中多說空法，是故命須菩提說。 
　　是舌相光明，諸菩薩來往義，乃至華臺供養義，如先說。爾時，眾生見是大神通力，所謂十方如恒河沙等世界中諸佛，以諸佛及釋迦文佛出無量光明故，眾生蒙佛神力，見舌相覆三千大千世界，及聞見諸佛在大眾中說法，即得無生法忍。作是愿言：我等未來世神通變化，亦當如今佛。佛知眾生得無生法忍，故微笑。笑義，佛答，如先說。是人過六十八億劫作佛，是人見十方諸菩薩，持七寶華來供養，變成七寶華臺；因見是已，其心清凈，得無生法忍。是故作佛時，劫名華積，佛皆號覺華。（釋第四品，下訖第六品也。）  
　   上一部：乾隆大藏經·大乘論·大智度論一百卷（第一卷～第二十卷）  下一部：乾隆大藏經·大乘論·大智度論一百卷（第四十一卷～第六十卷）  
 
 
    
  
乾隆大藏經·大乘論·菩薩生地經        
    