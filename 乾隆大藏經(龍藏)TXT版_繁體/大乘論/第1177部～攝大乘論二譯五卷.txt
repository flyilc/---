  第1177部～攝大乘論二譯五卷         
   
  
   大乘論·第1177部   
攝大乘論二譯五卷   
無著菩薩造陳三藏真諦元魏沙門佛陀扇多譯      
 
 
　　 
 
攝大乘論序 
陳沙門慧愷撰  
　　夫至道弘曠。無思不洽。大悲平等。誘進靡窮。德被含生。理非偏漏。但迷涂易久。淪惑難息。若先談出世。則疑性莫啟。故設教立方。各隨性欲。唐虞之前。圖諜簡少。姬周以后。經誥弘多。雖復制禮作訓。并導之以俗法。而真假妙趣。尚冥然而未睹。故跡隱蔥嶺以西。教秘滄海之外。自漢室受命。方稍東漸爰及晉朝。斯風乃盛。梁有天下。彌具興隆。歷千祀其將半。涉七代而迄今。法蘭導清源于前。童壽振芳塵于后。安睿騁壯思以發義端。生肇擅玄言以釋幽致。雖并策分鑣。同瀾比泒。而深淺競馳。照晦相雜。自茲以降。篤好逾廣。莫不異軌同奔。傳相祖習。而去取隨情。開抑殊軫。慧愷志慚負槖。勤愧聚螢。謬得齒跡學徒稟承訓義游寓講肆。多歷年所。名師勝友。備得咨詢。但綜涉疏淺。鉆仰無術。尋波討源。多所未悟。此蓋慮窮于文字。思迷于弘旨。明發興嗟。負心非一。每欲順風問道。而未知厥路。有三藏法師。是優禪尼國婆羅門種。姓頗羅墮。名拘羅那他。此土翻譯稱曰親依。識鑒淵曠。風表俊越。天才高杰。神辯閑縱。道氣逸群。德音邁俗。少游諸國。歷事眾師。先習外典。洽通書奧。苞四韋于懷抱。吞六論于胸衿。學窮三藏。貫練五部。研究大乘。備盡深極。法師既博綜墳籍。妙達幽微。每欲振玄宗于他域。啟法門于未悟。以身許道。無憚遠游。跨萬里猶比鄰。越四海如咫尺。以梁太清二年方居建鄴。仍值梁季混淆。橫流薦及。法師因此避地東西。遂使大法擁而不暢。未至九江。返游五領。凡所翻譯。卷軸未多。后適閩越。敷說不少。法師每懷慷慨。所嘆知音者希。故伯牙絕弦。卞和泣璧。良由妙旨之典難辯。盈尺之珍罕別。法師游方既久。欲旋返舊國。經涂所亙。遂達番禺。儀同三司廣州刺史陽山郡公。歐陽頠。睿表岳靈。德洞河府。經文緯武。匡道佐時。康流民于百越。建正法于五嶺。欽法師之高行。慕大士之勝規。奉請為菩薩戒師。恭承盡弟子之禮。愷昔嘗受業。已少滌沈蔽。伏膺未久。便致暌違。今重奉值。倍懷蹈舞。復欲餐和稟德。訪道陳疑。雖殷勤三請。而不蒙允遂。恍然失圖。心魂靡托。衡州刺史陽山公世子歐陽紇。風業峻整。威武貞拔。該閱文史。深達治要。崇瀾內湛。清輝外溢。欽賢味道。篤信愛奇。躬為請主。兼申禮事。法師乃欣然受請。許為翻譯。制旨寺主慧智法師。戒行清白。道氣宏壯。志業閑贍。觸途必舉。匡濟不窮。輪奐靡息。征南長史袁敬。德履沖明。志托夷遠。徽獻清簡。冰桂齊質。弼諧蕃政。民譽早聞。兼深重佛法。崇情至理。黑白二賢。為經始檀越。辰次昭陽。歲維協洽。月旅姑洗。神紀句芒。于廣州制旨寺。便就翻譯。法師既妙解聲論。善識方言。詞有以而必彰。義無微而不暢。席間函丈終朝靡息。愷謹筆受。隨出隨書。一章一句。備盡研竅。釋義若竟。方乃著文。然翻譯事殊難不可存于華綺。若一字參差。則理趣胡越。乃可令質而得義。不可使文而失旨。故今所翻。文質相半。與僧忍等同共稟學。夙夜匪懈。無棄寸陰。即以某年樹檀之月。文義俱竟。本論三卷。釋論十二卷。義疏八卷。合二十三卷。此論乃是大乘之宗旨。正法之秘奧妙義云興。清詞海溢。深固幽遠。二乘由此迷墜。曠壯該含。十地之所宗學。如來滅后。將千一百余年。彌勒菩薩。投適時機。降靈俯接。忘已屈應。為阿僧伽法師。廣釋大乘中義。阿僧伽者。此言無著。法師得一會道。體二居宗。該玄鑒極。凝神物表。欲敷闡至理。故制造斯論。唯識微言。因茲得顯。三性妙趣。由此而彰。冠冕[(雪-雨)/粉/大]倫。舟航有識。本論即無著法師之所造也。法師次弟婆藪槃豆。此曰天親。道亞生知。德備藏性。風格峻峙。神氣爽發。稟厥兄之雅訓。習大乘之弘旨。無著法師所造諸論。詞致淵玄。理趣難曉。將恐后學復成紕紊。故制釋論。以解本文。籠小乘于形內。挫外道于筆端。自斯以后。迄于像季。方等圓教乃盛宣通。慧愷不揆虛薄。情慮庸淺。乃欲泛芥舟于巨壑。策駘足于修路。庶累毫成仞。聚爝為明。有識君子。幸宜尋閱。其道必然無失墜也。  
攝大乘論卷上 
陳天竺三藏真諦譯 依止勝相品第一中初眾名品  
　　攝大乘論。即是阿毗達磨教。及大乘修多羅。佛世尊前。善入大乘句義菩薩摩訶薩。欲顯大乘有勝功德。依大乘教說如是言。諸佛世尊有十勝相。所說無等過于余教。十勝相者。一應知依止勝相。二應知勝相。三應知入勝相。四入因果勝相。五入因果修差別勝相。六于修差別依戒學勝相。七此中依心學勝相。八此中依慧學勝相。九學果寂滅勝相。十智差別勝相。由此十義勝相。如來所說過于余教。如此釋修多羅文句。顯于大乘真是佛說。復次云何此中略釋。能顯大乘勝于余教。今此略釋顯斯十義。唯大乘有小乘中無。何者為十。謂阿黎耶識說名應知依止相。三種自性。一依他性。二分別性。三真實性。說名應知相。唯識教說名應知入相。六波羅蜜說名入因果相。菩薩十地說名入因果修差別相。菩薩所受持守護禁戒說名于修差別戒學相。首楞伽摩虛空器等定說名心學相。無分別智說名慧學相。無住處涅槃說名學果寂滅相。三種佛身自性身應身化身。此三說名無分別智果相。如此十種處唯大乘中有。異于小乘故說第一。佛世尊但為菩薩說此十義故。依大乘諸佛世尊有十勝相。所說無等過于余教。復次云何此十勝相。所說無等能顯大乘。是如來正說遮小乘決非大乘。于小乘中未曾見此十義隨釋一義。但見大乘中釋。復次此十義能引出無上菩提。成就隨順不相違。為諸眾生得一切智智。而說偈言。  
　　應知依及相　　入因果修異 
　　三學及果滅　　智無上乘攝 
　　十義余處無　　見此菩提因 
　　故大乘佛言　　由說十義勝  
　　云何十義如此次第說。菩薩初學應先觀諸法如實因緣。由此觀故。于十二緣生應生聰慧。次后于緣生法應了別其體相。由智能離增益損減二邊過失。如此正修應通達所緣如實諸相。次后從諸障應解脫。次心已通達應知實相。是先所行六波羅蜜。應更成就令清凈無復退失。由依意內清凈故。次內清凈所攝諸波羅蜜。依十地差別應修隨一三阿僧祇劫。次菩薩三學應令圓滿。圓滿已是學果涅槃及無上菩提。次后應得修十義次第如此。此次第說中一切大乘皆得圓滿。此初說應知。依止立名阿黎耶識。世尊于何處說此識。及說此識名阿黎耶。如佛世尊阿毗達磨略本偈中說。  
　　此界無始時　　一切法依止 
　　若有諸道有　　及有得涅槃  
　　阿毗達磨中。復說偈云。  
　　諸法依藏住　　一切種子識 
　　故名阿黎耶　　我為勝人說  
　　此阿含兩偈證識體及名。云何佛說此識名阿黎耶。一切有生不凈品法。于中隱藏為果故。此識于諸法中隱藏為因故。復次諸眾生藏此識中由取我相故。名阿黎耶識。阿含云。如解節經所說偈。  
　　執持識深細　　法種子恒流 
　　于凡我不說　　彼物執為我  
　　云何此識或說為阿陀那識。能執持一切有色諸根。一切受生取依止故。何以故。有色諸根此識所執持不壞不失。及至相續后際。又正受生時由能生取陰故。故六道身皆如是取。是取事用識所執持故。說名阿陀那。或說名心。如佛世尊言心意識。意有二種。一能與彼生次第緣依故。先滅識為意。又以識生依止為意。二有染污意。與四煩惱恒相應。一身見。二我慢。三我愛。四無明。此識是余煩惱識依止。此煩惱識由一依止生。由第二染污。由緣塵及次第能分別故。此二名意。云何得知有染污心。若無此心獨行無明則不可說有。與五識相似此法應無。何以故。此五識共一時有自依止。謂眼等諸根。復次意名應無有義。復次無想定滅心定應無有異。何以故。無想定有染污心。所顯滅心定不爾。若不爾此二定應不異。復次于無想天一期。應成無流無失無染污故。于中若無我見及我慢等。復次一切時中起我執遍善惡無記心中。若不如此。但惡心與我執等相應故。我及我所此或得行。于善無記中則不得行。若立二心同時生。無此過失。若立與第六識相應行。有此過失。  
　　無獨行無明　　及相似五識 
　　二定無差別　　意名無有義 
　　無想無我執　　一期生無流 
　　善惡無記中　　我執不應起 
　　離污心不有　　二與三相違 
　　無此一切處　　我執不得生 
　　證見真實義　　或障令不起 
　　恒行一切處　　名獨行無明  
　　此心染污故無記性攝。恒與四惑相應。譬如色無色界惑。是有覆無記。此二界煩惱奢摩他所藏故。此心恒生不廢尋。第三體離阿黎耶識不可得。是故阿黎耶識成就為意。依此以為種子余識得生。云何此意復說為心。多種熏習種子所聚故。云何于聲聞乘不說此心相及說阿黎耶。阿陀那名微細。境界所攝故。何以故。聲聞人無有勝位為得一切智智。是故于聲聞人離此說。由成就智令本愿圓滿。故不為說。諸菩薩應有勝位為得一切智智。故佛為說。何以故。若離此智得無上菩提無有是處。復次此識于聲聞乘由別名如來曾顯。如增一阿含經言。于世間喜樂阿梨耶愛阿黎耶習阿黎耶著阿黎耶為滅阿黎耶。如來說正法。世間樂聽故。屬耳作意欲知生起正勤。方得滅盡阿黎耶。乃至受行如來正法及似法。由如來出世。是第一希有不可思議法。于世間顯現如本識。此如來出世四種功德經。由別義于聲聞乘此識已顯現。復次摩訶僧祇部阿含中。由根本識別名此識顯現。譬如樹依根。彌沙塞部亦以別名說此識。謂窮生死陰。何以故。或色及心有時見相續斷。此心中彼種子無有斷絕。是應知依止阿陀那阿黎耶質多根本識窮生死陰等。由此名小乘中是阿黎耶識已成王路。復有余師。執心意識此三但名異義同。是義不然。意及識已見義異。當知心義亦應有異。復有余師。執是如來說世間喜樂阿黎耶如前所說。此中有五取陰說名阿黎耶。復有余師。執樂受與欲相應說名阿黎耶。復有余師。執身見說名阿黎耶。如此等諸師迷阿黎耶。由阿含及修得。是故作如是執。由隨小乘教及行。是師所立義不中道理。若有人不迷阿黎耶識。約小乘名成立此識其義最勝。云何最勝。若執取陰名阿黎耶。于惡趣隨一道中一向苦受處于彼受生。此取陰最可惡逆。是取陰中一向非可愛。眾生喜樂不應道理。何以故。彼中眾生恒愿取陰斷絕不生。若是樂受與欲相應。從第四定乃至上界皆無此受。若人已得此受。由求得上界則生厭惡。是故眾生于中喜樂不稱道理。若是身見正法內人。信樂無我非其所愛。于中不生喜樂。此阿黎耶識眾生心執為自內我。若生一向苦受道中。其愿苦陰永滅不起。阿黎耶識我愛所縛故。不曾愿樂滅除自我。從第四定以上受生眾生。雖復不樂有欲樂受。于阿黎耶識中是自我愛隨逐不離。復次正法內人。雖復愿樂無我違逆身見。于阿黎耶識中亦有自我愛。以阿黎耶名安立。此識則為最勝。是名成立阿黎耶別名。  
依止勝相品中二相品  
　　復次成立此識相云何可見。此相略說有三種。一立自相。二立因相。三立果相。立自相者。依一切不凈品法習氣。為彼得生攝持種子依器。是名自相。立因相者。此一切種子識。為生不凈品法恒起為因。是名因相。立果相者。此識因種種不凈品法無始習氣方乃得生。是名果相。何法名習氣。此習氣名欲顯何義。此法與彼相應共生共滅。后變為彼生因。此即所顯之義。譬如于麻以華熏習。麻與花同時生滅。彼數數生為麻香生因。若人有欲等行。有欲等習氣。是心與欲等同生同滅。彼數數生為心變異生因。若多聞人有多聞習氣。數思所聞共心生滅。彼數數生為心明了生因。由此熏習得堅住故。故說此人為能持法。于阿黎耶識應知如此道理。此染污種子與阿黎耶識同異云何。不由別物體故異如此和合雖難分別而非不異。阿黍耶識如此而生。熏習生時有功能勝異。說名一切種子。  
　　云何阿黎耶識與染污一時更互為因。譬如燈光與燈炷。生及燒燃一時更互為因。又如蘆束一時相依持故得住立。應知本識與能熏習更互為因。其義亦爾。如識為染污法因。染污法為識因。何以故。離此二法異因不可得故。  
　　云何熏習不異不多種。而能為有異多種諸法作生因。譬如多縷結衣衣無多色。若入染器后于衣上種種相貌方得顯現。如此阿黎耶識種種諸法所熏熏時一性無有多種。若生果染器現前。則有不可數種類相貌。于阿黎耶識顯現此緣生。于大乘最微細甚深。若略說有二種緣生。一分別自性。二分別愛非愛。依止阿黎耶識諸法生起。是名分別自性緣生。由分別種種法因緣自性故。復有十二分緣生。是名分別愛非愛。于善惡道分別愛非愛。生種種異因故。若人于阿黎耶識迷第一緣生。或執自性是生死因。或執宿作。或執自在變化。或執八自在我。或執無因。若迷第二緣生。執我作者受者。譬如眾多生盲人不曾見象。有人示之令彼觸證。有諸盲人。或觸其鼻。或觸其牙。或觸其耳。或觸其腳。或觸其尾。或觸其脊等。有人問之象為何相。盲人答云。象如犁柄。或說如杵。或說如箕。或說如臼。或說如帚。或說如山石。若人不了二種緣生。無明生盲或說自性為因。或說宿作。或說自在變化。或說八自在我。或說無因。或說作者受者。由不了阿黎耶識體相及因果相。如彼生盲不識象體相作種種異說。若略說阿黎耶識體相。是果報識。是一切種子。由此識攝一切三界身一切六道四生。皆盡為顯此義故。說偈言。  
　　外內不明了　　于二但假名 
　　及真實一切　　種子有六種 
　　念念滅俱有　　隨逐至治際 
　　決定觀因緣　　如引顯自果 
　　堅無記可熏　　與能熏相應 
　　若異不可熏　　說是熏體相 
　　六識無相應　　三差別相違 
　　二念不俱有　　余生例應爾 
　　此外內種子　　能生及引因 
　　枯喪猶相續　　然后方滅盡 
　　譬如外種子　　內種子不爾  
　　此義以二偈顯之。  
　　于外無熏習　　種子內不然 
　　聞等無熏習　　果生非道理 
　　已作及未作　　失得并相違 
　　由內外得成　　是故內有熏  
　　所余識異阿黎耶識。謂生起識。一切生處及道應知。是名受用識。如中邊論偈說。  
　　一說名緣識　　二說名受識 
　　了受名分別　　起行等心法  
　　此二識更互為因。如大乘阿毗達磨偈說。  
　　諸法于識藏　　識于法亦爾 
　　此二互為因　　亦恒互為果  
　　若于第一緣生中。諸法與識更互為因緣。于第二緣生中。諸法是何緣。是增上緣。復次幾緣能生六識。有三緣。謂增上緣所緣緣。次第緣。如此三緣生。一窮生死緣生。二愛憎道緣生。三受用緣生。具足四緣。  
依止勝相品中三引證品  
　　此阿黎耶識已成立。由眾名及體相。云何得知阿黎耶識。以如是等眾名故。如來說體相亦爾。不說生起識。若離此名相所立阿黎耶識不凈品凈品等皆不成就。煩惱不凈品。業不凈品。生不凈品。世間凈品。出世凈品等。皆不成就。云何煩惱不凈品不成就。根本煩惱及少分煩惱所作熏習種子。于六識不得成就。何以故。眼識與欲等大小二惑俱起俱滅。此眼識是惑所熏成立種子。余識不爾。是眼識已滅。或余識間起。熏習及熏習依止皆不可得。眼識前時已謝現無有體。或余識所間從已滅無法。有欲俱生不得成就。譬如從過去已滅盡業果報不得生。復次眼識與欲等或俱時生起熏習不成。何以故。此種子不得住于欲中。以欲依止識故。又欲相續不堅住故。此欲于余識亦無熏習。依止別異故所余諸識無俱起俱滅故。同類與同類不得相熏。以無一時共生滅故。是故眼識不為欲等大小諸惑所熏。亦不為同類識所熏。如此思量眼識。所余諸識亦應如此思量。復次若眾生從無想天已上退墮。受下界生大小惑所染初識。此識生時應無種子。何以故。此惑熏習與依止。并已過去滅無余故。復次或對治識已生。所余世間諸識皆已滅盡。若無阿黎耶識。此對治識共小大惑種子俱在。此義不成。何以故。自性解脫故。無流心與惑不得俱起俱滅故。復次后時出觀正起世間心。諸惑熏習久已謝滅。有流意識無有種子生應得成。是故離阿黎耶識。煩惱染污則不得成。復次業染污云何不得成。緣行生識分無得成義。若無此義緣取生有亦無成義。故業染污不成。復次云何生染污此義不成。結生不成故。若人于不靜地退墮。心正在中陰起染污意識方得受生。此有染污識于中陰中滅。是識托柯羅邏。于母胎中變合受生。若但意識變成柯羅邏等依止。此意識于母胎中有別意識起。無如此義。于母胎中二種意識一時俱起。無此義故。已變異意識不可成立。為意識依止不清凈故。長時緣境故。所緣境不可知故。若此意識已變異。是時意識成柯羅邏。為此識是一切法種子為依止。此識生余識。為一切法種子。若汝執已變異識名一切種子識。即是阿黎耶識。汝自以別名成立謂為意識。若汝執能依止識。是一切種子識。是故此識由依止成他因。此所依止識。若非一切種子識能依止。名一切種子識。是義不成。是故此識托生變異成柯羅邏。非是意識。但是果報。亦是一切種子。此義得成。復次若眾生已托生。能執持所余色根。離果報識則不可得。何以故。所余諸識定別有依止不久堅住。若此色根無執持識。亦不得成。復次此識及名色更互相依。譬如蘆束相依俱起。此識不成。復次若離果報識。一切求生已生眾生識食不成。何以故若離果報識。眼識等中隨有一識。于三界中受生眾生。為作食事不見有能故。若人從此生舍命生上靜地。由散動染污意識。于彼受生是染污散動識。于靜地中離果報識有余種子。此義不成。復次若眾生生無色界。離一切種子果報識。若生染污心及善心則無種子。并依止染污及善二識皆不得成。于無色界若起無流心。所余世間心已滅盡。便應棄于此道。若眾生生非想非非想中。起不用處心及無流心。即舍二處。何以故。無流心是出世心故。非想非非想道非其依止。不用處道亦非依止。直趣涅槃亦非依止。復次若人已作善業及以惡業。正舍壽命離阿黎耶識。或上或下次第依止冷觸不應得成。是故生染污離一切種子果報識不可得立。云何世間凈品不成。若眾生未離欲欲界。未得色界心先起欲界善心。求離欲欲界。修行觀心。此欲界加行心與色界心。不俱起俱滅故非所熏。是故欲界善心。非是色界善心種子。過去色界心無量余生及別心所隔。后時不可立為靜識種子。已無有故。是故此義得成謂色界靜心一切種子果報識。次第傳來立為因緣。此加行善心立為增上緣。如此于一切離欲地中。是義應知。如此世間清凈品義。離一切種子果報識。則不可立。云何出世凈品離阿黎耶識不可得立。佛世尊說。從聞他音及自正思惟。由此二因正見得生。此聞他音及正思惟。不能熏耳識及意識。或耳意二識何以故。若人如聞而解及正思惟法。爾時耳識不得生。意識亦不得生。以余散動分別識所聞故。若與正思惟相應生。此意識久已謝滅。聞所熏共熏習已無。云何后時以前識為種子后識得生。復次世間心與正思惟相應。出世凈心與正見相應。無時得共生共滅。是故此世心非關凈心所熏。既無熏習。不應得成出世種子。是故若離一切種子果報識。出世凈心亦不得成。何以故。此中聞思熏習無有義能攝出世熏習種子。云何一切種子果報識成不凈品因。若能作染濁對治出世凈心因。此出世心昔來未曾生。習是故定無熏習若無熏習。此出世心從何因生。汝今應答。最清凈法界所流正聞熏習為種子故。出世心得生此聞慧熏習為與阿黎耶識同性為不同性。若是阿黎耶識性。云何能成此識對治種子。若不同性。此聞慧種子以何法為依止至諸佛無上菩提位是聞慧熏習生隨在一依止處。此中共果報識俱生。譬如水乳。此聞熏習即非本識。已成此識對治種子。故此中依下品熏習中品熏習生。依中品熏習上品熏習生。何以故。數數加行聞思修故。是聞熏習若下中上品應知是法身種子。由對治阿黎耶識生。是故不入阿黎耶性攝。出世最清凈法界流出故。雖復世間法成出世心。何以故。此種子出世凈心未起時一切上心。惑對治一切惡道生。對治一切惡行朽壞。對治能引相續令生。是處隨順逢事諸佛菩薩。此聞熏習雖是世間法初修觀菩薩所得。應知此法屬法身攝。若聲聞獨覺所得屬解脫身攝。此聞熏習非阿黎耶識。屬法身及解脫身攝。如是如是從下中上次第漸增。如是如是果報識次第漸減。依止即轉若依止一向轉。是有種子果報識即無種子一切皆盡。若本識與非本識共起共滅。猶如水乳和合。云何本識滅非本識不滅。譬如于水鵝所飲乳猶如世間離欲時。不靜地熏習滅。靜地熏習增世間轉依義得成。出世轉依亦爾。若人入滅心定。由說識不離身。是故果報識于定中應成不離身。何以故。滅心定非此識對治故。云何知然。若從此定出識不應更生。何以故。此果報識相續已斷。若離托生時不復得生。若人說滅心定有心。此人所說則不成心。何以故定義不成故。解相及境不可得故。與善根相應過故。與惡及無記不相應故。想及受生起過故。于三和合必有觸故。于余定有功能故。但滅想是過患故。作意信等善根生起過故。拔除能依離所依不可得故。有譬喻故。如非一切行。一切行不如是故。若有人執色心次第生是諸法種子。此執不然何以故。已有前過復有別失。別失者。若人從無想天退及出滅心定。此中所執不成。阿羅漢最后心亦不得成。若離次第緣此執不成。如此若離一切種子果報識。凈不凈品皆不得成。是故此心有義成就。應當信知依前所說相。今更作偈。  
　　菩薩于善識　　則離余五識 
　　無余心轉依　　以何方便作 
　　若對治轉依　　非滅故不成 
　　因果無差別　　于滅則有過 
　　無種子無法　　若許為轉依 
　　于無二無故　　轉依義不成  
依止勝相品中四差別品  
　　此阿黎耶識差別云何。若略說或三種或四種差別。三種者。由三種熏習異故。謂言說我見有分熏習差別。四種者。謂引生果報緣相相貌差別。引生差別者。是熏習新生。若無此緣行生識緣取生有。是義不成。果報差別者。依行于六道中此法成熟。若無此后時受生所有諸法生起此義不成。緣相差別者。于此心中有相能起我執。若無此于余心中執我相境。此義不成。相貌差別者。此識有共相。有不共相無受生種子相。有受生種子相。共相者。是器世界種子。不共相者。是各別內入種子。復次共相者。是無受生種子。不共相者。是有受生種子。若對治起時不共所對治滅。于共種子識他分別所持正見清凈。譬如修觀行人。于一類物種種愿樂種種觀察隨心成立。此中說偈。  
　　難滅及難解　　說名為共結 
　　觀行人心異　　由相大成外 
　　清凈人未滅　　此中見清凈 
　　成就凈佛土　　由佛見清凈  
　　復有別偈。  
　　種種愿及見　　觀行人能成 
　　于一類物中　　隨彼意成故 
　　種種見成故　　所取唯有識  
　　是不共本識差別。有覺受生種子。若無此眾生世界生緣不成。是共阿黎耶識無受生種子。若無此器世界生緣不成。復次粗重相識。細輕相識。粗重相識者。謂大小二惑種子。細輕相識者。謂一切有流善法種子。若無此由前業果有勝能。無勝能依止差別不得成。  
　　復次有受不受相二種本識。有受相者。果報已熟善惡種子識。不受相者。名言熏習種子無量時戲論。生起種子故。若無此識有作不作善惡二業因與果報故。受用盡義不成始生。名言熏習生起亦不得成。復次有譬喻相。識如幻事鹿渴夢想翳闇等譬。第一識似如此事。若無此虛妄分別種子故。此識不成顛倒因緣。復有具不具相。若具縛眾生有具相。若得世間離欲有損害相。若有學聲聞及諸菩薩有一分滅離相。若阿羅漢獨覺如來有具分滅離相。何以故。阿羅漢獨覺單滅惑障。如來雙滅惑智二障。若無此煩惱次第滅盡則不得成。何因緣善惡二法果報。唯是無覆無記。此無記性與善惡二法俱生不相違。善惡二法自互相違。若果報成善惡性。無方便得解脫煩惱。又無方便得起善及煩惱故。無解脫及系縛。無此二義故。是故果報識定是無覆無記性。  
應知勝相品第二之一  
　　如此已說應知依止。勝相云何應知。應知勝相此應知相略說有三種。一依他性相。二分別性相。三真實性相。依他性相者。本識為種子。虛妄分別所攝諸識差別。何者為差別。謂身識。身者識。受者識。應受識。正受識世識。數識。處識。言說識。自他差別識。善惡兩道生死識。身識身者識受者識應受識正受識世識數識處識言說識。如此等識因言說熏習種子生。自他差別識。因我見熏習種子生。善惡兩道生死識。因有分熏習種子生。由如此等識一切界道煩惱所攝依他性為相。虛妄分別即得顯現。如此等識虛妄分別所攝唯識為體。非有虛妄塵顯現依止。是名依他性相。分別性相者。實無有塵唯有識體顯現為塵。是名分別性相。真實性相者。是依他性。由此塵相永無所有。此實不無。是名真實性相。由身識身者識受者識。應知攝眼等六內界。以應受識應知攝色等六外界。以正受識應知攝眼等六識界。由如此等識為本其余諸識。是此識差別。如此眾識唯識。以無塵等故。譬如夢等于夢中。離諸外塵一向唯識。種種色聲香味觸舍林地山等諸塵如實顯現此中無一塵是實有。由如此譬一切處應知唯有識。由此等言應知幻事鹿渴翳闇等譬。若覺人所見塵一切處唯有識。譬如夢塵。如人夢覺了別夢塵但唯有識。于覺時何故不爾。不無此義。若人已得真如智覺不無此覺。譬如人正在夢中未覺此覺不生。若人已覺方有此覺。如此若人未得真如智覺亦無此覺。若已得真如智覺必有此覺。若人未得真如智覺。于唯識中云何得起比智。由圣教及真理可得比度。圣教者如十地經中佛世尊言。佛子。三界者唯有識。又如解節經中說。是時彌勒菩薩摩訶薩問佛世尊。世尊。此色相是定心所緣境。為與心異。與心不異。佛世尊言。彌勒。與心不異。何以故。我說唯有識。此色相境界識所顯現。彌勒菩薩言。世尊。若定境界色相與定心不異。云何此識取此識為境。佛世尊言。彌勒。無有法能取余法。雖不能取。此識如此變生顯現如塵。譬如依面見面。謂我見影此影顯現相似異面。定心亦爾顯現似塵。謂異定心。由此阿含及所成道理。唯識義顯現。云何如此。是時觀行人心正在觀中。若見青黃等遍入色相。即見自心不見余境青黃等色。由此道理一切識中。菩薩于唯識應作如此比知。于青黃等識非憶持識。以見境在現前故。于聞思兩位憶持意識。此識緣過去境。似過去境起。是故得成唯識義。由此比知菩薩若未得真如智覺。于唯識義得生比知。是種種識前已說。譬如幻事夢等。于中眼識等識唯識義可成。眼色等識有色。唯識義云何可見。此等識由阿含及道理如前應知。若色是識云何顯現似色。云何相續堅住前后相似。由顛倒等煩惱依止故。若不爾于非義義顛倒不得成。若無義顛倒惑障及智障二種煩惱則不得成。若無二障清凈品亦不得成。是故諸識如此生起可信是實。此中說偈。  
　　亂因及亂體　　色識無色識 
　　若前識不有　　后識不得生  
　　云何身識身者識受者識應受識正受識。于一切生處更互密合生。具足受生所顯故。云何世識等如前說有種種差別生。無始生死相續不斷絕故。無量眾生界所攝故。無量器世界所攝故。無量作事更互顯示所攝故。無量攝及受用差別所攝故。無量受用愛憎業果報所攝故。無量生及死證得差別所攝故。云何正辨如此等識令成唯識義。若略說有三相。諸識則成唯識。唯有識量外塵無所有故唯有二。謂相及見。識所攝故。由種種生相所攝故。此義云何。此一切識無塵故。成唯識有相有見。眼等諸識以色等為相故。眼等諸識以諸識為見故。意識以一切眼識乃至法識為相故。意識以意識為見故。云何如此意識能分別故。似一切識塵分生故。此中說偈。  
　　入唯量唯二　　種種觀人說 
　　通達唯識時　　及伏離識位  
　　諸師說。此意識隨種種依止生起得種種名。譬如作意業得身口等業名。此識于一切依止生種種相貌。似二種法顯現。一似塵顯現。二似分別顯現。一切處似觸顯現。若在有色界意識依身故生。譬如有色諸根依止身生。此中說偈。  
　　遠行及獨行　　無身住空窟 
　　調伏難調伏　　則解脫魔縛  
　　如經言。此眼等五根所緣境界。一一境界意識能取。分別意識為彼生因。復有別說分別說。十二入中是六識聚說名意入。是處安立本識為義識此中一切識說名相識。意識及依止識應知名見識。何以故。此相識由是見生因顯現似塵故。作見生依止事。如此諸識成立唯識。云何諸塵現前顯現知其非有。如佛世尊說。若菩薩與四法相應。能尋能入一切識無塵。何者為四。一知相違識相。譬如餓鬼畜生人天于同境界。由見識有異。二由見無境界識。譬如于過去未來夢影塵中。三由知離功用無顛倒應成。譬如實有塵中緣塵起識。不成顛倒不由功用。如實知故。四由知義隨順三慧。云何如此一切圣人入觀得心自在。由愿樂自在故。如愿樂塵種種顯現故。若觀行人已得奢摩他修法觀加行。隨唯思惟義顯現故。若人得無分別智未出無分別觀。一切塵不顯現故。由境界等義隨順三慧。由前引證成就唯識義故。知唯識無塵。此中有六偈重顯前義。此偈后依智學中。當廣分別說。謂餓鬼畜生人。如是等。  
攝大乘論卷中 
應知勝相品第二之二  
　　若唯識似塵顯現依止。說名依他性。云何成依他。何因緣說名依他。從自熏習種子生故。系屬因緣不得自在。若生無有功能過一剎那得自住故。說名依他。若分別性依他實無所有似塵顯現。云何成分別。何因緣說名分別。無量相貌意識分別。顛倒生因故成分別。無有自相唯見分別故。說名分別。若真實性分別性永無所有為相。云何成真實。何因緣說名真實。由如無不如故成真實。由成就清凈境界由一切善法中最勝。于勝義成就故說名真實。復次若有分別及所分別。分別性成。此中何法名分別。何法所分別。何法名分別性。意識是分別。具三種分別故。何以故。此識自言熏習為種子。及一切識言熏習為種子。是故此生。由無邊分別。一切處分別但名分別。說名分別。此依他但是所分別。是因能成依他性為所分別。此中名分別性。云何分別能計度。此依他性。但如萬物相。緣何境界。執何相貌。云何觀見。云何緣起。云何言說。云何增益。由名等境界于依他性中。由執著相。由決判起見。由覺觀言說緣起。由見等四種言說實無有塵計實有為增益。由此因故能分別。此三種性云何。與他為異為不異。非異非不異。應如此說。有別義依他性名依他。有別義此成分別。有別義此成真實。何者別義說此名依他。從熏習種子系屬他故。復有何義此成分別。此依他性為分別因。是所分別故成分別。復有何義此成真實。此依他性或成真實。如所分別實不如是有故。復有何義由此一識成一切種種識相貌。本識識所余生起識種種相貌故。復因此相貌生故。依他性有幾種。若略說有二種。一系屬熏習種子。二系屬凈品不凈品性不成就。是故由此二種系屬說名依他。分別性亦有二種。一由分別自性。二由分別差別真實性。亦有二種一自性成就。二清凈成就。復有分別更成四種。一分別自性。二分別差別。三有覺。四無覺。有覺者。能了別名言眾生分別。無覺者。不能了別名言眾生分別。復次分別有五種。一依名分別義自性。譬如此名目此義。二依義分別名自性。譬如此義屬此名。三依名分別名自性。譬如分別未識義名。四依義分別義自性。譬如分別未識名義。五依二分別二自性。譬如此名此義。何義何名若攝一切分別。復有十種。一根本分別。謂本識。二相分別。謂色等識。三依顯示分別。謂有依止眼等識識。四相變異分別。謂老等變異。苦樂等受。欲等惑及枉。時節等變異。地獄等欲界等變異。五依顯示變異分別。謂如前所說變異起變異分別。六他引分別。謂聞非正法類聞正法類分別。七不如理分別。謂正法外人非正法類分別。八如理分別。謂正法內人聞正法類分別。九決判執分別。謂不如理思惟種類身見為根本。與六十二見相應分別。十散動分別。謂菩薩十種分別。無有相散動。有相散動。增益散動。損減散動。一執散動。異執散動。通散動。別散動。如名起義散動。如義起名散動。為對治此十種散動分別故。于一切般若波羅蜜教中佛世尊說。無分別智能對治此十種散動。應知具足般若波羅蜜經義。如般若波羅蜜經言。云何菩薩行于般若波羅蜜。舍利弗。是菩薩實有菩薩。不見有菩薩。不見菩薩名。不見般若波羅蜜。不見行。不見不行。不見色。不見受想行識。何以故。色由自性空。不由空空見色空。非色無色異空故。色即是空空即是色。何以故。舍利弗。此但有名。所謂色是自性。無生無滅無染無凈。對假立名分別諸法。由假立客名隨說諸法如如。隨說如是如是生起執著。如此一切名菩薩不見。若不見不生執著。如觀色乃至識亦應作如此觀。由此般若波羅蜜經文句。應隨順思惟十種分別義。若由此別意依他性成有三性。是三性云何。性有三異。不成相雜無相雜義。由此道理此性成依他。不由此成分別及真實。由此道理此性成分別。不由此成依他及真實由此道理此性成真實。不由此成依他及分別。云何得知此依他性。由分別性顯現似法。不與分別性同體。未得名前于義不應生智故。法體與名一則此義相違。由名多故。若名與義一。名既多義應成多。此義體相違。由名不定體相雜此義相違。此中說偈。  
　　于名前無智　　多名及不定 
　　義成由同體　　多雜體相違 
　　法無顯似有　　無染而有凈 
　　是故譬幻事　　亦以譬虛空  
　　云何如此顯現而實非有。依他性一切種非不有。若無依他性真實性亦無。一切無不成。若無依他性及真實性。則有無染污及清凈品過失。此二品可知非無是故非一切皆無。此中說偈。  
　　若無依他性　　真實性亦無 
　　則恒無二品　　謂染污清凈  
　　諸佛世尊于大乘中說鞞佛略經。此經中說。云何應知分別性。由說無有品類此性應知。云何應知依他性。由說幻事鹿渴夢相影光谷向水月變化如此等譬應知其性。云何應知真實性。由說四種清凈法應知。此性四種清凈法者。一此法本來自性清凈。謂如如空實際無相真實法界。二無垢清凈。謂此法出離一切客塵障垢。三至得道清凈。謂一切助道法及諸波羅蜜等。四道生境界清凈。謂正說大乘法。何以故。此說是清凈因故非分別。清凈法界流故非依他。由此四種清凈法。攝一切清凈法皆盡。此中說偈。  
　　幻等顯依他　　說無顯分別 
　　若說四清凈　　此說屬真實 
　　清凈由本性　　無垢道緣緣 
　　一切清凈法　　四皆攝品類  
　　何因何緣是依他性。如經所說。幻事等譬所顯。于依他性中為除他虛妄疑惑。云何他于依他性中生虛妄疑惑。諸說。于依他性中有如此虛妄疑心。若實無有物。云何成境界。為決此疑故說幻事譬。若無境界。心及心法云何得生。為決此疑故說鹿渴譬。若實無塵。愛非愛受用云何得成。為決此疑故說夢相譬。若實無法。善惡二業愛非愛果報云何得生。為決此疑故說影譬。若實無法。云何種種智生。為決此疑故說光影譬。若實無法。云何種種言說起。為決此疑故說谷響譬。若實無法。云何成緣真實法定心境界。為決此疑故說水月譬。若實無法。云何諸菩薩故作心無顛倒心。為他作利益事于六道受生。為決此疑故說變化譬。婆羅門問經中言。世尊。依何義說如此言。如來不見生死不見涅槃。于依他性中依分別性及依真實性。生死為涅槃依無差別義。何以故。此依他性由分別一分成生死。由真實一分成涅槃。阿毗達磨修多羅中佛世尊說法有三種。一染污分。二清凈分。三染污清凈分。依何義說此三分。于依他性中分別性為染污分。真實性為清凈分。依他性為染污清凈分。依如此義故說三分。于此義中以何為譬。以金藏土為譬。譬如于金藏土中。見有三法。一地界二金三土。于地界中土非有。而顯現金實有不顯現此土。若以火燒煉土則不現金相自現。此地界土顯現時由虛妄相顯現。金顯現時由真實相顯現。是故地界有二分。如此本識未為無分別智火所燒煉時。此識由虛妄分別性顯現。不由真實性顯現。若為無分別智火所燒煉時。此識由成就真實性顯現。不由虛妄分別性顯現。是故虛妄分別性識即依他性有二分。譬如金藏土中所有地界。復次有處世尊說一切法常住。有處說一切法無常。有處說非常非無常。依何義說常。此依他性由真實性分常住。由分別性分無常。由二性分非常非無常。如依此義說常無常無二。如此說苦樂無二。善惡無二。空不空無二。有我無我無二。靜不靜無二。有性無性無二。有生無生無二。有滅無滅無二。本來寂靜不寂靜無二。本來涅槃非涅槃無二。生死涅槃無二。由如此等差別。諸佛如來依義密語。由此三性應隨決了。常無常等正說如前解釋。此中說偈。  
　　如法實不有　　如彼種種現 
　　由此法非法　　故說無二義 
　　依一分說言　　或有或非有 
　　依二分說言　　非有非非有 
　　如顯現不有　　是故說永無 
　　如顯現實有　　是故說非無 
　　由自體非有　　自體不住故 
　　如取不有故　　三性成無性 
　　由無性故成　　前為后依止 
　　無生滅本靜　　及自性涅槃  
　　復次有四意四依。一切佛世尊教應隨決了。一平等意。譬如有說。昔是時中我名毗婆尸久已成佛。二別時意。譬如有說。若人誦持多寶佛名。決定于無上菩提不更退墮。復有說言。由唯發愿于安樂佛土得往彼受生。三別義意。譬如有說。事如是等恒伽所有沙數諸佛。于大乘法義得生覺了。四眾生樂欲意譬如如來先為一人贊嘆布施后還毀呰。如施戒及余修亦爾。是名四種意。四依者。一令入依。譬如于大小乘中佛世尊說人法二種通別二相所攝俗諦。二相依。譬如隨所說法相中必有三性。三對治依。此中八萬四千眾生煩惱行對治顯現。四翻依。此中由說別義言詞以顯別義譬。如偈言。  
　　阿娑離娑羅摩多耶　　毗跋耶斯者修絺多 
　　離施那者僧柯履多　　羅槃底菩提物多摩  
　　若人欲廣解釋大乘法。略說由三相。應當如此解釋。一廣解緣生體相。二廣解依因緣已生諸法實相。三廣解成立所說諸義。廣解緣生體相者。如偈說言。熏習所生諸法。此從彼如此果報識及生起識。由更互因生。廣解釋依因緣已生諸法實相者。諸法者。謂生起識為相。有相及見識為自性。復次諸法依止為相。分別為相。法爾為相由此言說于三性中諸法體相則得顯現。如偈言。  
　　從有相有見　　應知法三相  
　　云何得解說此法相。分別性。于依他性實無所有。真實性于中實有。由此二不有有故。非得及得未見已見。真如一時自然成。于依他性中分別性無故。真實性有故。若見彼不見此。若不見彼即見此。如偈言。  
　　依他中分別　　無但真實有 
　　故不得及得　　于中二平等  
　　廣解成立所說諸義者。譬如初所說文句。由所余諸句顯示分別。或由功德依止。或因事義依止。功德依止者。廣說佛世尊功德。最清凈慧無二行。無相法為勝依。意行住于佛住。至得諸佛平等行無礙行。不可破無對轉法。不可變異境不可思惟。所成立法。至三世平等。于一切世界現身。于一切法智慧無礙。一切行與智慧相應。于法智無疑。不可分別身。一切菩薩所受智慧。至無二佛住波羅蜜。至無差別如來解脫。智究竟已得無邊佛地。平等法界為勝虛空界。為后邊最清凈慧。如此初句由所余句。次第應知分別解釋。若如此正說法義得成最清凈慧者。諸佛如來智慧。于一切法清凈無不了別。如此本義應知由二十一佛功德所攝。于所知一切無障行起功德。于有無無二相真如最清凈令入功德。不由功用不舍如來事佛住功德。于法身依止及意事無差別功德。修習一切障對治功德。降伏一切外道功德。生于世間非世間法所染污功德。安立正法功德。四種善巧答他問功德。于一切世界中顯現應化身功德。能決他疑功德。由種種行能令他入功德。于未來世法生智功德。隨眾生樂顯現功德。能行無量依止眾生正教化事功德。平等法身波羅蜜成就功德。隨眾生意顯現純凈佛土功德。是三種佛身無離無別處功德。窮生死際能生一切眾生利益安樂功德。由無盡功德。因事義依止者。如經言。若菩薩與三十二法相應說名菩薩。于一切眾生與利益安樂意相應。令入一切智智意。我今于何處中當相應如此智。舍高慢心堅固善意。非假作憐愍。意不貪報恩。于親非親所平等意永作善友意。乃至無余涅槃稱量談說歡笑先言于諸眾生慈悲無異于所作事無退弱心無厭倦心聞義無足。于自作罪能顯其過。于他作罪不怪訶責。于一切威儀中恒持菩提心。不求果報而行布施。不著一切怖畏及道生受持禁戒。于一切眾生忍辱無礙。為引攝一切善法行于精進。修三摩提滅離無色定。與方便相應智。四攝相應方便于持戒破戒中。善友無二。事善知識恭敬心。聽法恭敬心樂住阿蘭若處。于世間希有不生安樂心。于下品乘不生喜樂心。于大乘教觀實功德。遠離惡友敬事善友。恒治四種梵住。治無量心清凈。恒游戲五神通。恒依智慧行。于住正行不住正行眾生。無舍離心引攝大眾。一向決定言說恭敬實事先恭敬行。菩薩心與如此等法相應說名菩薩。由如此文句前說初句應知。解說初句者。謂于一切眾生利益安樂意。此利益安樂意文句別有十六文句所顯業應知。解說十六業者。一傅傅行業。二無倒業。三不由他事自行業。四不可壞業。五無求欲業。有三句解釋應知。不貪報恩。有恩無恩眾生不生愛憎心。隨順行乃至余生隨處相應言說業。有二句解釋應知。有苦有樂無二眾生平等業。無下劣業。不可令退轉業。攝方便業。厭惡所對治業。有二句解釋應知。無間思量業。行進勝位業。有七句解釋應知。正修加行六波羅蜜。恭敬行四攝成就方便業。有六句解釋應知。事善知識聽聞正法。住阿蘭若處。遠離邪覺觀。正思惟功德。有二句。顯事善友功德。有二句。顯成就業。有三句解釋應知。治無量心清凈得威德。證得功德安立他業。有四句解釋應知。引攝大眾無有疑心。立正教學處。法財二攝無染污心。如此等句。應知解釋初說文句。此中說偈。  
　　取如前說句　　隨德句差別 
　　取如前說句　　由義別句別  
應知入勝相品第三  
　　如此已說應知勝相。云何應知應知入勝相。多聞所熏習依止。非阿黎耶識所攝。如阿黎耶識成種子。正思惟所攝。似法及義顯相所生。似所取種類有見意言分別。何人能入應知相。大乘多聞熏習相續已得承事。無量出世諸佛。已入決定信樂正位。由善成熟修習增長善根。是故善得福德智慧二種資糧。諸菩薩于何處入唯識觀。有見似法義顯相意言分別。大乘法相所生。于愿樂行地入。謂隨聞信樂故。見道謂如理通達故。修道謂能對治一切障故。究竟道中。謂出離障垢最清凈故。一切法實唯有識。如說隨聞信樂故。如理通達故。能對治一切障故。出離障垢最清凈故。云何得入。由善根力持故。由有三相練磨心故。由滅除四處障故。緣法義為境。無間修。恭敬修。奢摩他毗缽舍那。無放逸故。十方世界無數量故。不可數量在人道眾生。剎那剎那證得無上菩提。是名第一練磨心。由此正意施等諸波羅蜜必得生長。是我信樂已得堅住。由此正意我修習施等波羅蜜。進得圓滿則為不難。是名第二練磨心。若人與眾善法相應。后舍命時于一切受生中。可愛富樂自然而成。是人得有礙善此義尚應成。云何我得圓滿善及無礙善。一切如意可愛富樂而當不成。是名第三練磨心。此中說偈。  
　　人道中眾生　　念念證菩提 
　　處所過數量　　故無下劣心 
　　善心人信樂　　能生施等度 
　　勝人得此意　　故能修施等 
　　若善人死時　　即得勝富樂 
　　滅位圓凈善　　此義云何無  
　　由滅除四處障故。由舍離聲聞獨覺思惟故。邪思惟滅于大乘中生信心及決了心故。滅一切邪意及疑。是所聞思諸法中。舍離我及我所邪執故。是故滅除法執。安立現前住一切相思惟悉不分別。是故能滅除分別。此中說偈。  
　　現住及安立　　一切相思惟 
　　智人不分別　　故得無上覺  
　　緣法及義為境。何因何方便得入。由聞熏習種類正思惟所攝。顯現似法及義。有見意言分別故。由四種尋思。謂名義自性差別假立尋思。  
　　由四種如實智。謂名義自性差別。如實智四種不可得故。若菩薩已入已解如此等義。則修加行為入唯識觀。于此觀中意言分別似字言及義顯現。此中是字言相。但意言分別得如此通達。此義依名言唯意言分別。亦如此通達此名義自性差別。唯假說為量。亦如此通達。次于此位中但證得唯意言分別。是觀行人不見名及義。不見自性差別假說。由實相不得有自性差別義。已由四種尋思及四種如實智。于意言分別顯現似名及義。得入唯識觀。于唯識觀中入何法。如何法得入。但入唯量相見二法。種種相貌名義。自性差別假說自性差別義。六種相無義故。由此能取所取非有為義故。一時顯現似種種相貌及生故。譬如闇中藤顯現似蛇。猶如于藤中蛇即是虛實不有故。若人已了別此藤義。先時蛇亂智不緣境起。即便謝滅唯藤智在。此藤智由微細分析虛空無實境。何以故。但是色香味觸相故。若心緣此境。藤智亦應可滅。若如此見已伏滅。六相顯現。似名及義。意言分別塵智不生。譬如蛇智。于伏滅六相義中。是唯識智亦應可伏滅。譬如藤智。由依真如智故。如此菩薩由入似義顯現意言分別相故。得入分別性由入唯識義故。得入依他性。及云何得入真實性。若舍唯識想已。是時意言分別。先所聞法熏習種類。菩薩已了別伏滅塵想。似一切義顯現。無復生緣故不得生。是故似唯識意言分別亦不得生。由此義故。菩薩唯住無分別。一切義名中由無分別智。得證得住真如法界。是時菩薩平等平等能緣所緣無分別智生。由此義故菩薩得入真實性。此中說偈。  
　　法人及法義　　性略及廣名 
　　不凈凈究竟　　十名差別境  
　　如此菩薩由入唯識觀故。得入應知勝相。由入此相得入初歡喜地。善通達法界。得生十方諸佛如來家。得一切眾生心平等。得一切菩薩心平等。得一切諸佛如來心平等。此觀名菩薩見道。  
　　復次何故菩薩入唯識觀。由緣極通法為境出世奢摩他毗缽舍那智故。由無分別智后所得種種相識為相智故。為滅除共本阿黎耶識中一切有因諸法種子。為生長能觸法身諸法種子。為轉依。為得一切如來正法。為得一切智智故。入唯識觀。無分別智后所得智者。于本識及所生一切識識及相識相中由觀似幻化等譬自性無顛倒。由此義故。菩薩如幻師于一切幻事自了無倒。于一切相因緣及果中。若正說時常無偏倒。  
　　是時正入唯識觀位中。有四種三摩提。是四種通達分善根依止菩薩云何應見。由四種尋思。于下品無塵觀忍光得三摩提。是暖行通達分善根。依止于最上品無塵觀忍光增三摩提。是頂行通達分善根。依止于四種如實智。菩薩已入唯識觀了別無塵故。正入真義一分通行三摩提。是隨非安立諦忍。依止此三摩提最后剎那。了伏唯識想。轉名無間三摩提。應知是世第一法依止四種三摩提。是菩薩入非安立諦觀前方便。若菩薩如此入初地已得見道。得通達入唯識。云何菩薩修習觀行入于修道。如佛廣說。所安立法相。于菩薩十地。由攝一切如來所說大乘十二部經故得現前。由治所說通別二境。由生起緣極通境出世無分別智。及無分別智后所得奢摩他毗缽舍那智。由無量無數百千俱胝大劫中依數數修習。由昔及今所得轉依。為得三種佛身更修加行。是聲聞見道。是菩薩見道。此二見道差別云何。聲聞菩薩見道應知有十一種差別。何者為十一。一由境界差別。謂緣大乘法為境。二由依止差別。謂依大福德智慧資糧為依止。三由通達差別。謂通達人法二無我。四由涅槃差別。謂攝無住處涅槃以為住處。五由地差別。謂依十地為出離。六七由清凈差別。謂滅煩惱習氣。及治凈土為清凈。八由于一切眾生得平等心差別。謂為成熟眾生不舍加行功德善根。九由受生差別。謂生如來家為生故。十由顯現差別。謂于佛子大集論中常能顯現為攝受正法。十一由果差別。謂十力無畏不共如來法。及無量功德生為果故。此中說兩偈。  
　　名義互為客　　菩薩應尋思 
　　應觀二唯量　　及彼二假說 
　　從此生實智　　離塵分別三 
　　若見其非有　　得入三無性  
　　又正教兩偈。如分別觀論說。  
　　菩薩在靜位　　觀心唯是影 
　　舍離外塵相　　唯定觀自想 
　　菩薩住于內　　入所取非有 
　　次觀能取空　　后觸二無得  
　　復有大乘莊嚴經論所說五偈。為顯此道。  
　　菩薩生長福及慧　　二種資糧無量際 
　　于法思惟心決故　　能了義類分別因 
　　已知義類但分別　　得住似義唯識中 
　　故觀行人證法界　　能離二相及無二 
　　若離于心知無余　　由此即見心非有 
　　智人見此二不有　　得住無二真法界 
　　由無分別智慧人　　恒平等行遍一切 
　　染衣稠密過聚性　　遣滅如藥能除毒 
　　佛說正法善成立　　安心有根于法界 
　　已知憶念唯分別　　功德海岸智人至  
入因果勝相品第四  
　　如此已說入應知勝相。云何應知入因果勝相。由六波羅蜜。謂陀那尸羅羼提毗梨耶持訶那般羅若波羅蜜。云何由六波羅蜜得入唯識。復云何六波羅蜜成入唯識果。此正法內有諸菩薩。不著富樂心。于戒無犯過心。于苦無壞心。于善修無懶墮心。于此散亂因中不住著故。常行一心如理簡擇諸法得入唯識觀。由依止六波羅蜜。菩薩已入唯識地。次得清凈信樂意所攝六波羅蜜。是故于此中間設離六波羅蜜。加行功用。由信樂正說愛重隨喜愿得思惟故。恒無休息行。故修習六波羅蜜究竟圓滿。此中說偈。  
　　修習圓白法　　能得利疾忍 
　　菩薩于自乘　　甚深廣大說 
　　覺唯分別故　　得無著智故 
　　是樂信清凈　　名清凈意地 
　　菩薩在法流　　前后見諸佛 
　　已知菩提近　　無難易得故  
　　何故波羅蜜唯有六數為安立。能對治六種惑障故。為一切佛法生起依處故。為隨順成熟一切眾生依止故。為對治不發行心因故。立施戒二波羅蜜。不發行心因者。貪著財物及以室家。若已發修行心。為對治退弱心因故。立忍精進二波羅蜜。退弱心因者。謂生死眾生違逆。若事長時助善法加行疲怠。若已起發行及不退弱心。為對治壞失心因故。立定慧二波羅蜜。壞失心因者。謂散亂邪智。是故為對治六種惑障。立波羅蜜有六數。為一切佛法生起依處故者。前四波羅蜜是不散亂因。次一波羅蜜是不散亂體。由依止此不散亂故。能如實覺了諸法真理。一切如來正法皆得生起。是故為一切佛法生起依處。立波羅蜜有六數。為隨順成熟一切眾生依止故者。由施波羅蜜利益眾生。由戒波羅蜜不損惱眾生。由忍波羅蜜能安受彼毀辱不起報怨心。由精進波羅蜜生彼善根滅彼惡根。由此利益因一切眾生皆得調伏。次彼心未得寂靜為令寂靜。已得寂靜為令解脫。故立定慧二波羅蜜。由此六度菩薩善教眾生。故得成熟。是故為隨順成熟一切眾生依止。立波羅蜜有六數。由如此義。是故應知成立波羅蜜有六數。  
　　此六波羅蜜相云何可見。由六種最勝六波羅蜜。通相有六。一由依止無等。謂依止無上菩提心起。二由品類無等。謂一一波羅蜜略說皆有三品。菩薩皆具修行。三由行事無等。謂安樂利益一切眾生事。菩薩所行諸度皆為成此二事故。四由方便無等。謂無分別智菩薩所行諸度。皆是無分別智所攝故。五由回向無等。謂回向無上菩提菩薩所行諸度。決定轉趣一切智果故。六由清凈無等。謂惑智二障永滅無余。菩薩所行諸度分分除二障。乃至皆盡故。施即是波羅蜜。波羅蜜即是施耶。有是施非波羅蜜。有是波羅蜜非施。有是施是波羅蜜。有非施非波羅蜜。如施中四句應知余度亦有四句。  
　　云何說六波羅蜜如此次第。前前波羅蜜隨順次生后后波羅蜜故。復次前前波羅蜜。由后后波羅蜜所清凈故。  
　　依何義立六度名。此義云何可見。于一切世間聲聞獨覺施等善根中。最勝無等故。以能到彼岸故。是故通稱波羅蜜。能破滅吝惜嫉妒及貧窮下賤苦故稱陀。復得為大富主。及能引福德資糧故稱那。能寂靜邪戒及惡道故名尸。復能令得善道及三摩提故稱羅。能滅除嗔恚及忿恨心故名羼。復能生自他平和事故稱提。能滅除懶惰及諸惡法名毗梨。復行不放逸生長無量善法故稱耶。能滅除散亂故名持訶。及能引心令住內境故稱那。能滅一切見行。能除邪智故名般羅。能緣真相隨其品類知一切法故稱若。  
　　云何應知諸波羅蜜修習。若略說應知修習有五種。一修加行方法。二修信樂。三修思惟。四修方便勝智。五修利益他事。此中前四修應知如前。利益他事修者。諸佛無功用心。不舍如來事修習諸波羅蜜。至圓滿位中。更修諸波羅蜜。  
　　復次思惟修習者。愛重隨喜愿得思惟六意攝所修六意者。一廣大意。二長時意。三歡喜意。四有恩德意。五大志意。六善好意廣大意者。若菩薩若干阿僧祇劫能得無上菩提。以如此時為一剎那剎那。菩薩于此時中剎那剎那常舍身命。及等恒伽沙數世界滿中七寶奉施供養如來。從初發心乃至入住究竟清涼菩提。是菩薩施意猶不滿足。如此多時剎那剎那滿三千大千世界熾火。菩薩于中行住坐臥。為四威儀離一切生生之具。戒忍精進三摩提般若心菩薩恒現前修。乃至入住究竟清涼菩提。菩薩戒忍等意亦不滿足。是無厭足心。是名菩薩廣大意。若菩薩從初發心乃至成佛。不舍無厭足心。是名菩薩長時意。若菩薩由六波羅蜜所作利益他事。常生無等歡喜。眾生得益其心歡喜所不能及。是名菩薩歡喜意。若菩薩行六波羅蜜利益眾生已。見眾生于我有大恩德。不見自身于彼有恩。是名菩薩有恩德意。若菩薩從六波羅蜜所生功德善根。施與一切眾生以無著心回向。為令彼得可愛重果報。是名菩薩大志意。若菩薩所行六波羅蜜功德善根。令一切眾生平等皆得為彼回向無上菩提。是名菩薩善好意。由此六意所攝愛重思惟菩薩修習。若菩薩隨喜無量菩薩修加行六意所生功德善根。是名菩薩六意所攝隨喜思惟。若菩薩愿一切眾生修行六意所攝六波羅蜜。及愿自身修行六意所攝六波羅蜜。修習加行乃至成佛。是名菩薩六意所攝愿得思惟。若人得聞六意所攝菩薩思惟修習。生一念信心。是人則得無量無邊福德之聚。諸惡業障壞滅無余。若人但聞尚得無量無邊福德。何況菩薩盡能修行。  
　　云何應知諸波羅蜜差別。由各有三品知其差別。施三品者。一法施。二財施。三無畏施。戒三品者。一守護戒。二攝善法戒。三攝利眾生戒。忍三品者。一他毀辱忍。二安受苦忍。三觀察法忍。精進三品者。一勤勇精進。二加行精進。三不下難壞無足精進。定三品者。一安樂住定。二引神通定。三隨利他定。般若三品者。一無分別加行般若。二無分別般若。三無分別后得般若。  
　　云何應知諸波羅蜜攝義。一切善法皆入六波羅蜜攝以為彼性故。彼是六波羅蜜所流果故。一切善法所隨成故。  
　　云何應知諸波羅蜜所對治。攝一切惑以為彼性故。為彼生因故。為彼所流果故。  
　　云何應知諸波羅蜜功德。若菩薩輪轉生死。大富位自在所攝。大生所攝。大眷屬徒眾所攝。大資生業事成就所攝。無疾惱少欲等所攝。一切工巧明處聰慧所攝。如意無失富樂利益眾生為正事故。菩薩修行六度功德。乃至入住究竟清涼菩提。恒在不異故。  
　　云何應知諸波羅蜜更互相顯。世尊或以施名說諸波羅蜜。或以戒名。或以忍名。或以精進名。或以定名。或以般若名說諸波羅蜜。如來以何意作如此說。于波羅蜜修行方便中。一切余波羅蜜皆聚集助成故。此即如來說意。此中說郁陀那偈。  
　　位數相次第　　名修差別攝 
　　對治及功德　　互顯諸度義  
攝大乘論卷下 
入因果修差別勝相品第五  
　　如此已說入因果勝相。云何應知入因果修差別。由十種菩薩地。何者為十。一歡喜地。二無垢地。三明焰地。四燒然地。五難勝地。六現前地。七遠行地。八不動地。九善慧地。十法云地。云何應知以此義成立諸地為十。為對治地障十種無明故。于十相所顯法界有十種無明猶在為障。何者能顯法界十相。于初地由一切遍滿義。應知法界。于二地由最勝義。于三地由勝流義。于四地由無攝義。于五地由相續不異義。于六地由無染凈義。于七地由種種法無別義。于八地由不增減義。于九地由定自在依止義。由土自在依止義。由智自在依止義。于十地由業自在依止義。由陀羅尼門三摩提門自在依止義。應知法界。此中說偈。  
　　遍滿最勝義　　勝流及無攝 
　　無異無染凈　　種種法無別 
　　不增減四種　　自在依止義 
　　業自在依止　　總持三摩提  
　　如此二偈依中邊分別論。應當了知。復次此無明應知。于二乘非染污。于菩薩是染污。云何初地名歡喜。由始得自他利益功能故。云何二地名無垢。此地遠離犯菩薩戒垢故。云何三地名明焰。由無退三摩提及三摩跋提依止故。大法光明依止故。云何四地名燒然。由助菩提法能焚滅一切障故。云何五地名難勝。真俗二智更互相違能合難合令相應故。云何六地名現前。由十二緣生智依止故。能令般若波羅蜜現前住故。云何七地名遠行。由至有功用行最后邊故。云何八地名不動。由一切相及作意功用不能動故。云何九地名善慧。由最勝無礙辯智依止故。云何十地名法云。由緣通境知一切法一切陀羅尼及三摩提門為藏故。譬云能覆如虛空粗障故。能圓滿法身故。  
　　云何應知得諸地相。由四種相。一由已得信樂相。于一一地決定生信樂故。二由已得行相。得與地相應十種法正行故。三由已得通達相。先于初地通達真如法界時。皆能通達一切地故。四由已得成就相。此十地皆已至究竟修行故。云何應知修諸地相諸菩薩。先于地地中修習奢摩他毗缽舍那。各有五相修習得成。何者為五。一集總修。二無相修。三無功用修。四熾盛修。五不知足修。應知于諸地皆有此五修。此五修生五法為果。何者為五。一剎那剎那能壞一切粗重依法。二能得出離種種亂想法樂。三能見一切處無量無分別相善法光明。四如所分別法相轉得清凈分恒相續生。為圓滿成就法身。五于上品中轉增為最上上品因緣聚集。于十地中修十波羅蜜隨次第成。于前六地有六波羅蜜如次第說。于后四地有四波羅蜜。一漚和拘舍羅波羅蜜。六波羅蜜所生長善根功德。施與一切眾生悉令平等。為一切眾生回向無上菩提。二波尼他那波羅蜜。此度能引攝種種愿。于未來世感六度生緣故。三婆羅波羅蜜。由思擇修習力伏諸波羅蜜對治故。能引六波羅蜜相續生無有間缺。四若那波羅蜜。此度是能成立前六度智。能令菩薩于大集中受法樂。及成熟眾生。后四波羅蜜應知是無分別后智。攝一切波羅蜜。于一切地中不同時修習。從波羅蜜藏藏經。應知此法門廣顯諸義。于幾時中修習十地。正行得圓滿。有五種人。于三阿僧祇劫修行圓滿。或七阿僧祇劫。或三十三阿僧祇劫。何者為五人。行愿行地人滿一阿僧祇劫。行清凈意行人。行有相行人。行無相行人。于六地乃至七地滿第二阿僧祇劫。從此后無功用行人。乃至十地滿第三阿僧祇劫。復次云何七阿僧祇劫。地前有三地。中有四地。前三者。一不定阿僧祇。二定阿僧祇。三授記阿僧祇。地中有四者。一依實諦阿僧祇。二依舍阿僧祇。三依寂靜阿僧祇。四依智慧阿僧祇。復次云何三十三阿僧祇。方便地中有三阿僧祇。一信行阿僧祇。二精進行阿僧祇。三趣向行阿僧祇。于十地中地地各三阿僧祇。謂入住出。如此阿僧祇修行十地正行圓滿。  
　　有善根愿力　　心堅進增上 
　　三種阿僧祇　　說正行成就  
依戒學勝相品第六  
　　如此已說入因果修差別。云何應知依戒學差別。應知如于菩薩地正受菩薩戒品中說。若略說由四種差別。應知菩薩戒有差別。何者為四。一品類差別。二共不共學處差別。三廣大差別。四甚深差別。品類差別者。有三種。一攝正護戒。二攝善法戒。三攝眾生利益戒。此中攝正護戒應知是二戒依止。攝善法戒是得佛法生起依止。攝眾生利益戒是成熟眾生依止。共學處戒者。是菩薩遠離性罪戒。不共學處戒者。是菩薩遠離制罪所立戒。此戒中或聲聞是處有罪。菩薩于中無罪。或菩薩是處有罪。聲聞于中無罪。菩薩有治身口意三品為戒。聲聞但有治身口為戒。是故菩薩有心地犯罪。聲聞則無此事。若略說所有身口意業事。能生眾生利益無有過失。此業菩薩皆應受學修行。如此應知共不共戒差別。廣大差別者。應知有四種。由四種廣大故。一種種無量學處廣大。二能攝無量福德廣大。三攝一切眾生利益安樂意廣大。四無上菩提依止廣大。甚深差別者。若菩薩由如此方便勝智行。殺生等十事無染濁過失。生無量福德速得無上菩提勝果。復次有變化所作身口業。應知是菩薩甚深戒。由此戒有時菩薩正居大王位。或現種種逼惱眾生。為安立眾生于戒律中。或現種種本生。由逼惱他及逼惱怨對。令他相愛利益安心。生他信心為先。后于三乘圣道中令彼善根成熟。是名菩薩甚深戒差別。由此四種差別。應知是略說菩薩受持戒差別。復次由此四種差別。更有差別不可數量菩薩戒差別。如毗那耶瞿沙毗佛略經中說。  
依心學勝相品第七  
　　如此已說依戒學差別。云何應知依心學差別。略說由六種差別應知。何者為六。一境差別二眾類差別。三對治差別。四隨用差別。五隨引差別。六由事差別。境差別者。由緣大乘法為境起故。眾類差別者。大乘光三摩提。集福德王三摩提。賢護三摩提。首楞伽摩三摩提等。攝種種三摩提品類故。對治差別者。由緣一切法為通境智慧。如以楔出楔方便故。于本識中拔出一切粗重障故。隨用差別者。于現世久安住三摩提樂中。如意能于勝處受生。隨引差別者。能引無礙神通于一切世界。由事差別者。令動放光遍滿顯示轉變往還。促遠為近轉粗為細變細為粗。令一切色皆入身中。似彼同類入大集中。或顯或隱。具八自在伏障他神力。或施他辯才及憶念喜樂。或放光明能引具相大神通。能引一切難行正行。以能攝十種難修正行故。何者為十。一自受難修。自受菩提善愿故。二不可回難修。由生死眾苦不令退轉故。三不背難修。由眾生作惡一向對彼故。四現前難修。于有怨眾生現前為行一切利益事故。五無染難修。菩薩生于世間不為世法之所染故。六信樂難修。行于無底大乘。能信樂廣大甚深義故。七通達難修。能通達人法二無我故。八隨覺難修。諸佛如來甚深不了義經能如理判故。九不離不染難修。不舍生死不為生死染污故。十加行難修。諸佛如來于一切障解脫中住不作功用。能行一切眾生利益事。乃至窮生死后際樂修如此加行故。于隨覺難修諸佛如來說不了義經。其義云何。菩薩應隨理覺察。如經言。云何菩薩不損一物不施一人。若菩薩善能行施無量無數。于十方世界修布施行相續生起。云何菩薩樂行布施。若菩薩不樂行一切施。云何菩薩行信施心。若菩薩不行諸佛如來信心。云何菩薩發行布施。若菩薩于布施中不策自身。云何菩薩恒游戲布施。若菩薩無布施時。云何菩薩能大行施。若菩薩于施離娑羅想。云何菩薩于施清凈。若菩薩郁波提貪吝。云何菩薩能住于施。若菩薩不住究竟后際。云何菩薩于施自在。若菩薩于施不得自在。云何菩薩于施無盡。若菩薩不住無盡中如施經。于戒乃至般若如理應知。復有經言。云何菩薩行殺生。若菩薩有命眾生斷其相續。云何菩薩奪非他所與。若菩薩自奪非他所與眾生。云何菩薩行邪淫。若菩薩于欲塵起邪意等。云何菩薩能說妄語。若菩薩是妄能說為妄。云何菩薩行兩舌。若菩薩恒住最極空寂處。云何菩薩能住波留師。若菩薩住所知彼岸。云何菩薩能說不相應語。若菩薩能分破諸法隨類解釋。云何菩薩行阿毗持訶婁。若菩薩數數令自身得無上諸定。云何菩薩起憎害心。若菩薩于自他心地能害諸惑。云何菩薩起邪見。若菩薩一切處遍行邪性如理觀察。復有經言。佛法甚深。何者甚深。此論中自廣分別。一切佛法常住為性。由法身常住故。一切佛法皆斷為性。由一切障皆斷盡故。一切佛法生起為性。由化身恒生起故。一切佛法能得為性。能得共對治眾生八萬四千煩惱行故。一切佛法有欲為性。有欲眾生愛攝令成自體故。一切佛法有嗔為性。一切佛法有癡為性。  
　　一切佛法凡夫法為性。一切佛法無染著為性。成就真如一切障不能染故。一切佛法不可染著。諸佛出現于世。非世法所能染故。是故說佛法甚深。為修行波羅蜜。為成熟眾生為清凈佛土。為引攝一切佛法故。菩薩三摩提業差別應知。  
依慧學勝相品第八  
　　如此已說依定學差別。云何應知依慧學差別。由無分別智自性依止緣起境界相貌立救難攝持伴類。果報等流出離。究竟行善加行無分別智后得智功德。無差別加行。無分別后得智。譬威德無功用作事甚深義故。應知依慧學差別。由依慧學差別。應知無分別智差別。無分別智自性。應知離五種相。五相者。一離非思惟故。二離非覺觀地故。三離滅想受定寂靜故。四離色自性故。五于真實義離異分別故。是五相所離智。此中應知是無分別智。于此中如所說。無分別智性中故說偈言。  
　　諸菩薩自性　　五種相所離 
　　無分別智性　　于真無分別 
　　諸菩薩依止　　非心非非心 
　　是無分別智　　非思疾類故 
　　諸菩薩因緣　　有言聞熏習 
　　是無分別智　　如理正思惟 
　　諸菩薩境界　　不可言法性 
　　是無分別智　　二無我真如 
　　諸菩薩相貌　　于真如境中 
　　是無分別智　　無相無差別 
　　相應自性義　　所分別非他 
　　字字相續故　　由相應義成 
　　離言說智慧　　于所知不起 
　　于言不同故　　一切不可言 
　　諸菩薩攝持　　是無分別智 
　　此后得行持　　為生長究竟 
　　諸菩薩伴類　　說是二種道 
　　是無分別智　　五度之品類 
　　諸菩薩果報　　于佛二圓聚 
　　是無分別智　　由加行至得 
　　菩薩等流果　　于后后生中 
　　是無分別智　　由展轉增勝 
　　諸菩薩出離　　得成相應故 
　　是無分別智　　應知于十地 
　　諸菩薩究竟　　由得凈三身 
　　是無分別智　　至勝自在故 
　　不染如虛空　　此無分別智 
　　種種重惡業　　由唯信樂故 
　　清凈如虛空　　此無分別智 
　　解脫一切障　　由得及成就 
　　如虛空無染　　是無分別智 
　　若出現于世　　非世法所染 
　　如啞求受塵　　如啞正受塵 
　　如非啞受塵　　三智譬如此 
　　如愚求受塵　　如愚正受塵 
　　如非愚受塵　　三智譬如此 
　　如五求受塵　　如五正受塵 
　　如非五受塵　　三智譬如此 
　　如未識求解　　如讀正受法 
　　如解受法義　　次第譬三智 
　　如人正閉目　　無分別亦爾 
　　如人正開目　　后得智亦爾 
　　如空無分別　　無染礙異邊 
　　如空中色現　　后得智亦爾 
　　譬摩尼天鼓　　無思成自事 
　　如此不分別　　種種佛事成 
　　非此非非此　　非智非非智 
　　與境無差別　　智名無分別 
　　佛說一切法　　自性無分別 
　　所分別無故　　彼無無分別  
　　此中無分別有三種。一加行無分別。二無分別智。三無分別后智。加行無分別有三種謂因緣引通數習力生起差別故。無分別智亦有三種。謂知足無顛倒無戲論。無分別差別故。無分別后智有五種。謂通達憶持成立相雜如意。顯示差別故。為成立無分別智。復說別偈。  
　　餓鬼畜生人　　諸天等如應 
　　一境心異故　　許彼境界成 
　　于過去未來　　于夢二影中 
　　智緣非有境　　此無轉為境 
　　若塵成為境　　無無分別智 
　　若此無佛果　　應得無是處 
　　得自在菩薩　　由愿樂力故 
　　如意地等成　　得定人亦爾 
　　成就簡擇人　　有智得定人 
　　于內思諸法　　如義顯現故 
　　無分別修時　　諸義不顯故 
　　應知無有塵　　由此故無識  
　　此無分別智即是般若波羅蜜。名異義同。如經言。若菩薩住般若波羅蜜。由非處修行能圓滿修習所余波羅蜜。何者非處修行能圓滿修習所余波羅蜜。謂離五種處。一離外道我執處。二離未見真實菩薩分別處。三離生死涅槃二邊處。四離唯滅惑障知足行處。五離不觀利益眾生事住無余涅槃處。聲聞智慧與菩薩智慧差別云何。應知由無分別差別不分別陰等諸法門故。由非一分差別通達二空真如。入一切所知相故。依止一切眾生利益事故。由無住差別住無住處涅槃故。由恒差別于無余涅槃不墮斷盡邊際故。由無上差別實無異乘勝此故。此中說偈。  
　　由智五勝異　　依大悲修福 
　　世出世富樂　　說此不為遠  
　　若菩薩于世間實有亦復可知。若菩薩如此依戒定慧學功德聚相。應至十種自在。于一切利他事得無等勝能。云何于世間中見有眾生遭重苦難。由菩薩見彼眾生有業能感苦報障勝樂果故。由菩薩見如此若施彼樂具則障其生善。由菩薩見彼無樂具能現前厭惡生死。由菩薩見若施彼樂具則是生長一切惡法因緣。由菩薩見若施彼樂具則是逼害余無量眾生因緣。是故菩薩不無如此能。世間亦有如此眾生顯現。此中說偈。  
　　見業障礙善　　厭現及惡增 
　　害他彼眾生　　不感菩薩施  
學果寂滅勝相品第九  
　　如此已說依慧學差別。云何應知寂滅差別。諸菩薩惑滅即是無住處涅槃此相云何。舍離惑與不舍離生死。二所依止轉依為相。此中生死是依他性。不凈品一分為體。涅槃是依他性。凈品一分為體本依者是具凈不凈品二分依他性。轉依者對治起時此依他性。由不凈品分永改本性。由凈品分永成本性。此轉依若略說有六種轉。一益力損能轉。由隨信樂位住聞熏習力故。由煩惱有羞行慚弱行。或永不行故。二通達轉。謂已登地諸菩薩。由真實虛妄顯現為能故。此轉從初地至六地。三修習轉。由未離障人是一切相不顯現真實顯現依故。此轉從七地至十地。四果圓滿轉。由已離障人一切相不顯現清凈真如顯現至得一切相自在依故。五下劣轉。由聲聞通達人無我故。由一向背生死為永舍離生死故。六廣大轉。由菩薩通達法無我故。于中觀寂靜功德故。為舍不舍故。若菩薩在下劣轉位有何過失。不觀眾生利益事故。遠離菩薩法。與下乘人同得解脫此為過失。諸菩薩若在廣大轉位有何功德。于生死法中由自轉依為依故。得諸自在于一切道中能現一切身。于世間富樂及于三乘。由種種教化方便勝能能安立彼于正教。是廣大轉功德。此中說偈。  
　　于凡夫覆真　　于彼顯虛妄 
　　于菩薩一向　　舍虛顯真實 
　　不顯現顯現　　虛妄及真實 
　　是菩薩轉依　　解脫如意故 
　　于生死涅槃　　若智起等等 
　　生死即涅槃　　二無此彼故 
　　是故于生死　　非舍非非舍 
　　于涅槃亦爾　　無得無不得  
智差別勝相品第十  
　　如此已說寂滅差別。云何應知智差別。由佛三身。應知智差別。一自性身。二受用身。三變化身。此中自性身者。是諸如來法身。于一切法自在依止故。受用身者。諸佛種種土。及大人集輪依止所顯現。此以法身為依止。諸佛土清凈。大乘法受樂受用因故。變化身者。以法身為依止。從住兜率陀天及退。受生受學受欲塵。出家往外道所修苦行。得無上菩提轉法輪。大般涅槃等事所顯現故。諸佛如來所有法身其相云何。若略說其相應知有五種。此中說郁陀那偈。  
　　相證得自在　　依止及攝持 
　　差別德甚深　　念業明佛身  
　　五相者。一法身轉依為相。一切障及不凈品分。依他性滅已解脫一切障。于一切法得自在。為能清凈性分依他性轉依為相故。二白凈法為相。由六度圓滿。于法身至得十種自在勝能為相故。何者為十。一命自在。二心自在。三財物自在。此三由施度圓滿得成。四業自在。五生自在。此二由戒度圓滿得成。六欲樂自在。由忍度圓滿得成。七愿自在。由精進度圓滿得成。八通慧自在。此五通所攝。由定度圓滿得成。九智自在。十法自在。此二由般若波羅蜜圓滿得成。三無二為相。由無有無二相故。一切法無所有空相不無為相故。復次有為無為無二為相。非惑業集所生故。由得自在能顯有為相故。復次一異無二為相。諸佛如來依止不異故。由無量依止能證此故。此中說偈。  
　　我執不有故　　于中無依別 
　　如前多依證　　假名說不一 
　　性行異非虛　　圓滿無初故 
　　不一無異故　　不多依真如  
　　四常住為相。真如清凈相故。昔愿引通最為極故。應作正事未究竟故。五不可思議為相。是真如清凈自證智所知故。無譬喻故。非覺觀行處故。  
　　復次此法身證得云何。是觸從初所得。由緣相雜大乘法為境。無分別智無分別后所得智五相修成熟修習。于一切地善集資糧。能破微細難破障故。金剛譬三摩提。即此三摩提后滅離一切障故。是時由依止轉成證得。應知此法身有幾自在于中得自在。若略說有五自在于中得自在。一凈土顯示自身相好無邊音不可見頂自在。由轉色陰依故。二無失無量大安樂住自在。由轉受陰依故。三具足一切名字文句聚等中正說自在。由轉想陰執相差別依故。四變化改易引攝大集牽白凈品自在。由轉行陰依故。五顯了平等回觀作事智自在。由轉識陰依故。  
　　此法身應知為幾法依止。若略說唯三。諸佛如來種種住處依止故。此中說偈。  
　　諸佛如來受五喜　　皆因證得自界故 
　　二乘無喜由不證　　求喜要須證佛界 
　　由能無量作事立　　由法美味欲得成 
　　得喜最勝無有失　　諸佛恒見四無盡  
　　種種受用身依止。為成熟諸菩薩善根故。種種化身依止。為多成熟聲聞獨覺善根故。有幾種佛法應知攝此法身。若略說有六種。一清凈類法。由轉阿黎耶識依故。由證得法身故。二果報類法。由轉有色根依故。由證得果報勝智故三住類法。由轉受行欲塵依故。由無量智慧住故。四自在類法。由轉種種業等攝自在依故。由于一切十方世界無閡六通智自在故。五言說類法。由轉一切見聞覺知言說依故。由能飽滿一切眾生心正說智自在故。六拔濟類法。由轉一切災橫過失拔濟意依故。由一切眾生災橫過失拔濟智自在故。如此六種類法所攝諸佛如來法身。應知諸佛法身為可說有差別。為無差別。由依止意用業無異故。應知無差別。由無量正覺等事故。應知有差別。如法身受用身亦爾。由依止業不異故。應知無差別。不由依止差別故無差別。無量依止轉依故。變化身應知如受用身。此法身應知與幾種功德相應與最清凈四無量相應。與八解脫八制入十一切入。無諍三摩提愿智四無閡解六通慧。三十二大人相八十小相。四種一切相清凈十力四無畏。四無護三念處。拔除習氣無忘失法大悲十八不共法。一切相最勝智等諸法相應。此中說偈。  
　　于眾生大悲　　離諸結縛意 
　　不離眾生意　　利樂意頂禮 
　　解脫一切障　　降伏世智者 
　　應知智遍滿　　心解脫頂禮 
　　諸眾生無余　　能滅一切惑 
　　害惑有染污　　常憐愍頂禮 
　　無功用無著　　無礙恒寂靜 
　　一切眾生難　　能釋我頂禮 
　　于依及能依　　應說言及智 
　　于能說無礙　　說者我頂禮 
　　故隨彼類音　　行往還出離 
　　證知諸眾生　　正教我頂禮 
　　諸眾生見尊　　信敬調勝士 
　　由他見能生　　凈心我頂禮 
　　攝受住及舍　　變化及改性 
　　得定智自在　　世尊我頂禮 
　　方便歸依凈　　于中障眾生 
　　于大乘出離　　摧魔我頂禮 
　　智滅及出離　　障事能顯說 
　　于自他兩利　　降邪我頂禮 
　　無制無過失　　無染濁無住 
　　于諸法無動　　無戲論頂禮 
　　于眾伏他說　　二惑所遠離 
　　無護無忘失　　攝眾我頂禮 
　　于利益他事　　尊不過待時 
　　所作恒無虛　　無迷我頂禮 
　　于一切行住　　無非圓智事 
　　遍知一切世　　實體我頂禮 
　　日夜六時觀　　一切界眾生 
　　與大悲相應　　利樂意我禮 
　　由行及由得　　由智及由事 
　　于一切二乘　　無等我頂禮 
　　由三身尊至　　具相無上覺 
　　一切法他疑　　能除我頂禮 
　　無系無過失　　無粗濁無住 
　　于諸法無動　　無戲論頂禮  
　　諸佛法身不但恒與如此等功德相應。復與余功德相應。謂自性因果業相應。行事功德相應。是故應知諸佛法身有無上功德。此中說偈。  
　　尊成就真如　　修諸地出離 
　　至他無等位　　解脫諸眾生 
　　無盡等功德　　相應現于世 
　　于三輪易現　　難見人天等  
　　復次如來法身甚深最甚深。此甚深云何可見此中說偈。  
　　佛無生為生　　以無住為住 
　　作事無功用　　第四食為食 
　　不異亦無量　　無數量一事 
　　最堅不堅業　　無上應三身 
　　無一法能覺　　一切無不覺 
　　一一念無量　　有不有所顯 
　　無欲無離欲　　依欲得出離 
　　已知欲無欲　　故入欲法如 
　　諸佛過五陰　　于五陰中住 
　　與陰非一異　　不舍陰涅槃 
　　諸佛事相雜　　猶如大海水 
　　我已正應作　　他事無是思 
　　由失尊不現　　如月于破器 
　　遍滿諸世間　　由法光如日 
　　或現得正覺　　或涅槃如火 
　　此二實不有　　諸佛常住故 
　　如來于惡事　　人道及惡道 
　　于非梵行法　　住第一住我 
　　佛一切處行　　亦不行一處 
　　于一切生現　　非六根境界 
　　諸惑已滅伏　　如毒咒所害 
　　留惑至惑盡　　佛證一切智 
　　諸惑成覺分　　生死為涅槃 
　　得成大方便　　故佛難思議  
　　由此義故十二種甚深應知。謂生不住業住甚深。安立數業甚深正覺甚深。離欲甚深。陰滅甚深。成熟甚深。顯現甚深。菩提般涅槃顯現甚深。住甚深。顯自體甚深。滅惑甚深。不可思議甚深。  
　　諸菩薩緣法身憶念佛。此念緣幾相。若略說諸菩薩依法身修習念佛有七種相。何等為七。一諸佛于一切法至無等自在。如此修習念佛。于一切世界至得無礙無邊六通智。故此中說偈。  
　　被障因不具　　一切眾生界 
　　住二種定中　　諸佛無自在  
　　二如來身常住。由真如無間解脫一切垢故。三如來最無失。一切惑障及智障永相離故。四一切如來事無功用成。不由功用恒起正事永不舍故。五如來大富樂位。一切佛土最微妙清凈為富樂故。六如來最無染著。出現世間非一切世法所染。如塵不能染空故。  
　　七如來于世間有大事用。由現成無上菩提及大般涅槃。未成熟眾生令成熟。已成熟眾生令解脫故。此中說偈。  
　　隨屬如來心　　圓德常無失 
　　無功用能施　　眾生大法樂 
　　遍行無有礙　　平等利多人 
　　一切一切佛　　智人緣此念  
　　復次諸佛如來凈土清凈其相云何應知。如言百千經菩薩藏緣起中說。佛世尊在周遍光明七寶莊嚴處。能放大光明普照無量世界無量妙飾界處。各各成立大城。邊際不可度量。出過三界行處。出出世善法。功能所生最清凈自在唯識為相。如來所鎮菩薩安樂住處。無量天龍夜叉阿修羅迦樓羅緊那羅摩睺羅伽人非人等所行。大法味喜樂所持。一切眾生一切利益事為用。一切煩惱災橫所離。非一切魔所行處。勝一切莊嚴。如來莊嚴所依處。大念慧行出離大奢摩他毗缽舍那乘。大空無相無愿解脫門入處。無量功德聚所莊嚴。大蓮花王為依止。大寶重閣如來于此中住。如此凈土清凈顯色相圓凈形貌量處。因果主助眷屬持業利益無怖畏住處路乘門依止圓凈。由前文句如此等圓凈皆得顯現。復次受用如此凈土清凈。一向凈一向樂。一向無失一向自在。  
　　復次諸佛法界恒時應見有五業。一救濟災橫為業。由唯現盲聾狂等疾惱災橫能滅除故。二救濟惡道為業。從惡處引拔安立于善處故。三救濟行非方便為業。諸外道等加行非方便。降伏安立于佛正教故。四救濟行身見為業。為過度三界能顯導圣道方便故。五救濟乘為業。諸菩薩欲偏行別乘。未定根性聲聞能安立彼為修行大乘故。于如此五業應知諸佛如來共同此業。此中說偈。  
　　因依事意及諸行　　異故世間許業異 
　　此五種異于佛無　　是故世將同一業  
　　若爾聲聞獨覺非所共得如此眾德相應諸佛法身。諸佛以何意故。說彼俱趣一乘與佛乘同。此中說偈。  
　　未定性聲聞　　及諸余菩薩 
　　于大乘引攝　　定性說一乘 
　　法無我解脫　　等故性不同 
　　得二意涅槃　　究竟說一乘  
　　三世諸佛若共一法身。云何世數于佛不同。此中說偈。  
　　于一界中無二故　　同時因成不可量 
　　次第成佛非理故　　一時多佛此義成  
　　云何應知諸佛法身非一向涅槃。非非一向涅槃。此中說偈。  
　　由離一切障　　應作未竟故 
　　佛一向涅槃　　不一向涅槃  
　　云何受用身不成自性身。由六種因故。一由色身及行身顯現故。二由無量大集處差別顯現故。三隨彼欲樂見顯現自性不同故。四別異別異見自性變動顯現故。五菩薩聲聞天等種種大集相雜和合時。相雜顯現故。六阿黎耶識及生起識見。轉依非道理故。是故受用身無道理成自性身。云何變化身不是自性身。由八種因故。一諸菩薩從久遠來。得無退三摩提。于兜率陀天道及人道中受生。不應道理。二諸菩薩從久遠來恒憶宿住。方書算計數量印相工巧等論。行欲塵及受用欲塵中菩薩無知不應道理。三諸菩薩從久遠來。已識別邪正法教。往外道所事彼為師。不應道理。四諸菩薩從久遠來。已通達三乘圣道正理。為求道故修虛苦行。不應道理。五諸菩薩舍百拘胝閻浮提。于一處得無上菩提及轉法輪。不應道理。六若離顯無上菩提方便。但以化身于他方作佛事。若爾則應于兜率陀天上成正覺。七若不爾。云何佛不于一切閻浮提中平等出現。若不于他方出現。無阿含及道理可證此義八二如來于一世界俱現此不相違。若許化身成多。由四天下攝一世界。如轉輪王。于一世界或一主或別主俱生。不應道理。諸佛亦爾。此中說偈。  
　　佛微細化身　　多入胎平等 
　　為顯具相覺　　于世間示現  
　　有六種因。諸佛世尊于化身中不得永住。一正事究竟故。由已解脫成熟眾生故。二若已得解脫求般涅槃。為令彼舍般涅槃意。欲求得常住佛身故。三為除彼于佛所有輕慢心故。為令彼通達甚深真如法及正說法故。四為令眾生于佛身起渴仰心數見無厭足故。五為令彼向自身起極精進。由知正說者不可得故。六為令彼速得至成熟位向自身不舍荷負極精進故。此中說偈。  
　　由正事究竟　　為除樂涅槃 
　　令舍輕慢佛　　發起渴仰心 
　　令向身精進　　及為速成熟 
　　諸佛于化身　　許非一向住  
　　為度一切眾生。由發愿及修行尋求無上菩提。一向般涅槃。此事不應道理。本愿及修行相違無果故。  
　　復次受用身及變化身無常故。云何諸佛以常住法為身。由應身及化身恒依止法身故。由應身無舍離故。由化身數起現故。如恒受樂。如恒施食。二身常住應如此知。若法身無始時。無差別無數量。為得法身不應不作功用。此中說偈。  
　　諸佛證得等無量　　是因眾生若舍勤 
　　證得恒時不成因　　斷除正因不應理  
　　阿毗達磨大乘藏經中名攝大乘。此正說究竟。  
攝大乘論卷上 
無著菩薩造 元魏天竺沙門佛陀扇多譯  
　　大乘阿毗曇經中。對如來前為欲顯發大乘義故。善住菩薩說。所謂依大乘經。明諸佛如來有十種勝妙勝語。何等為十。一者智依勝妙勝語。二者智相勝妙勝語。三者入智相勝妙勝語。四者入彼因果勝妙勝語。五者入彼修因果勝妙勝語。六者還彼行中差別增上戒勝妙勝語。七者增上心勝妙勝語。八者增上慧勝妙勝語。九者滅除勝妙勝語。十者智勝妙勝語。如是此修多羅句顯發。說大乘是佛語。云何顯發。如是此說中小乘經不說此十種句。唯大乘中明。所謂阿犁耶識。智依事所說有三種性。一者他性。二者妄分別性。三者成就性。以智相事故。唯記說入智相事者。謂六波羅蜜。入彼因果事者。謂十菩薩地還彼修彼。差別事中受菩薩戒謂增上戒。首楞嚴虛。空等諸三昧增上心事。說無分別智。謂增上心事說不住涅槃。滅彼果事有三種佛身。一者真身。二者報身。三者應身。彼果智事。說如是此十種句。非小乘教故唯大乘中顯勝說及勝上故。是故如來依為諸菩薩說。以是義故。依大乘教故。諸佛如來說有十種勝妙勝語應知。云何復此十種相勝妙如來勝語。明顯大乘是佛語。及遮小乘是非大乘。是以此十句小乘經所不說。而大乘有說。及此十句能令得大菩提善許不相違。為得一切智智故是。中說偈。  
　　彼依智相依　　彼因及彼果 
　　彼三界差別　　彼果及除滅 
　　智及上妙乘　　至于勝進修 
　　彼說余處所無有　　此見勝因上菩提 
　　佛語說于大乘中　　十句勝說于此經  
　　有何義故。此諸十句如是漸次說。是以菩薩從初學已。先應諸法因果依已。應于因緣善巧成。而有于諸緣生法中應相善巧成舍離。橫安謗遍善巧故。菩薩如是善學故。于彼善取相中應令證學。是故令諸障中心得解脫。于后入智相行已前修行中令修得六波羅蜜。已深凈身心故。是以凈心所攝。六波羅蜜故。于諸十地中分別修行三阿僧祇劫。于后令滿三種菩薩戒。滿已令彼果涅槃及證阿耨多羅三藐三菩提。此是諸十句漸次說。然此說中一切大乘略盡。是中初說智依勝妙勝語。如來經中說。謂阿犁耶識。以阿犁耶識語故。作阿犁耶識語說。如來于大乘阿毗曇經偈中說。  
　　無始已來性　　一切法所依 
　　有彼諸道差　　及令得涅槃  
　　還彼經所說。  
　　一切諸法家　　彼識一切種 
　　故說為家識　　聰明者乘此  
　　此是經證。然復彼何故名阿犁耶識。有生法者。依彼一切諸染法作果。于彼彼亦依諸識作因故。說為阿犁耶識。或復眾生依彼為我故。名阿犁耶識。彼亦名阿陀那識。此中有何證如相續解脫經中說。  
　　阿陀那識最微深　　喻如水波于諸子 
　　我不為凡言說此　　莫執取以之為我  
　　彼以何義故名阿陀那識。依一切色相故。及取一切依身事故。如是彼依諸色等根不壞者。乃至命不盡。隨順故。未來取身彼能生取身。是故彼名阿陀那識。彼亦名心。如佛所說心意識爾。是中意有二種依。近作緣事故。近滅識依。與意識作生因。第二意雜四種煩惱。常共同身見我慢愛身及無明。彼是依識所染生。若以一身所生識第二是染境界識義故。取近義故。及不分別義故明二意。是中有偈。  
　　雜染障無明　　同法及諸五 
　　三昧或勝事　　說中應誠患 
　　無想而起我　　生順行無窮 
　　近順起我相　　一切是不成 
　　離染無心事　　二三是相違 
　　彼無一切處　　執成我等義 
　　心順正義故　　常順不相違 
　　一切是同行　　說無明不離  
　　心及身第三離阿犁耶識更余處無。以是義故。釋成阿犁耶識是心事隨種子行。彼意及意識。以何義故。說為心種種法。種子習熏聚義故。佛以何義故。小乘經中彼心不說為阿犁耶識及阿陀那識。攝甚微細智義故。彼諸聲聞不修學行一切智人智故。是故彼中間釋說智。復說釋成解脫故不說。諸菩薩者修行一切智人智故。為彼說此識。若不說者離彼識不得解行一切智人智。然復異名。小乘經說彼識。如增一阿含中說。喜樂阿犁耶世間。及著阿犁耶。阿犁耶所成。并求阿犁耶。滅阿犁耶故。說法時親近正聽起隨順心。許取法及次法。如來出世間時。世間說此希有法故如來出思益經中說。以此義故。小乘經亦異名。說此阿犁耶識。大僧祇增一阿含經中亦說彼為根本。如樹依根住故。彌沙塞僧中亦說言。乃至世間陰不斷。如是異名亦說彼識。或有時節中色及心斷時。非阿犁耶識有斷義。彼是種子。是故所有彼智所依阿陀那識事。心事。阿犁耶事。根本識事。乃至世間陰事。說彼阿犁耶識。此阿犁耶識轉明勝。如王大道。余者復作是言。心意識是一義唯文異。然彼義不成。意及識中義有見異故。是放逸心亦應有異義成。復有余者言。如來阿含中所說。喜樂阿犁耶世間。如是等句者。謂五陰是阿犁耶。余者復言。同貪等樂受是阿犁耶識。或復言。身見是阿犁耶。然彼于阿犁耶識迷癡故。或從聞及解釋故。作如是說。依小乘經教分別安故。然彼者此分別安事不成。彼愚癡故。如是分別已。阿犁耶識轉勝。成如是差別說故。云何轉勝明。如是彼五陰。于惡道生處一向受苦時厭成。彼既是一向厭故不成。有厭樂事。如是彼常求厭離同貪樂受者。從四禪已上無復成厭離。如是彼眾生中依止事不成。身見亦同。此法中信無我者厭離成。是故此亦彼者依止不成。然阿犁耶識至內身許事受一向苦道處生者。及苦陰并求解脫者。阿犁耶識中皆自身相彼解脫。不應有從第四禪以上生者。雖有同貪樂厭離。阿犁耶識起我相愛等。如是此諸同法信無我者。雖有厭離身見。而阿犁耶識作愛自身相。如是分別阿犁耶識已。轉勝明智是阿犁耶。說傍名及異名。分別安事。然復此相分別事云何得知。彼略有三種。一自相差別處。二因事差別相。三果差別相。是中阿犁耶識自相義者。依一切染等法習故。彼有生因相種子攝取義故。是中因事差別義者。還彼染等諸法中。彼阿犁耶識如是一切種子。一切時作因事現成。是中果差別者。阿犁耶識中所有。彼諸染法依。無始以來習生事。何者是習而以習名。說此有何義。依彼法同生滅故。所有彼生相事此是說。所謂如華薰胡麻。同生滅胡麻故生。彼香因事故生。或多貪欲者有貪習。貪等同生滅。有彼心故。彼因相似生。或復多聞者有多聞習。彼聞憶念已同生滅心中。彼說因相事生故。是以有此習義故。說為法器。亦名持法。如是阿犁耶識中亦如是。何者復彼阿犁耶識中染等諸法種子。為當分別住。為不分別。彼非如物分別。彼處住非不分別。然如是生彼阿犁耶識。彼生勝力故。說為一切種子。云何彼阿犁耶識及諸染法。同時見迭互作因事。所謂如燈焰及炷生燒因同時迭互作因。及如葦束迭互人捉故同時不墮地中。此亦如是。迭互作因事。應知亦如阿犁耶識諸染法作因。諸染法與阿犁耶識。如是因緣差別事。不見有余因緣。云何無分別種種習而與有分別種種諸法因成。所謂如種種色染衣已不見種種色。若彼衣浸在器中。爾時彼諸色種種差別見。非一器中故。如是阿犁耶識種種習薰習薰時雖非種種。能生果時向色器已。無量種種相現諸法種種事。此是大乘中甚微最細因緣。有二種。一者性差別二者愛不愛果差別。是中所有依此阿犁耶識生諸法者。此是性差別種種性分別現緣故。是中迷初因緣者。于阿犁耶識中或言性因事。或言本作因事。或言自在應化因事。或言自身我因相事。或言無因無緣事。第二因緣迷者。復自身計為作者食者。譬如眾生盲人彼未曾見象。為彼盲人將示象。諸生盲者或捉象鼻或牙或耳或足或尾或背。彼示已問象何相或說言如犁轅。或言如杵。或言如簸箕。或言如碓臼。或言如苕帚。或言如石山。如是不通達。不知此二種因緣故無明障故如生盲。或計為性或本因或自在或自身或無因或作者。或計為食者。阿犁耶識如象。性相自體不知故。略說阿犁耶識因事及果事報識一切種子性已。是故三界中攝一切身及一切道。是故說五偈。  
　　內外不分明　　而說相順事 
　　彼一切真實　　說為六種子 
　　空及同諸大　　彼亦說隨順 
　　定而忘諸緣　　及自果將來 
　　彼見而無記　　或順彼無余 
　　薰彼非余處　　然彼是習相 
　　六無有順義　　二別相違故 
　　諸念無同故　　生余隨順故 
　　內外諸種子　　彼說為生因 
　　不續取盡故　　自然壞遍故  
　　所有余六轉順識。彼一切身道處受果報。應知如中邊分別論說。  
　　一是作緣識　　第二受果報 
　　分別受報者　　同發諸心爾  
　　彼諸識迭互作緣故。大乘阿毗曇修多羅有偈。  
　　一切諸法依　　如是彼諸識 
　　迭互作果事　　一切及因事  
　　若此諸識迭互作因緣果者。初因緣及彼第二因緣有何緣。謂增上緣。然此六識有幾緣所生。增上念次第等緣生。是此余三種因緣。世間者至愛不愛道。及受果報者四緣成。以分別明此阿犁耶識。傍名及相復云何得知。唯是阿犁耶識如是傍名說及如是相。而非是六種轉順識爾。如是中間差別安阿犁耶識已。是故不成染凈事煩惱事及業事生染事不成。世間出世間凈事不成。云何煩惱染事不成。是以六識身中煩惱染習種子作事不成如是。彼眼識貪煩惱使等同生滅彼。是彼者薰有子。及非與眼識滅已。余識中間以非習。及不見習所依。既無眼識前滅。眼境中間同貪等生無故。是故過去者不成。如過業果報生。然彼眼識貪等同生故習不成。彼貪所依故。及貪不堅。非余諸識別體故。諸識同時生滅無故非自性。余性可有同生滅。如是故。非眼識貪等煩惱及使薰成。非彼識及識所薰。如眼識。如是余六轉順識等如順釋。應知所有非想以上滅已。此處生煩惱染。彼初生識彼亦無種子生同依止。彼習過無故。以生煩惱對治識。彼余一切世間識滅已。中間阿犁耶識煩惱及使種子。彼對治識中。不成于諸煩惱性解脫故。及同生滅無故。后復更生世間識故久滅無已同依彼習應離種子生中間阿犁耶識。是故中間阿犁耶識煩惱染事不成。云何業染不成。行緣識不順義故。彼無取緣有。亦不順故。云何生染不成。取后身身不順義故。不入定地中滅已在中陰。念雜染意識取后身。然彼雜染意識中陰中滅已。彼以歌啰啰故。母腹中托。若唯意識托者。托已彼依力故。母腹中應有依識行。是以二種意識從母胎應有。同有故而非彼所托意識。意識事成。上以雜染身故。及隨順意識念。雖有彼意識托既休托意識。彼為一切種子。為當隨彼身依行者。若隨彼所托彼是一切種子者。是故唯阿犁耶識。是傍名差別安成依識爾。然若依彼故。一切種子者。彼以何依事作因識者。彼非一切種子。若所依作果事者。彼一切種子此義不成。是故此釋成。所有彼托識彼非意識。是報識。彼一切種子故。以取后身以認取余色根。何者報識而認不可見上意。意識及不堅牢固。彼諸余識取色根。無非色可成。是識及滅色迭互相依。如葦束順義故。行彼亦不成中間報識。食事義故。不成諸大。眾生非報識。中間諸六識隨所三界中生諸大。眾生作食所見從此滅已。雖入生定。以雜染不入定。意識取后身。然彼不入定心。彼地中雜中間報識以種子不成。然生在無色界中。中間一切種子報識雜染善根覺者。無有種子。無所可依。得雜染善根心。還彼處現出世間心。諸余世間心謝已。彼行應得回生非有想非無想生者。現不用處出世間心時應得回彼二道。彼出世間識非有想非無想。至所依非有用處行所依。涅槃道所依成。欲舍身時。或造善不善。若上若下漸次依跡。滅毒得清涼。不應成中間有阿犁耶識。是故生染中間一切種子報識中不成。云何世間凈事不成。如是離諸欲者。未得色界心。唯得欲界善心。于欲生厭離。然是欲界中心。后用行色界心不共同生滅。彼不薰此種子者不成。非彼色界心。過去無量生所隔。彼入定心作種子不成。既無彼已釋成此所有。彼入定色界心一切種子報識久時轉轉來。后因緣故。是彼善行習故。彼心增上緣。如是一切厭離地行中隨順如義應知。如是世間凈事中間一切種子報識不成。云何出世間凈事不成。如佛所說。外聞他聲音以內寂靜思量。因彼事故得生正見。以聞彼聲響音念故。或薰耳識。或薰意識或薰彼二。是中彼諸法寂靜思惟憶念故。耳識爾時不行。意識亦余識所隔雜故。若寂靜思惟行生時。彼久滅無常意識聞習所薰同習既無。何處復彼種子心。后時寂靜思惟行而生所有。彼寂靜思惟修行世間心。彼正見同順出世間心。或時同生滅。是故彼不薰。以不薰故彼種子不成。是故出世間凈中間一切種子報識不成。是中間習者。彼種子攝不順故。復云何一切種子與報識作染因成。彼對治出世間心種子事不成。出世間心是未曾有。是故彼習本無。既無彼習已有何種子生。彼應說善凈法界盡唯以聞習種子生彼所有彼聞習彼為是阿犁耶識性為不。若是阿犁耶識性者。是中云何彼對治種子成。若是非如是性者。是以彼聞習種子有何依身可見。諸佛得菩提已。所有彼聞習隨心身現彼共同事。報識中行亦如乳水。然非彼阿犁耶識。彼對治種子故。是中依微習故生中習依中習故上習生。多以聞思修順義故。然彼聞思修種子雖微中上。然是法身種子應知阿犁耶識相違。非阿犁耶識所攝。出世間善凈法界因氣事故。世間及出世間心作種子。然彼未得出世間心時。現氣煩惱對治。隨惡道對治。消滅作一切惡對治。隨順親近諸佛菩薩。世間亦諸新學者法身所攝。應知諸菩薩解脫身所攝。聲聞緣覺彼阿犁耶識法解脫身所攝。隨所隨所微中上漸次增長。如是如是。報識亦微劣身亦轉明。一切時身亦轉明。一切時轉身已。彼報識一切種子離種子成。及一切時滅已。彼復云何。阿犁耶識如乳水。若爾非阿犁耶識。同事而行。一切時壞如鵝水中飲乳。或入世間厭。或入定習滅故。入定習增長。如轉身及入諸滅盡定。雖不著識故彼中唯執不離。成非滅盡定。彼對治可取生。非彼起已更復生。報識已斷。非余處可取順成。若復計言。滅盡定有心。彼亦是心善不善。彼無記事故。不生成彼亦不成。若復言色心后生者。諸法種子事分別前未生。亦不生色無色。滅已及從滅盡定起。彼不成。及阿羅漢后心亦不成。除唯次第緣事可成。如是一切種子報識中間無染無凈成。是故釋成彼無及隨所相說。是中說偈。  
　　菩薩凈心　　離諸五識　　離余轉事 
　　心云何作　　對治回轉　　無量不成 
　　因果分別　　彼滅應順　　離子非事 
　　若取轉事　　彼事二無　　轉事不成  
　　何者。復此阿犁耶識差別事略有三種。及四種應知。是中三種者。以三種習差別故。一言說習差別。二身見習差別。三因緣習差別。四種習差別。一取時差別。二報差別。三念事差別。四相差別。是中取時差別者。所有諸習生彼無故。行緣識及取緣有不成。是中報差別者。所有行有緣故。諸道受報彼無故。無子后生。諸法生事不成。念事差別者。所有彼意我相念事。彼意無己身念取事不成。是中相差別者。所有彼同相不同相。離受生種子相同。受生種子相同。所有器世間。種子不同者。所有內入種子。所有同者。彼離受生種子對治生。不同者。障滅。及同者。他所妄想分別取見凈。諸行人一事中種種信如種見得。是中偈。  
　　難滅證縛　　說為同事　　行人亂心 
　　自念外壞　　凈不相違　　真實見凈 
　　佛戒清凈　　諸佛見凈  
　　所有不同彼同受生種子。彼無故。器世間眾生世間順勝事不成。復粗澀相安相。粗澀相者。所有煩惱及使種子。安相者。有漏善法種子。彼無故報作不作勝身中不成。復受不受相。受相者。所有熟報善不善種子。不受相者。所有言道習種子。無量分別順種子故。彼無者作不作善惡業得時不受用義不成。新語言習生事不成。復喻相幻焰夢患目等。彼阿犁耶識彼時無故。虛妄分別種子故。相事不成。彼復同相別相具有縛者同相世間。離欲者壞相。學者聲聞及諸菩薩一義一處除相。阿羅漢辟支佛諸如來煩惱障具除相。煩惱障智障及具除相。如順彼無漸次。煩惱滅事。以何義故。善不善諸法報中不定無記報。如是無記善不善不相違。善不善事迭互相違善不善事煩惱轉事不成。是故唯不定無記是報識。已說智依。智相復云何知。彼略有三種。一他性相。二妄想分別相三成就相。是中何者他性相。所有阿犁耶識種子中。虛妄分別所攝識。彼復何等身與受用識。彼所受用識。受用識。時識。數識。方處差別假意識。自他分別善道惡道生滅識。是中所有身與受用識及彼所用識。及受識所有時數分別假識者。彼語言習種子因生故。所有自他分別識。彼身見習種子因故。所有善道惡道生死者。彼為因緣習種子因故。此諸識一切塵一切道煩惱所攝。說他性相者。虛妄分別現見成。此別現見成。此諸識中所有虛妄分別所攝。唯識事非有妄取義依見。此是他性相。是中何者妄分別相。若非有塵唯彼識作塵現取故。是中何者成就相若還彼他性相中微塵相永無有事。是中身與受用識等六內眼等塵應知。彼所受用識者。六外塵色等應知。彼能受用識者。六種眼識等塵應知。此諸識余識差別應知。復此諸識唯識無義故。余處有何見。夢等見應知。所謂夢中離塵唯識。如是種種色聲香味觸屋宅林地風諸山塵現相事故見。然彼處無塵義如是見者一切唯識。隨義通達應知。言等者幻焰鹿渴患目等應知。然彼如夢覺者一切亦如是識。何以故。如夢中唯識意生。如是彼處亦不行。行真實知覺已故行真實。未覺者唯識事云何得知。從阿含及解釋順義中。是中阿含如佛十地經所說。三界唯心作。相續解脫經中彌勒菩薩問佛言。世尊。所有彼三昧境界中見像。彼為于心異為不異。佛言。彌勒不異。何以故。彼念唯識所明識我說。世尊。若是彼三昧境界形像心中不異者。云何以彼心而取彼心。佛言。彌勒。無有法而能取法。然彼心如是生。以如是生故如是見。譬如緣像故唯見像而言我見像。以是義中間不離彼像。中間像相似見。如是生彼心。如是中間而言見。如是此阿含將證成。如是入定心時隨所青等知所有。見像還見彼心離塵青等。如是順釋已。菩薩于一切識中如是測量取。唯識中無彼青等憶念持識。前已彼念所見聞思修。亦隨所憶事識。彼亦念過去故。彼現相唯識。得以此喻證故。菩薩雖真智未覺已應思量唯覺事隨此如夢說種種諸識。彼識順成唯識。眼識等諸識。眼等諸識復有諸色云何得知。唯識事彼亦有。阿含及順釋如前說。若是唯彼諸識者。何故色事及現見相事久住體。行顛倒等煩惱染處因故。余時非塵為塵妄不成。既無彼事煩惱障智障染事不成。彼既無凈事不成。是故如是彼順義成。是中有偈。  
　　妄念及妄想　　說為諸色識 
　　及無非色識　　有彼非余者  
　　何故時等種種如說者行無時。世間流不絕故。無量眾生界因故。無量佛世界因故。無量所作事迭互假名分別因故。無量攝取受用差別因故。無量愛不愛業果報受用差別因故。無量受生死差別因故。云何復此諸識唯識作事成。略說有三種相。一者但彼無義因故。二事同念見識因故。種種事畫師所生因故。如是彼一切諸識無塵故。唯如是同見相。眼識等色等念故。及彼識見乃至身識見唯意識。一切眼等法盡識同念意識。識同見分別故。于意識及一切識生現相故。是中有偈。  
　　唯彼二種事　　行者入意識 
　　唯入彼心已　　彼力所成此  
　　唯彼意識種種行故。得彼名。亦如身口等。余者行一切身中如畫師。二種現相行。唯彼塵現相故。及分別現相故。一切處觸現相故。行色塵身依故。彼意識彼余色相身依故。是中有偈。  
　　遠至獨行故　　無身窟所依 
　　能調不調心　　我說為凈行  
　　如說此諸五根。意識境界緣受成。然是彼者意是依止爾。復如說十二入。經中六種識種識是意入爾。若有阿犁耶識。識塵識分別安是中。諸余一切識。彼念想識唯意識識同身彼見應知。彼如是唯念想諸識彼見生因故。如塵現相見彼生同依作事成。如是此諸識唯識住事成。云何有見塵而說無有義成。如佛所說。菩薩成就四法。一切諸識解通無義事。相違識相智故。亦如餓鬼畜生人及諸天等同事中見既別。不念見覺識故。亦如過去未來夢現相念故。加意中間顛倒同順智故。所謂有塵念。彼念識不顛倒。應得不加真智及隨順三種智知故。如是諸菩薩及得禪定者。得心自在憶持力故。現如是事。及得舍摩他。諸行人觀法順故。唯憶念現見故。及得無分別智。彼處住已現一切義。如是此三種智隨順義故。彼義本四諸相釋成無有義。若是唯識義現見依者。他性相云何。他性以何義故說為他性。自習種子生故。緣他性生已剎那后自不住。有力故說他性。彼是妄想分別非性非所依。未曾有塵見故。彼云何妄分別。以何義故彼名為妄分別。無量相妄分別顛倒相生故。妄分別者。無自相唯妄見故。說為妄想。若是成就相者。彼永無自性相彼云何成就。以何義故說為成就。不以義故說為成就。緣凈念一切善根妙義因故。亦是上義故名為成就。復有分別及無分別說分別性。是中何者分別。何等分別。何等分別性。意識分別以能分別。然彼自語言習種子及一切識。語言習種子故。是無量諸相分別故。行一切處分別妄想分別故。說為分別。復他性妄想念隨所有性。他性妄想者。是彼處妄想自性。以何相以何義故先已釋。云何復妄分別以何分別。以何念以何念取。以何慢。以何假名。以何安義名。以念故他性中彼念取見彼慢分別起口業。見等四種世間行故。非有義而言有安故分別妄想。此諸三性為同行為別行為別不別。應說傍義故。他性相他性傍義故。彼亦是妄分別傍義故。彼亦是成就有何傍名義。是以他性他性習種子。生他性因故。有何傍名義。以是彼如是妄分別。及妄分別及諸分別因故。有何義故。隨彼如是妄分別。如所分別如是彼永無義故。有幾種他相。略有二種。一薰種子他相。二染凈性不成他相。如是此二種他相故。說為他相。妄分別性亦有二種一者性分別。二者勝分別故。以為分別。成就性亦有二種。一者性成就故。二者凈成就故。分別復有四種。一者性分別。二勝分別。三覺分別四不覺分別。覺分別者解義事善巧故。不覺分別者。不解義事不善巧故。復有五種。一名所依義分別。所謂此名有是義爾。二義所依名性分別。所謂此義有此名爾。三名依名性分別者。所謂不決定義名分別故。四所依義性分別者。未決定名義分別故。彼二依彼分別。所謂此義如是。身如是名爾。攝一切義故。復有十種分別。一根本分別。所謂阿犁耶識二相分別。所謂色等識。三念現相分別。所謂同依眼識等識。四念異分別。所謂老等。樂受貪等。他所惱時轉變等。趣及欲界等異故。五念現相異事分別。所謂所說如是等異相。彼異相他所將分別。所謂不聞正法。及聞正法者所有分別。六不寂靜思惟。所謂不聞正法者。謂諸外道。七寂靜思惟。所謂聞正法同法者。八妒分別。所謂不正意思量。身見等六十二見。同順彼分別散分別。謂諸菩薩有十種分別。非事相散故。事相散故。正安散故。毀謗散故。一向事散故。異事散故。性散故。隨名義散故。及隨義名散故。此諸十句散事中對治故說無分別智。一切諸般若波羅蜜中說如是彼障及對治。具足般若波羅蜜應知。若是傍名義他性相三種性成。云何三種性無差別不成。隨彼傍義他性者。非彼妄分別。非成就隨彼傍義妄分別者。非彼他性。非成就。隨彼傍名成就者。如是非彼他性。非妄想。云何復知。如他性相。妄分別性事現故。非如是體性爾。本名離慧故。及自滅因故。多名故。多身相違因故。不定名穢身相違因故。是中有偈。  
　　本名無慧故　　多及不定故 
　　成彼自多身　　穢身相違故 
　　覺見諸法事　　及見染凈等 
　　如幻應當知　　及如虛空等  
　　復以何義故。有如是所說事他性相一切事不成。彼無已成就性及無故。如是一切事不成。他性及成就性無故。染凈無事患應見染凈。是故非一切無。是中有偈。  
　　他性既無　　成就一切　　無事常時 
　　于諸染凈  
　　所有此諸佛如來大乘方廣中說。彼說中云何妄分別性應知。無傍名義說可知。他性相云何知。幻焰夢鏡像光明響水中月應化等諸喻應知。成就性云何知有四種凈法。說中知四種凈法者。性凈故。所謂真如空實際無相真實義及法界。是離垢凈所謂如是彼離一切障垢。彼得行凈。所謂一切菩提分法及波羅蜜等。彼生因念凈。所謂說大乘法。如是彼凈因故非妄想。凈法界因氣故非他性如是此諸四法攝成一切諸凈法。于中有偈。  
　　幻等說故生　　妄計無有說 
　　于諸四凈中　　說為真實凈  
　　凈性離垢行念故。彼凈諸攝四種義故。復以何相故。他性相如所說幻等喻中明。余者于他性相中。回妄顛倒取意故。云何復余者于他性相中顛倒疑意成。如是余者作是意。云何無此義。現境界成。為彼除疑回義故說為如幻。云何無義諸心心數順義成。回疑義說如焰喻。云何無此無義而受愛不愛事。回彼疑義故說如夢。云何無此義而有凈不凈業愛不愛果順不順事。回彼疑故說如鏡像。云何無義而有種種識順事。回彼疑義故說如光。云何無此義而有種種假名語言順事。回彼疑義故說如響。云何無此義實能取三昧境界順事。回彼疑意義故說如水中月。云何無此義而諸菩薩故取意不顛倒。作眾生益義故受生。回彼疑意義故如應化事。有何義故。如梵王經中說。我不見世間不證涅槃。他相性中妄分別。及成就性因故。說世間及涅槃事。無異事故。如是彼他性相妄分別分故說為世間。成就分故說為涅槃。如佛阿毗曇中說。有三法。是染分凈分。彼二分有何義故說。他性中妄想性是煩惱分。成就性是凈分。還彼他性彼二分。以此義故說。此義中何者說金藏土示現。所謂如金藏土中有三事可見。一地塵二土三金。是中有地塵故見土及見有金。若入火時不見土唯見金。地塵者見土時非正見。見金時非如實見。是故地塵有二分。如是此無分別智火觸彼識已。彼識虛妄分別性事見成就性事故不見。無分別智火觸彼識已彼識實成就性事故見。妄分別性事故不見。是故所有妄分別識他性相二分成。如金藏泥地塵爾。如來或說一切法常或說一切法無常。或說非常非無常以何意故說常。他性相成就分別故說常。妄分別故非常。彼二分故非常非無常。以是意故說如。常無常不二。如是苦樂不二。凈不凈不二。空不空不二。有我無我不二。定不定不二。有性無性不二。有生不生不二。滅不滅不二。永定不永定不二。性滅不性滅不二。世間涅槃不二。如是等句差別諸佛一切密語。以此三種性句隨順應知。如常等諸句中說。于中有偈。  
　　如諸法所無　　及如見非一 
　　如是法非法　　不二義所說 
　　彼一分事故　　亦說名為事 
　　二分不名事　　非事真實說 
　　如見非如有　　是故說為見 
　　如是彼亦見　　是故說為無 
　　自體自無故　　自事中不住 
　　取者本亦無　　故說為無性 
　　無性義故成　　上上依義故 
　　無生亦不滅　　永寂性滅故  
　　然有四種意趣故。及有四種密語漸次。一切佛語隨順解釋應知。一者法同意趣故。所謂我是無量無邊時。號曰毗婆尸正真正覺。二者時節意趣。所謂若稱多寶如來名者。即定于阿耨多羅三藐三菩提。如無量壽經說。若有眾生愿取無量壽世界即生爾。三者義中間意趣。如經所說。供養若干如許恒沙等。供養親近已得解大乘義爾。四者順眾生心意趣。所謂或有眾生贊行布施彼者復謗毀。說如是布施如是持戒。及余者說修事。是以故說四種意趣。四種密語漸次。一者勸發漸次。所謂或聲聞乘。或大乘中眾生法性勝故。順世諦理所說。二者相漸次。隨所法相說中示現。三者對治漸次。隨所說八萬四千眾生行。四者發愿漸次。隨所異義言音聲字義余說隨所。有偈。  
　　非實而作實　　顛倒中善住 
　　煩惱善染故　　得無上菩提  
　　欲解釋大乘經者。彼應以三種相差別故。略作解釋。一者因緣說。二者因緣所生諸法相說。三者以說聞義故說。是中因緣集說者。如說言習所生法。彼如是還彼報識順識中迭互緣故生。彼復順識相諸法。同念見識性。然彼憶持相分別相及法體相。是以此示現三種性相成。如說同念見者。彼知三相爾。云何復彼相解釋分別相者。他性中無。成就性中有。彼二有無。有覺無覺有見無見。真實同時。彼他性中依非眾生分別眾生成就者。行彼覺故彼不覺。如說分別他性中成就。彼處有不覺及覺故。略說彼二邊所說義解釋。所謂先已說句余句示現彼分別。或功德增上故。或義增故。功德增者。所謂說佛功德善覺慧。不二行無相法究竟佛行行故。得一切佛法。到無障道。不退轉法無障境界。不思住達三世遍一切世界身。一切法無疑。知一切成就慧無疑。諸法知無分別知。一切菩薩正受智。不二佛行得最究竟。不離如來。解脫智盡。至無邊中佛地。通達法界最虛空界盡爾。善覺佛者。此句余句所解釋應知。如是善說法體成。善覺慧者。此善覺慧諸佛如來十九種諸佛功德攝成應知。智中一向無障無分別功德。事非事二相真如最凈說自然佛所作不休息行功德。法身中身心業無分別功德。一切障對治功德。降伏一切外道功德。世間生世間法不能染功德。法住功德。受記功德。一切世界中示現報身應身功德。決疑功德。種種行入功德。未來生法智功德隨信示現功德。無量身化眾生行功德。同法成波羅蜜功德。異佛世界隨信示功德。三種佛身說法不斷功德。乃至世間際一切眾生助成一切樂及無量功德。因此說故。義增上者。復如經所說。菩薩成就三十二法故名為菩薩。助益樂深心故。于一切眾生令入一切智智。稱己智滅慢故。淳厚深心故。不作恩愛怨及非怨等心故。永親故。盡至涅槃美言悅目先應故。不斷彼心故。所許之事不休息不疲倦意故。聞義無厭足故。自過見患故。見他作過不說故。一切威儀行菩薩心業故。布施中不求報故一切有道處不著修戒故。不嗔一切眾生忍故。聚集一切善根法以精進故。離無色界禪故。順方便智故。四攝法所攝方便故。破戒持戒不二心故。勤劬聞妙法故。樂住阿蘭若故。不樂世間種種事故。不希樂小乘故。于大乘見大利益故。遠離惡知識故。親近善知識故。凈四梵行故。五神通游戲故。依智故。住有行不住有行眾生不舍故。一向定言故。重實語故。菩薩心為首故。如是等句初句中差別應知。助樂深心故。于一切眾生此助樂深心故。有十六種作事差別應知。是中十六種作事者。轉轉行作。不退作。他所不勸而自行作。不嗔作。不望報作。三句不望報故。有益無益不嗔喜。乃至后生隨逐故。彼相似口業故。有二句苦樂中不二等作事。不怯弱作事。不退轉作事方便攝作事。除障作事。二句相續不斷念彼心作事。勝至作事。七句六波羅蜜正修行。及攝取行正事。成就行作正事。六句親近知識。聽聞正法。樂蘭若。舍惡覺心。正念功德。二句大乘功德。二句成就作事。三句無量清凈得益力得證功德。彼令住作事四。將眾功德除疑。教受財法攝取心故。不雜心故。如是等句與初句解釋差別應知。如經說。依于初句故句別有功德。依于初句故句別義別爾。如是智相釋已。  
攝大乘論卷下  
　　入智相云何。多聞薰身故。非阿犁耶識所攝。如阿犁耶識種子成。寂靜思惟所攝。諸法義現相所生可取事處有見者意言處。是中誰入智相。大乘所薰多聞相續身。無量諸親近得故。信欲一向故。善集善根故善助功德。智行菩薩何處入還。彼現見法義現相意語處。因大乘法生故。信解地中見道行修道行。及盡至一切法唯記爾。隨順聞信因故。如是彼分別證因故。一切障對治及離障故。從何處入。善根力持故。三種相心轉明。種種莊處滅故。念法義定慧一切時正行。及不放逸故。諸世界無量眾生類。無量念念中成阿耨多羅三藐三菩提。初轉心者。隨所心布施等波羅蜜助集行。彼心我已得。是故我不加用諸波羅蜜。修道能滿成。第二轉明者。諸禪法成就已。死后尋得隨所須一切身事。得有障善根者。況我善修善根得無障善根。尋即一切諸勢不成。第三轉明者。是中有偈。  
　　人類得菩提　　于念念中間 
　　眾生無量故　　至時應舍行 
　　隨心所行施　　清凈無垢心 
　　彼得心止事　　勇健布施成 
　　善者滅身已　　自勢隨所心 
　　善者滅身已　　彼勢云何不  
　　舍聲聞緣覺心滅念故。于大乘中一切有疑無疑故滅疑或。聞思諸法除我相我我所相執故。滅法慢者。前所住及安一切相。不念不分別故。及滅分別者。是中有偈。  
　　在前隨所除　　相念自住處 
　　智盡不分別　　得上菩提爾  
　　以何云何入彼聞習業。寂靜思惟所攝法義。現見意言四種求。名義性勝安。求等四種如實知故。名事性勝安性勝。如實知彼不覺見故。如是彼菩薩唯入記故順修。彼名義現見意言。彼名意言唯正觀。彼名所依義唯意言正觀。然彼名性勝安唯觀。于后唯意言不覺已有名彼義有性勝安有性勝義相不見已。此四種求及四種觀。見知已彼名義現相意言中唯記入。彼記事中入已。為當唯入。彼有相見二事及種種事入。名義性勝義。六種相無義故。彼可取能取事現處故。不斷種種相義。現相所生故。闇中如見繩謂蛇現相故。所謂如繩蛇不實。非眾生故。如是覺義者非有。回蛇意唯住繩意。彼亦微思量色香味觸相故。是中依慧繩慧亦回成。如是此諸六種相名現相。意言中如繩慧。六種相實義實處唯記慧。亦思量成就性慧故。如是此菩薩意言現相義相事入。分別性入。成唯主記入故。他性云何成就性入。回唯記想。彼者是諸意言。聞法習者。彼爾時分別義相。菩薩一切義現相生無有余成。是故唯記現相亦不生。是故一切義無分別事名住。已于法界如現見隨住。爾時彼菩薩同等念已。生無分別念智。是故此菩薩名為入成就性。于中有偈。  
　　法眾生法義　　同別有性義 
　　不凈凈盡至　　分別名境界  
　　如是此菩薩智及相唯記入故。名為入成。彼入已名為住歡喜地。善達法界。及生如來家。得一切眾生平等心。得一切菩薩等心。是彼菩薩見道行。佛以何義故。入彼唯記處離法念。彼出世間定慧智。藉得種種相記智同相。一切阿梨耶識因種子滅故。法觸種子增長已轉身。一切佛法集故。入一切智智。藉彼所得智。一切阿犁耶識相處如幻等見故。性不顛倒行。是故彼菩薩如幻師所作。義處相同因果唯有說一切時不顛倒成。彼以記入中四種禪定所依。四種攢相法云何知。四種求故非不身無義無忍中得光明三昧。暖相依增忍中光明增長三昧。上依四種中如實觀知入唯記中。以無義決定心。真實中入一切三昧依順諦忍。自此后唯記相思量彼。是次第三昧。依世間上法見故。此諸三昧近入地應知。如是入地得見諦道。菩薩唯入記云何行修道。隨所分別說十地。攝一切修多羅現事住故。以雜念出世間。及藉彼得定慧智故。無量百千億習故。如是身轉已。為得三種佛身。為得故修行。所有諸聲聞證道法。及此諸菩薩此二有何差別。勝聲聞證入中。菩薩證入有十。一種勝事應知。一者念勝。念大乘法故。二者淳至勝。大功德助集淳至故三者證勝。眾生法無我證故。四者涅槃勝。攝取不住涅槃故。五者地勝。十地盡至故。六者凈勝。煩惱習滅佛世界令清凈故。七者一切眾生同得記心勝。化眾生行不斷絕故。八者生勝。生如來家故。九者取生勝。佛世界會中一切時取生故。十者果勝。十力四無畏十八不共佛法無量功德成就故。是中有偈。  
　　迭互作客事　　于事名所求 
　　唯求彼諸事　　分別二所安 
　　如實知見故　　離義分別三 
　　見彼是非事　　彼無二所執 
　　喻若順分別　　復有教授偈 
　　鏡像意于后　　菩薩在諸定 
　　回彼義想已　　憶持自想事 
　　住心如是內　　知無所可取 
　　于后無能取　　無分別知爾  
　　更復有證道偈。所謂大綖莊嚴論中說。  
　　助集無邊行　　功德智菩薩 
　　法思善決定　　語言達義盡 
　　彼知正義已　　說住彼定心 
　　法界現意故　　是以離二相 
　　離心無有余　　善知心亦無 
　　知二既是無　　正住于法界 
　　不分知力故　　同時常同行 
　　彼身窟聚患　　如象滅諸毒 
　　牟尼說善法　　善住意思量 
　　根本法界處　　念至知意故 
　　唯分別正取　　速得功德處  
　　如是說入智相已。彼因果說云何知。六種波羅蜜故。謂布施持戒忍辱精進禪定智慧故。云何此諸六波羅蜜唯記入成。云何彼入果六波羅蜜成。是中菩薩于施不著。于戒不毀。于苦不嗔。于修不懈怠。如是此諸亂因不行故。因不行故。一向已寂靜思惟諸法。入唯記已依六波羅蜜。及入唯記故。菩薩凈深心所攝故。得六波羅蜜。是以中間六波羅蜜行順說信故。樂求隨喜故。得利潤離忍。菩薩自大乘中說甚深大。唯分別正覺得無分別智。  
　　欲信凈心明　　本彼覺法流 
　　十地近菩提　　不假自然得  
　　有何義故唯說六波羅蜜。障對治差別安故。一切佛法集句處故。及隨順化一切眾生故。不動相對治故。說檀波羅蜜及尸羅波羅蜜。不動相。謂世不著及家不著。動者。回相對治故說。謂羼提波羅蜜及毗離耶波羅蜜。回因相者。世間眾生作惡行長受苦。及于修善行法中生疲倦。以發不回失相對治故。謂阇那波羅蜜及般若波羅蜜。失相者。亂心及無智。如是障對治數差別故。四波羅蜜不散相。一波羅蜜不散相成。以散依故。如實法正覺集諸佛法。如是集一切佛法。句處故數差別。以檀波羅蜜益眾生。尸羅波羅蜜不作惡。能忍毗離耶波羅蜜作事盡至故。如是益相化眾生。化以故調伏。于后不入定心為令入定心。已入定心為得解脫故。數勸故得解脫。如是化一切眾生。句處故數差別。應知。然此諸波羅蜜相云何知。以六波羅蜜身最依菩薩心故。彼以最故。遍行不斷增上意一切眾生助樂故。方便善巧最故。所有無分別知攝取故。發愿最者。阿耨多羅三藐三菩提作愿故凈最煩惱智障。修集無障故。所有布施彼亦名波羅蜜。所言波羅蜜。布施非波羅蜜。如是四句如布施中。如是諸余波羅蜜中皆有四句。如順應知。此諸波羅蜜以此何義故有此漸次說。前波羅蜜后波羅蜜。隨順生故。彼復釋。云何知一切世間聲聞緣覺布施等。善根中增上到彼岸故。波羅蜜者。妒吝貧窮破除故。令得大勢功德故。布施持戒滅惡道令得善道。三昧戒嗔恨滅除故。他者仿佯住忍。懈怠及諸惡不善法令遠離故。增長無量善法出故精進破亂想。內心住將來故。禪定一切見無。智滅除真故。及相別故。知諸法故名智。云何此諸波羅蜜有修事可。知略有五種修事應知。習行因行修事。信欲修事。心正念修事。方便善巧修事。所作事憶持修事。是中四種事如前所作。憶持事修事者。所有諸佛自然作佛事。不斷不休息。修諸波羅蜜令滿滿已。心念修喜樂隨喜憶念等心。六種心所攝故。修廣心不斷心喜心作益心大心及真心。所有菩薩隨所阿僧祇劫。得阿耨多羅三藐三菩提。如是等時念念中。舍一切自身及恒河沙等世界七寶。令滿已施。諸佛如來乃至未坐道場。而菩薩行布施心無厭足。如是等時念念中三千大千世界滿中火時。現四種威儀。雖少一切資用而現作。持戒忍辱精進禪定智慧心。乃至坐道場。如是菩薩不厭修持戒忍辱精進禪定智慧等心。此是菩薩廣心。所有彼菩薩此無厭足心。乃至坐道場不斷及不舍。是名此身。若彼菩薩喜心故。彼六波羅蜜所作眾生益。非彼眾生以得此益故。此是菩薩喜心。若彼菩薩作益眾生。于六波羅蜜作益攝取。見如己身自身見如眾生。此是菩薩作益心。若彼菩薩彼如是六波羅蜜所集善根。回發愿令一切眾生得愛果報。此是菩薩大心。若彼菩薩彼如是六波羅蜜修集善根。與一切眾生同發愿向阿耨多羅三藐三菩提。此是菩薩真心。如是六種心所攝故。修樂喜心。若彼菩薩六種修心行行者。彼余無量諸菩薩彼善根令隨喜。如是菩薩六心所攝隨喜心令修。若彼菩薩一切眾生六種心所攝。六波羅蜜修事希求如記。六心所攝。六波羅蜜修不離者。乃至坐道場。如是菩薩六種心所攝希求意行修。若此六種心所攝菩薩心修故。聞已發一好心。彼功德量等功德。及一切惡作障消滅。何況菩薩。云何此諸波羅蜜有差別。以三種相應知。法施財施及無畏施。止戒。攝善法戒。作眾生益戒。作惡忍羼提忍苦羼提。法思惟忍苦羼提。勇猛精進。行精進。不怯弱不嗔恨喜精進行。現相作憶持。無分別方便行。無分別及有分別。及藉彼得智。云何此諸波羅蜜攝事。應知此諸波羅蜜攝一切善根。彼相彼隨順及彼因氣故。云何此諸波羅蜜諸障。一切煩惱攝事知。彼相彼因及彼果。云何此諸波羅蜜有益事可知。世間行時勢力所攝同生所攝。眷屬所攝大作事行成吉所攝。不惱少塵所攝。一切工巧諸論咒術處細意所攝。增長是無惡。乃至坐道場。一眾生現一切義作事。是名菩薩益。云何此諸波羅蜜迭共決定分別事知。或有處一切六波羅蜜布施聲說。或有持戒聲。或有忍辱聲。或有精進聲。或有禪定聲。或有智慧聲說。是中有何意趣。一切波羅蜜行中。彼一切同助至故。是意如是說入因相果已。云何彼修差別事知。謂十菩薩地。何等歡喜離垢明作焰難勝現前遠行不動善慧及法云。云何此諸地十事差別。應知十種無明障對治故。如是十種相智中。及法界十種障住故。云何十種相智法界。一切處義故。初地中上義故。第二地中因上義故。第三地中無所取義故。第四地中身心無差別義故。第五地中無煩惱凈義故。第六地中種種法無差別義故。第七地中無勝無劣義故。第八地中相自在身義故。及世界自在依義故。第九地中依智自在義故。第十地中依業自在義故。依陀羅尼三昧門自在義故。是中有偈。  
　　上義及因上義故　　不攝義及身相續 
　　無煩惱染凈義故  
　　乃至不異義　　不勝無劣義 
　　依第四自在　　法界中無明 
　　二種及以十　　十地有障故 
　　對治說諸地  
　　然此無明諸聲聞不雜。諸菩薩中雜。何故初地名為歡喜。彼初故自益他益。堪能成德義故。何故第二地名為離垢。破戒垢令遠作故。何故第三地名為明。作不動三昧三摩拔提依故大法光依故。何故第四地名為焰。菩提分法燒一切障故。何故第五地名為難勝地。超菩提分故。由真諦智與世間智更互相違合此難合令相應故。何故第六地名為現前。因緣智依般若波羅蜜行現作故。何故第七地名為遠行。有功用行盡至故。何故第八地名為不動。一切相不動故。何故第九地名為善慧。得上辯才智故。何故第十地名為法云。雜念一切法智一切陀羅尼三昧門藏故。如云如虛空。上煩惱障滅故。法身滿故。云何此諸地得智。有四種相。得信地信地行得順地。十種法行得故。證得初地中證法界證一切地故。成就得此諸地修盡至故。云何此諸地修事知。此菩薩地地中修舍摩他毗婆舍那已。有五種相修。何等五種所謂雜修。無相修。無功用修轉明修。轉轉修。如是此菩薩此五種修已得五種果。所謂除一切惡。身種種想離得樂法意。一切處無量不作畔在相。法光明現相。知凈分別相。彼諸分別念同行。為滿法身及成就故。上中上因作攝故。名以十地中十波羅蜜修事成。六中六隨所說。有四方便波羅蜜。六波羅蜜所集善根。彼一切眾生共故。發愿愿向阿耨多羅三藐三菩提。作愿故。愿波羅蜜者。未來種種愿現相故。波羅蜜緣牽將故。力波羅蜜者。能修力等六波羅蜜。不斷同行故。智波羅蜜者。六波羅蜜差別智。法同受報化眾生故。然此四波羅蜜。般若波羅蜜無分別智藉得智所攝。然復一切諸地。一切波羅蜜。非不修成波羅蜜藏所攝。此法門幾時此諸地修事滿成。有五種眾生。三阿僧祇劫信行人。初阿僧祇凈深心行無相行及有相行。有六地及七地。第二阿僧祇還彼不現相人。自此以上乃至十地。第三阿僧祇修道滿足成。是中有偈。  
　　勝上力故　　堅心勝智　　菩薩三祇 
　　發行盡至  
　　如是說因果修差別已。是中云何增上戒勝事知。如菩薩地持中說。受菩薩戒品中略復有四種勝故。勝事應知。差別勝。同不同戒勝。上勝。及甚深勝。是中差別勝者。謂受戒攝善法戒。作眾生益戒故。是中上戒者。二種戒住義故。知攝善法戒集佛法住義故。作眾生益戒者。教化眾生住義故。知聲聞同戒。諸菩薩性重不同。行不同戒者。制重同行故。彼戒中隨所聲聞犯。于中菩薩不犯戒。隨所菩薩犯戒。是中聲聞不犯戒。菩薩防身口心戒。聲聞唯防身口。是故菩薩起心犯戒。非諸聲聞。略說所有一切眾生惡。而有益身口意業。彼一切菩薩應行。及彼中學如是共不共勝。應知上勝復有四種。上故種種無量戒。上故攝取無量功德。上故一切眾生助益樂心眷屬。上故阿耨多羅三藐三菩提住。上故及得無量功德疾得阿耨多羅三藐三菩提。是中甚深。若菩薩如是方便善巧故。殺生等十種業修行。是以不惡。成得無量功德。速得阿耨多羅三藐三菩提。或應化身業口業。是甚深戒應知。是以作國王治國。計種種示眾生惱事。是以化眾生安置善處。示種種生惱。余眾生示余益。余者令心以發。發已先化。化已心回。此是菩薩戒甚深勝事。如是四種勝事。略說菩薩上戒勝事應知。如是分別。復有菩薩戒差別無量。亦如比尼響方廣修多羅中。如是說增上戒勝已。增上心勝事復云何知。略有六種差別應知。念差別。種種差別。業作事差別。現氣差別。業差別。念大乘法故。大乘光明一切功德積聚三昧。三昧王現護首楞嚴等三昧無量種種故。一切法雜念智顯順故。阿犁耶識一切障諸惡使令除故。禪定樂行已隨所生故。處生故。一切世界無障神通現故。動放光遍視異事作。來往略廣。一切色身入同行。往上下作自在隱蔽他。神現念與樂。放光現大神通故。攝一切苦行。現十種苦行故。十種苦者。所謂受許苦行。菩提愿許故。不退苦行。世間諸苦不退故。不背向苦行。一切眾生惡行苦行中彼現現事故。現苦行。作惡眾生中。作一切利益義現故。不染苦行。世間生以世間法不染故。信苦行。于大乘雖無解一切甚大事信故。證苦行。眾生法無我證故。順覺知苦行。諸如來甚深密語所說順覺知故。不寂靜不染苦行。不舍世間彼不染故。行苦行。住一切障解脫諸佛如來乃至世間眾生際。自然作一切眾生一切義行故可者。復順覺知苦行。所有諸佛密語說若隨彼所覺。所謂云何菩薩布施成。若使無所布施。而彼無量十方世界作布施成云何布施喜心成。若一切布施不喜樂。云何布施信成。若使諸如來信不去。云何布施與意成。若使自身令與布施。云何樂布施成。若使一切時無所布施。云何布施大事成。若于布施起不堅相。云何布施增長成。若使起妒心。云何布施盡意成。若使不住于盡法時。云何布施自在成。云何布施無量成若不住無盡故。如布施如是持戒等乃至般若波羅蜜隨順應知云何殺生成。若使眾生世間害。云何偷盜成若使余者未與眾生而自取之云何邪淫成若使淫邪而行。云何妄語成。若使如妄語作妄語說。云何綺語成。若使常以空門行而行。云何惡口成若使到智彼岸。云何兩舌成若使善知諸法而能詮說云何貪成。若使常與無常禪定法令得故修行。云何嗔心成。若使一切煩惱心中取行。云何邪見成。若使一切處到一切事如實邪見經明甚深佛法。何等法而說甚深。是中有此說。常法佛法。依法身常故。斷見法佛法。滅一切障故。生法佛法者。能生應身故。有覺法佛法者。八萬四千眾生行有對治故。有貪法佛法者。有貪眾生取如己故。如是有嗔法佛法。有癡法佛法。見有凡夫法佛法。無染法佛法。真如成就已一切障不能染故。離染法佛法者。生世間而世間法不能染故。以是義故名為甚深佛法。修諸波羅蜜化眾生。令佛國清凈。現一切佛法故諸菩薩三昧作事差別應知。如是說增上勝心已。增上勝慧復云何知。無分別智中性處身處因處念處相處持處伴處報處因氣處出處盡至處。藉彼無分別功用行。等處差別處藉無分別得處。余處持自然作事處甚深處意。無分別智增上慧勝知。是中離五種相。無分別性智故。意離念故。果離有覺有觀地故。離想受滅定舍離色性故。真實處舍種種相故。彼無分別智離如是五種相。應知此如所說。無分別智性差別安立中。說偈。  
　　諸菩薩真實　　遠離五種相 
　　無分別智處　　真中種種名 
　　諸菩薩身者　　善心正是心 
　　無分別智中　　義心真實說 
　　諸菩薩因者　　同言聞習故 
　　無分別智中　　意行同思惟 
　　諸菩薩念者　　諸法無詮事 
　　無分別智中　　無我及真如 
　　諸菩薩相者　　于彼正念處 
　　無分別智中　　智處無諸相 
　　隨順真實義　　分別無有異 
　　迭共隨順故　　彼義順和成 
　　離智無言說　　說中有所行 
　　以說相違故　　彼說無有言 
　　諸菩薩持者　　彼智無分別 
　　藉彼得彼行　　彼到增長處 
　　諸菩薩伴者　　說為二種行 
　　無分別智中　　五波羅蜜性 
　　諸菩薩報者　　諸佛二界中 
　　無分別智處　　以得順行故 
　　諸菩薩因者　　上上諸生處 
　　無分別智中　　勝到故正說 
　　諸菩薩出事　　為得順義故 
　　無分別智中　　解知諸十地 
　　諸菩薩盡至　　因三凈身得 
　　無分別智中　　得上神通故 
　　如空無有染　　彼智無分別 
　　眾惡種種上　　唯信欲為正 
　　如空無所染　　彼智無分別 
　　遠離一切障　　得順成就故 
　　如空無有染　　彼智無分別 
　　常行世間故　　而世法不染 
　　啞義隨順故　　如啞所覺義 
　　非如不啞用　　說為三種智 
　　如癡所用受　　如癡所覺知 
　　非如癡所用　　說為三種智 
　　解通五種義　　如達五種事 
　　如意識所知　　說為三種智 
　　不通論修論　　如通法義解 
　　如是漸次知　　知為行創首 
　　如人蔽諸目　　彼智無分別 
　　彼后得開目　　彼智藉所得 
　　如空智亦爾　　彼智無分別 
　　彼處色現相　　彼智藉所得 
　　如珠伎樂等　　作事無分別 
　　如是離住故　　諸佛業莊嚴 
　　非彼及余處　　有智及無智 
　　彼智無差別　　是智無分別 
　　體性無分別　　明識一切法 
　　眾生中分別　　彼智無分別  
　　是中無分別功用行有三種。因現相取生差別故。無分別智亦有三種。少欲知足不顛倒。無分別無謗故。藉彼得智亦有五種。證得憶念差別離成就時現分別故。釋成無分別智義故。復說余偈。  
　　餓鬼畜生人　　諸天如羅漢 
　　等同意差別　　得成諸塵義 
　　過去如夢等　　無差亦有二 
　　非有而作念　　彼念順義故 
　　義及成就義　　彼智無分別 
　　彼無即無佛　　得事即不成 
　　菩薩得神通　　彼以信力故 
　　地等如是無　　隨善者覺見 
　　成就此智慧　　勇健得禪定 
　　一切法正依　　及見如是義 
　　智行分別中　　及現一切義 
　　應知無義事　　彼記永所無  
　　般若波羅蜜中無分別智及無優劣。如大品經說。菩薩住般若波羅蜜中。以不住故能滿修行。彼云何以不住故能滿諸波羅蜜。舍無種處故。舍離外道我見處見故。舍離未得正諸菩薩妄念分別處故。舍離世間涅槃二邊處故。舍離唯滅煩惱障處喜故。舍離眾生益舍離無余涅槃界處。聲聞乘及菩薩乘中有何勝。差別有五種。相勝故。無分別勝故。唯陰等法無分別故。非有方勝證正一切相知及依一切眾生方故。不住勝因不住涅槃故。永勝無余涅槃界中住到無量故。及上勝果。此經無乘有上勝故。是中有偈。  
　　五種勝義故　　慈悲以為身 
　　世間出世勢　　不久當得現  
　　若諸菩薩成就如是增上戒增上心增上慧功德。得自在于眾生益處。何故復有諸眾生。而復有苦縛者。示彼眾生。有彼眾生業障對故。諸善法受彼助得勢。示現于彼生善起障故。示現開現故。示現還受彼受用勢時。現彼不善法益因事故。助受彼勢時還彼余眾多眾生。示現有障因故。而見眾生眾生眾事有縛。是中說偈。  
　　現煩惱障故　　患目不正視 
　　諸眾生菩薩　　不得諸勢義  
　　如是說增上慧勝事已。滅勝事復云何。菩薩滅者。諸不著不住涅槃。彼相者舍同諸煩惱染。不舍世間。偈中轉身。是中世間是他相性。是煩惱染分。涅槃彼亦是凈分。身者彼是二分。他相性者。轉身還彼他相性中得對治。所染分中轉凈分中護。然彼回略有六種。作微弱益回以信力故。住聞習故。依有慚愧煩惱行不行故。得證回入地諸菩薩現正不正現處故。乃至六地修轉不現。有障念相現。善凈正意故。乃至十地中滿果回現無障。一切相念得一切相念。自在微小回小乘已。證眾生無我故。一向背世間故。一向舍世間。上回諸菩薩已。證法無我故。還彼處見寂靜滅諸煩惱使等。而不舍彼故。諸菩薩于微小回中有何患。舍眾生益果。菩薩法離已。共諸小乘等同解脫是患。菩薩上回中有何利益。世間法中自身及他身得自在故。一切道一切眾生視己身故。多以三乘中種種善巧方便。化眾生令住故。是中說偈。  
　　正覆迷凡夫　　不正一切現 
　　諸菩薩常正　　不假自然行 
　　不說而說知　　非義正義故 
　　彼身有轉事　　正說為解脫 
　　世間及涅槃　　若生現智者 
　　爾時彼世間　　即說為涅槃 
　　不舍非不舍　　善知世間故 
　　無利無有衰　　善知涅槃故  
　　如是說滅勝已。智勝云何知。以三種佛身故說智勝事。一真身。二報身。三應身。是中諸佛真身者。謂法身依一切法得自在故。報身若以種種諸佛眾會中顯明法身。所依佛世界清凈依。受大乘法樂故。所有依法身者。從兜率天中托身生受欲出家。親近外道。苦行成道。轉法輪。示大涅槃。是中說偈。  
　　得相自在事　　以攝受身故 
　　分別甚深德　　諸佛作念事  
　　諸佛如來法身有何相。略有五種應知。一轉身相一切煩惱障分。他相性回轉中。一切障得解脫。現法自在處凈分依轉。回他相性故。白法體相能滿十波羅蜜。得十自在故。是中命自在心自在及資用自在者。為滿檀波羅蜜故。業自在及生自在者。為滿尸羅波羅蜜故。信自在者。為滿羼提波羅蜜故。愿自在者。為滿毗離耶波羅蜜故。五通所攝。如意通者。為滿禪波羅蜜故。智自在及法自在者。為滿般若波羅蜜故。不二相事非事二相故。依一切法非事故。有為無為不二相。業煩惱無為有現相。時現得自在故。別不別是一不一相。是中一切諸佛不異身故。無量身心故。示現成佛。于中說偈。  
　　自稱無我故　　離別無有身 
　　是彼本順故　　分別得立名 
　　性差別無異　　具足及無始 
　　不分別一佛　　或多依久處  
　　常相依真如凈相。本愿力取作事不盡故。不思議相彼真如凈中唯內所證知。世間余未曾有。及非測量境界。云何復此法身。見覺觀故。彼初得暫念大乘無分別。藉彼得智。五種相善修故。一切諸地中善集助道行。微小難壞障能令壞故。如金剛三昧。彼三昧中間壞一切障故。依彼身轉故。得復有幾種。自在故法身得名為自在。略說五種。世界身相好無分別無邊聲響音不可觀頂自在故。轉色陰上妙無量最樂行自在。轉回受陰故。說一切名身句身字身自在。轉回想陰故。應身愿顯引眾攝取白法自在事。轉回行陰故。如鏡觀見作事憶持智自在事。轉回識陰故。有幾處意身法身。應知略說三種身。種種佛身行依故。是中說偈。  
　　得五種愛身　　諸佛得自己 
　　利愛彼所得　　是彼義求得 
　　所作無能障　　法微義通得 
　　得無非最愛　　佛常不盡見  
　　受種種報。依身化諸菩薩故。種種應身依故。多以化聲聞。法身有幾種。佛法所攝應知。一者凈轉阿犁耶識得法身故。報者轉色根得報智故。行者轉行欲得無量智行故。自在者。轉種種業所攝自在。得一切世界無障礙神通智自在故。假用者。一切見聞解知。轉假名得悅一切眾生。智說自在故。去遣者。轉一切諸難遣得一切眾生一切難。去遣智故。如是六種佛法故。諸佛法身所攝應知。所有此諸佛法身。彼為雜為不雜。身心業差別故不雜。視無量處成正覺故雜。如法身報身亦爾。心業差別故不雜。非身差別。以轉無量身故。應身者亦如報身應知。法身具幾種功德。應知善凈四種無量解脫。及諸有退遍凈處。無諍愿知四無礙六通。三十二相八十種好。四種一切相凈。十力四無所畏。三不護四念處滅習不忘法。大悲十八不共佛法。及一切相具智故。是中說偈。  
　　愍念諸眾生　　順利及諸心 
　　不利世樂心　　歸命彼益事 
　　得離一切障　　牟尼退世間 
　　智所知遍處　　歸命心解脫 
　　無余一切眾　　滅一切煩惱 
　　不雜滅煩惱　　歸命有高處 
　　自然無有障　　不退常入定 
　　一切諸難中　　歸命能釋者 
　　身及所依處　　言智及說者 
　　心常無有退　　歸命善說者 
　　往知彼語言　　來往知他心 
　　眾生無實中　　歸命善教誨 
　　贊取丈夫法　　一切生見圣 
　　見已即生敬　　歸命分別者 
　　取處及諸勢　　應身并愿中 
　　三昧智自在　　歸命得彼岸 
　　方便歸依凈　　令利諸眾生 
　　大乘出世利　　歸命魔降伏 
　　智滅及出事　　作障并演說 
　　自他及外道　　歸命不可退 
　　諸眾善能說　　遠離二種染 
　　無護不可忘　　歸命將諸眾 
　　修行一切行　　無有圣不知 
　　一切時悉知　　歸命真實義 
　　眾生所作中　　圣視不相違 
　　作事無暫停　　歸命不妄者 
　　一日一夜中　　六時觀眾生 
　　成就大慈悲　　歸命益心者 
　　行至及與得　　智慧并諸業 
　　諸聲聞緣覺　　歸命最上者 
　　三身大菩提　　具得一切相 
　　遍處一切眾　　歸命決疑者  
　　諸佛法身成就如是諸功德。復有余性因果業順行功德。是故諸佛如來法身名為無上功德應知。是中說偈。  
　　成就諸真實　　超過一切地 
　　到一切眾上　　度脫一切眾 
　　具無量無邊　　世間見功德 
　　世界不可見　　一切諸人天  
　　然復甚深最甚深。諸佛法身彼甚深事云何知。是中說偈。  
　　無生生諸佛　　不住而善住 
　　一切自然事　　食為四種食 
　　不破及無量　　無量同一業 
　　不見及見業　　諸佛三身成 
　　無有成正覺　　非一切非佛 
　　念念不可量　　事非事所顯 
　　不染及至染　　并染有所依 
　　非染非染已　　入真正法體 
　　諸佛過諸陰　　住于正陰中 
　　彼非余非即　　彼舍中善滅 
　　一切是雜業　　唯離大海水 
　　作事竟復作　　益他無有念 
　　不見眾生過　　如破器中月 
　　遍一切世間　　彼法光如日 
　　或時成正覺　　或涅槃如火 
　　無時而彼無　　諸佛常住身 
　　諸佛非正法　　諸人趣惡道 
　　非梵行法中　　真實身處行 
　　彼一切處行　　及以無處行 
　　見一切身中　　一切根無境 
　　除滅諸煩惱　　如咒禁毒藥 
　　煩惱到及盡　　諸佛一切智 
　　煩惱到道處　　世間寂滅處 
　　是故大方便　　諸佛不思議  
　　然此甚深有十二種應知。所謂生成業住甚深。差別算數業甚深。成正覺甚深。厭離甚深。滅陰甚深。教化甚深。時現甚深。成正覺示現涅槃甚深。行甚深。示現己身甚深。滅煩惱甚深。不思議甚深。義法身諸菩薩憶念諸佛時有何等念所念。略說菩薩以七種相。隨念諸佛一切諸佛是得。時法自在故。修念諸佛得一切世界無障礙神通。是中說偈。  
　　障中闕少因　　眾生界中遍 
　　諸佛無自在　　定二隨順者  
　　諸如來常身者。真如無間垢解脫故。諸佛如來最微惡者。遠離一切煩惱智障故。諸佛自然者。自然作一切佛事無休息故。諸佛大勢者。佛世界清凈受大勢樂故。諸佛無染者。世間生而一切世間法不能染故。諸佛如來大義者。示現成正覺及涅槃。未化眾生令化。已化者為得解脫故。是中說偈。  
　　唯在于己心　　常勢凈所顯 
　　不為而大法　　報身故所得 
　　不急而能行　　現彼復多生 
　　一切一切佛　　智者彼應憶  
　　諸佛世界清凈事復云何。如佛十萬偈修多羅菩薩藏序分中說。如來最光明七寶莊嚴。遍無量世界放大光明。無量善分別住處中間住故。不可差別界過三界境界。過出世間上善根所生善凈自在識相處。如來加持處。大菩薩住處。無量天龍夜叉乾闥婆阿修羅迦樓羅緊那羅摩睺羅伽人非人行處。大法味愛樂所潤處。現一切眾生作一切事處離一切煩惱所惱處離一切魔處。過一切莊嚴如來莊嚴加持處。過大念意至處。大奢摩他毗婆舍那乘處。入大空無相無愿處。無量劫莊嚴大蓮華王處。大妙堂中住處爾。是此佛世界清凈中明色世狀勢量。施處施因施果勢。諸勢伴勢眷屬勢益勢業作勢潤勢無畏勢住處勢行勢乘勢持勢門勢及說家勢。然彼佛世界清凈中色勢。一向清凈一向樂一向不惡一向自在。然復彼諸佛法界一切時作五種作事應知。防護眾生諸難事。見者離聾盲喑啞顛狂等諸難作事故。救濟防護諸惡道作事。于不善處勸令安住善處故。無方便防難作事。諸外道無方便行解脫處。毀令住佛法故。親同見防難作事。過三界助道行故乘防難作事。諸菩薩住異乘。及不定諸聲聞令修行住大乘故。此諸五種作事中。一切諸佛等作事應知。是中說偈。  
　　因身作事差別故　　及說諸行差別事 
　　彼差力故諸世間　　非彼無故諸如來  
　　若是不共聲聞緣覺。同諸佛法身成就如是功德勢者。彼以何意故說為一乘。是中說偈。  
　　別取有余者　　及持有余故 
　　為不定者說　　諸佛一乘理 
　　信于法無我　　等有性差別 
　　深心應化故　　盡處唯一乘  
　　以何義故。一切諸佛如來等同法身。而說多佛事故。于中說偈。  
　　一界無有二　　常同有作事 
　　次行不順故　　釋成多佛事  
　　法身諸佛。云何不永涅槃。非不永涅槃。應知是中說偈。  
　　遠離一切障　　及作事不盡 
　　諸佛永已滅　　亦是不名滅  
　　何故報身不名具真身成。有六種相故。示現色身故。及無量佛世界中分別現故。隨信現故。不定見真實異種種見故。現同生事。菩薩聲聞天等種種眾雜見故。及阿犁耶識等轉身現故。唯成報身不名真身有何義故。唯是應身不名真身。有八相故。諸菩薩遠時得不動三昧。兜率天中人中生事不成。宿命知者書數算印工巧論。受欲行余事中無知不成。不善說及善說法中知已。往親近外道處不成。善知三乘行故。苦行不成。舍百億閻浮提一閻浮地中成正覺轉輪不成。中間成正覺示方便。余處應化身作佛事。彼唯兜率天中成正覺。何故不一切閻浮提中同時成正覺事。知此知中無阿含證。復無余義可解釋成。復無二佛同時一世界中現。有相違故。彼多化故。攝取四方世間。及如無二轉輪圣王同時生故。是中說偈。  
　　諸佛未應化　　同至多藏故 
　　一切相成覺　　見故而能行  
　　一切眾生利益事。萬行修集大菩提。永入涅槃不成愿行。徒修無報故。報身應身無常故。云何諸佛常身。依常法身故。于諸因身應身報不定故。復應身者。視現功德如常受樂及如常勢故。常事應知。諸佛法身雖無量無邊時諸佛義處。無有假用作事。于中說偈。  
　　諸佛德勝無異無量　　眾生因弱彼不失者 
　　得已得彼一切無因　　有斷彼此不應順成  

 上一部：乾隆大藏經·大乘論·大莊嚴經論十五卷  下一部：乾隆大藏經·大乘論·般若燈論十五卷 



  
乾隆大藏經·大乘論·攝大乘論 
  