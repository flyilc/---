    第0540-01部～雜阿含經五十卷（第一卷～第十卷）           
    
  
   小乘阿含部·第0540部    
雜阿含經五十卷（第一卷～第十卷）    
劉宋天竺三藏求那跋陀羅譯      
  

雜阿含經卷第一  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“當觀色無常，如是觀者，則為正觀。正觀者，則生厭離；厭離者，喜貪盡；喜貪盡者，說心解脫。如是觀受、想、行、識無常，如是觀者，則為正觀。正觀者，則生厭離；厭離者，喜貪盡；喜貪盡者，說心解脫。如是，比丘，心解脫者，若欲自證，則能自證：我生已盡，梵行已立，所作已作，自知不受后有。如觀無常，苦、空、非我亦復如是。” 
　　時，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“于色當正思惟，觀色無常如實知。所以者何？比丘，于色正思惟，觀色無常如實知者，于色欲貪斷；欲貪斷者，說心解脫。如是受、想、行、識當正思惟，觀識無常如實知。所以者何？于識正思惟，觀識無常者，則于識欲貪斷；欲貪斷者，說心解脫。如是心解脫者，若欲自證，則能自證：我生已盡，梵行已立，所作已作，自知不受后有。如是正思惟無常，苦、空、非我亦復如是。” 
　　時，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“于色不知、不明、不斷、不離欲，則不能斷苦；如是受、想、行、識，不知、不明、不斷、不離欲，則不能斷苦。諸比丘，于色若知、若明、若斷、若離欲，則能斷苦；如是受、想、行、識，若知、若明、若斷、若離欲，則能堪任斷苦。” 
　　時，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“于色不知、不明、不斷、不離欲、心不解脫者，則不能越生、老、病、死怖；如是受、想、行、識，不知、不明、不斷、不離欲貪、心不解脫者，則不能越生、老、病、死怖。 
　　“比丘，于色若知、若明、若斷、若離欲，則能越生、老、病、死怖。諸比丘，若知、若明、若離欲貪、心解脫者，則能越生、老、病、死怖；如是受、想、行、識，若知、若明、若斷、若離欲貪、心解脫者，則能越生、老、病、死怖。” 
　　時，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“于色愛喜者，則于苦愛喜；于苦愛喜者，則于苦不得解脫、不明、不離欲。如是受、想、行、識愛喜者，則愛喜苦；愛喜苦者，則于苦不得解脫。諸比丘，于色不愛喜者，則不喜于苦；不喜于苦者，則于苦得解脫。如是受、想、行、識不愛喜者，則不喜于苦；不喜于苦者，則于苦得解脫。 
　　“諸比丘，于色不知、不明、不離欲貪、心不解脫，貪心不解脫者，則不能斷苦；如是受、想、行、識，不知、不明、不離欲貪、心不解脫者，則不能斷苦。于色若知、若明、若離欲貪、心得解脫者，則能斷苦；如是受、想、行、識，若知、若明、若離欲貪、心得解脫者，則能斷苦。” 
　　時，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“于色不知、不明、不離欲貪、心不解脫者，則不能越生、老、病、死怖；如是受、想、行、識，不知、不明、不離欲貪、心不解脫者，則不能越生、老、病、死怖。 
　　“諸比丘，于色若知、若明、若離欲貪、心解脫者，則能越生、老、病、死怖；如是受、想、行、識，若知、若明、若離欲貪、心解脫者，則能越生、老、病、死怖。” 
　　時，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“于色愛喜者，則于苦愛喜；于苦愛喜者，則于苦不得解脫。如是受、想、行、識愛喜者，則愛喜苦；愛喜苦者，則于苦不得解脫。 
　　“諸比丘，于色不愛喜者，則不喜于苦；不喜于苦者，則于苦得解脫。如是受、想、行、識不愛喜者，則不喜于苦；不喜于苦者，則于苦得解脫。” 
　　時，諸比丘聞佛所說，歡喜奉行。  
　　無常及苦空，非我正思惟， 
　　無知等四種，及于色喜樂。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“過去、未來色無常，況現在色！圣弟子，如是觀者，不顧過去色，不欣未來色，于現在色厭、離欲、正向滅盡。如是，過去、未來受、想、行、識無常，況現在識！圣弟子，如是觀者，不顧過去識，不欣未來識，于現在識厭、離欲、正向滅盡。如無常，苦、空、非我亦復如是。” 
　　時，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“色無常，無常即苦，苦即非我，非我者亦非我所。如是觀者，名真實正觀。如是受、想、行、識無常，無常即苦，苦即非我，非我者亦非我所。如是觀者，名真實正觀。圣弟子，如是觀者，厭于色，厭受、想、行、識，厭故不樂，不樂故得解脫，解脫者真實智生：我生已盡，梵行已立，所作已作，自知不受后有。” 
　　時，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“色無常，無常即苦，苦即非我，非我者即非我所。如是觀者，名真實正觀。如是受、想、行、識無常，無常即苦，苦即非我，非我者即非我所。如是觀者，名真實正觀。圣弟子，如是觀者，于色解脫，于受、想、行、識解脫。我說是等解脫于生、老、病、死、憂、悲、苦惱。” 
　　時，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“色無常，若因、若緣生諸色者，彼亦無常。無常因、無常緣所生諸色，云何有常？如是受、想、行、識無常，若因、若緣生諸識者，彼亦無常。無常因、無常緣所生諸識，云何有常？ 
　　“如是，諸比丘，色無常，受、想、行、識無常。無常者則是苦，苦者則非我、非我者則非我所。圣弟子，如是觀者，厭于色，厭于受、想、行、識。厭者不樂，不樂則解脫，解脫知見：我生已盡，梵行已立，所作已作，自知不受后有。” 
　　時，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“色無常，若因、若緣生諸色者，彼亦無常。無常因、無常緣所生諸色，云何有常？受、想、行、識無常，若因、若緣生諸識者，彼亦無常。無常因、無常緣所生諸識，云何有常？ 
　　“如是，比丘，色無常，受、想、行、識無常。無常者則是苦，苦者則非我，非我者則非我所。如是觀者，名真實正觀。圣弟子，如是觀者，于色解脫，于受、想、行、識解脫，我說是等為解脫生、老、病、死、憂、悲、苦惱。” 
　　時，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“若眾生于色不味者，則不染于色；以眾生于色味故，則有染著。如是眾生于受、想、行、識不味者，彼眾生則不染于識；以眾生味受、想、行、識故，彼眾生染著于識。 
　　“諸比丘，若色于眾生不為患者，彼諸眾生不應厭色；以色為眾生患故，彼諸眾生則厭于色。如是受、想、行、識不為患者，彼諸眾生不應厭識；以受、想、行、識為眾生患故，彼諸眾生則厭于識。 
　　“諸比丘，若色于眾生無出離者，彼諸眾生不應出離于色；以色于眾生有出離故，彼諸眾生出離于色。如是受、想、行、識于眾生無出離者，彼諸眾生不應出離于識；以受、想、行、識于眾生有出離故，彼諸眾生出離于識。 
　　“諸比丘，若我于此五受陰不如實知味是味、患是患、離是離者，我于諸天、若魔、若梵、沙門、婆羅門、天、人眾中，不脫、不出、不離，永住顛倒，亦不能自證得阿耨多羅三藐三菩提。 
　　“諸比丘，我以如實知此五受陰味是味、患是患、離是離故，我于諸天、若魔、若梵、沙門、婆羅門、天、人眾中，自證得脫、得出、得離、得解脫結縛，永不住顛倒，亦能自證得阿耨多羅三藐三菩提。” 
　　時，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“我昔于色味有求有行，若于色味隨順覺，則于色味以智慧如實見；如是于受、想、行、識味有求有行，若于受、想、行、識味隨順覺，則于識味以智慧如實見。 
　　“諸比丘，我于色患有求有行，若于色患隨順覺，則于色患以智慧如實見；如是受、想、行、識患有求有行，若于識患隨順覺，則于識患以智慧如實見。 
　　“諸比丘，我于色離有求有行，若于色隨順覺，則于色離以智慧如實見；如是受、想、行、識離有求有行，若于受、想、行、識離隨順覺，則于受、想、行、識離以智慧如實見。 
　　“諸比丘，我于五受陰不如實知味是味、患是患、離是離者，我于諸天、若魔、若梵、沙門、婆羅門、天、人眾中，不脫、不離、不出，永住顛倒，不能自證得阿耨多羅三藐三菩提。 
　　“諸比丘，我以如實知五受陰味是味、患是患、離是離，我于諸天，若魔、若梵、沙門、婆羅門、天、人眾中，已脫、已離、已出，永不住顛倒，能自證得阿耨多羅三藐三菩提。” 
　　時，諸比丘聞佛所說，歡喜奉行。  
　　過去四種說，厭離及解脫， 
　　二種說因緣，味亦復二種。  
　　如是我聞：一時，佛住舍衛國祇樹給孤獨園。 
　　爾時，有異比丘來詣佛所，稽首佛足，卻住一面，白佛言：“善哉！世尊，今當為我略說法要。我聞法已，常獨一靜處，修不放逸；修不放逸已，當復思惟：‘所以善男子出家，剃除須發，身著法服，信家、非家、出家，為究竟無上梵行，現法作證：我生已盡，梵行已立，所作已作，自知不受后有。’” 
　　爾時，世尊告彼比丘：“善哉！善哉！比丘快說此言！云‘當為我略說法要，我聞法已，獨一靜處，修不放逸，乃至自知不受后有。’如是說耶？” 
　　比丘白佛：“如是，世尊。” 
　　佛告比丘：“諦聽！諦聽！善思念之，當為汝說，比丘，若隨使使者，即隨使死；若隨死者，為取所縛。比丘，若不隨使使，則不隨使死；不隨使死者，則于取解脫。” 
　　比丘白佛：“知已，世尊。知已，善逝。” 
　　佛告比丘：“汝云何于我略說法中，廣解其義？” 
　　比丘白佛言：“世尊，色隨使使、色隨使死；隨使使、隨使死者，則為取所縛。如是受、想、行、識，隨使使、隨使死，隨使使、隨使死者，為取所縛。世尊，若色不隨使使、不隨使死；不隨使使、不隨使死者，則于取解脫。如是受、想、行、識，不隨使使、不隨使死；不隨使使、不隨使死者，則于取解脫。如是，世尊，略說法中，廣解其義。” 
　　佛告比丘：“善哉！善哉！比丘于我略說法中，廣解其義。所以者何？色隨使使、隨使死，隨使使、隨使死者，則為取所縛。如是受、想、行、識，隨使使、隨使死，隨使使、隨使死者，則為取所縛。比丘，色不隨使使、不隨使死；不隨使使、不隨使死者，則于取解脫。如是受、想、行、識，不隨使使、不隨使死，不隨使使、不隨使死者，則于取解脫。” 
　　時，彼比丘聞佛所說，心大歡喜，禮佛而退，獨在靜處，精勤修習，住不放逸。精勤修習，住不放逸已，思惟所以善男子出家，剃除須發，身著法服，信家、非家、出家乃至自知不受后有。 
　　時，彼比丘即成羅漢，心得解脫。  
　　如是我聞：一時，佛住舍衛國祇樹給孤獨園。 
　　爾時，有異比丘來詣佛所。所問如上，差別者：“隨使使、隨使死者，則增諸數；若不隨使使、不隨使死者，則不增諸數。” 
　　佛告比丘：“汝云何于我略說法中，廣解其義？” 
　　時，彼比丘白佛言：“世尊，若色隨使使、隨使死，隨使使、隨使死者，則增諸數。如是受、想、行、識，隨使使、隨使死，隨使使、隨使死者，則增諸數。世尊，若色不隨使使、不隨使死，不隨使使、不隨使死者，則不增諸數。如是受、想、行、識，不隨使使、不隨使死，不隨使使、不隨使死者，則不増諸數。如是，世尊，我于略說法中，廣解其義。”如是乃至得阿羅漢，心得解脫。  
　　如是我聞：一時，佛住舍衛國祇樹給孤獨園。 
　　有異比丘從座起，偏袒右肩，合掌白佛言：“善哉！世尊，為我略說法要。我聞法已，當獨一靜處，專精思惟，住不放逸，所以善男子出家，剃除須發，身著法服，信家、非家、出家學道，為究竟無上梵行，現法身作證：我生已盡，梵行已立，所作已作，自知不受后有。” 
　　爾時，世尊告彼比丘：“善哉！善哉！汝作是說：‘世尊，為我略說法要，我于略說法中，廣解其義，當獨一靜處，專精思惟，住不放逸，乃至自知不受后有。’汝如是說耶？” 
　　比丘白佛：“如是，世尊。” 
　　佛告比丘：“諦聽！諦聽！善思念之，當為汝說。比丘，非汝所應之法，宜速斷除。斷彼法者，以義饒益，長夜安樂。” 
　　時，彼比丘白佛言：“知已，世尊。知已，善逝。” 
　　佛告比丘：“云何于我略說法中，廣解其義？” 
　　比丘白佛言：“世尊，色非我所應，宜速斷除；受、想、行、識非我所應，宜速斷除。以義饒益，長夜安樂。是故，世尊，我于世尊略說法中，廣解其義。” 
　　佛言：“善哉！善哉！比丘，汝于我略說法中，廣解其義。所以者何？色者非汝所應，宜速斷除；如是受、想、行、識非汝所應，宜速斷除。斷除已，以義饒益，長夜安樂。” 
　　時，彼比丘聞佛所說，心大歡喜，禮佛而退，獨一靜處，精勤修習，住不放逸；精勤修習，住不放逸已，思惟所以善男子出家，剃除須發，身著法服，正信、非家、出家，乃至自知不受后有。 
　　時，彼比丘成阿羅漢，心得解脫。  
　　如是我聞：一時，佛住舍衛國祇樹給孤獨園。 
　　爾時，有異比丘從座起，偏袒右肩，為佛作禮，卻住一面，而白佛言：“善哉！世尊，為我略說法要。我聞法已，當獨一靜處，專精思惟，不放逸住，乃至自知不受后有。” 
　　佛告比丘：“善哉！善哉！汝作如是說：‘世尊，為我略說法要。我聞法已，當獨一靜處，專精思惟，不放逸住，乃至自知不受后有’耶？” 
　　時，彼比丘白佛言：“如是，世尊。” 
　　佛告比丘：“諦聽！諦聽！善思念之，當為汝說。若非汝所應，亦非余人所應，此法宜速除斷。斷彼法已，以義饒益，長夜安樂。” 
　　時，彼比丘白佛言：“知已，世尊。知已，善逝。” 
　　佛告比丘：“云何于我略說法中，廣解其義？” 
　　比丘白佛言：“世尊，色非我、非我所應，亦非余人所應，是法宜速除斷。斷彼法已，以義饒益，長夜安樂。如是受、想、行、識，非我、非我所應，亦非余人所應，宜速除斷。斷彼法已，以義饒益，長夜安樂。是故，我于如來略說法中，廣解其義。” 
　　佛告比丘：“善哉！善哉！汝云何于我略說法中廣解其義？所以者何？比丘，色非我、非我所應，亦非余人所應，是法宜速除斷。斷彼法已，以義饒益，長夜安樂。如是受、想、行、識，非我、非我所應，亦非余人所應，是法宜速除斷。斷彼法已，以義饒益，長夜安樂。” 
　　時，彼比丘聞佛所說，心大歡喜，禮佛而退，獨一靜處，精勤修習，不放逸住，乃至自知不受后有。 
　　時，彼比丘心得解脫，成阿羅漢。  
　　如是我聞：一時，佛住舍衛國祇樹給孤獨園。 
　　爾時，有異比丘從座起，為佛作禮，而白佛言：“世尊，為我略說法要。我聞法已，當獨一靜處，專精思惟，不放逸住；不放逸住已，思惟所以善男子正信家、非家、出家，乃至自知不受后有。” 
　　爾時，世尊告彼比丘：“善哉！善哉！汝今作是說：‘善哉！世尊，為我略說法要。我聞法已，當獨一靜處，專精思惟，不放逸住，乃至自知不受后有’耶？” 
　　比丘白佛言：“如是，世尊。” 
　　佛告比丘：“諦聽！諦聽！善思念之，當為汝說。比丘，結所系法宜速除斷。斷彼法已，以義饒益，長夜安樂。” 
　　時，彼比丘白佛言：“知已，世尊。知已，善逝。” 
　　佛告比丘：“汝云何于我略說法中，廣解其義？” 
　　比丘白佛言：“世尊，色是結所系法，是結所系法宜速除斷。斷彼法已，以義饒益，長夜安樂。如是受、想、行、識結所系法，是結所系法宜速除斷。斷彼法已，以義饒益，長夜安樂。是故我于世尊略說法中，廣解其義。” 
　　佛告比丘：“善哉！善哉！汝于我略說法中，廣解其義。所以者何？色是結所系法，此法宜速除斷。斷彼法已，以義饒益，長夜安樂。如是受、想、行、識是結所系法，此法宜速除斷。斷彼法已，以義饒益，長夜安樂。” 
　　時，彼比丘聞佛所說，心大歡喜，禮佛而退，獨一靜處，專精思惟，不放逸住，乃至心得解脫，成阿羅漢。  
　　深經亦如是說。  
　　如是我聞：一時，佛住舍衛國祇樹給孤獨園。 
　　爾時，有異比丘從座起，為佛作禮，而白佛言：“世尊，為我略說法要。我聞法已，當獨一靜處，專精思惟，不放逸住；不放逸住已，思惟所以善男子正信、非家、出家，乃至自知不受后有。” 
　　爾時，世尊告彼比丘：“善哉！善哉！汝今作是說：‘善哉！世尊，為我略說法要。我聞法已，當獨一靜處，專精思惟，不放逸住，乃至自知不受后有’耶？” 
　　比丘白佛言：“如是，世尊。” 
　　佛告比丘：“諦聽！諦聽！善思念之，當為汝說。比丘，動搖時，則為魔所縛；若不動者，則解脫波旬。” 
　　比丘白佛言：“知已，世尊。知已，善逝。” 
　　佛告比丘：“汝云何于我略說法中廣解其義？” 
　　比丘白佛言：“世尊，色動搖時，則為魔所縛；若不動者，則解脫波旬。如是受、想、行、識動搖時，則為魔所縛；若不動者，則解脫波旬。是故我于世尊略說法中廣解其義。” 
　　佛告比丘：“善哉！善哉！汝于我略說法中，廣解其義。所以者何？若色動搖時，則為魔所縛；若不動者，則解脫波旬。如是受、想、行、識動搖時，則為魔所縛；若不動者，則解脫波旬。”乃至自知不受后有，心得解脫，成阿羅漢。  
　　如是我聞：一時，佛住舍衛國祇樹給孤獨園。 
　　爾時，有比丘名劫波，來詣佛所，頭面禮足，卻住一面，白佛言：“如世尊說，比丘心得善解脫。世尊，云何比丘心得善解脫？” 
　　爾時，世尊告劫波曰：“善哉！善哉！能問如來心善解脫。善哉！劫波，諦聽！諦聽！善思念之，當為汝說。劫波，當觀知諸所有色，若過去若未來若現在、若內若外、若粗若細、若好若丑、若遠若近，彼一切悉皆無常；正觀無常已，色愛即除；色愛除已，心善解脫。如是觀受、想、行、識，若過去若未來若現在、若內若外、若粗若細、若好若丑、若遠若近，彼一切悉皆無常；正觀無常已，識愛即除；識愛除已，我說心善解脫。劫波，如是，比丘心善解說者，如來說名心善解脫。所以者何？愛欲斷故。愛欲斷者，如來說名心善解脫。” 
　　時，劫波比丘聞佛所說，心大歡喜，禮佛而退。 
　　爾時，劫波比丘受佛教已，獨一靜處，專精思惟，不放逸住，乃至自知不受后有，心善解脫，成阿羅漢。  
　　如是我聞：一時，佛住王舍城迦蘭陀竹園。 
　　爾時，尊者羅睺羅往詣佛所，頭面禮足，卻住一面，白佛言：“世尊，云何知、云何見我此識身及外境界一切相，能令無有我、我所見、我慢使系著？” 
　　佛告羅睺羅：“善哉！善哉！能問如來：‘云何知、云何見我此識身及外境界一切相，令無有我、我所見、我慢使系著’耶？” 
　　羅睺羅白佛言：“如是，世尊。” 
　　佛告羅睺羅：“善哉！諦聽！諦聽！善思念之，當為汝說。羅睺羅，當觀若所有諸色，若過去若未來若現在、若內若外、若粗若細、若好若丑、若遠若近，彼一切悉皆非我、不異我、不相在，如是平等慧正觀。如是受、想、行、識，若過去若未來若現在、若內若外、若粗若細、若好若丑、若遠若近，彼一切非我、不異我、不相在，如是平等慧如實觀。如是，羅睺羅，比丘如是知、如是見。如是知、如是見者，于此識身及外境界一切相，無有我、我所見、我慢使系著。羅睺羅，比丘若如是于此識身及外境界一切相，無有我、我所見、我慢使系著者，比丘是名斷愛欲，轉去諸結，正無間等，究竟苦邊。” 
　　時，羅睺羅聞佛所說，歡喜奉行。  
　　如是我聞：一時，佛住王舍城迦蘭陀竹園。 
　　爾時，世尊告羅睺羅：“比丘云何知、云何見我此識身及外境界一切相，無有我、我所見、我慢使系著？” 
　　羅睺羅白佛言：“世尊為法主、為導、為覆。善哉！世尊當為諸比丘演說此義，諸比丘從佛聞已，當受持奉行。” 
　　佛告羅睺羅：“諦聽！諦聽！善思念之，當為汝說。” 
　　羅睺羅白佛：“唯然，受教！” 
　　佛告羅睺羅：“當觀諸所有色，若過去若未來若現在、若內若外、若粗若細、若好若丑、若遠若近，彼一切非我、不異我、不相在，如是平等慧如實觀。如是受、想、行、識，若過去若未來若現在、若內若外、若粗若細、若好若丑、若遠若近，彼一切非我、不異我、不相在，如是平等慧如實觀。比丘如是知、如是見我此識身及外境界一切相，無有我、我所見、我慢使系著。羅睺羅，比丘如是識身及外境界一切相，無有我、我所見、我慢使系著者，超越疑心，遠離諸相，寂靜解脫，是名比丘斷除愛欲，轉去諸結，正無間等，究竟苦邊。” 
　　時，羅睺羅聞佛所說，歡喜奉行。  
　　使增諸數，非我非彼，結系動搖， 
　　劫波所問，亦羅睺羅，所問二經。  
　　如是我聞：一時，佛住舍衛國祇樹給孤獨園。 
　　時，有異比丘來詣佛所，為佛作禮，卻住一面，白佛言：“如世尊說多聞，云何為多聞？” 
　　佛告比丘：“善哉！善哉！汝今問我多聞義耶？” 
　　比丘白佛：“唯然，世尊。” 
　　佛告比丘：“諦聽！善思！當為汝說。比丘當知：若聞色是生厭、離欲、滅盡、寂靜法，是名多聞；如是聞受、想、行、識，是生厭、離欲、滅盡、寂靜法，是名多聞。比丘，是名如來所說多聞。” 
　　時，彼比丘聞佛所說，踴躍歡喜，作禮而去。  
　　如是我聞：一時，佛住舍衛國祇樹給孤獨園。 
　　爾時，有異比丘來詣佛所，頭面禮足，卻住一面，白佛言：“如世尊所說法師，云何名為法師？” 
　　佛告比丘：“善哉！善哉！汝今欲知如來所說法師義耶？” 
　　比丘白佛：“唯然，世尊。” 
　　佛告比丘：“諦聽！善思！當為汝說。” 
　　佛告比丘：“若于色說是生厭、離欲、滅盡、寂靜法者，是名法師；若于受、想、行、識，說是生厭、離欲、滅盡、寂靜法者，是名法師，是名如來所說法師。” 
　　時，彼比丘聞佛所說，踴躍歡喜，作禮而去。  
　　如是我聞：一時，佛住舍衛國祇樹給孤獨園。 
　　爾時，有異比丘來詣佛所，頭面作禮，卻住一面，白佛言：“如世尊說法次法向，云何法次法向？” 
　　佛告比丘：“善哉！善哉！汝今欲知法次法向耶？” 
　　比丘白佛：“唯然，世尊。” 
　　佛告比丘：“諦聽！善思！當為汝說。比丘，于色向厭、離欲、滅盡，是名法次法向；如是受、想、行、識，于識向厭、離欲、滅盡，是名法次法向。” 
　　時，彼比丘聞佛所說，踴躍歡喜，作禮而去。  
　　如是我聞：一時，佛住舍衛國祇樹給孤獨園。 
　　爾時，有異比丘來詣佛所，頭面禮足，卻住一面，白佛言：“世尊，如世尊所說，得見法涅槃，云何比丘得見法涅槃？” 
　　佛告比丘：“善哉！善哉！汝今欲知見法涅槃耶？” 
　　比丘白佛：“唯然，世尊。” 
　　佛告比丘：“諦聽！善思！當為汝說。” 
　　佛告比丘：“于色生厭、離欲、滅盡，不起諸漏，必正解脫，是名比丘見法涅槃；如是受、想、行、識，于識生厭、離欲、滅盡，不起諸漏，心正解脫，是名比丘見法涅槃。” 
　　時，彼比丘聞佛所說，踴躍歡喜，作禮而去。  
　　如是我聞：一時，佛住舍衛國祇樹給孤獨園。 
　　爾時，有異比丘名三蜜離提，來詣佛所，頭面禮足，卻住一面，白佛言：“如世尊說說法師，云何名為說法師？” 
　　佛告比丘：“汝今欲知說法師義耶？” 
　　比丘白佛：“唯然，世尊。” 
　　佛告比丘：“諦聽！善思！當為汝說。若比丘于色說厭、離欲、滅盡，是名說法師；如是于受、想、行、識，于識說厭、離欲、滅盡，是名說法師。” 
　　時，彼比丘聞佛所說，踴躍歡喜，作禮而去。  
　　多聞善說法，向法及涅槃， 
　　三蜜離提問，云何說法師。  
　　如是我聞：一時，佛往王舍城迦蘭陀竹園。 
　　爾時，尊者舍利弗在耆阇崛山中。時，有長者子名輸屢那，日日游行，到耆阇崛山，詣尊者舍利弗，問訊起居已，卻坐一面，語舍利弗言：“若諸沙門、婆羅門于無常色、變易、不安隱色言，我勝、我等、我劣，何故沙門、婆羅門作如是想，而不見真實？若沙門、婆羅門于無常、變易、不安隱受、想、行、識而言，我勝、我等、我劣，何故沙門、婆羅門作如是想，而不見真實？” 
　　“若沙門、婆羅門于無常色、不安隱色、變易言，我勝、我等、我劣，何所計而不見真實？于無常、變易、不安隱受、想、行、識言，我勝、我等、我劣，何所計而不見真實？輸屢那，于汝意云何？色為常、為無常耶？” 
　　答言：“無常。” 
　　“輸屢那，若無常，為是苦耶？” 
　　答言：“是苦。” 
　　“輸屢那，若無常、苦，是變易法。于意云何？圣弟子于中見色是我、異我、相在不？” 
　　答言：“不也。” 
　　“輸屢那，于意云何？受、想、行、識為常、為無常？” 
　　答言：“無常。” 
　　“若無常，是苦耶？” 
　　答言：“是苦。” 
　　“輸屢那，識若無常、苦，是變易法。于意云何？圣弟子于中見識是我、異我、相在不？” 
　　答言：“不也。” 
　　“輸屢那，當知色，若過去若未來若現在、若內若外、若粗若細、若好若丑、若遠若近，彼一切色不是我、不異我、不相在，是名如實知。如是受、想、行、識，若過去若未來若現在、若內若外、若粗若細、若好若丑、若遠若近，彼一切識不是我、不異我、不相在，是名如實知。輸屢那，如是于色、受、想、行、識生厭、離欲、解脫，解脫知見：我生已盡，梵行已立，所作已作，自知不受后有。” 
　　時，舍利弗說是經已，長者子輸屢那遠塵離垢，得法眼凈。時，長者子輸屢那見法得法，不由于他，于正法中，得無所畏；從座起，偏袒右肩，胡跪合掌，白舍利弗言：“我今已度，我從今日歸依佛、歸依法、歸依僧，為優婆塞。我從今日已，盡壽命，清凈歸依三寶。” 
　　時，長者子輸屢那聞舍利弗所說，歡喜踴躍，作禮而去！  
　　如是我聞：一時，佛住王舍城迦蘭陀竹園。 
　　爾時，尊者舍利弗在耆阇崛山。時，有長者子名輸屢那，日日游行，到耆阇崛山，詣舍利弗所，頭面禮足，卻坐一面。 
　　時，舍利弗謂輸屢那：“若沙門、婆羅門于色不如實知，色集不如實知，色滅不如實知，色滅道跡不如實知故，輸屢那，當知此沙門、婆羅門不堪能斷色。如是沙門、婆羅門于受、想、行、識不如實知，識集不如實知，識滅不如實知，識滅道跡不如實知故，不堪能斷識。 
　　“輸屢那，若沙門、婆羅門于色如實知，色集如實知，色滅如實知，色滅道跡如實知故，輸屢那，當知此沙門、婆羅門堪能斷色。如是，輸屢那，若沙門、婆羅門于受、想、行、識如實知，識集如實知，識滅如實知，識滅道跡如實知故，輸屢那，當知此沙門、婆羅門堪能斷識。 
　　“輸屢那，于意云何？色為常、為無常耶？” 
　　答言：“無常。” 
　　又問：“若無常者，是苦耶？” 
　　答言：“是苦。” 
　　舍利弗言：“若色無常、苦者，是變易法，圣弟子寧于中見色是我、異我、相在不？” 
　　答言：“不也。” 
　　“輸屢那，如是受、想、行、識為常、為無常耶？” 
　　答言：“無常。” 
　　又問：“若無常者，是苦耶？” 
　　答言：“是苦。” 
　　又問：“若無常、苦者，是變易法，圣弟子寧于中見識是我、異我、相在不？” 
　　答曰：“不也。” 
　　“輸屢那，當知色，若過去若未來若現在、若內若外、若粗若細、若好若丑、若遠若近，于一切色不是我、不異我、不相在，是名如實知。輸屢那，圣弟子于色生厭、離欲、解脫，解脫生、老、病、死、憂、悲、苦惱。如是受、想、行、識，若過去若未來若現在、若內若外、若粗若細、若好若丑、若遠若近，彼一切識不是我、不異我、不相在，是名如實知。輸屢那，圣弟子于識生厭、離欲、解脫，解脫生、老、病、死、憂、悲、苦惱。” 
　　時，輸屢那聞舍利弗所說，歡喜踴躍，作禮已去。  
　　如是我聞：一時，佛住王舍城迦蘭陀竹園。 
　　爾時，尊者舍利弗在耆阇崛山。時，有長者子名輸屢那，日日游行，到耆阇崛山，詣舍利弗所，頭面禮足，卻坐一面。 
　　時，舍利弗告輸屢那：“若沙門、婆羅門于色不如實知，色集不如實知，色滅不如實知，色味不如實知，色患不如實知，色離不如實知故，不堪能超越色。若沙門、婆羅門于受、想、行、識不如實知，識集不如實知，識滅不如實知，識味不如實知，識患不如實知，識離不如實知故，此沙門、婆羅門不堪能超越識。若沙門、婆羅門于色、色集、色滅、色味、色患、色離如實知，此沙門、婆羅門堪能超越色。若沙門、婆羅門于受、想、行、識、識集、識滅、識味、識患、識離如實知，此沙門、婆羅門堪能超越識。 
　　“輸屢那，于汝意云何？色為常、為無常耶？” 
　　答言：“無常。” 
　　“無常者，為苦耶？” 
　　答言：“是苦。” 
　　“輸屢那，若色無常、苦，是變易法，圣弟子于中寧有是我、異我、相在不？” 
　　答言：“不也。” 
　　“輸屢那，于汝意云何？如是受、想、行、識為常、為無常？” 
　　答言：“無常。” 
　　“若無常者，是苦耶？” 
　　答言：“是苦。” 
　　“輸屢那，若無常苦，是變易法，圣弟子于中寧有是我、異我、相在不？” 
　　答言：“不也。” 
　　“輸屢那，當知色若過去若未來若現在、若內若外、若粗若細、若好若丑、若遠若近，于一切色，不是我、不畏我、不相在，是名如實知。輸屢那，受、想、行、識，若過去若未來若現在、若內若外、若粗若細、若好若丑、若遠若近，于一切識，不是我、不異我、不相在，是名如實知。輸屢那，圣弟子于此五受陰正觀非我、非我所，如是正觀于諸世間，無所攝受；無攝受者，則無所著；無所著者，自得涅槃：我生已盡，梵行已立，所作已作，自知不受后有。” 
　　時，長者子輸屢那聞舍利弗所說，歡喜踴躍，作禮而去。  
雜阿含經卷第二  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“色非是我。若色是我者，不應于色病、苦生，亦不應于色欲令如是、不令如是。以色無我故，于色有病、有苦生，亦得于色欲令如是、不令如是。受、想、行、識亦復如是。比丘，于意云何？色為是常為無常耶？” 
　　比丘白佛：“無常，世尊。” 
　　“比丘，若無常者，是苦不？” 
　　比丘白佛：“是苦，世尊。” 
　　“若無常、苦是變易法，多聞圣弟子于中寧見有我、異我、相在不？” 
　　比丘白佛：“不也，世尊。” 
　　“受、想、行、識亦復如是。是故，比丘，諸所有色，若過去若未來若現在、若內若外、若粗若細、若好若丑、若遠若近，彼一切非我、不異我、不相在，如是觀察；受、想、行、識亦復如是。比丘，多聞圣弟子于此五受陰非我、非我所，如實觀察；如實觀察已，于諸世間都無所取，無所取故無所著，無所著故自覺涅槃：我生已盡，梵行已立，所作已作，自知不受后有。” 
　　佛說此經已，諸比丘聞佛所說，歡喜奉行。  
　　如是我聞：一時，佛住波羅柰國仙人住處鹿野苑中。 
　　爾時，世尊告余五比丘：“色非有我。若色有我者，于色不應病、苦生，亦不得于色欲令如是、不令如是。以色無我故，于色有病、有苦生，亦得于色欲令如是、不令如是；受、想、行、識亦復如是。比丘，于意云何？色為是常、為無常耶？” 
　　比丘白佛：“無常，世尊。” 
　　“比丘，若無常者，是苦耶？” 
　　比丘白佛：“是苦，世尊。” 
　　“比丘，若無常、苦，是變易法，多聞圣弟子寧于中見是我、異我、相在不？” 
　　比丘白佛：“不也，世尊。” 
　　“受、想、行、識亦復如是。是故，比丘，諸所有色，若過去若未來若現在、若內若外、若粗若細、若好若丑、若遠若近，彼一切非我、非我所，如實觀察；受、想、行、識亦復如是。比丘，多聞圣弟子于此五受陰見非我、非我所，如是觀察，于諸世間都無所取，無所取故無所著，無所著故自覺涅槃：我生已盡，梵行已立，所作已作，自知不受后有。” 
　　佛說此經已，余五比丘不起諸漏，心得解脫。 
　　佛說此經已，諸比丘聞佛所說，歡喜奉行。  
　　如是我聞：一時，佛住支提竹園精舍。 
　　爾時，有三正士出家未久，所謂尊者阿[少/兔]律陀、尊者難提、尊者金毗羅。 
　　爾時，世尊知彼心中所念而為教誡：“比丘，此心、此意、此識，當思惟此，莫思惟此，斷此欲、斷此色，身作證具足住。比丘，寧有色，若常、不變易、正住不？” 
　　比丘白佛：“不也，世尊。” 
　　佛告比丘：“善哉！善哉！色是無常、變易之法，厭、離欲、滅、寂沒。如是色從本以來，一切無常、苦、變易法。如是知已，緣彼色生諸漏害、熾然憂惱皆悉斷滅；斷滅已，無所著；無所著已，安樂住；安樂住已，得般涅槃。受、想、行、識亦復如是。” 
　　佛說此經時，三正士不起諸漏，心得解脫。 
　　佛說此經已，諸比丘聞佛所說，歡喜奉行。  
　　如是我聞：一時，佛住摩偷羅國跋提河側傘蓋庵羅樹園。 
　　爾時，世尊告諸比丘：“住于自洲，住于自依；住于法洲，住于法依；不異洲、不異依。比丘，當正觀察，住自洲自依、法洲法依，不異洲、不異依。何因生憂悲惱苦？云何有四？何故何系著？云何自觀察未生憂悲惱苦而生，已生憂悲惱苦生長增廣？” 
　　諸比丘白佛：“世尊法根、法眼、法依，惟愿為說！諸比丘聞已，當如說奉行。” 
　　佛告比丘：“諦聽！善思！當為汝說。比丘，有色，因色系著色，自觀察未生憂悲惱苦而生，已生而復增長廣大；受、想、行、識亦復如是。比丘，頗有色常恒、不變易、正住耶？” 
　　答言：“不也，世尊。” 
　　佛告比丘：“善哉！善哉！比丘，色是無常。若善男子知色是無常、苦、變易，離欲、滅、寂靜、沒，從本以來，一切色無常、苦、變易法知已，若色因緣生憂悲惱苦斷，彼斷已無所著，不著故安隱樂住，安隱樂住已，名為涅槃；受、想、行、識亦復如是。” 
　　佛說此經時，十六比丘不生諸漏，心得解脫。 
　　佛說此經已，諸比丘聞佛所說，歡喜奉行。  
　　竹園毗舍離，清凈正觀察， 
　　無常苦非我，五三與十六。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“我不與世間諍，世間與我諍。所以者何？比丘，若如法語者，不與世間諍。世間智者言有，我亦言有。云何為世間智者言有，我亦言有？比丘，色無常、苦、變易法，世間智者言有，我亦言有。如是受、想、行、識，無常、苦、變易法，世間智者言有，我亦言有。世間智者言無，我亦言無；謂色是常、恒、不變易、正住者，世間智者言無，我亦言無。受、想、行、識，常、恒、不變易、正住者，世間智者言無，我亦言無。是名世間智者言無，我亦言無。 
　　“比丘，有世間世間法，我亦自知自覺，為人分別演說顯示，世間盲無目者不知不見，非我咎也。諸比丘，云何為世間世間法，我自知，我自覺，為人演說，分別顯示，盲無目者不知不見？是比丘，色無常、苦、變易法，是名世間世間法；如是受、想、行、識，無常、苦，是世間世間法。比丘，此世間世間法，我自知自覺，為人分別演說顯示，盲無目者不知不見。我于彼盲無目不知不見者，其如之何！” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“世人為卑下業，種種求財活命，而得巨富，世人皆知。如世人之所知，我亦如是說。所以者何？莫令我異于世人。諸比丘，譬如一器，有一處人，名為揵茨，有名缽，有名匕匕羅，有名遮留，有名毗悉多，有名婆阇那，有名薩牢。如彼彼所知，我亦如是說。所以者何？莫令我異于世人故。 
　　“如是，比丘，有世間法，我自知自覺，為人分別演說顯示，知見而說，世間盲無目者不知不見；世間盲無目者不知不見，我其如之何！比丘，云何世間世間法，我自知自覺，乃至不知不見？色無常、苦、變易法，是為世間世間法；受、想、行、識，無常、苦、變易法，是世間世間法。比丘，是名世間世間法，我自知自見，乃至盲無目者不知不見，其如之何！” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有五種種子。何等為五？謂根種子、莖種子、節種子、自落種子、實種子。此五種子不斷、不壞、不腐、不中風，新熟堅實，有地界而無水界，彼種子不生長增廣。若彼種新熟堅實，不斷、不壞、不中風，有水界而無地界，彼種子亦不生長增廣。若彼種子新熟堅實，不斷、不壞、不腐、不中風，有地、水界，彼種子生長增廣。 
　　“比丘，彼五種子者，譬取陰俱識；地界者，譬四識住；水界者，譬貪喜。四取攀緣識住。何等為四？于色中識住，攀緣色，喜貪潤澤，生長增廣；于受、想、行中識住，攀緣受、想、行，貪喜潤澤，生長增廣。 
　　“比丘，識于中若來、若去、若住、若沒、若生長增廣。比丘，若離色、受、想、行，識有若來、若去、若住、若生者，彼但有言，數問已不知，增益生癡，以非境界故。色界離貪，離貪已，于色封滯，意生縛斷；于色封滯，意生縛斷已，攀緣斷；攀緣斷已，識無住處，不復生長增廣。受、想、行界離貪，離貪已，于行封滯，意生觸斷；于行封滯，意生觸斷已，攀緣斷；攀緣斷已，彼識無所住，不復生長增廣。不生長故，不作行；不作行已住；住已知足；知足已解脫；解脫已，于諸世間都無所取、無所著；無所取、無所著已，自覺涅槃：我生已盡，梵行已立，所作已作，自知不受后有。我說彼識不至東、西、南、北、四維、上、下，無所至趣，唯見法，欲入涅槃、寂滅、清涼、清凈、真實。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“封滯者不解脫，不封滯則解脫。云何封滯不解脫？比丘，攀緣四取陰識住。云何為四？色封滯識住，受、想、行封滯識住，乃至非境界故，是名封滯，故不解脫。云何不封滯則解脫？于色界離貪，受、想、行、識離貪，乃至清凈真實，是則不封滯則解脫。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有五受陰：色受陰，受、想、行、識受陰。我于此五受陰，五種如實知：色如實知，色集、色味、色患、色離如實知。如是受、想、行、識如實知，識集、識味、識患、識離如實知。 
　　“云何色如實知？諸所有色，一切四大及四大造色，是名色，如是色如實知。云何色集如實知？于色喜愛，是名色集，如是色集如實知。云何色味如實知？謂色因緣生喜樂，是名色味，如是色味如實知。云何色患如實知？若色無常、苦、變易法，是名色患，如是色患如實知。云何色離如實知？若于色調伏欲貪、斷欲貪、越欲貪，是名色離，如是色離如實知。 
　　“云何受如實知？有六受身：眼觸生受，耳、鼻、舌、身、意觸生受，是名受，如是受如實知。云何受集如實知？觸集是受集，如是受集如實知。云何受味如實知？緣六受生喜樂，是名受味，如是受味如實知。云何受患如實知？若受無常、苦、變易法，是名受患，如是受患如實知。云何受離如實知？于受調伏欲貪、斷欲貪、越欲貪，是名受離，如是受離如實知。 
　　“云何想如實知？謂六想身。云何為六？謂眼觸生想，耳、鼻、舌、身、意觸生想，是名想，如是想如實知。云何想集如實知？謂觸集是想集，如是想集如實知。云何想味如實知？想因緣生喜樂，是名想味，如是想味如實知。云何想患如實知？謂想無常、苦、變易法，是名想患，如是想患如實知。云何想離如實知？若于想調伏欲貪、斷欲貪、越欲貪，是名想離，如是想離如實知。 
　　“云何行如實知？謂六思身：眼觸生思，耳、鼻、舌、身、意觸生思，是名為行，如是行如實知。云何行集如實知？觸集是行集，如是行集如實知。云何行味如實知？謂行因緣生喜樂，是名行味，如是行味如實知。云何行患如實知？若行無常、苦、變易法，是名行患，如是行患如實知。云何行離如實知？若于行調伏欲貪、斷欲貪、越欲貪，是名行離，如是行離如實知。 
　　“云何識如實知？謂六識身：眼識身，耳、鼻、舌、身、意識身，是名為識身，如是識身如實知。云何識集如實知？謂名色集，是名識集，如是識集如實知。云何識味如實知？識因緣生喜樂，是名識味，如是識味如實知。云何識患如實知？若識無常、苦、變易法，是名識患，如是識患如實知。云何識離如實知？謂于識調伏欲貪、斷欲貪、越欲貪，是名識離，如是識離如實知。 
　　“比丘，若沙門、婆羅門于色如是知、如是見；如是知、如是見，離欲向，是名正向。若正向者，我說彼入。受、想、行、識亦復如是。若沙門、婆羅門于色如實知、如實見，于色生厭、離欲，不起諸漏，心得解脫；若心得解脫者，則為純一；純一者，則梵行立；梵行立者，離他自在，是名苦邊。受、想、行、識亦復如是。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有七處善、三種觀義。盡于此法得漏盡，得無漏，心解脫、慧解脫，現法自知身作證具足住：我生已盡，梵行已立，所作已作，自知不受后有。云何比丘七處善？ 
　　“比丘，如實知色、色集、色滅、色滅道跡、色味、色患、色離如實知；如是受、想、行、識，識集、識滅、識滅道跡、識味、識患、識離如實知。云何色如實知？諸所有色、一切四大及四大造色，是名為色，如是色如實知。云何色集如實知？愛喜是名色集，如是色集如實知。云何色滅如實知？愛喜滅是名色滅，如是色滅如實知。云何色滅道跡如實知？謂八圣道：正見、正志、正語、正業、正命、正方便、正念、正定，是名色滅道跡，如是色滅道跡如實知。云何色味如實知？謂色因緣生喜樂，是名色味；如是色味如實知。云何色患如實知？若色無常、苦、變易法，是名色患，如是色患如實知。云何色離如實知？謂于色調伏欲貪、斷欲貪、越欲貪，是名色離，如是色離如實知。 
　　“云何受如實知？謂六受：眼觸生受，耳、鼻、舌、身、意觸生受，是名受，如是受如實知。云何受集如實知？觸集是受集，如是受集如實知。云何受滅如實知？觸滅是受滅，如是受滅如實知。云何受滅道跡如實知？謂八圣道：正見乃至正定，是名受滅道跡，如是受滅道跡如實知。云何受味如實知？受因緣生喜樂，是名受味，如是受味如實知。云何受患如實知？若受無常、苦、變易法，是名受患，如是受患如實知。云何受離如實知？若于受調伏欲貪、斷欲貪、越欲貪、是名受離，如是受離如實知。 
　　“云何想如實知？謂六想：眼觸生想，耳、鼻、舌、身、意觸生想，是名為想，如是想如實知。云何想集如實知？觸集是想集，如是想集如實知。云何想滅如實知？觸滅是想滅，如是想滅如實知。云何想滅道跡如實知？謂八圣道：正見乃至正定，是名想滅道跡，如是想滅道跡如實知。云何想味如實知？想因緣生喜樂，是名想味，如是想味如實知。云何想患如實知？若想無常、苦、變易法，是名想患，如是想患如實知。云何想離如實知？若于想調伏欲貪、斷欲貪、越欲貪，是名想離，如是想離如實知。 
　　“云何行如實知？謂六思身：眼觸生思，耳、鼻、舌、身、意觸生思，是名為行，如是行如實知。云何行集如實知？觸集是行集，如是行集如實知。云何行滅如實知？觸滅是行滅，如是行滅如實知。云何行滅道跡如實知？謂八圣道：正見乃至正定，是名行滅道跡，如是行滅道跡如實知。云何行味如實知？行因緣生喜樂，是名行味，如是行味如實知。云何行患如實知？若行無常、苦、變易法，是名行患，如是行患如實知。云何行離如實知？若于行調伏欲貪、斷欲貪、越欲貪，是名行離，如是行離如實知。 
　　“云何識如實知？謂六識身：眼識身，耳、鼻、舌、身、意識身，是名為識，如是識如實知。云何識集如實知？名色集是識集，如是識集如實知。云何識滅如實知？名色滅是識滅，如是識滅如實知。云何識滅道跡如實知？謂八圣道：正見乃至正定，是名識滅道跡，如是識滅道跡如實知。云何識味如實知？識因緣生喜樂，是名識味，如是識味如實知。云何識患如實知？若識無常、苦、變易法，是名識患，如是識患如實知。云何識離如實知？若識調伏欲貪、斷欲貪、越欲貪，是名識離如實知。比丘，是名七處善。 
　　“云何三種觀義？比丘，若于空閑、樹下、露地，觀察陰、界、入，正方便思惟其義，是名比丘三種觀義。 
　　“是名比丘七處善、三種觀義。盡于此法得漏盡，得無漏，心解脫、慧解脫，現法自知作證具足住：我生已盡，梵行已立，所作已作，自知不受后有。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“取故生著，不取則不著。諦聽！善思！當為汝說。” 
　　比丘白佛：“唯然，受教！” 
　　佛告比丘：“云何取故生著？愚癡無聞凡夫于色見是我、異我、相在，見色是我、我所而取；取已，彼色若變、若異，心亦隨轉；心隨轉已，亦生取著，攝受心住；攝受心住故，則生恐怖、障礙、心亂，以取著故。愚癡無聞凡夫于受、想、行、識，見我、異我、相在，見識是我、我所而取；取已，彼識若變、若異，彼心隨轉；心隨轉故，則生取著，攝受心住；住已，則生恐怖、障礙、心亂，以取著故，是名取著。 
　　“云何名不取著？多聞圣弟子于色不見我、異我、相在，于色不見我、我所、而取；不見我、我所而取已，彼色若變、若異，心不隨轉；心不隨何故，不生取著，攝受心住；不攝受住故，則不生恐怖、障礙、心亂，不取著故。如是受、想、行、識，不見我、異我、相在，不見我、我所而取，彼識若變、若異，心不隨轉；心不隨轉故，不取著，攝受心住；不攝受心住故，心不恐怖、障礙、心亂，以不取著故，是名不取著。是名取著、不取著。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“若生則系著，不生則不系著。諦聽！善思！當為汝說。云何若生則系著？愚癡無聞凡夫于色集、色滅、色味、色患、色離不如實知故，于色愛喜、贊嘆、取著，于色是我、我所而取；取已，彼色若變、若異，心隨變異；心隨變異故，則攝受心住；攝受心住故，則生恐怖、障礙、顧念，以生系著故。受、想、行、識亦復如是，是名生系著。 
　　“云何不生不系著？多聞圣弟子色集、色滅、色味、色患、色離如實知。如實知故，不愛喜、贊嘆、取著，不系我、我所而取；以不取故，彼色若變、若異，心不隨變異；心不隨變異故，心不系著，攝受心住；不攝受心住故，心不恐怖、障礙、顧念，以不生不著故。受、想、行、識亦復如是。是名不生不系著。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有五受陰。云何為五？色受陰，受、想、行、識受陰。若諸沙門、婆羅門見有我者，一切皆于此五受陰見我。諸沙門、婆羅門見色是我、色異我、我在色、色在我，見受、想、行、識是我、異我、我在識、識在我。愚癡無聞凡夫以無明故，見色是我、異我、相在、言我真實不舍；以不舍故，諸根增長；諸根長已，增諸觸；六觸入處所觸故，愚癡無聞凡夫起苦樂覺，從觸入處起。何等為六？謂眼觸入處，耳、鼻、舌、身、意觸入處。 
　　“如是，比丘，有意界、法界、無明界，愚癡無聞凡夫無明觸故，起有覺、無覺、有無覺、我勝覺、我等覺、我卑覺、我知我見覺，如是知、如是見覺，皆由六觸入故。多聞圣弟子于此六觸入處，舍離無明而生明，不生有覺、無覺、有無覺、勝覺、等覺、卑覺、我知我見覺，如是知、如是見已，先所起無明觸滅，后明觸覺起。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有五受陰。云何為五？色受陰，受、想、行、識受陰。若沙門、婆羅門以宿命智自識種種宿命，已識、當識、今識，皆于此五受陰；已識、當識、今識，我過去所經。如是色、如是受、如是想、如是行、如是識。若可礙可分，是名色受陰。指所礙，若手、若石、若杖、若刀、若冷、若暖、若渴、若饑、若蚊、虻、諸毒蟲、風、雨觸，是名觸礙，是故礙是色受陰。復以此色受陰無常、苦、變易。諸覺相是受受陰，何所覺？覺苦、覺樂、覺不苦不樂，是故名覺相是受受陰。復以此受受陰是無常、苦、變易。諸想是想受陰，何所想？少想、多想、無量想，都無所有，作無所有想，是故名想受陰。復以此想受陰是無常、苦、變易法。為作相是行受陰，何所為作？于色為作，于受、想、行、識為作，是故為作相是行受陰。復以此行受陰是無常、苦、變易法。別知相是識受陰，何所識？識色，識聲、香、味、觸、法，是故名識受陰。復以此識受陰是無常、苦、變易法。 
　　“諸比丘，彼多聞圣弟子于此色受陰作如是學：‘我今為現在色所食，過去世已曾為彼色所食，如今現在。’復作是念：‘我今為現在色所食，我若復樂著未來色者，當復為彼色所食，如今現在。’作如是知已，不顧過去色，不樂著未來色，于現在色生厭、離欲、滅患、向滅。多聞圣弟子于此受、想、行、識受陰學：‘我今現在為現在識所食，于過去世已曾為識所食，如今現在。我今已為現在識所食，若復樂著未來識者，亦當復為彼識所食，如今現在。’如是知已，不顧過去識，不樂未來識，于現在識生厭、離欲、滅患、向滅，滅而不增，退而不進，滅而不起，舍而不取。于何滅而不增？色滅而不增，受、想、行、識滅而不增。于何退而不進？色退而不進，受、想、行、識退而不進。于何滅而不起？色滅而不起，受、想、行、識滅而不起。于何舍而不取？色舍而不取，受、想、行、識舍而不取。滅而不增，寂滅而住；退而不進，寂退而住；滅而不起，寂滅而住；舍而不取，不生系著；不系著已，自覺涅槃：我生已盡，梵行已立，所作已作，自知不受后有。” 
　　佛說此經時，眾多比丘不起諸漏，心得解脫。 
　　佛說此經已，諸比丘聞佛所說，歡喜奉行。  
　　我卑下種子，封滯五轉七， 
　　二系著及覺，三世陰世食。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“信心善男子應作是念：‘我應隨順法，我當于色多修厭離住，于受、想、行、識多修厭離住。’信心善男子即于色多修厭離住，于受、想、行、識多修厭離住，故于色得厭，于受、想、行、識得厭；厭已，離欲解脫，解脫知見：我生已盡，梵行已立，所作已作，自知不受后有。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“信心善男子正信、非家、出家，自念：‘我應隨順法，于色當多修厭住，于受、想、行、識多修厭住。’信心善男子正信、非家、出家，于色多修厭住，于受、想、行、識多修厭住已，于色得離，于受、想、行、識得離。我說是等，悉離一切生、老、病、死、憂、悲、惱苦。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告尊者阿難曰：“若信心長者、長者子來問汝言：‘于何等法知其生滅？’汝當云何答乎？” 
　　阿難白佛：“世尊，若有長者、長者子來問我者，我當答言：‘知色是生滅法，知受、想、行、識是生滅法。’世尊，若長者、長者子如是問者，我當如是答。” 
　　佛告阿難：“善哉！善哉！應如是答。所以者何？色是生滅法，受、想、行、識是生滅法。知色是生滅法者，名為知色；知受、想、行、識是生滅法者，名為知識。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告尊者阿難曰：“若有諸外道出家來問汝言：‘阿難，世尊何故教人修諸梵行？’如是問者，云何答乎？” 
　　阿難白佛：“世尊，若外道出家來問我言‘阿難，世尊何故教人修諸梵行’者，我當答言：‘為于色修厭、離欲、滅盡、解脫、不生故，世尊教人修諸梵行；為于受、想、行、識，修厭、離欲、滅盡、解脫、不生故，教人修諸梵行。’世尊，若有外道出家作如是問者，我當作如是答。” 
　　佛告阿難：“善哉！善哉！應如是答。所以者何？我實為于色修厭、離欲、滅盡、解脫、不生故，教人修諸梵行；于受、想、行、識，修厭、離欲、滅盡、解脫、不生故，教人修諸梵行。” 
　　佛說此經已，尊者阿難聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“我今為汝說壞、不壞法。諦聽！善思！當為汝說。諸比丘，色是壞法，彼色滅涅槃是不壞法；受、想、行、識是壞法，彼識滅涅槃是不壞法。” 
　　佛說此經已，諸比丘聞佛所說，歡喜奉行。  
　　郁低迦修多羅，如增一阿含經四法中說。  
　　如是我聞：一時，佛在拘薩羅國人間游行，于薩羅聚落村北申恕林中住。 
　　爾時，聚落主大姓婆羅門聞：沙門釋種子于釋迦大姓，剃除須發，著袈裟衣，正信、非家、出家學道，成無上等正覺，于此拘薩羅國人間游行，到婆羅聚落村北申恕林中住。又彼沙門瞿曇如是色貌名稱，真實功德，天人贊嘆，聞于八方，為如來、應、等正覺、明行足、善逝、世間解、無上士、調御丈夫、天人師、佛、世尊，于諸世間、諸天、魔、梵、沙門、婆羅門中，大智能自證知：我生已盡，梵行已立，所作已作，自知不受后有。為世說法，初、中、后善，善義善味，純一滿凈，梵行清白，演說妙法。“善哉應見！善哉應往！善應敬事！”作是念已，即便嚴駕，多將翼從，執持金瓶、金杖、傘蓋，往詣佛所，恭敬奉事。到于林口，下車步進，至世尊所，問訊安不，卻坐一面，白世尊曰：“沙門瞿曇，何論何說？” 
　　佛告婆羅門：“我論因說因。” 
　　又白佛言：“云何論因？云何說因？” 
　　佛告婆羅門：“有因有緣集世間，有因有緣世間集；有因有緣滅世間，有因有緣世間滅。” 
　　婆羅門白佛言：“世尊，云何為有因有緣集世間，有因有緣世間集？” 
　　佛告婆羅門：“愚癡無聞凡夫色集、色滅、色味、色患、色離，不如實知。不如實知故，愛樂于色，贊嘆于色，染著心住；彼于色愛樂故取，取緣有，有緣生，生緣老、死、憂、悲、惱苦，是則大苦聚集。受、想、行、識亦復如是。婆羅門，是名有因有緣集世間，有因有緣世間集。” 
　　婆羅門白佛言：“云何為有因有緣滅世間，有因有緣世間滅？” 
　　佛告婆羅門：“多聞圣弟子于色集、色滅、色味、色患、色離如實知。如實知已，于彼色不愛樂、不贊嘆、不染著、不留住；不愛樂、不留往故，色愛則滅；愛滅則取滅，取滅則有滅，有滅則生滅，生滅則老、死、憂、悲、惱苦滅。受、想、行、識亦復如是。婆羅門，是名有因有緣滅世間，是名有因有緣世間滅。婆羅門，是名論因，是名說因。” 
　　婆羅門白佛言：“瞿曇，如是論因，如是說因。世間多事，今請辭還。” 
　　佛告婆羅門：“宜知是時。” 
　　佛說此經已，諸婆羅門聞佛所說，歡喜隨喜，禮足而去。  
　　如是我聞：一時，佛住波羅柰國仙人住處鹿野苑中。 
　　彼時，毗迦多魯迦聚落有婆羅門來詣佛所，恭敬問訊，卻坐一面，白佛言：“瞿曇，我有年少弟子，知天文、族姓，為諸大眾占相吉兇，言有必有，言無必無，言成必成，言壞必壞。瞿曇，于意云何？” 
　　佛告婆羅門：“且置汝年少弟子知天文、族姓。我今問汝，隨汝意答。婆羅門，于意云何？色本無種耶？” 
　　答曰：“如是，世尊。” 
　　“受、想、行、識本無種耶？” 
　　答曰：“如是，世尊。” 
　　佛告婆羅門：“汝言我年少弟子知天文、族姓，為諸大眾作如是說，言有必有，言無必無，知見非不實耶？” 
　　婆羅門白佛：“如是，世尊。” 
　　佛告婆羅門：“于意云何？頗有色常住百歲耶？為異生異滅耶？受、想、行、識常住百歲耶？異生異滅耶？” 
　　答曰：“如是，世尊。” 
　　佛告婆羅門：“于意云何？汝年少弟子知天文、族姓，為大眾說，成者不壞，知見非不異耶？” 
　　答曰：“如是，世尊。” 
　　佛告婆羅門：“于意云何？此法彼法，此說彼說，何者為勝？” 
　　婆羅門白佛言：“世尊，此如法說，如佛所說顯現開發。譬如有人溺水，能救獲彼，能救迷方示路，暗惠明燈；世尊今日善說勝法，亦復如是顯現開發。” 
　　佛說此經已，毗迦多魯迦婆羅門聞佛所說，歡喜隨喜，即從座起，禮足而去。  
　　如是我聞：一時，佛在波羅柰國仙人住處鹿野苑中。 
　　爾時，世尊告諸比丘：“我今當說陰及受陰。云何為陰？若所有諸色，若過去若未來若現在、若內若外、若粗若細、若好若丑、若遠若近，彼一切總說色陰。隨諸所有受、想、行、識亦復如是，彼一切總說受、想、行、識陰，是名為陰。云何為受陰？若色是有漏、是取，若彼色過去、未來、現在，生貪欲、瞋恚、愚癡及余種種上煩惱心法；受、想、行、識亦復如是，是名受陰。” 
　　佛說此經已，諸比丘聞佛所說，歡喜奉行。  
　　如是我聞：一時，佛住波羅柰國仙人住處鹿野苑中。 
　　爾時，世尊告諸比丘：“我今當說有漏、無漏法。若色有漏是取，彼色能生愛、恚；如是受、想、行、識，有漏是取，彼識能生愛、恚，是名有漏法。云何無漏法？諸所有色無漏非受，彼色若過去、未來、現在，彼色不生愛、恚；如是受、想、行、識，無漏非受，彼識若過去、未來、現在，不生愛、恚，是名無漏法。” 
　　佛說此經已，諸比丘聞佛所說，歡喜奉行。  
　　二信二阿難，壞法郁低迦， 
　　婆羅及世間，除漏無漏法。  
　　如是我聞：一時，佛住舍衛國祇樹給孤獨園。 
　　爾時，世尊著衣持缽，入舍衛城乞食；還持衣缽，不語眾，不告侍者，獨一無二，于西方國土人間游行。 
　　時，安陀林中有一比丘，遙見世尊不語眾，不告侍者，獨一無二；見已，進詣尊者阿難所，白阿難言：“尊者，當知世尊不語眾，不告侍者，獨一無二而出游行。” 
　　爾時，阿難語彼比丘：“若使世尊不語眾，不告侍者，獨一無二而出游行，不應隨從。所以者何？今日世尊欲住寂滅少事故。” 
　　爾時，世尊游行北至半阇國波陀聚落，于人所守護林中，住一跋陀薩羅樹下。時有眾多比丘詣阿難所，語阿難言：“今問世尊住在何所？” 
　　阿難答曰：“我聞世尊北至半阇國波陀聚落，人所守護林中跋陀薩羅樹下。” 
　　時，諸比丘語阿難曰：“尊者當知，我等不見世尊已久！若不憚勞者，可共往詣世尊？”哀愍故，阿難知時，默然而許。 
　　爾時，尊者阿難與眾多比丘夜過晨朝，著衣持缽，入舍衛城乞食；乞食已，還精舍，舉臥具，持衣缽，出至西方人間游行，北至半阇國波陀聚落人守護林中。時，尊者阿難與眾多比丘置衣缽，洗足已，詣世尊所，頭面禮足，于一面坐。 
　　爾時，世尊為眾多比丘說法，示、教、利、喜。 
　　爾時，座中有一比丘作是念：“云何知、云何見，疾得漏盡？” 
　　爾時，世尊知彼比丘心之所念，告諸比丘：“若有比丘于此座中作是念‘云何知、云何見，疾得漏盡’者，我已說法言：當善觀察諸陰，所謂四念處、四正勤、四如意足、五根、五力、七覺分、八圣道分。我已說如是法，觀察諸陰。而今猶有善男子不勤欲作、不勤樂、不勤念、不勤信，而自慢惰，不能增進得盡諸漏。若復善男子于我所說法，觀察諸陰，勤欲、勤樂、勤念、勤信，彼能疾得盡諸漏。愚癡無聞凡夫于色見是我，若見我者，是名為行。彼行何因？何集？何生？何轉？無明觸生愛，緣愛起彼行。彼愛何因？何集？何生？何轉？彼愛受因、受集、受生、受轉。彼受何因？何集？何生？何轉？彼受觸因、觸集、觸生、觸轉。彼觸何因？何集？何生？何轉？謂彼觸六入處因、六入處集、六入處生、六入處轉。彼六入處無常有為，心緣起法；彼觸受、行受，亦無常有為，心緣起法。如是觀者，而見色是我；不見色是我，而見色是我所；不見色是我所，而見色在我；不見色在我，而見我在色；不見我在色，而見受是我；不見受是我，而見受是我所；不見受是我所，而見受在我；不見受在我，而見我在受；不見我在受，而見想是我；不見想是我，而見想是我所；不見想是我所，而見想在我；不見想在我，而見我在想；不見我在想，而見行是我；不見行是我，而見行是我所；不見行是我所，而見行在我；不見行在我，而見我在行；不見我在行，而見識是我；不見識是我，而見識是我所；不見識是我所，而見識在我；不見識在我，而見我在識；不見我在識，復作斷見、壞有見；不作斷見、壞有見，而不離我慢；不離我慢者，而復見我，見我者即是行。彼行何因？何集？何生？何轉？如前所說，乃至我慢。作如是知、如是見者，疾得漏盡。” 
　　佛說經已，諸比丘聞佛所說，歡喜奉行。  
　　如是我聞：一時，佛住舍衛國東園鹿母講堂。 
　　爾時，世尊于晡時從禪覺，于諸比丘前敷座而坐，告諸比丘：“有五受陰。云何為五？謂色受陰，受、想、行、識受陰。” 
　　時，有一比丘從座起，整衣服，偏袒右肩，右膝著地，合掌白佛言：“世尊，此五受陰，色受陰，受、想、行、識受陰耶？” 
　　佛告比丘：“還座而問，當為汝說。” 
　　時，彼比丘為佛作禮，還復本座，白佛言：“世尊，此五受陰，以何為根？以何集？以何生？以何觸？” 
　　佛告比丘：“此五受陰，欲為根，欲集、欲生、欲觸。” 
　　時，彼比丘聞佛所說，歡喜隨喜，而白佛言：“世尊，為說五陰即受，善哉所說！今當更問。世尊，陰即受，為五陰異受耶？” 
　　佛告比丘：“非五陰即受，亦非五陰異受；能于彼有欲貪者，是五受陰。” 
　　比丘白佛：“善哉！世尊，歡喜隨喜，今復更問。世尊，有二陰相關耶？” 
　　佛告比丘：“如是！如是！猶若有一人如是思惟：‘我于未來得如是色、如是受、如是想、如是行、如是識。’是名比丘陰陰相關也。” 
　　比丘白佛：“善哉所說！歡喜隨喜，更有所問。世尊，云何名陰。” 
　　佛告比丘：“諸所有色，若過去若未來若現在、若內若外、若粗若細、若好若丑、若遠若近，彼一切總說陰，是名為陰；受、想、行、識亦復如是。如是，比丘，是名為陰。” 
　　比丘白佛：“善哉所說！歡喜隨喜，更有所問。世尊，何因何緣名為色陰？何因何緣名受、想、行、識陰？” 
　　佛告比丘：“四大因、四大緣，是名色陰。所以者何？諸所有色陰，彼一切悉皆四大，緣四大造故。觸因、觸緣，生受、想、行，是故名受、想、行陰。所以者何？若所有受、想、行，彼一切觸緣故，名色因、名色緣，是故名為識陰。所以者何？若所有識，彼一切名色緣故。” 
　　比丘白佛：“善哉所說！歡喜隨喜，更有所問。云何色味？云何色患？云何色離？云何受、想、行、識味？云何識患？云何識離？” 
　　佛告比丘：“緣色生喜樂，是名色味；若色無常、苦、變易法，是名色患；若于色調伏欲貪、斷欲貪、越欲貪，是名色離。若緣受、想、行、識生喜樂，是名識味；受、想、行、識，無常、苦、變易法，是名識患；于受、想、行、識，調伏欲貪、斷欲貪、越欲貪，是名識離。” 
　　比丘白佛：“善哉所說！歡喜隨喜，更有所問。世尊，云何生我慢？” 
　　佛告比丘：“愚癡無聞凡夫于色見我、異我、相在，于受、想、行、識見我、異我、相在，于此生我慢。” 
　　比丘白佛：“善哉所說！歡喜隨喜，更有所問。世尊，云何得無我慢？” 
　　佛告比丘：“多聞圣弟子不于色見我、異我、相在；不于受、想、行、識，見我、異我、相在。” 
　　比丘白佛：“善哉所說！更有所問。何所知、何所見，盡得漏盡？” 
　　佛告比丘：“諸所有色，若過去若未來若現在、若內若外、若粗若細、若好若丑、若遠若近，彼一切非我、不異我、不相在；受、想、行、識亦復如是。比丘，如是知、如是見，疾得漏盡。” 
　　爾時，會中復有異比丘，鈍根無知，在無明[穀-禾+卵]起惡邪見，而作是念：“若無我者，作無我業，于未來世，誰當受報？” 
　　爾時，世尊知彼比丘心之所念，告諸比丘：“于此眾中，若有愚癡人，無智無明，而作是念：‘若色無我，受、想、行、識無我，作無我業，誰當受報？’如是所疑，先以解釋彼，云何比丘，色為常耶？為非常耶？” 
　　答言：“無常，世尊。” 
　　“若無常者，是苦耶？” 
　　答言：“是苦，世尊。” 
　　“若無常、苦是變易法，多聞圣弟子于中寧見是我、異我、相在不？” 
　　答言：“不也，世尊。” 
　　“受、想、行、識亦復如是。是故，比丘，若所有色，若過去若未來若現在、若內若外、若粗若細、若好若丑、若遠若近，彼一切非我、非我所，如是見者，是為正見；受、想、行、識亦復如是。多聞圣弟子如是觀者便修厭，厭已離欲，離欲已解脫，解脫知見：我生已盡，梵行已立，所作已作，自知不受后有。” 
　　佛說此經時，眾多比丘不起諸漏，心得解脫。佛說此經已，諸比丘聞佛所說，歡喜奉行。  
　　陰根陰即受，二陰共相關， 
　　名字因二味，我慢疾漏盡。  
雜阿含經卷第三  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有五受陰。云何為五？色受陰，受、想、行、識受陰。觀此五受陰，是生滅法。所謂此色、此色集、此色滅；此受、想、行、識，此識集、此識滅。云何色集？云何色滅？云何受、想、行、識集？云何受、想、行、識滅？愛喜集是色集，愛喜滅是色滅；觸集是受、想、行集，觸滅是受、想、行滅；名色集是識集，名色滅是識滅。比丘，如是色集、色滅，是為色集、色滅；如是受、想、行、識集，受、想、行、識滅，是為受、想、行、識集，受、想、行、識滅。” 
　　佛說此經已，時諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有五受陰。何等為五？所謂色受陰，受、想、行、識受陰。善哉！比丘不樂于色，不贊嘆色，不取于色，不著于色。善哉！比丘，不樂于受、想、行、識，不贊嘆識，不取于識，不著于識。所以者何？若比丘不樂于色，不贊嘆色，不取于色，不著于色，則于色不樂，心得解脫。如是受、想、行、識，不樂于識，不贊嘆識，不取于識，不著于識，則于識不樂，心得解脫。若比丘不樂于色，心得解脫；如是受、想、行、識不樂，心得解脫，不滅不生，平等舍住，正念正智。彼比丘如是知、如是見者，前際俱見，永盡無余；前際俱見，永盡無余已，后際俱見，亦永盡無余；后際俱見，永盡無余已，前后際俱見，永盡無余，無所封著。無所封著者，于諸世間都無所取；無所取者，亦無所求；無所求者，自覺涅槃：我生已盡，梵行已立，所作已作，自知不受后有。” 
　　佛說此經已，時諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有五受陰。何等為五？謂色受陰，受、想、行、識受陰。 
　　“云何色受陰？所有色，彼一切四大，及四大所造色，是名為色受陰。復次，彼色是無常、苦、變易之法。若彼色受陰，永斷無余，究竟舍離、滅盡、離欲、寂沒，余色受陰更不相續、不起、不出，是名為妙，是名寂靜，是名舍離，一切有余愛盡、無欲、滅盡、涅槃。 
　　“云何受受陰？謂六受身。何等為六？謂眼觸生受，耳、鼻、舌、身、意觸生受，是名受受陰。復次，彼受受陰無常、苦、變易之法，乃至滅盡、涅槃。 
　　“云何想受陰？謂六想身。何等為六？謂眼觸生想，乃至意觸生想，是名想受陰。復次，彼想受陰無常、苦、變易之法，乃至滅盡、涅槃。 
　　“云何行受陰？謂六思身。何等為六？謂眼觸生思，乃至意觸生思，是名行受陰。復次，彼行受陰無常、苦、變易之法，乃至滅盡、涅槃。 
　　“云何識受陰？謂六識身。何等為六？謂眼識身，乃至意識身，是名識受陰。復次，彼識受陰是無常、苦、變易之法，乃至滅盡、涅槃。 
　　“比丘，若于此法以智慧思惟、觀察、分別、忍，是名隨信行；超升離生，越凡夫地，未得須陀洹果，中間不死，必得須陀洹果。 
　　“比丘，若于此法增上智慧思惟、觀察、忍，是名隨法行；超升離生，越凡夫地，未得須陀洹果，中間不死，必得須陀洹果。 
　　“比丘，于此法如實正慧等見，三結盡斷知，謂身見、戒取、疑。比丘，是名須陀洹果；不墮惡道，必定正趣三菩提，七有天人往生，然后究竟苦邊。 
　　“比丘，若于此法如實正慧等見，不起心漏，名阿羅漢；諸漏已盡，所作已作，舍離重擔，逮得己利，盡諸有結，正智心得解脫。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有五受陰，謂色受陰，受、想、行、識受陰。愚癡無聞凡夫無慧無明，于五受陰生我見系著，使心系著而生貪欲。比丘，多聞圣弟子有慧有明，于此五受陰不為見我系著，使心結縛而起貪欲。 
　　“云何愚癡無聞凡夫無慧無明，于五受陰見我系著，使心結縛而生貪欲？比丘，愚癡無聞凡夫無慧無明，見色是我、異我、相在；如是受、想、行、識，是我、異我、相在。如是愚癡無聞凡夫無慧無明，于五受陰說我系著，使心結縛而生貪欲。 
　　“比丘，云何圣弟子有慧有明，不說我系著，使結縛心而生貪欲？圣弟子不見色是我、異我、相在；如是受、想、行、識，不見是我、異我、相在。如是，多聞圣弟子有慧有明，于五受陰不見我系著，使結縛心而生貪欲。若所有色，若過去若未來若現在、若內若外、若粗若細、若好若丑、若遠若近，彼一切正觀皆悉無常。如是受、想、行、識，若過去若未來若現在、若內若外、若粗若細、若好若丑、若遠若近，彼一切正觀皆悉無常。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有五受陰，謂色受陰，受、想、行、識受陰。比丘，若沙門、婆羅門計有我，一切皆于此五受陰計有我。何等為五？諸沙門、婆羅門于色見是我、異我、相在；如是受、想、行、識，見是我、異我、相在。如是愚癡無聞凡夫，計我、無明、分別如是觀，不離我所；不離我所者，入于諸根；入于諸根已，而生于觸，六觸入所觸，愚癡無聞凡夫生苦樂，從是生此等及余。謂六觸身，云何為六？謂眼觸入處，耳、鼻、舌、身、意觸入處。比丘，有意界、法界、無明界，無明觸所觸。愚癡無聞凡夫言有、言無、言有無、言非有非無、言我最勝、言我相似，我知、我見。 
　　“復次，比丘，多聞圣弟子住六觸入處，而能厭離無明，能生于明。彼于無明離欲而生于明，不有、不無、非有無、非不有無、非有我勝、非有我劣、非有我相似，我知、我見。作如是知、如是見已，所起前無明觸滅，后明觸集起。” 
　　佛說是經已，諸比丘聞佛所說，歡喜奉行。  
　　如是我聞：一時，佛住舍衛國東園鹿子母講堂。 
　　爾時，世尊晡時從禪起，出講堂，于堂陰中大眾前，敷座而坐。爾時，世尊嘆優陀那偈：  
　　“法無有吾我，亦復無我所， 
　　　我既非當有，我所何由生？ 
　　　比丘解脫此，則斷下分結。”  
　　時，有一比丘從座起，偏袒右肩，右膝著地，合掌白佛言：“世尊，云何無吾我，亦無有我所，我既非當有，我所何由生？比丘解脫此，則斷下分結？” 
　　佛告比丘：“愚癡無聞凡夫計色是我、異我、相在；受、想、行、識，是我、異我、相在。多聞圣弟子不見色是我、異我、相在；不見受、想、行、識，是我、異我、相在，亦非知者，亦非見者。此色是無常，受、想、行、識是無常；色是苦，受、想、行、識是苦；色是無我，受、想、行、識是無我；此色非當有，受、想、行、識非當有；此色壞有，受、想、行、識壞有；故非我、非我所，我、我所非當有。如是解脫者，則斷五下分結。” 
　　時，彼比丘白佛言：“世尊，斷五下分結已，云何漏盡，無漏心解脫、慧解脫，現法自知作證具足住：我生已盡，梵行已立，所作已作，自知不受后有？” 
　　佛告比丘：“愚癡凡夫、無聞眾生于無畏處而生恐畏。愚癡凡夫、無聞眾生怖畏：無我、無我所，二俱非當生。攀緣四識住，何等為四？謂色識住、色攀緣、色愛樂、增進廣大生長；于受、想、行、識住，攀緣、愛樂、增進廣大生長。比丘，識于此處，若來、若去、若住、若起、若滅，增進廣大生長。若作是說：更有異法，識若來、若去、若住、若起、若滅、若增進廣大生長者。但有言說，聞已不知，增益生癡，以非境界故。所以者何？比丘，離色界貪已，于色意生縛亦斷；于色意生縛斷已，識攀緣亦斷，識不復住，無復增進廣大生長。受、想、行界離貪已，于受、想、行意生縛亦斷；受、想、行意生縛斷已，攀緣亦斷，識無所住，無復增進廣大生長。識無所住故不增長，不增長故無所為作，無所為作故則住，住故知足，知足故解脫，解脫故于諸世間都無所取，無所取故無所著，無所著故自覺涅槃：我生已盡，梵行已立，所作已作，自知不受后有。比丘，我說識不住東方、南西北方、四維、上、下，除欲見法，涅槃滅盡，寂靜清涼。” 
　　佛說此經已，諸比丘聞佛所說，歡喜奉行。  
　　生滅以不樂，及三種分別， 
　　貪著等觀察，是名優陀那。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“常當修習方便禪思，內寂其心。所以者何？比丘常當修習方便禪思，內寂其心，如實觀察。云何如實觀察？此是色、此是色集、此是色滅；此是受、想、行、識，此是識集、此是識滅。 
　　“云何色集，受、想、行、識集？愚癡無聞凡夫于苦、樂、不苦不樂受，不如實觀察；此受集、受滅、受味、受患、受離不如實觀察故，于受樂著生取，取緣有，有緣生，生緣老、病、死、憂、悲、惱苦，如是純大苦聚從集而生，是名色集，是名受、想、行、識集。 
　　“云何色滅，受、想、行、識滅？多聞圣弟子受諸苦、樂、不苦不樂受，如實觀察；受集、受滅、受味、受患、受離如實觀察故，于受樂著滅，著滅故取滅，取滅故有滅，有滅故生滅，生滅故老、病、死、憂、悲、惱苦滅，如是純大苦聚皆悉得滅，是名色滅，受、想、行、識滅。 
　　“是故，比丘，常當修習方便禪思，內寂其心。比丘，禪思住，內寂其心，精勤方便，如實觀察。” 
　　佛說此經已，諸比丘聞佛所說，歡喜奉行。 
　　如觀察，如是分別、種種分別、知、廣知、種種知、親近、親近修習、入、觸、證二經，亦如是廣說。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“常當修習方便禪思，內寂其心。所以者何？修習方便禪思，內寂其心已，如實觀察。云何如實觀察？如實觀察此色、此色集、此色滅；此受、想、行、識，此識集、此識滅。云何色集？云何受、想、行、識集？比丘，愚癡無聞凡夫不如實觀察色集、色味、色患、色離故，樂彼色，贊嘆愛著，于未來世色復生；受、想、行、識亦如是廣說。彼色生，受、想、行、識生已，不解脫于色，不解脫于受、想、行、識。我說彼不解脫生、老、病、死、憂、悲、惱苦，純大苦聚，是名色集，受、想、行、識集。云何色滅，受、想、行、識滅？多聞圣弟子如實觀察色集、色滅、色味、色患、色離，如實知。如實知故，不樂于色，不贊嘆色，不樂著色，亦不生未來色；受、想、行、識亦如是廣說。色不生，受、想、行、識不生故，于色得解脫，于受、想、行、識得解脫。我說彼解脫生、老、病、死、憂、悲、惱苦，純大苦聚，是名色滅，受想行識滅。是故，比丘，常當修習方便禪思，內寂其心，精勤方便，如實觀察。” 
　　佛說此經已，諸比丘聞佛所說，歡喜奉行。 
　　如觀察，如是乃至作證十二經，亦應廣說。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“常當修習方便禪思，內寂其心。所以者何？比丘，修習方便禪思，內寂其心已，如實觀察。云何如實觀察？如實知此色、此色集、此色滅；此受、想、行、識，此識集、此識滅。 
　　“云何色集，受想行識集？愚癡無聞凡夫不如實知色集、色滅、色味、色患、色離。不如實知故，樂著彼色，贊嘆于色；樂著于色，贊嘆色故取；取緣有，有緣生，生緣老、死、憂、悲、惱苦，如是純大苦聚生，是名色集，受、想、行、識集。 
　　“云何色滅，受、想、行、識滅？多聞圣弟子如實知色集、色滅、色味、色患、色離。如實知故，不樂著色，不贊嘆色；不樂著、贊嘆色故，愛樂滅；愛樂滅故取滅，取滅故有滅，有滅故生滅，生滅故老、病、死、憂、悲、惱苦滅，如是純大苦聚滅。云何多聞圣弟子如實知受、想、行、識，識集、識滅、識味、識患、識離如實知？知彼故不樂著彼識，不贊嘆于識；不樂著、贊嘆識故，樂愛滅；樂愛滅故取滅，取滅故有滅，有滅故生滅，生滅故老、病、死、憂、悲、惱苦滅，如是純大苦聚滅，皆悉得滅。比丘，是名色滅，受、想、行、識滅。 
　　“比丘，常當修習方便禪思，內寂其心。” 
　　佛說此經已，諸比丘聞佛所說，歡喜奉行。 
　　如觀察，乃至作證十二經，亦如是廣說。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“常當修習方便禪思，內寂其心，如實觀察。云何如實觀察？如實知此色、此色集、此色滅；此受、想、行、識，此識集、此識滅。 
　　“云何色集，受、想、行、識集？緣眼及色眼識生，三事和合生觸；緣觸生受，緣受生愛乃至純大苦聚生，是名色集。如是，緣耳、鼻、舌、身、意，緣意及法生意識，三事和合生觸；緣觸生受，緣受生愛，如是乃至純大苦聚生，是名色集，受、想、行、識集。 
　　“云何色滅，受、想、行、識滅？緣眼及色眼識生，三事和合生觸；觸滅則受滅，乃至純大苦聚滅；如是耳、鼻、舌、身、意，緣意及法意識生，三事和合生觸；觸滅則受滅，受滅乃至純大苦聚滅，是名色滅，受、想、行、識滅。 
　　“是故，比丘，常當修習方便禪思，內寂其心。” 
　　佛說此經已，諸比丘聞佛所說，歡喜奉行。 
　　如觀察，乃至作證十二經，亦如是廣說。  
　　受與生及樂，亦說六入處， 
　　一一十二種，禪定三昧經。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“我今當說有身集趣道及有身集滅道。云何有身集趣道？愚癡無聞凡夫不如實知色集、色滅、色味、色患、色離。不如實知故，樂色、嘆色、著色、住色；樂色、嘆色、著色、住色故，愛樂取；緣取有，緣有生，緣生、老、病、死、憂、悲、苦惱，如是純大苦聚生。如是受、想、行、識廣說，是名有身集趣道。比丘，有身集趣道，當知即是苦集趣道。 
　　“云何有身集滅道？多聞圣弟子如實知色、色集、色滅、色味、色患、色離。如實知故，于色不樂、不嘆、不著、不住；不樂、不嘆、不著、不住故，彼色愛樂滅；愛樂滅則取滅，取滅則有滅，有滅則生滅，生滅則老、病、死、憂、悲、苦惱，純大苦聚滅。如色、受、想、行、識亦如是，是名有身滅道跡。有身滅道跡，則是苦滅道跡，是故說有身滅道跡。” 
　　佛說此經已，諸比丘聞佛所說，歡喜奉行。 
　　如當說有及當知，亦如是說。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“我今當說有身邊、有身集邊、有身滅邊。諦聽！善思念之！當為汝說。云何有身邊？謂五受陰。云何為五？色受陰，受、想、行、識受陰，是名有身邊。云何有身集邊？謂愛、當來有愛、貪、喜俱，彼彼樂著，是名有身集邊。云何有身滅邊？即此愛、當來有愛、貪、喜俱，彼彼樂著無余斷、苦盡、離欲、滅、寂沒，是名有身滅邊。是故當說有身邊、有身集邊、有身滅邊。” 
　　佛說是經已，諸比丘聞佛所說，歡喜奉行。 
　　如當說有及當知，亦如是說。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“我今當說有身、有身集、有身滅、有身滅道跡。諦聽！善思！當為汝說。 
　　“云何有身？謂五受陰。云何為五？色受陰，受、想、行、識受陰，是名有身。 
　　“云何有身集？當來有愛、貪、喜俱，彼彼染著，是名有身集。 
　　“云何有身滅？當來有愛、貪、喜俱，彼彼樂著無余斷、苦盡、離欲、滅，是名有身滅。 
　　“云何有身滅道跡？謂八圣道：正見、正志、正語、正業、正命、正方便、正念、正定，是名有身滅道跡。 
　　“是名當說有身、有身集、有身滅、有身滅道跡。” 
　　佛說是經已，諸比丘聞佛所說，歡喜奉行。 
　　余如是說，差別者：當知有身，當知斷有身集，當知證有身滅，當知修斷有身道跡。 
　　佛說此經已，諸比丘聞佛所說，歡喜奉行。 
　　如當說有及當知，亦如是說。又復差別者：比丘知有身，斷有身集，證有身滅，修斷有身道，是名比丘斷愛欲縛諸結等法，修無間等，究竟苦邊。 
　　又復差別者：是名比丘究竟邊際，究竟離垢，究竟梵行，純凈上士。 
　　又復差別者：是名比丘阿羅漢盡諸有漏，所作已作，已舍重擔，逮得己利，盡諸有結，正智心解脫。 
　　又復差別者：是名比丘斷關、度塹，超越境界，脫諸防邏，建圣法幢。 
　　又復差別者：云何斷關？謂斷五下分結。云何度塹？謂度無明深塹。云何超越境界？謂究竟無始生死。云何脫諸防邏？謂有愛盡。云何建圣法幢？謂我慢盡。 
　　又復差別者：是名比丘斷五枝，成六枝，守護一，依四種，棄舍諸諦，離諸求，凈諸覺，身行息，心善解脫，慧善解脫，純一立梵行，無上士。  
　　其道有三種，實覺亦三種， 
　　有身四種說，羅漢有六種。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“當說所知法、智及智者。諦聽！善思！當為汝說。 
　　“云何所知法？謂五受陰。何等為五？色受陰，受、想、行、識受陰，是名所知法。 
　　“云何為智？調伏貪欲、斷貪欲、越貪欲，是名為智。 
　　“云何智者？阿羅漢是。阿羅漢者，非有他世死、非無他世死、非有無他世死、非非有無他世死，廣說無量，諸數永滅。 
　　“是名說所知法、智及智者。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“我今當說重擔、取擔、舍擔、擔者。諦聽！善思！當為汝說。 
　　“云何重擔？謂五受陰。何等為五？色受陰，受、想、行、識受陰。 
　　“云何取擔？當來有愛、貪、喜俱，彼彼樂著。 
　　“云何舍擔？若當來有愛、貪、喜俱，彼彼樂著永斷無余已、滅已，苦盡、離欲、滅沒。 
　　“云何擔者？謂士夫是。士夫者，如是名，如是生，如是姓族，如是食，如是受苦樂，如是長壽，如是久住，如是壽命齊限。 
　　“是名為重擔、取擔、舍擔、擔者。” 
　　爾時，世尊而說偈言：  
　　“已舍于重擔，不復應更取， 
　　　重任為大苦，舍任為大樂。 
　　　當斷一切愛，則盡一切行， 
　　　曉了有余境，不復轉還有。”  
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有五受陰。何等為五？色受陰，受、想、行、識受陰。愚癡無聞凡夫不如實知色、色集、色滅、色味、色患、色離。不如實知故，于色所樂、贊嘆、系著住，色縛所縛，內縛所縛，不知根本，不知邊際，不知出離，是名愚癡無聞凡夫。以縛生，以縛死，以縛從此世至他世；于彼亦復以縛生，以縛死，是名愚癡無聞凡夫。隨魔自在，入魔網中，隨魔所化，魔縛所縛，為魔所牽；受、想、行、識亦復如是。 
　　“多聞圣弟子如實知色、色集、色滅、色味、色患、色離。如實知故，不貪喜色，不贊嘆，不系著住，非色縛所縛，非內縛所縛，知根本、知津濟，知出離，是名多聞圣弟子。不隨縛生，不隨縛死，不隨縛從此世至他世，不隨魔自在，不入魔手，不隨魔所作，非魔所縛，解脫魔縛，離魔所牽；受、想、行、識亦復如是。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有五受陰。何等為五？謂色受陰，比丘于色厭、離欲、滅、不起、解脫，是名如來、應、等正覺；如是受、想、行、識，厭、離欲、滅、不起、解脫，是名如來、應、等正覺。比丘亦于色厭、離欲、滅，名阿羅漢慧解脫；如是受、想、行、識，厭、離欲、滅，名阿羅漢慧解脫。比丘，如來、應、等正覺，阿羅漢慧解脫有何差別？” 
　　比丘白佛：“如來為法根、為法眼、為法依，惟愿世尊為諸比丘廣說此義！諸比丘聞已，當受奉行！” 
　　佛告比丘：“諦聽！善思！當為汝說。如來、應、等正覺未曾聞法，能自覺法，通達無上菩提，于未來世開覺聲聞而為說法，謂四念處、四正勤、四如意足、五根、五力、七覺、八道。比丘，是名如來、應、等正覺未得而得，未利而利，知道、分別道、說道、通道，復能成就諸聲聞教授教誡；如是說正順，欣樂善法，是名如來、羅漢差別。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有五受陰。何等為五？色受陰，受、想、行、識受陰。汝等比丘當觀察于色，觀察色已，見有我、異我、相在不？” 
　　諸比丘白佛言：“不也，世尊。” 
　　佛告比丘：“善哉！善哉！色無我，無我者則無常，無常者則是苦。若苦者，彼一切非我、不異我、不相在，當作是觀。受、想、行、識亦復如是。多聞圣弟子于此五受陰觀察非我、非我所。如是觀察已，于世間都無所取；無所取者，則無所著；無所著者，自覺涅槃：我生已盡，梵行已立，所作已作，自知不受后有。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“當斷色欲貪，欲貪斷已，則色斷；色斷已，得斷知；得斷知已，則根本斷。如截多羅樹頭，未來不復更生。如是受、想、行、識欲貪斷，乃至未來世不復更生。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“若色起、住、出，則苦于此起，病于此住，老、死于此出；受、想、行、識亦如是說。比丘，若色滅、息、沒，苦于此滅，病于此息，老、死于此沒；受、想、行、識亦復如是。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“過去、未來色尚無常，況復現在色！多聞圣弟子如是觀察已，不顧過去色，不欣未來色，于現在色厭、離欲、滅盡向；受、想、行、識亦復如是。 
　　“比丘，若無過去色者，多聞圣弟子無不顧過去色；以有過去色故，多聞圣弟子不顧過去色。若無未來色者，多聞圣弟子無不欣未來色；以有未來色故，多聞圣弟子不欣未來色。若無現在色者，多聞圣弟子不于現在色生厭、離欲、滅盡向；以有現在色故，多聞圣弟子于現在色生厭、離欲、滅盡向。受、想、行、識亦如是說。” 
　　佛說此經已，諸比丘聞佛所說，歡喜奉行。 
　　如無常、苦、空、非我三經，亦如是說。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“當說圣法印及見清凈。諦聽！善思！若有比丘作是說：‘我于空三昧未有所得’，而起無相、無所有、離慢知見者，莫作是說。所以者何？若于空未得者而言我得無相、無所有、離慢知見者，無有是處！若有比丘作是說：‘我得空’，能起無相、無所有、離慢知見者，此則善說。所以者何？若得空已，能起無相、無所有、離慢知見者，斯有是處！云何為圣弟子及見清凈？” 
　　比丘白佛：“佛為法根、法眼、法依，惟愿為說！諸比丘聞說法已，如說奉行。” 
　　佛告比丘：“若比丘于空閑處樹下坐，善觀色無常、磨滅、離欲之法；如是觀察受、想、行、識，無常、磨滅、離欲之法。觀察彼陰無常、磨滅、不堅固、變易法，心樂、清凈、解脫，是名為空；如是觀者，亦不能離慢、知見清凈。復有正思惟三昧，觀色相斷，聲、香、味、觸、法相斷，是名無相；如是觀者，猶未離慢、知見清凈。復有正思惟三昧，觀察貪相斷，瞋恚、癡相斷，是名無所有；如是觀者，猶未離慢、知見清凈。復有正思惟三昧，觀察我、我所從何而生？復有正思惟三昧，觀察我、我所，從若見、若聞、若嗅、若嘗、若觸、若識而生。復作是觀察：若因、若緣而生識者，彼識因、緣，為常、為無常？復作是思惟：若因、若緣而生識者，彼因、彼緣皆悉無常。復次，彼因、彼緣皆悉無常，彼所生識云何有常？無常者，是有為行，從緣起，是患法、滅法、離欲法、斷知法，是名圣法印、知見清凈；是名比丘當說圣法印、知見清凈，如是廣說。” 
　　佛說此經已，諸比丘聞佛所說，歡喜奉行。  
　　如是我聞：一時，佛住毗耶離獼猴池側重閣講堂。 
　　爾時，有離車名摩訶男，日日游行，往詣佛所。時，彼離車作是念：“若我早詣世尊所者，世尊及我知識比丘皆悉禪思；我今當詣七庵羅樹阿耆毗外道所。”即往詣彼富蘭那迦葉住處。 
　　時，富蘭那迦葉外道眾主，與五百外道前后圍繞，高聲嬉戲，論說俗事。時，富蘭那迦葉遙見離車摩訶男來，告其眷屬，令寂靜住：“汝等默然！是離車摩訶男是沙門瞿曇弟子，此是沙門瞿曇白衣弟子，毗耶離中最為上首，常樂靜寂，贊嘆寂靜。彼所之詣寂靜之眾，是故汝等應當寂靜。” 
　　時，摩訶男詣彼眾富蘭那所，與富蘭那共相問訊，相慰勞已，卻坐一面。時，摩訶男語富蘭那言：“我聞富蘭那為諸弟子說法：‘無因、無緣眾生有垢，無因、無緣眾生清凈。’世有此論，汝為審有此，為是外人相毀之言？世人所撰，為是法、為非法，頗有世人共論、難問、嫌責以不？” 
　　富蘭那迦葉言：“實有此論，非世妄傳。我立此論，是如法論；我說此法，皆是順法，無有世人來共難問而呵責者。所以者何？摩訶男，我如是見、如是說：‘無因、無緣眾生有垢，無因、無緣眾生清凈。’” 
　　時，摩訶男聞富蘭那所說，心不喜樂，呵罵已，從座起去，向世尊所，頭面禮足，卻坐一面，以向與富蘭那所論事，向佛廣說。 
　　佛告離車摩訶男：“彼富蘭那為出意語，不足記也。如是，富蘭那愚癡，不辨、不善、非因而作是說：‘無因、無緣眾生有垢，無因、無緣眾生清凈。’所以者何？有因、有緣眾生有垢，有因、有緣眾生清凈。 
　　“摩訶男，何因、何緣眾生有垢？何因、何緣眾生清凈？摩訶男，若色一向是苦、非樂、非隨樂、非樂長養、離樂者，眾生不應因此而生樂著。摩訶男，以色非一向是苦、非樂，隨樂、樂所長養、不離樂，是故眾生于色染著；染著故系，系故有惱。摩訶男，若受、想、行、識，一向是苦、非樂、非隨樂、非樂長養、離樂者，眾生不應因此而生樂著。摩訶男，以識非一向是苦、非樂，隨樂、樂所長養、不離樂，是故眾生于識染著；染著故系，系故生惱。摩訶男，是名有因、有緣眾生有垢。 
　　“摩訶男，何因、何緣眾生清凈？摩訶男，若色一向是樂、非苦、非隨苦、非憂苦長養、離苦者，眾生不應因色而生厭離。摩訶男，以色非一向樂、是苦、隨苦、憂苦長養、不離苦，是故眾生厭離于色；厭故不樂，不樂故解脫。摩訶男，若受、想、行、識，一向是樂、非苦、非隨苦、非憂苦長養、離苦者，眾生不應因識而生厭離。摩訶男，以受、想、行、識，非一向樂、是苦、隨苦、憂苦長養、不離苦，是故眾生厭離于識；厭故不樂，不樂故解脫。摩訶男，是名有因、有緣眾生清凈。” 
　　時，摩訶男聞佛所說，歡喜隨喜，禮佛而退。  
　　知法及重擔，往詣觀欲貪， 
　　生及與略說，法印富蘭那。  
　　如是我聞：一時，佛住支提竹園精舍。 
　　爾時，世尊告諸比丘：“多聞圣弟子于何所而見無常、苦？” 
　　諸比丘白佛言：“世尊為法根、法眼、法依，惟愿為說！諸比丘聞已，當如說奉行。” 
　　佛告比丘：“諦聽！善思！當為汝說。多聞圣弟子于色見無常、苦；于受、想、行、識見無常、苦。比丘，色為是常、無常耶？” 
　　比丘白佛：“無常，世尊。” 
　　“比丘，無常者是苦耶？” 
　　比丘白佛：“是苦，世尊。” 
　　“比丘，若無常、苦，是變易法，多聞圣弟子寧于中見我、異我、相在不？” 
　　比丘白佛：“不也，世尊。” 
　　“受、想、行、識亦復如是。是故，比丘，所有諸色，若過去若未來若現在、若內若外、若粗若細、若好若丑、若遠若近，彼一切皆非我、非異我、不相在；受、想、行、識亦復如是。多聞圣弟子如是觀察，厭于色、厭受、想、行、識；厭故不樂，不樂故解脫，解脫故：我生已盡，梵行已立，所作已作，自知不受后有。” 
　　時，諸比丘聞佛所說，歡喜奉行。  
　　如是我聞：一時，佛住毗耶離獼猴池側重閣講堂。 
　　爾時，世尊告諸比丘：“多聞圣弟子于何所見非我、不異我、不相在，如是平等正觀，如實知見？” 
　　比丘白佛：“世尊為法根、法眼、法依，惟愿為說！諸比丘聞已，如說奉行。” 
　　佛告比丘：“諦聽！善思！當為汝說。多聞圣弟子于色見非我、不異我、不相在，是名如實正觀。受、想、行、識亦復如是。” 
　　佛告諸比丘：“色為是常、為無常耶？” 
　　比丘白佛：“無常，世尊。” 
　　又告比丘：“若無常者，是苦不？” 
　　比丘白佛：“是苦，世尊。” 
　　“比丘，若無常、苦是變易法，多聞圣弟子于中寧見有我、異我、相在不？” 
　　比丘白佛：“不也，世尊。” 
　　“受、想、行、識亦復如是。是故，比丘，所有諸色，若過去若未來若現在、若內若外、若粗若細、若好若丑、若遠若近，彼一切皆非我、不異我、不相在，是名如實正觀。受、想、行、識亦復如是。多聞圣弟子如是觀察，于色得解脫，于受、想、行、識得解脫。我說彼解脫生、老、病、死、憂、悲、惱苦，純大苦聚。” 
　　佛說此經時，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“色是無常，無常則苦，苦則非我。非我者，彼一切非我、不異我、不相在，如實知，是名正觀。受、想、行、識亦復如是。多聞圣弟子于此五受陰非我、非我所觀察，如是觀察，于諸世間都無所取，無所取故無所著，無所著故自覺涅槃：我生已盡，梵行已立，所作已作，自知不受后有。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“比丘，于何所不見我、異我、相在？” 
　　比丘白佛：“世尊為法根、法眼、法依，惟愿為說！諸比丘聞已，如說奉行。” 
　　佛告比丘：“諦聽！善思！當為汝說。于色不見有我、異我、相在不？于受、想、行、識亦復如是。比丘，色為是常、無常耶？” 
　　比丘白佛：“無常，世尊。” 
　　佛言：“比丘，若無常者，是苦不？” 
　　比丘白佛：“是苦，世尊。” 
　　“比丘，若無常、苦是變易法，多聞圣弟子寧于中見我、異我、相在不？” 
　　比丘白佛：“不也，世尊。” 
　　“受、想、行、識亦復如是。是故，比丘，諸所有色，若過去若未來若現在、若內若外、若粗若細、若好若丑、若遠若近，彼一切非我、不異我、不相在。受、想、行、識亦復如是。比丘，多聞圣弟子觀察五受陰非我、非我所，如是觀察者，于諸世間都無所取，無所取者無所著，無所著故自覺涅槃：我生已盡，梵行已立，所作已作，自知不受后有。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“若無常色有常者，彼色不應有病、有苦，亦不應于色有所求，欲令如是，不令如是；以色無常故，于色有病、有苦生，亦得不欲令如是，不令如是。受、想、行、識亦復如是。比丘，于意云何？色為常、為無常耶？” 
　　比丘白佛：“無常，世尊。” 
　　“比丘，無常為是苦不？” 
　　比丘白佛：“是苦，世尊。” 
　　“比丘，若無常、苦是變易法，多聞圣弟子于中寧見是我、異我、相在不？” 
　　比丘白佛：“不也，世尊。” 
　　“受、想、行、識亦復如是。是故，比丘，諸所有色，若過去若未來若現在、若內若外、若粗若細、若好若丑、若遠若近，彼一切非我、非我所如實知。受、想、行、識亦復如是。多聞圣弟子正觀于色，正觀已，于色生厭、離欲、不樂、解脫，受、想、行、識，生厭、離欲、不樂、解脫：我生已盡，梵行已立，所作已作，自知不受后有。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“色是苦。若色非是苦者，不應于色有病、有苦生，亦不欲令如是，亦不令不如是。以色是苦，以色是苦故，于色病生，亦得于色欲令如是，不令如是。受、想、行、識亦復如是。比丘，色為常、無常耶？” 
　　比丘白佛：“無常，世尊。” 
　　“比丘，無常者是苦不？” 
　　比丘白佛：“是苦，世尊。” 
　　“比丘，若無常、苦是變易法，多聞圣弟子寧于中見我、異我、相在不？” 
　　比丘白佛：“不也，世尊。” 
　　“受、想、行、識亦復如是。是故，比丘，諸所有色，若過去若未來若現在、若內若外、若粗若細、若好若丑、若遠若近，彼一切非我、不異我、不相在，如實觀察。受、想、行、識亦復如是。多聞圣弟子于色得解脫，于受、想、行、識得解脫，我說彼解脫生、老、病、死、憂、悲、惱苦，純大苦聚。” 
　　佛說此經已，諸比丘聞佛所說，歡喜奉行。  
雜阿含經卷第四  
　　如是我聞：一時，佛住舍衛國祇樹給孤獨園。 
　　時，有年少婆羅門名郁多羅，來詣佛所，與世尊面相問訊慰勞已，退坐一面，白佛言：“世尊，我常如法行乞，持用供養父母，令得樂離苦。世尊，我作如是，為多福不？” 
　　佛告郁多羅：“實有多福。所以者何？若有如法乞求，供養父母，令其安樂，除苦惱者，實有大福。” 
　　爾時，世尊即說偈言：  
　　“如法于父母，恭敬修供養， 
　　　現世名稱流，命終生天上。”  
　　佛說此經已，年少郁多羅歡喜隨喜，作禮而去。  
　　如是我聞：一時，佛住舍衛國祇樹給孤獨園。 
　　時，有年少婆羅門名優波迦，來詣佛所，與世尊面相問訊慰勞已，退坐一面，白佛言：“瞿曇，諸婆羅門常稱嘆邪盛大會，沙門瞿曇亦復稱嘆邪盛大會不？” 
　　佛告優波迦：“我不一向稱嘆，或有邪盛大會可稱嘆，或有邪盛大會不可稱嘆。” 
　　優波迦白佛：“何等邪盛大會可稱嘆？何等邪盛大會不可稱嘆？” 
　　佛告優波迦：“若邪盛大會系群少特牛、水特、水牸，及諸羊犢小小眾生悉皆傷殺，逼迫苦切，仆使作人，鞭笞恐怛，悲泣號呼，不喜不樂，眾苦作役，如是等邪盛大會，我不稱嘆，以造大難故。若復大會不系縛群牛，乃至不令眾生辛苦作役者，如是邪盛大會，我所稱嘆，以不造大難故。” 
　　爾時，世尊即說偈言：  
　　“馬祀等大會，造諸大難事， 
　　　如是等邪盛，大仙不稱嘆。 
　　　系縛諸眾生，殺害微細蟲， 
　　　是非為正會，大仙不隨順。 
　　　若不害眾生，造作眾難者， 
　　　是等名正會，大仙隨稱嘆！ 
　　　惠施修供養，為應法邪盛， 
　　　施者清凈心，梵行良福田。 
　　　如是大會者，是則羅漢會， 
　　　是會得大果，諸天皆歡喜。 
　　　自行恭敬請，自手而施與， 
　　　彼我悉清凈，是施得大果！ 
　　　慧者如是施，信心應解脫， 
　　　無罪樂世間，智者往生彼。”  
　　佛說此經已，優波迦婆羅門聞佛所說，歡喜隨喜，作禮而去。  
　　如是我聞：一時，佛住舍衛國祇樹給孤獨園，廣說如上。差別者，謂隨說異偈言：  
　　“無為無諸難，邪盛時清凈， 
　　　如法隨順行，攝護諸梵行。 
　　　馨香歸世界，超過諸凡鄙， 
　　　佛于邪盛善，稱嘆此邪盛。 
　　　惠施修供養，邪盛隨所應， 
　　　凈信平等施，梵行良福田。 
　　　彼作如是施，是施羅漢田， 
　　　如是廣大施，諸天所稱嘆！ 
　　　自行恭敬請，自手而供養， 
　　　等攝自他故，邪盛得大果。 
　　　慧者如是施，凈信心解脫， 
　　　于無罪世界，智者往生彼。”  
　　佛說此經已，優波迦婆羅門聞佛所說，歡喜作禮而去。  
　　如是我聞：一時，佛住舍衛國祇樹給孤獨園。 
　　時，有年少婆羅門名郁阇迦，來詣佛所，稽首佛足，退坐一面，白佛言：“世尊，俗人在家當行幾法，得現法安及現法樂？” 
　　佛告婆羅門：“有四法，俗人在家得現法安、現法樂。何等為四？謂方便具足、守護具足、善知識具足、正命具足。 
　　“何等為方便具足？謂善男子種種工巧業處以自營生，謂種田、商賈，或以王事，或以書疏算畫，于彼彼工巧業處精勤修行，是名方便具足。 
　　“何等為守護具足？謂善男子所有錢谷，方便所得，自手執作，如法而得，能極守護，不令王、賊、水、火劫奪漂沒令失，不善守護者亡失，不愛念者輒取，及諸災患所壞，是名善男子善守護。 
　　“何等為善知識具足？若有善男子不落度、不放逸、不虛妄、不兇險，如是知識能善安慰，未生憂苦能令不生，已生憂苦能令開覺，未生喜樂能令速生，已生喜樂護令不失，是名善男子善知識具足。 
　　“云何為正命具足？謂善男子所有錢財出內稱量，周圓掌護，不令多入少出也、多出少入也。如執秤者，少則增之，多則減之，知平而舍；如是，善男子稱量財物，等入等出，莫令入多出少，出多入少。若善男子無有錢財而廣散用，以此生活，人皆名為優曇缽果，無有種子，愚癡貪欲，不顧其后。或有善男子財物豐多，不能食用，傍人皆言是愚癡人如餓死狗。是故，善男子所有錢財能自稱量，等入等出，是名正命具足。 
　　“如是，婆羅門，四法成就，現法安、現法樂。” 
　　婆羅門白佛言：“世尊，在家之人有幾法，能令后世安、后世樂？” 
　　佛告婆羅門：“在家之人有四法，能令后世安、后世樂。何等為四？謂信具足、戒具足、施具足、慧具足。 
　　“何等為信具足？謂善男子于如來所，得信敬心，建立信本，非諸天、魔、梵及余世人同法所壞，是名善男子信具足。 
　　“何等戒具足？謂善男子不殺生、不偷盜、不邪淫、不妄語、不飲酒，是名戒具足。 
　　“云何施具足？謂善男子離慳垢心，在于居家，行解脫施，常自手與，樂修行舍，等心行施，是名善男子施具足。 
　　“云何為慧具足？謂善男子苦圣諦如實知，習、滅、道圣諦如實知，是名善男子慧具足。 
　　“若善男子在家行此四法者，能得后世安、后世樂。” 
　　爾時，世尊復說偈言：  
　　“方便建諸業，積集能守護， 
　　　知識善男子，正命以自活。 
　　　凈信戒具足，惠施離慳垢， 
　　　凈除于迷道，得后世安樂！ 
　　　若處于居家，成就于八法， 
　　　審諦尊所說，等正覺所知， 
　　　現法得安隱，現法喜樂住， 
　　　后世喜樂住。”  
　　佛說此經已，郁阇迦聞佛所說，歡喜隨喜，作禮而去。  
　　如是我聞：一時，佛在拘薩羅人間游行，至舍衛國祇樹給孤獨園。 
　　爾時，舍衛國有憍慢婆羅門止住，父母種姓俱凈，無瑕點能說者，七世相承悉皆清凈；為婆羅門師，言論通達，諸論記典悉了萬名，解法優劣，分別諸字，悉知萬事久遠本末因緣，句句記說；容貌端正。或生志高、族姓志高、容色志高、聰明志高、財富志高，不敬父母、諸尊、師長。聞沙門瞿曇在拘薩羅國人間游行，至舍衛國祇樹給孤獨園，聞已，作是念：“我當往彼沙門瞿曇所。若有所說，我當共論；無所說者，默然而還。” 
　　時，憍慢婆羅門乘白馬車，諸年少婆羅門前后導從，持金柄傘蓋，手執金瓶，往見世尊；至于園門，下車步進。 
　　爾時，世尊與諸大眾圍繞說法，不時顧念憍慢婆羅門。 
　　時，憍慢婆羅門作是念：“沙門瞿曇不顧念我，且當還去。” 
　　爾時，世尊知憍慢婆羅門心念而說偈言：  
　　“憍慢既來此，不善更增慢， 
　　　向以義故來，應轉增其義。”  
　　時，憍慢婆羅門作是念：“沙門瞿曇已知我心。”欲修敬禮。 
　　爾時，世尊告憍慢婆羅門：“止！止！不須作禮，心凈已足。” 
　　時，諸大眾咸各高聲唱言：“奇哉！世尊，大德大力。今此憍慢婆羅門恃生憍慢、族姓驕慢、容色驕慢、聰明驕慢、財富驕慢，不敬父母、諸尊、師長，今于沙門瞿曇所謙卑下下，欲接足禮。” 
　　時，憍慢婆羅門于大眾前唱令靜默，而說偈言：  
　　“云何不起慢？云何起恭敬？ 
　　　云何善慰諭？云何善供養？”  
　　爾時，世尊說偈答言：  
　　“父母及長兄，和尚諸師長， 
　　　及諸尊重者，所不應生慢。 
　　　應當善恭敬，謙下而問訊， 
　　　盡心而奉事，兼設諸供養。 
　　　離貪恚癡心，漏盡阿羅漢， 
　　　正智善解脫，伏諸驕慢心， 
　　　于此賢圣等，合掌稽首禮！”  
　　爾時，世尊為憍慢婆羅門種種說法，示教照喜。如佛世尊次第說法，說布施、持戒、生天功德，愛、欲、味、患，煩惱清凈，出要、遠離諸清凈分，如是廣說。如白凈衣無諸黑惡，速受染色；憍慢婆羅門即于座上解四圣諦苦集滅道，得無間等。 
　　時，憍慢婆羅門見法、得法、知法、入法，度諸疑惑，不由他度，于正法中得無所畏；即從座起，整衣服，為佛作禮，合掌白佛：“我今可得于正法中出家、受具足不？” 
　　佛告憍慢婆羅門：“汝今可得于正法中出家、受具足。” 
　　彼即出家，獨靜思惟，所以善男子剃除須發，著袈裟衣，正信、非家、出家學道，得阿羅漢，心善解脫。  
　　如是我聞：一時，佛在拘薩羅人間游行，至舍衛國祇樹給孤獨園。 
　　時，有長身婆羅門，作如是邪盛大會：以七百特牛行列系柱，特、牸、水牛及諸羊犢、種種小蟲悉皆系縛，辦諸飲食、廣行布施，種種外道從諸國國皆悉來集邪盛會所。 
　　時，長身婆羅門聞沙門瞿曇從拘薩羅人間游行，至舍衛國祇樹給孤獨園，作是念：“我今辦邪盛大會，所以七百特牛行列系柱，乃至小小諸蟲皆悉系縛。為邪盛大會故，種種異道從諸國國來至會所。我今當往沙門瞿曇所問邪盛法，莫令我作邪盛大會分數中有所短少。”作是念已，乘白馬車，諸年少婆羅門前后導從，持金柄傘蓋，執金澡瓶，出舍衛城，詣世尊所，恭敬承事；至精舍門，下車步進，至于佛前，面相問訊慰勞已，退坐一面，白佛言：“瞿曇，我今欲作邪盛大會，以七百特牛行列系柱，乃至小小諸蟲皆悉系縛。為邪盛大會故，種種異道從諸國國皆悉來至邪盛會所。又聞瞿曇從拘薩羅人間游行，至舍衛國祇樹給孤獨園，我今故來請問瞿曇邪盛大會法諸物分數，莫令我所作邪盛大會諸分數之中有所短少。” 
　　佛告婆羅門：“或有一邪盛大會主行施作福而生于罪，為三刀劍之所刻削，得不善果報。何等三？謂身刀劍、口刀劍、意刀劍。 
　　“何等為意刀劍生諸苦報？如一會主造作大會，作是思惟：‘我作邪盛大會，當殺爾所少壯特牛，爾所水特、水牸，爾所羊犢及種種諸蟲。’是名意刀劍生諸苦報。如是施主雖念作種種布施、種種供養，實生于罪！ 
　　“云何為口刀劍生諸苦報？有一會主造作大會，作如是教：‘我今作邪盛大會，汝等當殺爾所少壯特牛，乃至殺害爾所微細蟲。’是名口刀劍生諸苦報。大會主雖作是布施、供養，實生于罪！ 
　　“云何為身刀劍生諸苦報？謂有一大會主造作大會，自手傷殺爾所特牛，乃至殺害種種細蟲，是名身刀劍生諸苦報。彼大會主雖作是念種種布施、種種供養，實生于罪！ 
　　“然婆羅門當勤供養三火，隨時恭敬，禮拜奉事，施其安樂。何等為三？一者、根本，二者、居家，三者、福田。 
　　“何者為根本火，隨時恭敬，奉事供養，施其安樂？謂善男子方便得財，手足勤苦，如法所得，供養父母，令得安樂，是名根本火。何故名為根本？若善男子從彼而生，所謂父母，故名根本。善男子以崇本故，隨時恭敬，奉事供養，施以安樂。 
　　“何等為居家火，善男子隨時育養，施以安樂？謂善男子方便得財，手足勤苦，如法所得，供給妻子、宗親、眷屬、仆使、傭客，隨時給與，恭敬施安，是名家火。何故名家？其善男子處于居家，樂則同樂，苦則同苦，在所為作皆相順從，故名為家。是故善男子隨時供給，施與安樂。 
　　“何等名福田火，善男子隨時恭敬，尊重供養，施其安樂？謂善男子方便得財，手足勤勞，如法所得，奉事供養諸沙門、婆羅門——善能調伏貪、恚、癡者，如是等沙門、婆羅門，建立福田，祟向增進，樂分樂報，未來生天，是名福田火。何故名田？為世福田，謂為應供，是故名田。是善男子隨時恭敬，奉事供養，施其安樂。” 
　　爾時，世尊復說偈言：  
　　“根本及居家，應供福田火， 
　　　是火增供養，充足安隱樂。 
　　　無罪樂世間，慧者往生彼， 
　　　如法財復會，供養所應養， 
　　　供養應養故，生天得名稱。  
　　“然，婆羅門，今善男子先所供養三火應斷令滅。何等為三？謂貪欲火、瞋恚火、愚癡火。所以者何？若貪火不斷不滅者，自害害他，自他俱害，現法得罪，后世得罪，現法后世得罪，緣彼而生心法憂苦；恚火、癡火亦復如是。婆羅門，若善男子事積薪火，隨時辛苦，隨時燃，隨時滅火因緣受苦。” 
　　爾時，長身婆羅門默然而住。時，有婆羅門子名郁多羅，于會中坐。 
　　長身婆羅門須臾默然，思惟已，告郁多羅：“汝能往至邪盛會所，放彼系柱特牛及諸眾生受系縛者，悉皆放不？而告之言：‘長身婆羅門語汝：隨意自在，山澤曠野，食不斷草，飲凈流水，四方風中受諸快樂。’” 
　　郁多羅白言：“隨大師教！”即往彼邪盛會所放諸眾生，而告之言：“長身婆羅門語汝：隨其所樂，山澤曠野，飲水食草，四風自適。” 
　　爾時，世尊知郁多羅，知已，為長身婆羅門種種說法，示教照喜。如律，世尊說法先后，說戒、說施及生天功德，愛、欲、味、患，出要清凈，煩惱清凈，開示顯現。譬如鮮凈白氎易受染色；長身婆羅門亦復如是，即于座上見四真諦，得無間等。 
　　時，長身婆羅門見法、得法、知法、入法，度諸疑惑，不由他度，于正法中得無所畏；即從座起，整衣服，偏袒右肩，合掌白佛：“已度，世尊，我從今日盡其壽命，歸佛、歸法、歸比丘僧，為優婆塞，證知我！惟愿世尊與諸大眾受我飯食！”爾時，世尊默然而許。 
　　時，長身婆羅門知佛受請已，為佛作禮，右繞三匝而去。長身婆羅門還邪盛處，作諸供辦凈美好者，布置床座，遣使請佛，白言：“時到，惟圣知時。” 
　　爾時，世尊著衣持缽，大眾圍繞，往到長身婆羅門會所，大眾前坐。 
　　時，長身婆羅門知世尊坐定已，手自供養種種飲食；食已，澡漱洗缽畢，別敷卑床，于大眾前端坐聽法。 
　　爾時，世尊為長身婆羅門說種種法，示教照喜已，從座起而去。  
　　如是我聞：一時，佛住舍衛國祇樹給孤獨園。 
　　時，有年少婆羅門名僧迦羅，來詣佛所，與世尊面相問訊慰勞已，退坐一面，白佛言：“瞿曇，不善男子云何可知？” 
　　佛告婆羅門：“譬猶如月。” 
　　婆羅門復問：“善男子云何可知？” 
　　佛告婆羅門：“譬猶如月。” 
　　婆羅門白佛：“云何不善男子如月？” 
　　佛告婆羅門：“如月黑分，光明亦失，色亦失，所系亦失，日夜消減，乃至不現。如是，有人于如來所，得信寂心，受持凈戒，善學多聞，損己布施，正見真實。于如來所凈信、持戒、惠施、多聞、正見真直已，然后退失，于戒、聞、施、正見悉皆忘失，日夜消減，乃至須臾，一切忘失。復次，婆羅門，若善男子不習近善知識，不數聞法，不正思惟，身行惡行，口行惡行，意行惡行；行惡因緣故，身壞命終，墮惡趣泥梨中。如是，婆羅門，不善男子其譬如月。” 
　　婆羅門白佛：“云何善男子其譬如月？” 
　　佛告婆羅門：“譬如明月凈分光明，色澤日夜增明，乃至月滿，一切圓凈。如是，善男子于如來法、律得凈信心，乃至正見真凈增明，戒增、施增、聞增、慧增，日夜增長；復于余時親近善知識，聞說正法，內正思惟，行身善行，行口善行，行意善行故，以是因緣，身壞命終，化生天上。婆羅門，是故善男子譬如月。” 
　　爾時，世尊而說偈言：  
　　“譬如月無垢，周行于虛空， 
　　　一切諸星中，其光最盛明。 
　　　凈信亦如是，戒聞離慳施， 
　　　于諸慳世間，其施特明顯。”  
　　佛說此經已，僧迦羅婆羅門聞佛所說，歡喜隨喜，從座起而去。  
　　如是我聞：一時，佛住舍衛國祇樹給孤獨園。 
　　時，有生聞婆羅門來詣佛所，與世尊面相問訊慰勞已，退坐一面，白佛言：“瞿曇，我聞瞿曇說言：‘唯應施我，不應施余人；施我得大果，非施余人而得大果。應施我弟子，不應施余弟子；施我弟子得大果報，非施余弟子得大果報。’云何，瞿曇，作是語者，為實說耶？非為謗毀瞿曇乎？為如說說、如法說、法次法說，不為余人以同法來訶責耶？” 
　　佛告婆羅門：“彼如是說者，謗毀我耳！非如說說、如法說、法次法說，不致他人來以同法呵責。所以者何？我不如是說：‘應施于我，不應施余；施我得大果報，非施余人得大果報。應施我弟子，施我弟子得大果報，非施余弟子得大果報。’然，婆羅門，我作如是說者，作二種障——障施者施、障受者利。婆羅門乃至士夫，以洗器余食著于凈地，令彼處眾生即得利樂。我說斯等亦入福門，況復施人！婆羅門，然我復說：‘施持戒者得果報，不同犯戒。’” 
　　生聞婆羅門白佛言：“如是，瞿曇，我亦如是說：‘施持戒者得大果報，非施犯戒。’” 
　　爾時，世尊復說偈言：  
　　“若黑若有白，若赤若有色， 
　　　犁雜及金色，純黃及鴿色； 
　　　如是等牸牛，牛犢姝好者， 
　　　丁壯力具足，調善行捷疾， 
　　　但使堪運重，不問本生色。 
　　　人亦復如是，各隨彼彼生， 
　　　剎利婆羅門，毗舍首陀羅， 
　　　旃陀羅下賤，所生悉不同。 
　　　但使持凈戒，離重擔煩惱， 
　　　純一修梵行，漏盡阿羅漢， 
　　　于世間善逝，施彼得大果。 
　　　愚者無智慧，未嘗聞正法， 
　　　施彼無大果，不近善友故。 
　　　若習善知識，如來及聲聞， 
　　　清凈信善逝，根生堅固力， 
　　　所住之善趣，及生大姓家， 
　　　究竟般涅槃，大仙如是說。”  
　　佛說此經已，生聞婆羅門聞佛所說，歡喜隨喜，作禮而去。  
　　如是我聞：一時，佛住舍衛國祇樹給孤獨園。 
　　爾時，世尊晨朝著衣持缽，入舍衛城乞食。時，有異婆羅門，年耆根熟，執杖持缽，家家乞食。 
　　爾時，世尊告婆羅門：“汝今云何年耆根熟，拄杖持缽，家家乞食？” 
　　婆羅門白佛：“瞿曇，我家中所有財物悉付其子，為子娶妻，然后舍家，是故拄杖持缽，家家乞食。” 
　　佛告婆羅門：“汝能于我所受誦一偈，還歸于眾中，為兒說耶？” 
　　婆羅門白佛：“能受，瞿曇。” 
　　爾時，世尊即說偈言：  
　　“生子心歡喜，為子聚財物， 
　　　亦為娉其妻，而自舍出家。 
　　　邊鄙田舍兒，違負于其父， 
　　　人形羅剎心，棄舍于尊老。 
　　　老馬無復用，則奪其[麩-夫+黃]麥， 
　　　兒少而父老，家家行乞食。 
　　　曲杖為最勝，非子為恩愛， 
　　　為我防惡牛，免險地得安， 
　　　能卻兇暴狗，扶我暗處行， 
　　　避深坑空井，草木棘刺林， 
　　　憑杖威力故，峙立不墮落。”  
　　時，婆羅門從世尊受斯偈已，還歸婆羅門大眾中為子而說，先白大眾：“聽我所說。”然后誦偈，如上廣說。其子愧怖，即抱其父還將入家，摩身洗浴，覆以青衣被，立為家主。 
　　時，婆羅門作是念：“我今得勝族姓，是沙門瞿曇恩。我經所說：‘為師者如師供養，為和尚者如和尚供養。’我今所得，皆沙門瞿曇力，即是我師，我今當以上妙好衣以奉瞿曇。” 
　　時，婆羅門持上妙衣，至世尊所，面前問訊慰勞已，退坐一面，白佛言：“瞿曇，我今居家成就，是瞿曇力。我經記說：‘為師者以師供養，為和尚者以和尚供養。’今日瞿曇即為我師，愿受此衣，哀愍故！”世尊即受，為哀愍故。 
　　爾時，世尊為婆羅門說種種法，示教照喜。 
　　時，婆羅門聞佛所說，歡喜隨喜，作禮而去。  
　　如是我聞：一時，佛住舍衛國祇樹給孤獨園。 
　　爾時，世尊晨朝著衣持缽，入舍衛城乞食。 
　　時，有異婆羅門年耆根熟，攝杖持缽，家家乞食。彼婆羅門遙見世尊而作是念：“沙門瞿曇攝杖持缽，家家乞食；我亦攝杖持缽，家家乞食。我與瞿曇俱是比丘。” 
　　爾時，世尊說偈答曰：  
　　“所謂比丘者，非但以乞食， 
　　　受持在家法，是何名比丘？ 
　　　于功德過惡，俱離修正行， 
　　　其心無所畏，是則名比丘。”  
　　佛說是經已，彼婆羅門聞佛所說，歡喜隨喜，作禮而去。  
　　如是我聞：一時，佛在拘薩羅人間游行，至一那羅聚落，住一那羅林中。 
　　爾時，世尊著衣持缽，入一那羅聚落乞食，而作是念：“今日太早，今且可過耕田婆羅豆婆遮婆羅門作飲食處。” 
　　爾時，耕田婆羅豆婆遮婆羅門五百具犁耕田，為作飲食。時，耕田婆羅豆婆遮婆羅門遙見世尊，白言：“瞿曇，我今耕田下種，以供飲食。沙門瞿曇亦應耕田下種，以供飲食。” 
　　佛告婆羅門：“我亦耕田下種，以供飲食。” 
　　婆羅門白佛：“我都不見沙門瞿曇若犁、若軛、若鞅、若縻、若镵、若鞭，而今瞿曇說言：‘我亦耕田下種，以供飲食。’” 
　　爾時，耕田婆羅豆婆遮婆羅門即說偈言：  
　　“自說耕田者，而不見其耕， 
　　　為我說耕田，令我知耕法。”  
　　爾時，世尊說偈答言：  
　　“信心為種子，苦行為時雨， 
　　　智慧為犁軛，慚愧心為轅。 
　　　正念自守護，是則善御者， 
　　　包藏身口業，知食處內藏。 
　　　真實為真乘，樂住無懈怠， 
　　　精進無廢荒，安隱而速進， 
　　　直往不轉還，得到無憂處。 
　　　如是耕田者，逮得甘露果； 
　　　如是耕田者，不還受諸有。”  
　　時，耕田婆羅豆婆遮婆羅門白佛言：“善耕田！瞿曇。極善耕田！瞿曇。”于是耕田婆羅豆婆遮婆羅門聞世尊說偈，心轉增信，以滿缽香美飲食以奉世尊。世尊不受，以因說偈得故，即說偈言：  
　　“不因說法故，受彼食而食。”  
　　如是廣說，如前為火與婆羅門廣說。 
　　時，耕田婆羅豆婆遮婆羅門白佛言：“瞿曇，今以此食安著何處？” 
　　佛告婆羅門：“我不見諸天、魔、梵、沙門、婆羅門、天神、世人堪食此食而得安身。婆羅門，汝持此食著無蟲水中，及少生草地。” 
　　時，婆羅門即持此食著無蟲水中，水即煙起涌沸，啾啾作聲。如熱鐵丸投于冷水，啾啾作聲；如是彼食投著無蟲水中，煙起涌沸，啾啾作聲。 
　　時，婆羅門作是念：“沙門瞿曇實為奇特！大德大力，乃令飲食神變如是。” 
　　時，彼婆羅門見食瑞應，信心轉增，白佛言：“瞿曇，我今可得于正法中出家、受具足不？” 
　　佛告婆羅門：“汝今可得于正法中出家、受具足，得比丘分。” 
　　彼即出家已，獨靜思惟，所以族姓子剃除須發，著袈裟衣，正信、非家、出家學道，乃至得阿羅漢，心善解脫。  
　　如是我聞：一時，佛住王舍城。 
　　時，有尊者名曰凈天，在鞞提訶國人間游行，至彌絺羅城庵羅園中。時，尊者凈天晨朝著衣持缽，入彌絺羅城乞食，次第乞食，到自本家。時，凈天母年老，在中堂持食祀火，求生梵天，不覺尊者凈天在門外立。 
　　時，毗沙門天王于尊者凈天所極生敬信。時，毗沙門天王，諸夜叉導從，乘虛而行，見尊者凈天在門外立。又見其母手擎飲食，在中堂上供養祀火，不見其子在外門立；見已，從空中下，至凈天母前，而說偈言：  
　　“此婆羅門尼，梵天極遼遠， 
　　　為求彼生故，于此祠祀火， 
　　　此非梵天道，何為徒祀此？ 
　　　汝婆羅門尼，凈天住門外， 
　　　垢穢永無余，是則天中天， 
　　　蕭然無所有，獨一不兼資， 
　　　為乞食入舍，所應供養者。 
　　　凈天善修身，人天良福田， 
　　　遠離一切惡，不為染所染， 
　　　德同于梵天，形在人間住。 
　　　不著一切法，如彼淳熟龍， 
　　　比丘正念住，其心善解脫， 
　　　應奉以初揣，是則上福田。 
　　　應以正信心，及時速施與， 
　　　當預建立洲，令未來安樂。 
　　　汝觀此牟尼，已渡苦海流， 
　　　是故當信心，及時速施與， 
　　　當預建立洲，令未來安樂。 
　　　毗沙門天王，開發彼令舍。”  
　　時，尊者凈天即為其母種種說法，示教照喜已，復道而去。  
　　如是我聞：一時，佛住舍衛國祇樹給孤獨園。 
　　時，有異婆羅門來詣佛所，面前問訊，相慰勞已，退坐一面，白佛言：“瞿曇，所謂佛者，云何為佛？為是父母制名？為是婆羅門制名？”時，婆羅門即說偈言：  
　　“佛者是世間，超渡之勝名？ 
　　　為是父母制，名之為佛耶？”  
　　爾時，世尊說偈答言：  
　　“佛見過去世，如是見未來， 
　　　亦見現在世，一切行起滅。 
　　　明智所了知，所應修已修， 
　　　應斷悉已斷，是故名為佛。 
　　　歷劫求選擇，純苦無暫樂， 
　　　生者悉磨滅，遠離息塵垢， 
　　　拔諸使刺本，等覺故名佛。”  
　　佛說偈已，彼婆羅門聞佛所說，歡喜隨喜，從座起去。  
　　如是我聞：一時，佛在拘薩羅人間游行，有從迦帝聚落、墮鳩羅聚落二村中間，一樹下坐，入晝正受。 
　　時，有豆磨種姓婆羅門隨彼道行，尋佛后來，見佛腳跡千輻輪相，印文顯現，齊輻圓輞，眾好滿足；見已，作是念：“我未曾見人間有如是足跡，今當隨跡以求其人。”即尋腳跡至于佛所，見世尊坐一樹下，入晝正受，嚴容絕世，諸根澄靜，其心寂定，第一調伏，正觀成就，光相巍巍，猶若金山；見已，白言：“為是天耶？” 
　　佛告婆羅門：“我非天也。” 
　　“為龍、夜叉、乾闥婆、阿修羅、迦樓羅、緊那羅、摩睺羅伽、人、非人等？” 
　　佛告婆羅門：“我非龍乃至人、非人也。” 
　　婆羅門白佛：“若言非天、非龍乃至非人、非非人，為是何等？” 
　　爾時，世尊說偈答言：  
　　“天龍乾闥婆，緊那羅夜叉， 
　　　無善阿修羅，諸摩睺羅伽， 
　　　人與非人等，悉由煩惱生。 
　　　如是煩惱漏，一切我已舍， 
　　　已破已磨滅，如芬陀利生。 
　　　雖生于水中，而未曾著水， 
　　　我雖生世間，不為世間著。 
　　　歷劫常選擇，純苦無暫樂， 
　　　一切有為行，悉皆生滅故。 
　　　離垢不傾動，已拔諸劍刺， 
　　　究竟生死際，故名為佛陀。”  
　　佛說此經已，豆摩種婆羅門聞佛所說，歡喜隨喜，從路而去。  
　　如是我聞：一時，佛住王舍城迦蘭陀竹園。 
　　爾時，世尊晨朝著衣持缽，入王舍城乞食；次第乞食，至婆羅豆婆遮婆羅門舍。 
　　時，婆羅門手執木杓，盛諸飲食，供養火具，住于門邊，遙見佛來；見已，白佛作是言：“住！住！領群特！慎勿近我門！” 
　　佛告婆羅門：“汝知領群特、領群特法耶？” 
　　婆羅門言：“我不知領群特，亦不知領群特法。沙門瞿曇知領群特及領群特法不？” 
　　佛言：“我善知是領群特及領群特法。” 
　　是時，婆羅門即放事火具，疾敷床座，請佛令坐，白言：“瞿曇，為我說領群特及領群特法。” 
　　佛即就座為說偈言：  
　　“瞋恚心懷恨，隱覆諸過惡， 
　　　犯戒起惡見，虛偽不真實， 
　　　如是等士夫，當知領群特。 
　　　憋暴貪吝惜，惡欲慳諂偽， 
　　　無慚無愧心，當知領群特。 
　　　一生二生者，一切皆殺害， 
　　　無有慈愍心，是為領群特。 
　　　若殺縛椎打，聚落及城邑， 
　　　無道以切責，當知領群特。 
　　　住止及行路，為眾之導首， 
　　　苦切諸群下，恐恒相迫愶， 
　　　取利以供己，當知領群特。 
　　　聚落及空地，有主無主物， 
　　　掠護為己有，當知領群特。 
　　　自棄薄其妻，又不入淫舍， 
　　　侵陵他所愛，當知領群特。 
　　　內外諸親屬，同心善知識， 
　　　侵掠彼所受，當知領群特。 
　　　妄語欺誑人，詐取無證財， 
　　　他索而不還，當知領群特。 
　　　為已亦為他，舉責及財與， 
　　　或復順他語，妄語為他證， 
　　　如是妄語者，當知領群特。 
　　　作惡不善業，無有人知者， 
　　　隱諱覆藏惡，當知領群特。 
　　　若人問其義，而答以非義， 
　　　顛倒欺誑人，當知領群特。 
　　　實空無所有，而輕毀智者， 
　　　愚癡為利故，當知領群特。 
　　　高慢自稱舉，毀壞于他人， 
　　　是極卑鄙慢，當知領群特。 
　　　自造諸過惡，移過誣他人， 
　　　妄語謗清白，當知領群特。 
　　　前受他利養，他若來詣己， 
　　　無有敬報心，當知領群特。 
　　　沙門婆羅門，如法來乞求， 
　　　呵責而不與，當知領群特。 
　　　若父母年老，少壯氣已謝， 
　　　不勤加奉養，當知領群特。 
　　　父母諸尊長，兄弟親眷屬， 
　　　實非阿羅漢，自顯羅漢德， 
　　　世間之大賊，當知領群特。 
　　　初上種姓生，習婆羅門典， 
　　　而于其中間，習行諸惡業， 
　　　不以勝生故，障呵責惡道， 
　　　現法受呵責，后世墮惡道。 
　　　生旃陀羅家，世稱須陀夷， 
　　　名聞遍天下，旃陀羅所無。 
　　　婆羅門剎利，大姓所供養， 
　　　乘于凈天道，平等正直住。 
　　　不以生處障，令不生梵天， 
　　　現法善名譽，后世生善趣。 
　　　二生汝當知，如我所顯示， 
　　　不以所生故，名為領群特， 
　　　不以所生故，名為婆羅門， 
　　　業為領群特，業為婆羅門。”  
　　婆羅門白佛言：  
　　“如是大精進，如是大牟尼， 
　　　不以所生故，名為領群特， 
　　　不以所生故，名為婆羅門， 
　　　業故領群特，業故婆羅門。”  
　　時，事火婆羅豆婆遮婆羅門轉得信心，以滿缽好食奉上世尊。世尊不受，以說偈得故。偈如上說。 
　　時，事火婆羅豆婆遮婆羅門見食瑞應已，增其信心，白佛言：“世尊，我今可得于正法、律出家、受具足不？” 
　　佛告婆羅門：“汝今可得于正法、律出家、受具足戒。”即得出家，獨靜思惟，如前說，乃至得阿羅漢，心善解脫。 
　　時，婆羅豆婆遮婆羅門得阿羅漢，心善解脫，自覺喜樂，即說偈言：  
　　“非道求清凈，供養祠祀火， 
　　　不識清凈道，猶如生盲者。 
　　　今已得安樂，出家受具足， 
　　　逮得于三明，佛所教已作。 
　　　先婆羅門難，今為婆羅門， 
　　　沐浴離塵垢，度諸天彼岸。”  
雜阿含經卷第五  
　　如是我聞：一時，有眾多上座比丘住拘舍彌國瞿師羅園。 
　　時，有差摩比丘住拘舍彌國跋陀梨園，身得重病。 
　　時，有陀娑比丘為瞻病者。時，陀娑比丘詣諸上座比丘，禮諸上座比丘足，于一面住。 
　　諸上座比丘告陀娑比丘言：“汝往詣差摩比丘所，語言：‘諸上座問汝，身小差安隱，苦患不增劇耶？’” 
　　時，陀娑比丘受諸上座比丘教，至差摩比丘所，語差摩比丘言：“諸上座比丘問訊汝，苦患漸差不？眾苦不至增耶？” 
　　差摩比丘語陀娑比丘言：“我病不差，不安隱身，諸苦轉增無救。譬如多力士夫，取羸劣人，以繩縛頭，兩手急絞，極大苦痛，我今苦痛有過于彼。譬如屠牛，以利刀生割其腹，取其內藏，其牛腹痛當何可堪！我今腹痛甚于彼牛。如二力士捉一劣夫，懸著火上，燒其兩足，我今兩足熱過于彼。” 
　　時，陀娑比丘還至諸上座所，以差摩比丘所說病狀，具白諸上座。 
　　時，諸上座還遣陀娑比丘至差摩比丘所，語差摩比丘言：“世尊所說，有五受陰。何等為五？色受陰，受、想、行、識受陰，汝差摩能少觀察此五受陰非我、非我所耶？” 
　　時，陀娑比丘受諸上座比丘教已，往語差摩比丘言：“諸上座語汝，世尊說五受陰，汝少能觀察非我、非我所耶？” 
　　差摩比丘語陀娑言：“我于彼五受陰能觀察非我、非我所。” 
　　陀娑比丘還白諸上座：“差摩比丘言：‘我于五受陰能觀察非我、非我所。’” 
　　諸上座比丘復遣陀娑比丘語差摩比丘言：“汝能于五受陰觀察非我、非我所，如漏盡阿羅漢耶？” 
　　時，陀娑比丘受諸上座比丘教，往詣差摩比丘所，語差摩言：“比丘能如是觀五受陰者，如漏盡阿羅漢耶？” 
　　差摩比丘語陀娑比丘言：“我觀五受陰非我、非我所，非漏盡阿羅漢也。” 
　　時，陀娑比丘還至諸上座所，白諸上座：“差摩比丘言：‘我觀五受陰非我、非我所，而非漏盡阿羅漢也。’” 
　　時，諸上座語陀娑比丘：“汝復還語差摩比丘：‘汝言我觀五受陰非我、非我所，而非漏盡阿羅漢，前后相違。’” 
　　陀娑比丘受諸上座比丘教，往語差摩比丘：“汝言我觀五受陰非我、非我所，而非漏盡阿羅漢，前后相違。” 
　　差摩比丘語陀娑比丘言：“我于五受陰觀察非我、非我所，而非阿羅漢者，我于我慢、我欲、我使，未斷、未知、未離、未吐。” 
　　陀娑比丘還至諸上座所，白諸上座：“差摩比丘言：‘我于五受陰觀察非我、非我所，而非漏盡阿羅漢者，于五受陰我慢、我欲、我使，未斷、未知、未離、未吐。’” 
　　諸上座復遣陀娑比丘語差摩比丘言：“汝言有我，于何所有我？為色是我？為我異色？受、想、行、識是我？為我異識耶？” 
　　差摩比丘語陀娑比丘言：“我不言色是我，我異色；受、想、行、識是我，我異識。然于五受陰我慢、我欲、我使，未斷、未知、未離、未吐。” 
　　差摩比丘語陀娑比丘言：“何煩令汝驅馳往反？汝取杖來，我自扶杖，詣彼上座，愿授以杖。”差摩比丘即自扶杖，詣諸上座。 
　　時，諸上座遙見差摩比丘扶杖而來，自為敷座，安停腳機，自往迎接，為持衣缽，命令就座，共相慰勞；慰勞已，語差摩比丘言：“汝言我慢，何所見我？色是我耶？我異色耶？受、想、行、識是我耶？我異識耶？” 
　　差摩比丘白言：“非色是我，非我異色；非受、想、行、識是我，非我異識。能于五受陰我慢、我欲、我使，未斷、未知、未離、未吐。譬如優缽羅、缽曇摩、拘牟頭、分陀利華香，為即根香耶？為香異根耶？為莖葉須精、粗香耶？為香異精、粗耶？為等說不？” 
　　諸上座答言：“不也，差摩比丘，非優缽羅、缽曇摩、拘牟頭、分陀利根即是香、非香異根，亦非莖葉須須精、粗是香，亦非香異精、粗也。” 
　　差摩比丘復問：“彼何等香？” 
　　上座答言：“是華香。” 
　　差摩比丘復言：“我亦如是。非色即我，我不離色；非受、想、行、識即我，我不離識。然我于五受陰見非我、非我所，而于我慢、我欲、我使，未斷、未知、未離、未吐。諸上座聽我說譬，凡智者，因譬類得解。譬如乳母衣，付浣衣者，以種種灰湯，浣濯塵垢，猶有余氣，要以種種雜香，薰令消滅。如是，多聞圣弟子離于五受陰，正觀非我、非我所，能于五受陰我慢、我欲、我使，未斷、未知、未離、未吐，然后于五受陰增進思惟，觀察生滅，此色、此色集、此色滅，此受、想、行、識，此識集、此識滅。于五受陰如是觀生滅已，我慢、我欲、我使，一切悉除，是名真實正觀。” 
　　差摩比丘說此法時，彼諸上座遠塵離垢，得法眼凈。差摩比丘不起諸漏，心得解脫，法喜利故，身病悉除。 
　　時，諸上座比丘語差摩比丘言：“我聞仁者初所說，已解已樂，況復重聞！所以問者欲發仁者微妙辯才，非為嬈亂汝，便堪能廣說如來、應、等正覺法。” 
　　時，諸上座聞差摩比丘所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，有比丘名焰摩迦，起惡邪見，作如是言：“如我解佛所說法，漏盡阿羅漢身壞命終更無所有。” 
　　時，有眾多比丘聞彼所說，往詣其所，語焰摩迦比丘言：“汝實作是說：‘如我解佛所說法，漏盡阿羅漢身壞命終更無所有’耶？” 
　　答言：“實爾，諸尊。” 
　　時，諸比丘語焰摩迦：“勿謗世尊，謗世尊者不善，世尊不作是說，汝當盡舍此惡邪見。” 
　　諸比丘說此語時，焰摩迦比丘猶執惡邪見，作如是言：“諸尊，唯此真實，異則虛妄。”如是三說。 
　　時，諸比丘不能調伏焰摩迦比丘，即便舍去，往詣尊者舍利弗所，語尊者舍利弗言：“尊者，當知彼焰摩迦比丘起如是惡邪見言：‘我解知佛所說法，漏盡阿羅漢身壞命終更無所有。’我等聞彼所說已，故往問焰摩迦比丘：‘汝實作如是知見耶？’彼答我言：‘諸尊，實爾，異則愚說。’我即語言：‘汝勿謗世尊，世尊不作此語，汝當舍此惡邪見。’再三諫彼，猶不舍惡邪見，是故我今詣尊者所，惟愿尊者，當令焰摩迦比丘息惡邪見，憐愍彼故！” 
　　舍利弗言：“如是，我當令彼息惡邪見。” 
　　時，眾多比丘聞舍利弗語，歡喜隨喜，而還本處。 
　　爾時，尊者舍利弗晨朝著衣持缽，入舍衛城乞食；食已，出城，還精舍舉衣缽已，往詣焰摩迦比丘所。時，焰摩迦比丘遙見尊者舍利弗來，即為敷座洗足，安停腳機奉迎，為執衣缽，請令就座。 
　　尊者舍利弗就座、洗足已，語焰摩迦比丘：“汝實作如是語：‘我解知世尊所說法，漏盡阿羅漢身壞命終無所有’耶？” 
　　焰摩迦比丘白舍利弗言：“實爾，尊者舍利弗。” 
　　舍利弗言：“我今問汝，隨意答我。云何，焰摩迦，色為常耶？為非常耶？” 
　　答言：“尊者舍利弗，無常。” 
　　復問：“若無常者，是苦不？” 
　　答言：“是苦。” 
　　復問：“若無常、苦是變易法，多聞圣弟子寧于中見我、異我、相在不？” 
　　答言：“不也，尊者舍利弗。” 
　　“受、想、行、識亦復如是。”復問：“云何，焰摩迦，色是如來耶？” 
　　答言：“不也，尊者舍利弗。” 
　　“受、想、行、識是如來耶？” 
　　答言：“不也，尊者舍利弗。” 
　　復問：“云何，焰摩迦，異色有如來耶？異受、想、行、識有如來耶？” 
　　答言：“不也，尊者舍利弗。” 
　　復問：“色中有如來耶？受、想、行、識中有如來耶？” 
　　答言：“不也，尊者舍利弗。” 
　　復問：“如來中有色耶？如來中有受、想、行、識耶？” 
　　答言：“不也，尊者舍利弗。” 
　　復問：“非色、受、想、行、識有如來耶？” 
　　答言：“不也，尊者舍利弗。” 
　　“如是，焰摩迦，如來見法真實，如住無所得，無所施設，汝云何言我解知世尊所說，漏盡阿羅漢身壞命終無所有，為時說耶？” 
　　答言：“不也，尊者舍利弗。” 
　　復問：“焰摩迦，先言我解知世尊所說，漏盡阿羅漢身壞命終無所有，云何今復言非耶？” 
　　焰摩迦比丘言：“尊者舍利弗，我先不解、無明故，作如是惡邪見說，聞尊者舍利弗說已，不解、無明，一切悉斷。” 
　　復問：“焰摩迦，若復問：‘比丘，如先惡邪見所說，今何所知見一切悉得遠離？’汝當云何答？” 
　　焰摩迦答言：“尊者舍利弗，若有來問者，我當如是答：‘漏盡阿羅漢色無常，無常者是苦，苦者寂靜、清涼、永沒；受、想、行、識亦復如是。’有來問者，作如是答。” 
　　舍利弗言：“善哉！善哉！焰摩迦比丘，汝應如是答。所以者何？漏盡阿羅漢色無常，無常者是苦，若無常、苦者，是生滅法；受、想、行、識亦復如是。” 
　　尊者舍利弗說是法時，焰摩迦比丘遠塵離垢，得法眼凈。 
　　尊者舍利弗語焰摩迦比丘：“今當說譬，夫智者以譬得解。如長者子，長者子大富多財，廣求仆從，善守護財物。時，有怨家惡人，詐來親附，為作仆從，常伺其便，晚眠早起，侍息左右，謹敬其事，遜其言辭，令主意悅，作親友想、子想，極信不疑，不自防護，然后手執利刀，以斷其命。焰摩迦比丘，于意云何？彼惡怨家，為長者親友，非為初始方便，害心常伺其便，至其終耶？而彼長者，不能覺知，至今受害。” 
　　答言：“實爾，尊者。” 
　　舍利弗語焰摩迦比丘：“于意云何？彼長者本知彼人詐親欲害，善自防護，不受害耶？” 
　　答言：“如是，尊者舍利弗。” 
　　“如是，焰摩迦比丘，愚癡無聞凡夫于五受陰作常想、安隱想、不病想、我想、我所想，于此五受陰保持護惜，終為此五受陰怨家所害。如彼長者，為詐親怨家所害而不覺知。焰摩迦，多聞圣弟子于此五受陰，觀察如病、如癰、如刺、如殺，無常、苦、空，非我、非我所，于此五受陰不著、不受，不受故不著，不著故自覺涅槃：我生已盡，梵行已立，所作已作，自知不受后有。” 
　　尊者舍利弗說是法時，焰摩迦比丘不起諸漏，心得解脫，尊者舍利弗為焰摩迦比丘說法，示教照喜已，從座起去。  
　　如是我聞：一時，佛住王舍城迦蘭陀竹園。 
　　爾時，有外道出家名仙尼，來詣佛所，恭敬問訊，于一面坐，白佛言：“世尊，先一日時，若沙門、若婆羅門、若遮羅迦、若出家，集于希有講堂，如是義稱：富蘭那迦葉為大眾主，五百弟子前后圍繞；其中有極聰慧者、有鈍根者，及其命終，悉不記說其所往生處。復有末迦梨瞿舍利子為大眾主，五百弟子前后圍繞；其諸弟子有聰慧者、有鈍根者，及其命終，悉不記說所往生處。如是先阇那毗羅胝子、阿耆多翅舍欽婆羅、迦羅拘陀迦旃延、尼揵陀若提子等，各與五百弟子前后圍繞，亦如前者。沙門瞿曇爾時亦在彼論中言：沙門瞿曇為大眾主，其諸弟子，有命終者，即記說言：‘某生彼處、某生此處。’我先生疑，云何沙門瞿曇得如此法？” 
　　佛告仙尼：“汝莫生疑！以有惑故，彼則生疑。仙尼當知，有三種師。何等為三？有一師，見現在世真實是我，如所知說，而無能知命終后事，是名第一師出于世間。復次，仙尼，有一師，見現在世真實是我，命終之后亦見是我，如所知說。復次，仙尼，有一師，不見現在世真實是我，亦復不見命終之后真實是我。仙尼，其第一師見現在世真實是我，如所知說者，名曰斷見；彼第二師，見今世后世真實是我，如所知說者，則是常見；彼第三師不見現在世真實是我，命終之后，亦不見我，是則如來、應、等正覺說，現法愛斷、離欲、滅盡、涅槃。” 
　　仙尼白佛言：“世尊，我聞世尊所說，遂更增疑。” 
　　佛告仙尼：“正應增疑。所以者何？此甚深處，難見難知，應須甚深照微妙至到，聰慧所了。凡眾生類，未能辯知。所以者何？眾生長夜異見、異忍、異求、異欲故。” 
　　仙尼白佛言：“世尊，我于世尊所，心得凈信。惟愿世尊為我說法，令我即于此座，慧眼清凈！” 
　　佛告仙尼：“今當為汝隨所樂說。” 
　　佛告仙尼：“色是常耶？為無常耶？” 
　　答言：“無常。” 
　　世尊復問：“仙尼，若無常者，是苦耶？” 
　　答言：“是苦。” 
　　世尊復問仙尼：“若無常、苦是變易法，多聞圣弟子寧于中見我、異我、相在不？” 
　　答言：“不也，世尊。” 
　　“受、想、行、識亦復如是。”復問：“云何，仙尼，色是如來耶？” 
　　答言：“不也，世尊。” 
　　“受、想、行、識是如來耶？” 
　　答言：“不也，世尊。” 
　　復問：“仙尼，異色有如來耶？異受、想、行、識有如來耶？” 
　　答言：“不也，世尊。” 
　　復問：“仙尼，色中有如來耶？受、想、行、識中有如來耶？” 
　　答言：“不也，世尊。” 
　　復問：“仙尼，如來中有色耶？如來中有受、想、行、識耶？” 
　　答言：“不也，世尊。” 
　　復問：“仙尼，非色，非受、想、行、識有如來耶？” 
　　答言：“不也，世尊。” 
　　佛告仙尼：“我諸弟子聞我所說，不悉解義而起慢無間等；非無間等故，慢則不斷；慢不斷故，舍此陰已，與陰相續生。是故，仙尼，我則記說，是諸弟子身壞命終，生彼彼處。所以者何？以彼有余慢故。仙尼，我諸弟子于我所說，能解義者，彼于諸慢得無間等；得無間等故，諸慢則斷；諸慢斷故，身壞命終，更不相續。仙尼，如是弟子我不說彼舍此陰已，生彼彼處。所以者何？無因緣可記說故。欲令我記說者，當記說：‘彼斷諸愛欲，永離有結，正意解脫，究竟苦邊。’我從昔來及今現在常說慢過、慢集、慢生、慢起，若于慢無間等觀，眾苦不生。” 
　　佛說此法時，仙尼出家遠塵離垢，得法眼凈。 
　　爾時，仙尼出家見法、得法，斷諸疑惑，不由他知，不由他度，于正法中，心得無畏；從座起，合掌白佛言：“世尊，我得于正法中出家修梵行不？” 
　　佛告仙尼：“汝于正法得出家、受具足戒、得比丘分。” 
　　爾時，仙尼得出家已，獨一靜處修不放逸，作如是思惟，所以族姓子剃除須發，正信、非家、出家學道，修行梵行，見法自知得證：我生已盡，梵行已立，所作已作，自知不受后有，得阿羅漢。 
　　聞佛所說，歡喜奉行。  
　　如是我聞：一時，佛住王舍城迦蘭陀竹園。爾時，有比丘名阿[少/兔]羅度，住耆阇崛山。 
　　時，有眾多外道出家往詣阿[少/兔]羅度所，共相問訊；共相問訊已，于一面住，白阿[少/兔]羅度言：“欲有所問，寧有閑暇為解釋不？” 
　　阿[少/兔]羅度語諸外道言：“隨所欲問，知者當答。” 
　　諸外道復問：“云何，尊者，如來死后為有耶？” 
　　阿[少/兔]羅度言：“如世尊說，此是無記。” 
　　又問：“如來死后為無耶？” 
　　阿[少/兔]羅度言：“如世尊說，此亦無記。” 
　　又問：“如來死后有無耶？非有非無耶？” 
　　阿[少/兔]羅度言：“如世尊說，此亦無記。” 
　　復問阿[少/兔]羅度言：“云何，尊者，如來死后有耶？說言無記。死后無耶？說言無記。死后有無耶？非有非無耶？說言無記。云何，尊者，沙門瞿曇為不知、不見耶？” 
　　阿[少/兔]羅度言：“世尊非不知、非不見。” 
　　時，諸外道于阿[少/兔]羅度所說，心不喜悅，呵罵已，從座起去。 
　　時，阿[少/兔]羅度知諸外道去已，往詣佛所，稽首佛足，于一面住，以諸外道所問，向佛廣說，白佛言：“世尊，彼如是問，我如是答，為順諸法說耶？得無謗世尊耶？為順法耶？為違法耶？無令他來難詰，墮呵責處耶？” 
　　佛告阿[少/兔]羅度言：“我今問汝，隨所問答。阿[少/兔]羅度，色為常耶？為無常耶？” 
　　答言：“無常。” 
　　“受、想、行、識，為常、無常耶？” 
　　答言：“無常，世尊。” 
　　“如焰摩迦契經廣說，乃至識是如來耶？” 
　　答曰：“不也。” 
　　佛告阿[少/兔]羅度：“作如是說者，隨順諸說，不謗如來，非為越次；如如來說，諸次法說，無有能來難詰訶責者。所以者何？我于色如實知，色集、色滅、色滅道跡如實知。阿[少/兔]羅度，若舍如來所作，無知無見說者，此非等說。” 
　　佛說此經已，阿[少/兔]羅度聞佛所說，歡喜奉行。  
　　如是我聞：一時，佛住婆祇國設首婆羅山鹿野深林中。 
　　爾時，有那拘羅長者，百二十歲，年耆根熟，羸劣苦病，而欲覲見世尊及先所宗重知識比丘；來詣佛所，稽首佛足，退坐一面，白佛言：“世尊，我年衰老，羸劣苦病，自力勉勵，覲見世尊及先所宗重知識比丘。惟愿世尊為我說法，令我長夜安樂！” 
　　爾時，世尊告那拘羅長者：“善哉！長者，汝實年老根熟，羸劣苦患，而能自力覲見如來并余宗重知識比丘。長者當知：于苦患身，常當修學不苦患身。” 
　　爾時，世尊為那拘羅長者示教照喜，默然而住。 
　　那拘羅長者聞佛所說，歡喜隨喜，禮佛而去。 
　　時，尊者舍利弗去世尊不遠，坐一樹下。那拘羅長者往詣尊者舍利弗所，稽首禮足，退坐一面。時，尊者舍利弗問長者言：“汝今諸根和悅，貌色鮮明，于世尊所得聞深法耶？” 
　　那拘羅長者白舍利弗：“今日世尊為我說法，示教照喜，以甘露法，灌我身心，是故我今諸根和悅，顏貌鮮明。” 
　　尊者舍利弗問長者言：“世尊為汝說何等法，示教照喜，甘露潤澤？” 
　　那拘羅長者白舍利弗：“我向詣世尊所，白世尊言：‘我年衰老，贏劣苦患，自力而來，覲見世尊及所宗重知識比丘。’佛告我言：‘善哉！長者，汝實衰老，羸劣苦患，而能自力詣我及見先所宗重比丘。汝今于此苦患之身，常當修學不苦患身。’世尊為我說如是法，示教照喜，甘露潤澤。” 
　　尊者舍利弗問長者言：“汝向何不重問世尊：云何苦患身、苦患心？云何苦患身、不苦患心？” 
　　長者答言：“我以是義故，來詣尊者，惟愿為我略說法要。” 
　　尊者舍利弗語長者言：“善哉！長者，汝今諦聽！當為汝說。愚癡無聞凡夫于色集、色滅、色患、色味、色離不如實知；不如實知故，愛樂于色，言色是我、是我所，而取攝受。彼色若壞、若異，心識隨轉，惱苦生；惱苦生已，恐怖、障礙、顧念、憂苦、結戀。于受、想、行、識亦復如是，是名身心苦患。 
　　“云何身苦患、心不苦患？多聞圣弟子于色集、色滅、色味、色患、色離如實知；如實知已，不生愛樂見色是我、是我所；彼色若變、若異，心不隨轉惱苦生；心不隨轉惱苦生已，得不恐怖、障礙、顧念、結戀。受、想、行、識亦復如是，是名身苦患、心不苦患。” 
　　尊者舍利弗說是法時，那拘羅長者得法眼凈。爾時，那拘羅長者見法、得法、知法、入法，度諸狐疑，不由于他，于正法中，心得無畏；從座起，整衣服，恭敬合掌，白尊者舍利弗：“我已超、已度，我今歸依佛、法、僧寶，為優婆塞，證知我，我今盡壽歸依三寶。” 
　　爾時，那拘羅長者聞尊者舍利弗所說，歡喜隨喜，作禮而去。  
　　如是我聞：一時，佛住釋氏天現聚落。 
　　爾時，有西方眾多比丘欲還西方安居，詣世尊所，稽首佛足，退坐一面。 
　　爾時，世尊為其說法，示教照喜。種種示教照喜已，時西方眾多比丘從座起，合掌白佛言：“世尊，我西方眾多比丘欲還西方安居，今請奉辭。” 
　　佛告西方諸比丘：“汝辭舍利弗未？” 
　　答言：“未辭。” 
　　佛告西方諸比丘：“舍利弗淳修梵行，汝當奉辭，能令汝等以義饒益，長夜安樂！” 
　　時，西方諸比丘辭退欲去。時，尊者舍利弗去佛不遠，坐一堅固樹下，西方諸比丘往詣尊者舍利弗所，稽首禮足，退坐一面，白尊者舍利弗言：“我等欲還西方安居，故來奉辭。” 
　　舍利弗言：“汝等辭世尊未？” 
　　答言：“已辭。” 
　　舍利弗言：“汝等還西方，處處異國，種種異眾，必當問汝。汝等今于世尊所，聞善說法，當善受、善持、善觀、善入，足能為彼具足宣說，不毀佛耶？不令彼眾難問、詰責、墮負處耶？” 
　　彼諸比丘白舍利弗：“我等為聞法故，來詣尊者，惟愿尊者具為我說，哀愍故！” 
　　尊者舍利弗告諸比丘：“閻浮提人聰明利根，若剎利、若婆羅門、若長者、若沙門，必當問汝：‘汝彼大師云何說法？以何教授汝？’當答言：‘大師唯說調伏欲貪，以此教授。’當復問汝：‘于何法中調伏欲貪？’當復答言：‘大師唯說于彼色陰調伏欲貪，于受、想、行、識陰調伏欲貪，我大師如是說法。’彼當復問：‘欲貪有何過患故，大師說于色調伏欲貪，受、想、行、識調伏欲貪？’汝復應答言：‘若于色欲不斷、貪不斷、愛不斷、念不斷、渴不斷者，彼色若變、若異，則生憂、悲、惱苦；受、想、行、識亦復如是。見欲貪有如是過故，于色調伏欲貪，于受、想、行、識調伏欲貪。’彼復當問：‘見斷欲貪、有何福利故，大師說于色調伏欲貪，于受、想、行、識調伏欲貪？’當復答言：‘若于色斷欲、斷貪、斷念、斷愛、斷渴，彼色若變、若異，不起憂、悲、惱苦；受、想、行、識亦復如是。’ 
　　“諸尊，若受諸不善法因緣故，今得現法樂住，不苦、不礙、不惱、不熱，身壞命終生于善處者，世尊終不說言‘當斷諸不善法’，亦不教人于佛法中修諸梵行，得盡苦邊。以受諸不善法因緣故，今現法苦住，障礙熱惱，身壞命終，墮惡道中，是故世尊說言‘當斷不善法’，于佛法中修諸梵行，平等盡苦，究竟苦邊。若受諸善法因緣，現法苦住，障礙熱惱，身壞命終墮惡道中者，世尊終不說受持善法，于佛法中，修諸梵行，平等盡苦，究竟苦邊。受持善法，現法樂住，不苦、不礙、不惱、不熱，身壞命終，生于善處，是故世尊贊嘆、教人受諸善法，于佛法中，修諸梵行，平等盡苦，究竟苦邊。” 
　　尊者舍利弗說是法時，西方諸比丘不起諸漏，心得解脫。尊者舍利弗說是法時，諸比丘歡喜隨喜，作禮而去。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“譬如池水方五十由旬，深亦如是，其水盈滿。復有士夫，以毛、以草，或以指爪，以渧彼水。諸比丘，于意云何？彼士夫水渧為多，池水為多？” 
　　比丘白佛：“彼士夫以毛、以草，或以指爪，所渧之水少，少不足言；池水甚多，百千萬倍，不可為比。” 
　　“如是，諸比丘，見諦者所斷眾苦，如彼池水，于未來世永不復生。” 
　　爾時，世尊說是法已，入室坐禪。時，尊者舍利弗于眾中坐。世尊入室去后，告諸比丘：“未曾所聞！世尊今日善說池譬。所以者何？圣弟子具足見諦，得無間等果。若凡俗邪見、身見、根本身見、集身見、生身見起，謂憂戚隱覆，慶吉保惜、說我、說眾生、說奇特矜舉，如是眾邪悉皆除滅，斷除根本；如折多羅樹，于未來世更不復生。 
　　“諸比丘，何等為見諦圣弟子斷上眾邪，于未來世永不復起？愚癡無聞凡夫見色是我、異我、我在色、色在我；見受、想、行、識，是我、異我、我在識、識在我。 
　　“云何見色是我？得地一切入處正受，觀已，作是念：‘地即是我，我即是地，我及地唯一無二，不異不別。’如是水、火、風、青、黃、赤、白一切入處正受，觀已，作是念：‘行即是我，我即是行，唯一無二，不異不別。’如是于一切入處，一一計我，是名色即是我。云何見色異我？若彼見受是我，見受是我已，見色是我所，或見想、行、識即是我，見色是我所。云何見我中色？謂見受是我，色在我中；又見想、行、識即是我，色在我中。云何見色中我？謂見受即是我，于色中住，入于色，周遍其四體；見想、行、識是我，于色中住，周遍其四體，是名色中我。 
　　“云何見受即是我？謂六受身：眼觸生受，耳、鼻、舌、身、意觸生受。此六受身一一見是我，我是受，是名受即是我。云何見受異我？謂見色是我，受是我所；謂想、行、識是我，受是我所，是名受異我。云何見我中受？謂色是我，受在其中；想、行、識是我，受在其中，是謂我中受。云何見受中我？謂色是我，于受中住，周遍其四體；想、行、識是我，于受中住，周遍其四體，是名受中我。 
　　“云何見想即是我？謂六想身：眼觸生想，耳、鼻、舌、身、意觸生想。此六想身一一見是我，是名想即是我。云何見想異我？謂見色是我，想是我所；受、行、識是我，想是我所，是名想異我。云何見我中想？謂色是我，想在中住；受、行、識是我，想在中住。云何見想中我？謂色是我，于想中住，周遍其四體；受、行、識是我，于想中住，周遍其四體，是名想中我。 
　　“云何見行是我？謂六思身：眼觸生思，耳、鼻、舌、身意觸生思。于此六思身一一見是我，是名行即是我。云何見行異我？謂色是我，行是我所；受、想、識是我，行是我所，是名行異我。云何見我中行？謂色是我，行在中住；受、想、行、識是我，行在中住，是謂我中行。云何見行中我？謂色是我，于行中住，周遍其四體；謂受、想、識是我，于行中住，周遍其四體，是名行中我。 
　　“云何見識即是我？謂六識身：眼識、耳、鼻、舌、身、意識身。于此六識身一一見是我，是名識即是我。云何見識異我？見色是我，識是我所；見受、想、行是我，識是我所，是名識異我。云何見我中識？謂色是我，識在中住；受、想、行是我，識在中住，是名我中識。云何識中我？謂色是我，于識中住，周遍其四體；受、想、行是我，于識中住，周遍其四體，是名識中我。 
　　“如是圣弟子見四真諦，得無間等果，斷諸邪見，于未來世永不復起。所有諸色，若過去若未來若現在、若內若外、若粗若細、若好若丑、若遠若近，一向積聚，作如是觀：一切無常、一切苦、一切空、一切非我，不應愛樂、攝受、保持；受、想、行、識亦復如是，不應愛樂、攝受、保持，如是觀。善系心住，不愚于法，復觀精進，離諸懈怠，心得喜樂，身心猗息，寂靜舍住。具諸道品，修行滿足，永離諸惡，非不消煬、非不寂滅，滅而不起、減而不增、斷而不生，不生、不取、不著，自覺涅槃：我生已盡，梵行已立，所作已作，自知不受后有。” 
　　舍利弗說是法時，六十比丘不受諸漏，心得解脫。佛說此經已，諸比丘聞佛所說，歡喜奉行。  
　　如是我聞：一時，佛住毗舍離獼猴池側。 
　　毗舍離國有尼揵子，聰慧明哲，善解諸論，有聰明慢；所廣集諸論，妙智入微，為眾說法，超諸論師，每作是念：“諸沙門、婆羅門無敵我者，乃至如來亦能共論。諸論師輩，聞我名者，頭額津腋下汗，毛孔流水。我論議風，能偃草折樹，摧破金石，伏諸龍象，何況人間諸論師輩，能當我者？” 
　　時，有比丘名阿濕波誓，晨朝著衣持缽，威儀詳序，端視平涉，入城乞食。爾時，薩遮尼揵子，有少緣事，詣諸聚落，從城門出，遙見比丘阿濕波誓，即詣其所，問言：“沙門瞿曇為諸弟子云何說法？以何等法教諸弟子，令其修習？” 
　　阿濕波誓言：“火種居士，世尊如是說法教諸弟子，令隨修學，言：‘諸比丘，于色當觀無我，受、想、行、識當觀無我。此五受陰勤方便觀，如病、如癰、如刺、如殺，無常、苦、空、非我。’” 
　　薩遮尼揵子聞此語心不喜，作是言：“阿濕波誓，汝必誤聽，沙門瞿曇終不作是說。若沙門瞿曇作是說者，則是邪見，我當詣彼難詰令止。” 
　　爾時，薩遮尼揵子往詣聚落——諸離車等集會之處，語諸離車言：“我今日見沙門瞿曇第一弟子，名阿濕波誓，薄共論議，若如其所說者，我當詣彼沙門瞿曇，與共論議，進卻回轉，必隨我意。譬如士夫刈拔茇草，手執其莖，空中抖擻，除諸亂穢；我亦如是，與沙門瞿曇論議難詰，執其要領，進卻回轉，隨其所欲，去其邪說。如沽酒家執其酒囊，壓取清醇，去其糟滓；我亦如是，詣法門瞿曇論議難詰，進卻回轉，取其清真，去諸邪說。如織席師，以席盛諸穢物，欲市賣時，以水洗澤，去諸臭穢；我亦如是，詣沙門瞿曇所，與共論議，進卻回轉，執其綱領，去諸穢說。譬如王家調象之師，牽大醉象，入深水中，洗其身體、四支、耳、鼻，周遍沐浴，去諸粗穢；我亦如是，詣沙門瞿曇所，論議難詰，進卻回轉，隨意自在，執其要領，去諸穢說。如諸離車，亦應共往觀其得失。” 
　　中有離車作如是言：“若薩遮尼揵子能與沙門瞿曇共論議者，無有是處！”復有說言：“薩遮尼揵子聰慧利根，能共論議。”時，有五百離車與薩遮尼揵子共詣佛所，為論議故。 
　　爾時，世尊于大林中，坐一樹下，住于天住。時，有眾多比丘出房外林中經行，遙見薩遮尼揵子來，漸漸詣諸比丘所，問諸比丘言：“沙門瞿曇住在何所？” 
　　比丘答言：“在大林中，依一樹下，住于天住。” 
　　薩遮尼揵子即詣佛所，恭敬問訊，于一面坐。諸離車長者亦詣佛所，有恭敬者，有合掌問訊者，問訊已，于一面住。 
　　時，薩遮尼揵子白佛言：“我聞瞿曇作如是說法，作如是教授諸弟子：教諸弟子于色觀察無我，受、想、行、識觀察無我。此五受陰勤方便觀察，如病、如癰、如刺、如殺，無常、苦、空、非我。為是瞿曇有如是教，為是傳者毀瞿曇耶？如說說耶？不如說說耶？如法說耶？法次法說耶？無有異忍來相難詰，令墮負處耶？” 
　　佛告薩遮尼揵子：“如汝所聞，彼如說說、如法說、法次法說，非為謗毀，亦無難問令墮負處。所以者何？我實為諸弟子如是說法。我實常教諸弟子，令隨順法教，令觀色無我，受、想、行、識無我，觀此五受陰如病、如癰、如刺、如殺，無常、苦、空、非我。” 
　　薩遮尼揵子白佛言：“瞿曇，我今當說譬。” 
　　佛告薩遮尼揵子：“宜知是時。” 
　　“譬如世間一切所作皆依于地，如是色是我人，善惡從生；受、想、行、識是我人，善惡從生。又復譬如人界、神界、藥草、樹木，皆依于地而得生長；如是色是我人，受、想、行、識是我人。” 
　　佛告火種居士：“汝言色是我人，受、想、行、識是我人耶？” 
　　答言：“如是，瞿曇，色是我人，受、想、行、識是我人，此等諸眾悉作是說。” 
　　佛告火種居士：“且立汝論，本用引眾人為？” 
　　薩遮尼揵子白佛言：“色實是我人。” 
　　佛告火種居士：“我今問汝，隨意答我。譬如國王，于自國土有罪過者，若殺、若縛、苦擯、若鞭，斷絕手足；若有功者，賜其象馬、車乘、城邑、財寶，悉能爾不？” 
　　答言：“能爾，瞿曇。” 
　　佛告火種居士：“凡是主者，悉得自在不？” 
　　答言：“如是，瞿曇。” 
　　佛告火種居士：“汝言色是我，受、想、行、識即是我，得隨意自在，令彼如是，不令如是耶？” 
　　時，薩遮尼揵子默然而住。 
　　佛告火種居士：“速說！速說！何故默然？” 
　　如是再三，薩遮尼揵子猶故默然。 
　　時，有金剛力士鬼神持金剛杵，猛火熾然，在虛空中臨薩遮尼揵子頭上，作是言：“世尊再三問，汝何故不答？我當以金剛杵碎破汝頭，令作七分。” 
　　佛神力故，唯令薩遮尼揵子見金剛神，余眾不見。薩遮尼揵子得大恐怖，白佛言：“不爾，瞿曇。” 
　　佛告薩遮尼揵子：“徐徐思惟，然后解說。汝先于眾中說色是我，受、想、行、識是我，而今言不，前后相違。汝先常說言：‘色是我，受、想、行、識是我。’火種居士，我今問汝，色為常耶？為無常耶？” 
　　答言：“無常，瞿曇。” 
　　復問：“無常者，是苦耶？” 
　　答言：“是苦，瞿曇。” 
　　復問：“無常、苦者是變易法，多聞圣弟子寧于中見我、異我、相在不？” 
　　答曰：“不也，瞿曇。” 
　　“受、想、行、識亦如是說。”佛告火種居士：“汝好思而后說。” 
　　復問火種居士：“若于色未離貪、未離欲、未離念、未離愛、未離渴，彼色若變、若異，當生憂、悲、惱苦不？” 
　　答曰：“如是，瞿曇。” 
　　“受、想、行、識亦如是說。”復問：“火種居士，于色離貪、離欲、離念、離愛、離渴，彼色若變、若異，則不生憂、悲、惱苦耶？” 
　　答曰：“如是，瞿曇，如實無異。” 
　　“受、想、行、識亦如是說。火種居士，譬如士夫身嬰眾苦，常與苦俱，彼苦不斷不舍，當得樂不？” 
　　答言：“不也，瞿曇。” 
　　“如是，火種居士，身嬰眾苦，常與苦俱，彼苦不斷、不舍，不得樂也。火種居士，譬如士夫持斧入山，求堅實材，見芭蕉樹洪大臃直，即斷其根葉，剽剝其皮，乃至窮盡，都無堅實。火種居士，汝亦如是，自立論端，我今善求真實之義，都無堅實，如芭蕉樹也。而于此眾中敢有所說：‘我不見沙門、婆羅門中，所知、所見能與如來、應、等正覺所知、所見共論議，不摧伏者。’而便自說：‘我論議風，偃草折樹，能破金石，調伏龍象，要能令彼額津腋汗，毛孔水流。’汝今自論己義而不自立，先所夸說能伏彼相，今盡自取，而不能動如來一毛。” 
　　爾時，世尊于大眾中，被郁多羅僧，現胸而示：“汝等試看，能動如來一毛以不？” 
　　爾時，薩遮尼揵子默然低頭，慚愧失色。爾時，眾中有一離車，名突目佉，從座起，整衣服，合掌白佛言：“世尊，聽我說譬。” 
　　佛告突目佉：“宜知是時。” 
　　突目佉白佛言：“世尊，譬如有人執持斗斛，于大聚谷中，取二三斛，今此薩遮尼揵子亦復如是。世尊，譬如長者巨富多財，忽有罪過，一切財物悉入王家；薩遮尼揵遮子亦復如是，所有才辯悉為如來之所攝受。譬如城邑聚落邊有大水，男女大小悉入水戲，取水中蟹，截斷其足，置于陸地，以無足故，不能還復入于大水；薩遮尼揵子亦復如是，諸有才辯悉為如來之所斷截，終不復敢重詣如來命敵論議。” 
　　爾時，薩遮尼揵子忿怒熾盛，罵唾突目佉離車言：“汝粗疏物！不審諦何為其鳴？吾自與沙門瞿曇論，何豫汝事？” 
　　薩遮尼揵子呵罵突目佉已，復白佛言：“置彼凡輩鄙賤之說，我今別有所問。” 
　　佛告薩遮尼揵子：“恣汝所問，當隨問答。” 
　　“云何，瞿曇，為弟子說法，令離疑惑？” 
　　佛告火種居士：“我為諸弟子說諸所有色，若過去若未來若現在、若內若外、若粗若細、若好若丑、若遠若近，彼一切如實觀察非我、非異我、不相在；受、想、行、識亦復如是。彼學必見跡不斷壞，堪任成就，厭離知見，守甘露門，雖非一切悉得究竟，具向涅槃。如是弟子從我教法，得離疑惑。” 
　　復問瞿曇：“復云何教諸弟子，于佛法得盡諸漏、無漏，心解脫、慧解脫，現法自知作證：我生已盡，梵行已立，所作已作，自知不受后有？” 
　　佛告火種居士：“正以此法，諸所有色，若過去若未來若現在、若內若外、若粗若細、若好若丑、若遠若近，彼一切如實知非我、非異我、不相在；受、想、行、識亦復如是。彼于爾時成就三種無上：智無上、解脫無上、解脫知見無上。成就三種無上已，于大師所恭敬、尊重、供養如佛。世尊覺一切法，即以此法調伏弟子，令得安隱、令得無畏、調伏寂靜、究竟涅槃。世尊為涅槃故，為弟子說法。火種居士，我諸弟子于此法中，得盡諸漏，得心解脫，得慧解脫，于現法中自知作證：我生已盡，梵行已立，所作已作，自知不受后有。” 
　　薩遮尼揵子白佛言：“瞿曇，猶如壯夫，鋒刃亂下，猶可得免；瞿曇論手，難可得脫。如盛毒蛇，猶可得避；曠澤猛火，猶可得避；兇惡醉象，亦可得免；狂餓師子，悉可得免；沙門瞿曇論議手中，難可得脫。非我凡品，輕躁鄙夫，論具不備，以論議故，來詣瞿曇。沙門瞿曇，此毗舍離豐樂國土，有遮波梨支提、漆庵羅樹支提、多子支提、瞿曇在拘樓陀支提、婆羅受持支提、舍重擔支提、力士寶冠支提。世尊，當安樂于此毗舍離國，諸天、魔、梵、沙門、婆羅門，及諸世間，于世尊所，常得恭敬、奉事、供養，令此諸天、魔、梵、沙門、婆羅門，長夜安樂！惟愿止此，明朝與諸大眾，受我薄食。” 
　　爾時，世尊默然而許。時，薩遮尼揵子知佛世尊默然受請已，歡喜隨喜，從座起去。 
　　爾時，薩遮尼揵子于彼道中，語諸離車：“我已請沙門瞿曇及諸大眾，供設飯食。汝等人各辦一釜食，送至我所。” 
　　諸離車各還其家，星夜供辦，晨朝送至薩遮尼揵子所。薩遮尼揵子晨朝灑掃敷座，供辦凈水，遺使詣佛，白言：“時到。” 
　　爾時，世尊與諸大眾，著衣持缽，往薩遮尼揵子所，大眾前坐。薩遮尼揵子自手奉施清凈飲食，充足大眾；食已，洗缽竟。薩遮尼揵子知佛食竟，洗缽已，取一卑床于佛前坐。爾時，世尊為薩遮尼揵子說隨喜偈言：  
　　“于諸大會中，奉火為其最； 
　　　闈陀經典中，婆毗諦為最； 
　　　人中王為最，諸河海為最； 
　　　諸星月為最，諸明日為最； 
　　　十方天人中，等正覺為最！”  
　　爾時，世尊為薩遮尼揵子種種說法，示教照喜已，還歸本處。 
　　時，諸比丘于彼道中眾共論議：“五百離車各為薩遮尼揵子供辦飲食，彼諸離車于何得福？薩遮尼揵子于何得福？” 
　　爾時，諸比丘還自住處，舉衣缽，洗足已，至世尊所，頭面禮足，退坐一面，白佛言：“世尊，我等向于路中自共論議：‘五百離車為薩遮尼揵子供辦飲食，供養世尊、諸大眾。彼諸離車于何得福？薩遮尼揵子于何得福？’” 
　　佛告諸比丘：“彼諸離車供辦飲食，為薩遮尼揵子，于薩遮尼揵子所因緣得福；薩遮尼揵子得福佛功德。彼諸離車得施有貪、恚、癡因緣果報，薩遮尼揵子得施無貪、恚、癡因緣果報。”  
　　彼多羅十問，差摩焰仙尼， 
　　阿[少/兔]羅長者，西毛端薩遮。  
雜阿含經卷第六  
　　如是我聞：一時，佛住摩拘羅山。 
　　時，有侍者比丘名曰羅陀，晡時從禪覺，往詣佛所，禮佛足，退坐一面，白佛言：“如世尊說有流，云何名有流？云何名有流滅？” 
　　佛告羅陀：“善哉所問！當為汝說。所謂有流者，愚癡無聞凡夫于色集、色滅、色味、色患、色離不如實知；不如實知故，于色愛樂、贊嘆、攝受、染著。緣愛樂色故取，緣取故有，緣有故生，緣生故老、病、死、憂、悲、惱苦增，如是純大苦聚斯集起。受、想、行、識亦復如是，是名有流。 
　　“多聞圣弟子于色集、色滅、色味、色患、色離如實知；如實如故，于彼色不起愛樂、贊嘆、攝受、染著；不愛樂、贊嘆、攝受、染著故，色愛則滅，愛滅則取滅，取滅則有滅，有滅則生滅，生滅則老、病、死、憂、悲、苦惱滅，如是純大苦聚滅。受、想、行、識亦復如是，是名如來所說有流、有流滅。” 
　　佛說此經已，羅陀比丘聞佛所說，歡喜奉行。  
　　如是我聞：一時，佛住摩拘羅山。 
　　時，有侍者比丘名羅陀，晡時從禪覺，往詣佛所，禮佛足，退坐一面，白佛言：“世尊，如世尊說色斷知，受、想、行、識斷知。世尊，云何色斷知，受、想、行、識斷知？” 
　　佛告羅陀：“善哉所問！當為汝說。于色憂、悲、苦惱盡，離欲、滅、息沒，是名色斷知；于受、想、行、識，憂、悲、惱苦盡，離欲、滅、息沒，是名受、想、行、識斷知。” 
　　佛說此經已，羅陀比丘聞佛所說，歡喜奉行。  
　　如是我聞：一時，佛住在摩拘羅山。時，有侍者比丘名曰羅陀。 
　　時，有眾多外道出家詣尊者羅陀所，共相問訊已，退坐一面，問尊者羅陀言：“汝何故于沙門瞿曇所出家修梵行？” 
　　尊者羅陀答言：“我為斷苦故，于世尊所出家修梵行。” 
　　復問：“汝為斷何等苦故，于沙門瞿曇所出家修梵行？” 
　　羅陀答言：“為斷色苦故，于世尊所出家修梵行；斷受、想、行、識苦故，于世尊所出家修梵行。” 
　　時，諸外道出家聞尊者羅陀所說，心不喜，從座起，呵罵而去。 
　　爾時，尊者羅陀知諸外道出家去已，作是念：“我向如是說，將不毀謗世尊耶？如說說耶？如法說、法次法說耶？將不為他難問詰責墮負處耶？” 
　　爾時，尊者羅陀晡時從禪覺，往詣佛所，稽首佛足，卻住一面，以其上事具白佛言：“世尊，我向所說，得無過耶？將不毀謗世尊耶？不為他人難問詰責墮負處耶？如說說耶？如法說、法次法說耶？” 
　　佛告羅陀：“汝成實說，不毀如來，如說說、如法說、法次法說。所以者何？羅陀，色苦，為斷彼苦故，出家修梵行；受、想、行、識苦，為斷彼苦故，出家修梵行。” 
　　佛說此經已，羅陀比丘聞佛所說，歡喜奉行。  
　　如是我聞：一時，佛住摩拘羅山。時，有侍者比丘名曰羅陀。 
　　時，有眾多外道出家至尊者羅陀所，共相問訊已，退坐一面，問羅陀言：“汝為何等故，于沙門瞿曇所出家修梵行？” 
　　羅陀答言：“我為知苦故，于世尊所出家修梵行。” 
　　時，諸外道聞羅陀所說，心不喜，從座起，呵罵而去。 
　　爾時，羅陀晡時從禪覺，往詣佛所，稽首佛足，退坐一面，以其上事具白佛言：“世尊，我向所說，得無毀謗世尊耶？將不令他難問詰責墮負處耶？不如說說、非如法說、非法次法說耶？” 
　　佛告羅陀：“汝真實說，不毀如來，不令他人難問詰責墮負處也，是如說說、如法說、法次法說。所以者何？色是苦，為知彼苦故，于如來所出家修梵行；受、想、行、識是苦，為知彼苦故，于如來所出家修梵行。” 
　　佛說此經已，羅陀比丘聞佛所說，歡喜奉行。  
　　如是我聞：一時，佛住摩拘羅山。時，有侍者比丘名曰羅陀。 
　　時，有眾多外道出家至尊者羅陀所，共相問訊巳，退坐一面，問羅陀言：“汝為何等故，于沙門瞿曇所出家修梵行？” 
　　羅陀答言：“為于色憂、悲、惱苦盡、離欲、滅、寂沒故，于如來所出家修梵行；為于受、想、行、識，憂、悲、惱苦盡、離欲、滅、寂沒故，于如來所出家修梵行。” 
　　爾時，眾多外道出家聞是已，心不喜，從座起，呵罵而去。 
　　爾時，羅陀晡時從禪覺，往詣佛所，稽首禮足，退坐一面，以其上事具白佛言：“世尊，我得無謗世尊耶？不令他人來難問詰責墮負處耶？不如說說、非如法說、非法次法說耶？” 
　　佛告羅陀：“汝真實說，不謗如來，不令他人難問詰責墮負處也，如說說、如法說、法次法說。所以者何？羅陀，色憂、悲、惱苦，為斷彼故，于如來所出家修梵行；受、想、行、識，憂、悲、惱苦，為斷彼故，于如來所出家修梵行。” 
　　佛說此經已，羅陀比丘聞佛所說，歡喜奉行。  
　　如是我聞：一時，佛住摩拘羅山。時，有侍者比丘名曰羅陀。 
　　時，有眾多外道出家至羅陀所，共相問訊已，退坐一面，問羅陀言：“汝何故于沙門瞿曇所出家修梵行？” 
　　羅陀答言：“于色見我、我所、我慢使系著，彼若盡、離欲、滅、寂沒；于受、想、行、識，見我、我所、我慢使系著，彼若盡、離欲、滅、寂沒故，于世尊所出家修梵行。” 
　　諸外道出家聞是語，心不喜，從座起，呵罵而去。 
　　羅陀比丘晡時從禪覺，往詣佛所，稽首禮足，退坐一面，以其上事具白佛言：“世尊，我之所說，得無毀謗世尊耶？不令他人難問詰責墮負處耶？不如說說、不如法說、非法次法說耶？” 
　　佛告羅陀：“汝真實說，不謗如來，不令他人難問詰責墮負處也，是如說說、如法說、法次法說。所以者何？于色見我、我所、我慢使系著，彼若盡、離欲、滅、寂沒故；受、想、行、識，見我、我所、我慢使系著，彼若盡、離欲、滅、寂沒故，于如來所出家修梵行。” 
　　佛說此經已，羅陀比丘聞佛所說，歡喜奉行。  
　　如是我聞：一時，佛住摩拘羅山。時，有侍者比丘名曰羅陀。 
　　時，有眾多外道出家至羅陀所，共相問訊已，退坐一面，問羅陀言：“汝何故于沙門瞿曇所出家修梵行？” 
　　羅陀答言：“于色有漏，障礙、熱惱、憂悲，彼若盡、離欲、滅、寂沒；受、想、行、識有漏，障礙、熱惱、憂悲，彼若盡、離欲、滅、寂沒故，于如來所出家修梵行。” 
　　時，眾多外道出家聞是已，心不喜，從座起，呵罵而去。 
　　爾時，羅陀晡時從禪覺，往詣佛所，稽首佛足，退坐一面，以其上事具白佛言：“世尊，我之所說，將無謗世尊耶？不令他人難問詰責墮負處耶？不如說說、不如法說、非法次法說耶？” 
　　佛告羅陀：“汝真實說，不謗如來。所以者何？色有漏，有障礙、熱惱、憂悲，彼若盡、離欲、滅、寂沒；受、想、行、識有漏，障礙、熱惱、憂悲，彼若盡、離欲、滅、寂沒故，于如來所出家修梵行。” 
　　佛說此經已，羅陀比丘聞佛所說，歡喜奉行。  
　　如是我聞：一時，佛住摩拘羅山。時，有侍者比丘名曰羅陀。 
　　時，有外道出家至羅陀所，共相問訊已，退坐一面，問羅陀言：“汝何故于沙門瞿曇所出家修梵行？” 
　　羅陀答言：“于色貪、恚、癡，彼若盡、離欲、滅、寂沒；于受、想、行、識，貪、恚、癡，彼若盡、離欲、滅、寂沒，于如來所出家修梵行。” 
　　諸外道聞是語已，心不喜，從座起，呵責而去。 
　　羅陀比丘晡時從禪覺，往詣佛所，稽首佛足，退坐一面，以其上事具白佛言：“世尊，我之所說，將無謗世尊耶？不令他人難問詰責墮負處耶？不如說說、不如法說、非法次法說耶？” 
　　佛告羅陀：“汝真實說，不謗如來，不令他人難問詰責墮負處也，如說說、如法說、法次法說。所以者何？于色貪、恚、癡，彼若盡、離欲、滅、寂沒；于受、想、行、識，貪、恚、癡，彼若盡、離欲、滅、寂沒故，于如來所出家修梵行。” 
　　佛說此經已，羅陀比丘聞佛所說，歡喜奉行。  
　　如是我聞：一時，佛住摩拘羅山。時，有侍者比丘名曰羅陀。 
　　時，有眾多外道出家至羅陀所，共相問訊已，退坐一面，問羅陀言：“汝何故于沙門瞿曇所出家修梵行？” 
　　羅陀答言：“于色欲、愛、喜，彼若盡、離欲、滅、寂沒；于受、想、行、識，欲、愛、喜，彼若盡、離欲、滅、寂沒故，于如來所出家修梵行。” 
　　時，諸外道聞是語巳，心不喜，從座起，呵罵而去。 
　　羅陀比丘晡時從禪覺，詣佛所，稽首佛足，退坐一面，以其上說具白佛言：“世尊，我之所說，不謗如來耶？不令他人難問詰責墮負處耶？不如說說、不如法說、非法次法說耶？” 
　　佛告羅陀：“汝真實說，不謗如來，不令他人難問呵責墮負處也，如說說、如法說、如法次法說。所以者何？于色欲、愛、喜，彼若盡、離欲、滅、寂沒；于受、想、行、識，欲、愛、喜，彼若盡、離欲、滅、寂沒故，于如來所出家修梵行。” 
　　佛說此經已，羅陀比丘聞佛所說，歡喜奉行。  
　　如是我聞：一時，佛住摩拘羅山。時，有侍者比丘名曰羅陀。 
　　爾時，世尊告羅陀言：“諸所有色，若過去若未來若現在、若內若外、若粗若細、若好若丑、若遠若近，彼一切當觀皆是魔所作；諸所有受、想、行、識，若過去若未來若現在、若內若外、若粗若細、若好若丑、若遠若近，彼一切當觀皆是魔所作。” 
　　佛告羅陀：“色為常耶？為無常耶？” 
　　答曰：“無常，世尊。” 
　　復問：“若無常者，是苦耶？” 
　　答曰：“是苦，世尊。” 
　　“受、想、行、識亦復如是。”復問：“羅陀，若無常、苦者是變易法，多聞圣弟子寧于中見色是我、異我、相在不？” 
　　答曰：“不也，世尊。” 
　　“受、想、行、識亦復如是。”佛告羅陀：“若多聞圣弟子于此五受陰不見是我、是我所故，于諸世間都無所取，無所取故無所著，無所著故自覺涅槃：我生已盡，梵行已立，所作已作，自知不受后有。” 
　　佛說此經已，羅陀比丘聞佛所說，歡喜奉行。  
　　如是我聞：一時，佛住摩拘羅山。時，有侍者比丘名曰羅陀。 
　　爾時，世尊告羅陀比丘言：“諸所有色，若過去若未來若現在、若內若外、若粗若細、若好若丑、若遠若近，彼一切皆是死法；所有受、想、行、識，若過去若未來若現在、若內若外、若粗若細、若好若丑、若遠若近，彼一切皆是死法。” 
　　佛告羅陀：“色為常耶？為無常耶？” 
　　答曰：“無常，世尊。” 
　　復問：“若無常者是苦耶？” 
　　答曰：“是苦，世尊。” 
　　“受、想、行、識，為常、為無常耶？” 
　　答曰：“無常，世尊。” 
　　復問：“若無常者是苦耶？” 
　　答曰：“是苦，世尊。” 
　　復問：“若無常、苦者是變易法，多聞圣弟子寧于中見是我、異我、相在不？” 
　　答曰：“不也，世尊。” 
　　佛告羅陀：“若多聞圣弟子于此五受陰如實觀察非我、非我所者，于諸世間都無所取，無所取者無所著，無所著故自覺涅槃：我生已盡，梵行已立，所作已作，自知不受后有。” 
　　佛說此經已，羅陀比丘聞佛所說，歡喜奉行。  
　　如是我聞：一時，佛住摩拘羅山。 
　　時，有侍者比丘名曰羅陀，白佛言：“世尊，所謂眾生者，云何名為眾生？” 
　　佛告羅陀：“于色染著纏綿，名曰眾生；于受、想、行、識染著纏綿，名曰眾生。” 
　　佛告羅陀：“我說于色境界當散壞消滅，于受、想、行、識境界當散壞消滅，斷除愛欲，愛盡則苦盡，苦盡者我說作苦邊。譬如聚落中諸小男小女嬉戲，聚土作城郭宅舍，心愛樂著，愛未盡、欲未盡、念未盡、渴未盡，心常愛樂、守護，言：‘我城郭，我舍宅。’若于彼土聚愛盡、欲盡、念盡、渴盡，則以手撥足蹴，令其消散。如是，羅陀，于色散壞消滅愛盡，愛盡故苦盡，苦盡故我說作苦邊。” 
　　佛說此經已，羅陀比丘聞佛所說，歡喜奉行。  
　　如是我聞：一時，佛住摩拘羅山。 
　　時，有侍者比丘名曰羅陀，往詣佛所，稽首禮足，退坐一面，白佛言：“善哉！世尊，為我略說法要。我聞法已，我當獨一靜處，專心思惟，不放逸住，所以族姓子剃除須發，身著染衣，正信、非家、出家學道，增加精進，修諸梵行，見法自知作證：我生已盡，梵行已立，所作已作，自知不受后有。” 
　　爾時，世尊告羅陀曰：“善哉！羅陀，能于佛前問如是義。諦聽！善思！當為汝說。羅陀，當知有身、有身集、有身滅、有身滅道跡。何等為有身？謂五受陰：色受陰，受、想、行、識受陰。云何有身集？謂當來有愛、貪、喜俱，于彼彼愛樂，是名有身集。云何有身滅？謂當有愛、喜、貪俱，彼彼愛樂，無余斷舍、吐盡、離欲、寂沒，是名有身盡。云何有身滅道跡？謂八正道——正見、正志、正語、正業、正命、正方便、正念、正定，是名有身滅道跡。有身當知，有身集當斷，有身滅當證，有身滅道跡當修。羅陀，若多聞圣弟子于有身若知、若斷，有身集若知、若斷，有身滅若知、若證，有身滅道跡若知、若修已，羅陀，名斷愛、離愛、轉結、止慢無間等，究竟苦邊。” 
　　羅陀比丘聞佛所說，歡喜奉行，從座起，作禮而去。世尊如是教授已，羅陀比丘獨一靜處，專精思惟，所以善男子剃除須發，著染色衣，正信、非家、出家學道，增益精進，修諸梵行，見法自知作證：我生已盡，梵行已立，所作已作，自知不受后有，成阿羅漢，心善解脫。 
　　佛說此經已，羅陀比丘聞佛所說，歡喜奉行。  
　　如是我聞：一時，佛住摩拘羅山。時，有侍者比丘名曰羅陀。 
　　爾時，世尊告羅陀比丘言：“比丘，諸有色，若過去若未來若現在、若內若外、若粗若細、若好若丑、若遠若近，彼一切當觀皆是魔；受、想、行、識，若過去若未來若現在、若內若外、若粗若細、若好若丑、若遠若近，彼一切當觀皆是魔。羅陀，于意云何？色為常耶？為無常耶？” 
　　答曰：“無常，世尊。” 
　　“若無常者，是苦耶？” 
　　答曰：“是苦，世尊。” 
　　“若無常、苦者是變易法，多聞圣弟子寧于中見我不？” 
　　答曰：“不也，世尊。” 
　　“受、想、行、識亦復如是。是故，羅陀，多聞圣弟子于色生厭，于受、想、行、識生厭，厭故不樂，不樂故解脫，解脫知見：我生已盡，梵行已立，所作已作，自知不受后有。” 
　　佛說此經已，羅陀比丘聞佛所說，歡喜奉行。  
　　如是我聞：一時，佛住摩拘羅山。時，有侍者比丘名曰羅陀。 
　　爾時，世尊告羅陀比丘言：“諸所有色，若過去若未來若現在、若內若外、若粗若細、若好若丑、若遠若近，彼一切皆是魔所作；受、想、行、識亦復如是。” 
　　佛告羅陀：“于意云何？色是常耶？為非常耶？” 
　　答曰：“無常，世尊。” 
　　復問：“若無常者，是苦耶？” 
　　答曰：“是苦，世尊。” 
　　復問：“受、想、行、識為是常耶？為無常耶？” 
　　答曰：“無常，世尊。” 
　　復問：“若無常者，是苦耶？” 
　　答曰：“是苦，世尊。” 
　　佛告羅陀：“若無常、苦者是變易法，多聞圣弟子寧于中見我、異我、相在不？” 
　　答曰：“不也，世尊。” 
　　“是故，羅陀，多聞圣弟子于色生厭，厭故不樂；于受、想、行、識生厭，厭故不樂，不樂故解脫，解脫知見：我生已盡，梵行已立，所作已作，自知不受后有。” 
　　佛說此經已，羅陀比丘聞佛所說，歡喜奉行。 
　　第三經亦如是。所異者，佛告羅陀：“多聞圣弟子于此五受陰，陰陰觀察非我、非我所。觀察已，于諸世間都無所取，不取故不著，不著故自覺涅槃：我生已盡，梵行已立，所作已作，自知不受后有。” 
　　佛說此經已，羅陀比丘聞佛所說，歡喜奉行。  
　　如是我聞：一時，佛住摩拘羅山。時，有侍者比丘名曰羅陀。 
　　爾時，世尊告羅陀言：“諸所有色，若過去若未來若現在、若內若外、若粗若細、若好若丑、若遠若近，當觀彼一切皆是死法；受、想、行、識亦復如是。” 
　　余如前說。  
　　如是我聞：一時，佛住摩拘羅山。時，有侍者比丘名曰羅陀。 
　　爾時，世尊告羅陀言：“諸所有色，若過去若未來若現在、若內若外、若粗若細、若好若丑、若遠若近，彼一切當觀皆是斷法；受、想、行、識亦復如是。多聞圣弟子如是觀者，于色生厭，于受、想、行、識生厭，厭故不樂，不樂故解脫，解脫知見，自知：我生已盡，梵行已立，所作已作，自知不受后有。” 
　　佛說此經已，羅陀比丘聞佛所說，歡喜奉行。 
　　如是我觀察斷法，如是觀察滅法，觀察棄舍法，觀察無常法，觀察苦法，觀察空法，觀察非我法，觀察無常、苦、空、非我法，觀察病法，觀察癰法，觀察刺法，觀察殺法，觀察殺根本法，觀察病、癰、刺、殺、殺根本法，如是諸經，皆如上說。  
　　如是我聞：一時，佛住摩拘羅山。時，有侍者比丘名曰羅陀。 
　　爾時，世尊告羅陀言：“諸所有色，若過去若未來若現在、若內若外、若粗若細、若好若丑、若遠若近，彼一切當觀皆是斷法。觀察已，于色欲貪斷，欲貪斷已，我說心善解脫；受、想、行、識亦復如是。” 
　　佛說此經已，羅陀比丘聞佛所說，歡喜奉行。 
　　如是比十四經亦如上說。  
　　如是我聞：一時，佛住摩拘羅山。時，有侍者比丘名曰羅陀。 
　　爾時，世尊告羅陀言：“諸所有色，若過去若未來若現在、若內若外、若粗若細、若好若丑、若遠若近，彼一切當觀皆是斷法。觀察斷法已，于色欲貪斷，欲貪斷已，我說心善解脫；受、想、行、識亦復如是。” 
　　佛說此經已，羅陀比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“欲斷五受陰者，當求大師。何等為五？謂色受陰，受、想、行、識受陰。欲斷此五受陰，當求大師。” 
　　佛說此經已，諸比丘聞佛所說，歡喜奉行。 
　　如當斷，如是當知、當吐、當息、當舍，亦復如是。如求大師，如是勝師者、順次師者、教誡者、勝教誡者、順次教誡者、通者、廣通者、圓通者、導者、廣導者、究竟導者、說者、廣說者、順次說者、正者、伴者、真知識者、親者、愍者、悲者、崇義者、安慰者、崇樂者、崇觸者、崇安慰者、欲者、精進者、方便者、勤者、勇猛者、固者、強者、堪能者、專者、心不退者、堅執持者、常習者、不放逸者、和合者、思量者、憶念者、覺者、知者、明者、慧者、受者、思惟者、梵行者、念處者、正勤者、如意足者、根者、力者、覺分者、道分者、止者、觀者、念身者、正憶念者，亦復如是。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“若沙門、婆羅門習于色者，隨魔自在，入于魔手，隨魔所欲，為魔所縛，不脫魔系；受、想、行、識亦復如是。若沙門、婆羅門不習色，如是沙門、婆羅門不隨魔自在，不入魔手，不隨魔所欲，解脫魔縛，解脫魔系；受、想、行、識亦復如是。” 
　　佛說是經已，諸比丘聞佛所說，歡喜奉行。 
　　如是習近者、習著者、味者、決定著者、止者、使者、往者、撰擇者、不舍者、不吐者，如是等沙門、婆羅門隨魔自在，如上說。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“若沙門、婆羅門于色不習近者，不隨魔自在，不入魔手，不隨魔所欲，非魔縛所縛，解脫魔系；不習受、想、行、識亦復如是。” 
　　佛說此經已，諸比丘聞佛所說，歡喜奉行。 
　　乃至吐色亦復如是。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“何所有故，何所起，何所系著，何所見我？令眾生無明所蓋，愛系我首，長道驅馳，生死輪回，生死流轉，不去本際？” 
　　諸比丘白佛言：“世尊是法根、法眼、法依。善哉！世尊，惟愿哀愍，廣說其義，諸比丘聞已，當受奉行。” 
　　佛告比丘：“諦聽！善思！當為汝說。諸比丘，色有故，色事起，色系著，色見我，令眾生無明所蓋，愛系其首，長道驅馳，生死輪回，生死流轉；受、想、行、識亦復如是。諸比丘，色為常耶？為非常耶？” 
　　答曰：“無常，世尊。” 
　　復問：“若無常者，是苦耶？” 
　　答曰：“是苦，世尊。” 
　　“如是，比丘，若無常者是苦，是苦有故，是事起、系著、見我，令眾生無明所蓋，愛系其頭，長道驅馳，生死輪回，生死流轉；受、想、行、識亦復如是。是故，諸比丘，諸所有色，若過去若未來若現在、若內若外、若粗若細、若好若丑、若遠若近，彼一切非我、非異我、不相在，是名正慧；受、想、行、識亦復如是。 
　　“如是見、聞、覺、識，求得隨憶、隨覺、隨觀，彼一切非我、非異我、不相在，是名正慧。若有見言：有我、有世間、有此世、常、恒、不變易法，彼一切非我、非異我、不相在，是名正慧。若復有見：非此我、非此我所、非當來我、非當來我所，彼一切非我、非異我、不相在，是名正慧。 
　　“若多聞圣弟子于此六見處觀察非我、非我所，如是觀者，于佛所狐疑斷，于法、于僧狐疑斷，是名比丘。多聞圣弟子不復堪任作身、口、意業，趣三惡道。正使放逸，圣弟子決定向三菩提，七有天人往來，作苦邊。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘，如上說，差別者：“多聞圣弟子于此六見處觀察非我、非我所，如是觀者，于苦狐疑斷，于集、滅、道狐疑斷，是名比丘。多聞圣弟子不復堪任作身、口、意業，趣三惡道。”如是廣說，乃至作苦邊。 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘廣說如上，差別者：“若多聞圣弟子于此六見處觀察非我、非我所，如是觀者，于佛狐疑斷，于法、僧、苦、集、滅、道狐疑斷。”如是廣說，乃至作苦邊。 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“于何所是事有故，何所起，何所系著，何所見我？諸比丘，令彼眾生無明所蓋，愛系其首，長道驅馳，生死輪回，生死流轉，不知本際？” 
　　諸比丘白佛：“世尊是法根、法眼、法依。善哉！世尊，惟愿哀愍，廣說其義，諸比丘聞已，當受奉行。” 
　　佛告諸比丘：“諦聽！善思！當為汝說。諸比丘，色有故，是色事起，于色系著，于色見我，令眾生無明所蓋，愛系其首，長道驅馳，生死輪回，生死流轉；受、想、行、識亦復如是。諸比丘，色是常耶？為非常耶？” 
　　答曰：“無常，世尊。” 
　　復問：“若無常者，是苦耶？” 
　　答曰：“是苦，世尊。” 
　　“如是，比丘，若無常者是苦，是苦有故，是事起、系著、見我，令彼眾生無明所蓋，愛系其首，長道驅馳，生死輪回，生死流轉；受、想、行、識亦復如是。是故，諸比丘，諸所有色，若過去若未來若現在、若內若外、若粗若細、若好若丑、若遠若近，彼一切非我、非異我、不相在，如是觀者，是名正慧；受、想、行、識亦復如是。 
　　“如是見、聞、覺、識，求得隨憶、隨覺、隨觀，彼一切非我、非異我、不相在，是名正慧。若有見言：有我、有此世、有他世、有常、有恒、不變易，彼一切非我、非異我、不相在，是名正慧。若復有見：非此我、非此我所、非當來我、非當來我所，彼一切非我、非異我、不相在，是名正慧。 
　　“若多聞圣弟子于此六見處觀察非我、非我所，如是觀者，于佛狐疑斷，于法、僧狐疑斷，是名比丘。不復堪任作身、口、意業，趣三惡道。正使放逸，諸圣弟子皆悉決定向于三菩提，七有天人往生，作苦后邊。” 
　　佛說此經已，諸比丘聞佛所說，歡喜奉行。  
　　第二經亦如是。差別者：于苦、集、滅、道狐疑斷。  
　　第三經亦如是。差別者：于佛、法、僧狐疑斷，于苦、集、滅、道狐疑斷。  
雜阿含經卷第七  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“何所有故，何所起，何所系，何所著，何所見我，若未起憂、悲、惱苦令起，已起憂、悲、惱苦重令增廣？” 
　　諸比丘白佛言：“世尊是法根、法眼、法依，惟愿廣說！諸比丘聞已，當受奉行。” 
　　佛告諸比丘：“色有故，色起，色系、著故，于色見我，未起憂、悲、惱苦令起，已起憂、悲、惱苦重令增廣。受、想、行、識亦復如是。諸比丘，于意云何？色為常耶？為非常耶？” 
　　答曰：“無常，世尊。” 
　　復問：“若無常者，是苦耶？” 
　　答曰：“是苦，世尊。” 
　　“如是，比丘，若無常者是苦，是苦有故，是事起、系、著、見我，若未起憂、悲、惱苦令起，已起憂、悲、惱苦重令增廣。受、想、行、識亦復如是。是故，諸比丘，諸所有色，若過去若未來若現在、若內若外、若粗若細、若好若丑、若遠若近，彼一切非我、非異我、不相在，是名正慧。受、想、行、識亦復如是。 
　　“若復見、聞、覺、識，起求憶、隨覺、隨觀，彼一切非我、非異我、不相在，是名正慧。若見有我、有世間、有此世、有他世，常、恒、不變易，彼一切非我、非異我、不相在，是名正慧。若復有見：非此世我、非此世我所、非當來我、非當來我所，彼一切非我、不異我、不相在，是名正慧。 
　　“若多聞圣弟子于此六見處觀察非我、非我所，如是觀者，于佛狐疑斷，于法、僧狐疑斷，是名比丘。多聞圣弟子不復堪任作身、口、意業，趣三惡道，正使放逸。圣弟子決定向三菩提，七有天人往來，作苦邊。” 
　　佛說此經已，諸比丘聞佛所說，歡喜奉行。  
　　次經亦如是，差別者：苦、集、滅、道狐疑斷。 
　　次經亦如是，差別者：佛、法、僧、苦、集、滅、道狐疑斷。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“何所有故，何所起，何所系著，何所見我，未起我、我所、我慢系著使起，已起我、我所、我慢系著使重令增廣？” 
　　諸比丘白佛：“世尊是法根、法眼、法依。”如是廣說，乃至……。 
　　佛說此經已，諸比丘聞佛所說，歡喜奉行。  
　　第二、第三經亦復如上。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“何所有故，何所起，何所系著，何所見我，若未起有漏、障礙、燒燃、憂、悲、惱苦生，已起有漏、障礙、燒燃、憂、悲、惱苦重令增廣？” 
　　諸比丘白佛：“世尊是法根、法眼、法依。”如是廣說，次第如上三經。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“何所有故，何所起，何所系著，何所見我，令三受于世間轉？” 
　　諸比丘白佛言：“世尊是法根、法眼、法依。”如是廣說，次第如上三經。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“何所有故，何所起，何所系著，何所見我，令三苦世間轉？” 
　　諸比丘白佛：“世尊是法根、法眼、法依。”如是廣說，次第如上三經。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“何所有故，何所起，何所系著，何所見我，令世八法世間轉？” 
　　諸比丘白佛言：“世尊是法根、法眼、法依。”如是廣說，次第如上三經。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“何所有故，何所起，何所系著，何所見我，令諸眾生作如是見、如是說：我勝、我等、我卑？” 
　　諸比丘白佛言：“世尊是法根、法眼、法依。”如是廣說，次第如上三經。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“何所有故，何所起，何所系著，何所見我，令諸眾生作如是見、如是說：有勝我者、有等我者、有卑我者？” 
　　諸比丘白佛言：“世尊是法根、法眼、法依。”如是廣說，次第如上三經。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“何所有故，何所起，何所系著，何所見我，令諸眾生作如是見、如是說：無勝我者、無等我者、無卑我者？” 
　　諸比丘白佛言：“世尊是法根、法眼、法依。”如是廣說，次第如上三經。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“何所有故，何所起，何所系著，何所見我，令諸眾生作如是見、如是說：有我、有此世、有他世，常、恒、不變易法，如爾安住？” 
　　諸比丘白佛：“世尊是法根、法眼、法依。”如是廣說，次第如上三經。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“何所有故，何所起，何所系著，何所見我，令諸眾生作如是見、如是說：如是我、彼，一切不二、不異、不滅？” 
　　諸比丘白佛：“世尊是法根、法眼、法依。”如是廣說，次第如上三經。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“何所有故，何所起，何所系著，何所見我，令諸眾生作如是見、如是說：無施、無會、無說，無善趣、惡趣業報，無此世、他世，無母、無父、無眾生、無世間阿羅漢正到正趣，若此世、他世見法自知身作證具足住：我生已盡，梵行已立，所作已作，自知不受后有？” 
　　諸比丘白佛：“世尊是法根、法眼、法依。”如是廣說，次第如上三經。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“何所有故，何所起，何所系著，何所見我，令諸眾生作如是見、如是說：無力、無精進、無力精進、無士夫方便、無士夫精勤、無士夫方便精勤、無自作、無他作、無自他作；一切人、一切眾生、一切神，無方便、無力、無勢、無精進、無堪能，定分、相續、轉變，受苦樂六趣？” 
　　諸比丘白佛言：“世尊是法根、法眼、法依。”如是廣說，次第如上三經。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“何所有故，何所起，何所系著，何所見我，令諸眾生作如是見、如是說：諸眾生此世活，死后斷壞無所有。四大和合士夫，身命終時，地歸地、水歸水、火歸火、風歸風，根隨空轉，輿床第五，四人持死人往冢間，乃至未燒可知燒燃已，骨白鴿色立，高慢者知施，黠慧者知受，若說有者，彼一切虛誑妄說，若愚若智，死后他世，俱斷壞無所有？” 
　　諸比丘白佛：“世尊是法根、法眼、法依。”如是廣說，次第如上三經。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“何所有故，何所起，何所系著，何所見我，令諸眾生作如是見、如是說：眾生煩惱，無因無緣？” 
　　諸比丘白佛：“世尊是法根、法眼、法依。”如是廣說，次第如上三經。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“何所有故，何所起，何所系著，何所見我，令諸眾生作如是見、如是說：眾生清凈，無因無緣？” 
　　諸比丘白佛：“世尊是法根、法眼、法依。”如是廣說，次第如上三經。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“何所有故，何所起，何所系著，何所見我，令諸眾生作如是見、如是說：眾生無知無見、無因無緣？” 
　　時，諸比丘白佛：“世尊是法根、法眼、法依。”如是廣說，次第如上三經。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“何所有故，何所起，何所系著，何所見我，令諸眾生作如是見、如是說？” 
　　時，諸比丘白佛：“世尊是法根、法眼、法依。”如是廣說，次第如上三經。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“何所有故，何所起，何所系著，何所見我，令諸眾生作如是見、如是說：謂七身非作、非作所作，非化、非化所化，不殺、不動、堅實。何等為七？所謂地身、水身、火身、風身、樂、苦、命。此七種身非作、非作所作，非化、非化所化，不殺、不動、堅實、不轉、不變、不相逼迫，若福、若惡、若福惡，若苦、若樂、若苦樂、若士梟、士首，亦不逼迫世間。若命、若身，七身間間容刀往返，亦不害命，于彼無殺、無殺者，無系、無系者，無念、無念者，無教、無教者？” 
　　諸比丘白佛：“世尊是法根、法眼、法依。”如是廣說，次第如上三經。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“何所有故，何所起，何所系著，何所見我，令諸眾生作如是見、如是說：作、教作，斷、教斷，煮、教煮，殺、教殺，害眾生、盜他財、行邪淫、知言妄語、飲酒、穿墻、斷鎖、偷奪，復道害村、害城、害人民，以極利劍輪鈆割斫，截作大肉聚，作如是學，彼非惡因緣，亦非招惡。于恒水南殺害而去，恒水北作大會而來，彼非因緣福惡，亦非招福惡。惠施、調伏、護持、行利、同利，于此所作，亦非作福？” 
　　諸比丘白佛：“世尊是法根、法眼、法依。”如是廣說，次第如上三經。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“何所有故，何所起，何所系著，何所見我，令諸眾生作如是見、如是說：于此十四百千生門、六十千六百五業、三業、二業、一業、半業、六十二道跡、六十二內劫、百二十泥犁、百三十根、三十六貪界、四十九千龍家、四十九千金翅鳥家、四十九千邪命外道、四十九千外道出家、七想劫、七無想劫、七阿修羅、七毗舍遮、七天、七人、七百海、七夢、七百夢、七險、七百險、七覺、七百覺、六生、十增進、八大士地，于此八萬四千大劫，若愚若智，往來經歷，究竟苦邊。彼無有沙門、婆羅門作如是說：我常持戒，受諸苦行，修諸梵行，不熟業者令熟，已熟業者棄舍，進退不可知。此苦樂常住，生死定量；譬如縷丸擲著空中，漸漸來下，至地自住。如是八萬四千大劫生死定量，亦復如是？” 
　　諸比丘白佛：“世尊是法根、法眼、法依。”如是廣說，次第如上三經。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“何所有故，何所起，何所系著，何所見我，今諸眾生作如是見、如是說：風不吹、火不燃、水不流、箭不射、懷妊不產、乳不構、日月若出若沒、若明若暗不可知？” 
　　諸比丘白佛：“世尊是法根、法眼、法依。”如是廣說，次第如上三經。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“何所有故，何所起，何所系著，何所見我，令諸眾生作如是見、如是說：此大梵自在，造作自然，為眾生父？” 
　　諸比丘白佛言：“世尊是法根、法眼、法依。”如是廣說，次第如上三經。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“何所有故，何所起，何所系著，何所見我，令諸眾生作如是見、如是說：色是我，余則虛名；無色是我，余則虛名；色非色是我，余則虛名；非色非無色是我，余則虛名；我有邊，余則虛名；我無邊，余則虛名；我有邊無邊，余則虛名；我非有邊非無邊，余則虛名。一想、種種想、多想、無量想，我一向樂、一向苦，若苦、樂、不苦不樂，余則虛名？” 
　　諸比丘白佛言：“世尊是法根、法眼、法依。”廣說，次第如上三經。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“何所有故，何所起，何所系著，何所見我，令諸眾生作如是見、如是說：色是我，余則妄想；非色、非非色是我，余則妄想。我有邊，余則妄想；我無邊，余則妄想；我非有邊非無邊，余則妄想。我一想、種種想、少想、無量想，我一向樂、一向苦，若苦、樂、不苦不樂？” 
　　諸比丘白佛言：“世尊是法根、法眼、法依。”如是廣說，次第如上三經。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“何所有故，何所起，何所系著，何所見我，令諸眾生作如是見、如是說：我世間常、世間無常、世間常無常、世間非常非無常；世有邊、世無邊、世有邊無邊、世非有邊非無邊；命即是身、命異身異；如來死后有、如來死后無、如來死后有無、如來死后非有非無？” 
　　諸比丘白佛：“世尊是法根、法眼、法依。”如是廣說，次第如上三經。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“何所有故，何所起，何所系著，何所見我，令諸眾生作如是見、如是說：世間我常、世間我無常、世間我常無常、世間我非常非無常；我苦常、我苦無常、我苦常無常、我苦非常非無常；世間我自作、世間我他作、世間我自作他作、世間我非自作非他作非自非他無因作；世間我苦自作、世間我苦他作、世間我苦自他作、世間我苦非自非他無因作？” 
　　諸比丘白佛：“世尊是法根、法眼、法依。”如是廣說，次第如上三經。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“何所有故，何所起，何所系著，何所見我，令諸眾生作如是見、如是說：若無五欲娛樂，是則見法般涅槃；若離欲、惡不善法、有覺有觀，離生喜樂，入初禪乃至第四禪，是第一義般涅槃？” 
　　諸比丘白佛：“世尊是法根、法眼、法依。”如是廣說，次第如上三經。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“何所有故，何所起，何所系著，何所見我，令諸眾生作如是見、如是說：若粗四大色斷壞、無所有，是名我正斷；若復我欲界斷壞、死后無所有，是名我正斷；若復我色界死后斷壞、無所有，是名我正斷；若得空入處、識入處、無所有入處、非想非非想入處，我死后斷壞、無所有，是名我正斷？” 
　　諸比丘白佛：“世尊是法根、法眼、法依。”如是廣說，次第如上三經。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“若法無常者當斷，斷彼法已，以義饒益，長夜安樂。何法無常？色無常，受、想、行、識無常。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“若過去無常法當斷，斷彼法已，以義饒益，長夜安樂。云何過去無常法？過去色是無常法，過去欲是無常法，彼法當斷。斷彼法已，以義饒益，長夜安樂。受、想、行、識亦復如是。” 
　　佛說此經已，諸比丘聞佛所說，歡喜奉行。 
　　如是未來、現在、過去現在、未來現在、過去未來、過去未來現在。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“為斷無常法故，當求大師。云何是無常法？謂色是無常法；為斷彼法，當求大師。受、想、行、識亦復如是。” 
　　佛說是經已，諸比丘聞佛所說，歡喜奉行。 
　　如是過去、未來、現在、過去未來、過去現在、未來現在、過去未來現在當求大師，八種經如是。種種教隨順、安、廣安、周普安、導、廣導、究竟導、說、廣說、隨順說、第二伴、真知識、同意、愍、悲、崇義、崇安慰、樂、崇觸、崇安隱、欲、精進、方便、廣方便、堪能方便、堅固、強健、勇猛身心、勇猛難伏、攝受常學、不放逸修、思惟、念、覺、知、明、慧、辯、思量、梵行、如意、念處、正勤、根、力、覺、道、止、觀、念身、正憶念，一一八經亦如上說。如斷義，如是知義、盡義、吐義、止義、舍義亦如是。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“猶如有人火燒頭衣，當云何救？” 
　　比丘白佛言：“世尊，當起增上欲，殷勤方便時救令滅。” 
　　佛告比丘：“頭衣燒燃尚可暫忘，無常盛火應盡除斷滅；為斷無常火故，勤求大師。斷何等無常故勤求大師？謂斷色無常故勤求大師；斷、受、想、行、識無常故勤求大師。” 
　　佛說此經已，諸比丘聞佛所說，歡喜奉行。 
　　如斷無常，如是過去無常、未來無常、現在無常、過去未來無常、過去現在無常、未來現在無常、過去未來現在無常，如是八種救頭燃譬經如上廣說。如求大師，如是求種種教、隨順教，如上廣說。如斷義，如是知義、盡義、吐義、止義、舍義、滅義、沒義亦復如是。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“為斷無常故，當隨修內身身觀住。何等法無常？謂色無常；為斷彼故，當隨修內身身觀住。如是受、想、行、識無常；為斷彼故，當隨修內身身觀住。” 
　　佛說此經已，諸比丘聞佛所說，歡喜奉行。 
　　如無常，如是過去色無常，未來色、現在色、過去未來色、過去現在色、未來現在色、過去未來現在色無常，斷彼故，當隨修內身身觀住。受、想、行、識亦復如是。 
　　如隨修內身身觀住八種，如是外身身觀、內外身身觀、內受受觀、外受受觀、內外受受觀、內心心觀、外心心觀、內外心心觀、內法法觀、外法法觀、內外法法觀住，一一八經亦如上說。 
　　如斷無常義，修四念處，如是知義、盡義、吐義、止義、舍義、滅義、沒義故，隨修四念處，亦如上說。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“猶如有人火燒頭衣，當云何救？” 
　　比丘白佛言：“世尊，當起增上欲，殷勤方便時救令滅。” 
　　佛告比丘：“頭衣燒燃尚可暫忘，無常盛火應盡斷。為斷無常火故，隨修內身身觀住。云何為斷無常火故，隨修內身身觀住？謂色無常，為斷彼故，隨修內身身觀住；受、想、行、識無常，為斷彼故，隨修內身身觀住。”廣說……乃至……。 
　　佛說此經已，諸比丘聞佛所說，歡喜奉行。 
　　如無常，如是過去無常、未來無常、現在無常、過去未來無常、過去現在無常、未來現在無常、過去未來現在無常，如內身身觀住八經。如是外身身觀八經、內外身身觀八經如上說。 
　　如身念處二十四經，如是受念處、心念處、法念處二十四經如上說。 
　　如當斷無常九十六經，如是當知、當吐、當盡、當止、當舍、當滅、當沒，一一九十六經亦如上說。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“猶如有人火燒頭衣，當云何救？” 
　　比丘白佛言：“世尊，起增上欲，殷勤方便時救令滅。” 
　　佛告比丘：“頭衣燒燃尚可暫忘，無常盛火應盡斷。為斷無常火故，已生惡不善法當斷，起欲、精勤、攝心令增長。斷何等無常法故，已生惡不善法為斷故，起欲、方便、攝心增進？謂色無常故，受、想、行、識無常當斷故，已生惡不善法令斷，起欲、方便、攝心增進。”廣說……乃至……。 
　　佛說此經已，諸比丘聞佛所說，歡喜奉行。 
　　如無常經，如是過去無常、未來無常、現在無常、過去未來無常、過去現在無常、未來現在無常、過去未來現在無常八經，亦如上說。 
　　如已生惡不善法當斷故，如是未生惡不善法令不生、未生善法令生、已生善法令增廣故，起欲、方便、攝心增進八經，亦如上說。 
　　如當斷無常三十二經，如是當知、當吐、當盡、當止、當舍、當滅、當沒，一一三十二經廣說如上。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“猶如有人火燒頭衣，當云何救？” 
　　比丘白佛言：“世尊，當起增上欲，殷勤方便時救令滅。” 
　　佛告比丘：“頭衣燒燃尚可暫忘，無常盛火當盡斷。為斷無常火故，當修欲定斷行成就如意足。當斷何等法無常？謂當斷色無常，當斷受、想、行、識無常故，修欲定斷行成就如意足。”如經廣說，乃至……。 
　　佛說此經已，諸比丘聞佛所說，歡喜奉行。 
　　如無常，如是過去無常、未來無常、現在無常、過去未來無常、過去現在無常、未來現在無常、過去未來現在無常八經，亦如上說。 
　　如修欲定，如是精進定、意定、思惟定亦如是。如當斷三十二經，如是當知、當吐、當盡、當止、當舍、當滅、當沒，一一三十二經亦如上說。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“猶如有人火燒頭衣，當云何救？” 
　　比丘白佛言：“世尊，當起增上欲，殷勤方便時救令滅。” 
　　佛告比丘：“頭衣燒燃尚可暫忘，無常盛火當盡斷。為斷無常火故，當修信根。斷何等無常法？謂當斷色無常，當斷受、想、行、識無常故，修信根。”如是廣說，乃至……。 
　　佛說此經已，諸比丘聞佛所說，歡喜奉行。 
　　如無常，如是過去無常、未來無常、現在無常、過去未來無常、過去現在無常、未來現在無常、過去未來現在無常，亦如上說。 
　　如信根八經，如是修精進根、念根、定根、慧根八經，亦如上說。 
　　如當斷四十經，如是當知、當吐、當盡、當止、當舍、當滅、當沒，四十經亦如上說。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“猶如有人火燒頭衣，當云何救？” 
　　比丘白佛言：“世尊，當起增上欲，殷勤方便時救令滅。” 
　　佛告比丘：“頭衣燒燃尚可暫忘，無常盛火當盡斷。為斷無常火故，當修信力。斷何等無常故，當修信力？謂斷色無常故，當修信力；斷受、想、行、識無常故，當修信力。”如是廣說，乃至……。 
　　佛說此經已，諸比丘聞佛所說，歡喜奉行。 
　　如無常，如是過去無常、未來無常、現在無常、過去未來無常、過去現在無常、未來現在無常、過去未來現在無常八經，亦如上說。 
　　如信力，如是精進力、念力、定力、慧力，八經亦如上說。 
　　如當斷四十經，如是當知、當吐、當盡、當止、當舍、當滅、當沒，一一四十經亦如上說。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“猶如有人火燒頭衣，當云何救？” 
　　比丘白佛言：“世尊，當起增上欲，殷勤方便時救令滅。” 
　　佛告比丘：“頭衣燒燃尚可暫忘，無常盛火當盡斷。為斷無常火故，修念覺分。斷何等法無常故，修念覺分？謂斷色無常，修念覺分；當斷受、想、行、識無常，修念覺分。”如是廣說，乃至……。 
　　佛說此經已，諸比丘聞佛所說，歡喜奉行。 
　　如無常，如是過去無常、未來無常、現在無常、過去未來無常、過去現在無常、未來現在無常、過去未來現在無常八經如上說。 
　　如念覺分八經，如是擇法覺分、精進覺分、喜覺分、除覺分、舍覺分、定覺分，一一八經亦如上說。 
　　如當斷五十六經，如是當知、當吐、當盡、當止、當舍、當滅、當沒，一一五十六經如上說。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“猶如有人火燒頭衣，當云何救？” 
　　比丘白佛言：“世尊，當起增上欲，殷勤方便時救令滅。” 
　　佛告比丘：“頭衣燒燃尚可暫忘，無常盛火當盡斷。為斷無常火故，當修正見。斷何等無常法火故，當修正見？斷色無常故，當修正見；斷受、想、行、識無常故，當修正見。”如是廣說，乃至……。 
　　佛說此經已，諸比丘聞佛所說，歡喜奉行。 
　　如無常，如是過去無常、未來無常、現在無常、過去未來無常、過去現在無常、未來現在無常、過去未來現在無常，亦如上說。 
　　如正見八經，如是正志、正語、正業、正命、正方便、正念、正定，一一八經亦如上說。 
　　如當斷六十四經，如是當知、當吐、當盡、當止、當舍、當滅、當沒，一一六十四經亦如上說。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“猶如有人火燒頭衣，當云何救？” 
　　比丘白佛言：“世尊，當起增上欲，殷勤方便時救令滅。” 
　　佛告比丘：“頭衣燒燃尚可暫忘，無常盛火當盡斷無余。為斷無常火故，當修苦習盡道。斷何等無常法故，當修苦習盡道？謂斷色無常故，當修苦習盡道；斷受、想、行、識無常故，當修苦習盡道。”如是廣說，乃至……。 
　　佛說此經已，諸比丘聞佛所說，歡喜奉行。 
　　如無常，如是過去無常、未來無常、現在無常、過去未來無常、過去現在無常、未來現在無常、過去未來現在無常，亦如上說。 
　　如苦習盡道八經，如是苦盡道、樂非盡道、樂盡道，一一八經亦如上說。 
　　如當斷三十二經，如是當知、當吐、當盡、當止、當舍、當滅、當沒，一一三十二經亦如上說。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“猶如有人火燒頭衣，當云何救？” 
　　比丘白佛言：“世尊，當起增上欲，殷勤方便時救令滅。” 
　　佛告比丘：“頭衣燒燃尚可暫忘，無常盛火當盡斷無余。為斷無常火故，當修無貪法句。斷何等法無常故，當修無貪法句？謂當斷色無常故，修無貪法句；斷受、想、行、識無常故，修無貪法句。”如是廣說，乃至……。 
　　佛說此經已，諸比丘聞佛所說，歡喜奉行。 
　　如無常，如是過去無常、未來無常、現在無常、過去未來無常、過去現在無常、未來現在無常、過去未來現在無常，亦如上說。 
　　如當修無貪法句八經，如是無恚、無癡諸句正句法句，一一八經如上說。 
　　如當斷二十四經，如是當知、當吐、當盡、當止、當舍、當滅、當沒，一一二十四經亦如上說。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“猶如有人火燒頭衣，當云何救？” 
　　比丘白佛言：“世尊，當起增上欲，殷勤方便時救令滅。” 
　　佛告比丘：“頭衣燒燃尚可暫忘，無常盛火當盡斷。為斷無常火故，當修止。斷何等法無常故，當修止？謂斷色無常故，當修止；斷受、想、行、識無常故，當修止。”如是廣說，乃至……。 
　　佛說此經已，諸比丘聞佛所說，歡喜奉行。 
　　如無常，如是過去無常、未來無常、現在無常、過去未來無常、過去現在無常、未來現在無常、過去未來現在無常，亦如上說。 
　　如修止八經，如是修觀八經，亦如上說。 
　　如當斷十六經，如是當知、當吐、當盡、當止、當舍、當滅、當沒，一一十六經亦如上說。 
　　“諸所有色，若過去若未來若現在、若內若外、若粗若細、若好若丑、若遠若近，彼一切非我、非異我、不相在如實知；受、想、行、識亦如是。多聞圣弟子如是正觀者，于色生厭，受、想、行、識生厭；厭已不樂，不樂故解脫，解脫知見：我生已盡，梵行已立，所作已作，自知不受后有。” 
　　佛說此經已，諸比丘聞佛所說，歡喜奉行。 
　　“如無常，如是動搖、旋轉、尫瘵、破壞、飄疾、朽敗、危頓、不恒、不安、變易、惱苦、災患、魔邪、魔勢、魔器，如沫、如泡、如芭蕉、如幻。微劣、貪嗜、殺摽、刀劍、嫉妒、相殘、損減、衰耗、系縛、捶打、惡瘡、癰疽、利刺、煩惱、謫罰、陰蓋、過患、處愁、戚、惡知識，苦、空、非我、非我所，怨家連鎖，非義、非安慰，熱惱、無蔭、無洲、無覆、無依、無護，生法、老法、病法、死法、憂悲法、惱苦法、無力法、羸劣法、不可欲法、誘引法、將養法、有苦法、有殺法、有惱法、有熱法、有相法、有吹法、有取法、深險法、難澀法、不正法、兇暴法、有貪法、有恚法、有癡法、不住法、燒燃法、掛礙法、災法、集法、滅法、骨聚法、肉段法、執炬法、火坑法，如毒蛇、如夢假借、如樹果、如屠牛者、如殺人者、如觸露、如淹水、如駛流、如織縷、如輪涉水、如跳杖、如毒瓶、如毒身、如毒華、如毒果、煩惱動。如是，比丘，乃至斷過去、未來、現在無常，乃至滅沒，當修止觀。 
　　“斷何等法過去、未來、現在無常，乃至滅沒，修止觀？謂斷色過去、未來、現在無常，乃至滅沒，故修止觀；受、想、行、識亦復如是。是故諸所有色，若過去若未來若現在、若內若外、若粗若細、若好若丑、若遠若近，彼一切非我、非異我、不相在如實知；受、想、行、識亦復如是。多聞圣弟子如是觀者，于色生厭，于受、想、行、識生厭；厭故不樂，不樂故解脫，解脫知見：我生已盡，梵行已立，所作已作，自知不受后有。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“以成就一法故，不復堪任知色無常，知受、想、行、識無常。何等為一法成就？謂貪欲一法成就；不堪能知色無常，知受、想、行、識無常。何等一法成就？謂無貪欲成就；無貪欲法者，堪能知色無常，堪能知受、想、行、識無常。” 
　　佛說此經已，諸比丘聞佛所說，歡喜奉行。 
　　“如成就不成就，如是知不知、親不親、明不明、識不識、察不察、量不量、覆不覆、種不種、掩不掩、映翳不映翳亦如是。如是知，如是識解，受、求、辯、獨證，亦復如是。如貪，如是恚、癡、瞋、恨、訾、執、嫉、慳、幻、諂、無慚、無愧、慢、慢慢、增慢、我慢、增上慢、邪慢、卑慢、驕慢、放逸、矜高、曲偽相規、利誘、利惡、欲多、欲常、欲不敬、惡口、惡知識、不忍貪、嗜下貪、惡貪，身見、邊見、邪見、見取、戒取、欲愛、瞋恚、睡眠、掉悔、疑、昏悴、蹁蹮、赑屃、懶、亂想、不正憶、身濁、不直、不軟、不異、欲覺、恚覺、害覺、親覺、國土覺、輕易覺、愛他家覺、愁憂惱苦，于此等一一法，乃至映翳，不堪任滅色作證。 
　　“何等為一法？所謂惱苦；以惱苦映翳故，不堪任于色滅盡作證，不堪任于受、想、行、識滅盡作證。一法不映翳故，堪任于色滅盡作證，堪任于受、想、行、識滅盡作證。何等一法？謂惱苦；此一法不映翳故，堪任于色滅盡作證，堪任于受、想、行、識滅盡作證。” 
　　佛說此經已，諸比丘聞佛所說，歡喜奉行。  
雜阿含經卷第八  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“當正觀察眼無常，如是觀者，是名正見。正觀故生厭，生厭故離喜、離貪，離喜、貪故，我說心正解脫；如是耳、鼻、舌、身、意，離喜、離貪，離喜、貪故，比丘，我說心正解脫。心正解脫者，能自記說：我生已盡，梵行已立，所作已作，自知不受后有。” 
　　佛說此經已，諸比丘聞佛所說，歡喜奉行。 
　　如無常，如是苦、空、非我，亦如是說。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“于眼當正思惟、觀察無常。所以者何？于眼正思惟、觀察無常故，于眼欲貪斷；欲貪斷故，我說心正解脫。耳、鼻、舌、身、意，正思惟、觀察故，欲貪斷；欲貪斷者，我說心正解脫。如是，比丘，心正解脫者，能自記說：我生已盡，梵行已立，所作已作，自知不受后有。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“若于眼不識、不知、不斷、不離欲者，不堪任正盡苦；耳、鼻、舌、身、意亦復如是。諸比丘，于眼若識、若知、若斷、若離欲者，堪任正盡苦；于耳、鼻、舌、身、意，若識、若知、若斷、若離欲者，堪任正盡苦。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“于眼若不識、不知、不斷、不離欲者，不堪任越生、老、病、死苦；耳、鼻、舌、身、意，不識、不知、不斷、不離欲者，不堪任越生、老、病、死苦。諸比丘，于色若識、若知、若斷、若離欲者，堪任越生、老、病、死苦；于耳、鼻、舌、身、意，若識、若知、若斷、若離欲，堪任越生、老、病、死苦。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“若于眼不離欲，心不解脫者，不堪任正盡苦；于耳、鼻、舌、身、意不離欲，心不解脫者，不堪任正盡苦。諸比丘，若于眼色離欲，心解脫者，彼堪任正盡苦；于耳、鼻、舌、身、意離欲，心解脫者，堪任正盡苦。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“若于眼、色不離欲，心不解脫者，不堪任越生、老、病、死苦；于耳、鼻、舌、身、意不離欲，心不解脫者，不堪任越生、老、病、死苦。諸比丘，若于眼、色離欲，心解脫者，堪任越生、老、病、死苦；于耳、鼻、舌、身、意離欲，心解脫者，堪任越生、老、病、死苦。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“若于眼生喜者，則于苦生喜；若于苦生喜者，我說彼不解脫于苦。于耳、鼻、舌、身、意生喜者，則于苦生喜；于苦生喜者，我說彼不解脫于苦。 
　　“諸比丘，若于眼不生喜者，則于苦不生喜；于苦不生喜者，我說彼解脫于苦。于耳、鼻、舌、身、意不生喜者，則于苦不生喜；于苦不生喜者，我說彼解脫于苦。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“一切無常。云何一切無常？謂眼無常，若色、眼識、眼觸，若眼觸因緣生受——苦覺、樂覺、不苦不樂覺，彼亦無常；耳、鼻、舌、身、意亦復如是。多聞圣弟子如是觀者，于眼生厭；若色、眼識、眼觸、眼觸因緣生受，苦覺、樂覺、不苦不樂覺，于彼生厭。耳、鼻、舌、身、意，聲、香、味、觸、法、意識、意觸，意觸因緣生受，苦覺、樂覺、不苦不樂覺，彼亦生厭；厭故不樂，不樂故解脫，解脫知見：我生已盡，梵行已立，所作已作，自知不受后有。” 
　　佛說此經已，諸比丘聞佛所說，歡喜奉行。 
　　如無常經，如是苦、空、無我，亦如是說。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“一切無常。云何一切？謂眼無常，若色、眼識、眼觸、眼觸因緣生受——若苦、若樂、不苦不樂，彼亦無常；如是耳、鼻、舌、身、意識，若法、意識、意觸、意觸因緣生受，若苦、若樂、不苦不樂，彼亦無常。多聞圣弟子如是觀者，于眼解脫。若色、眼識、眼觸、眼觸因緣生受，若苦、若樂、不苦不樂，彼亦解脫；如是耳、鼻、舌、身、意、法、意識、意觸、意觸因緣生受，若苦、若樂、不苦不樂，彼亦解脫，我說彼解脫生、老、病、死、憂、悲、惱苦。” 
　　佛說此經已，諸比丘聞佛所說，歡喜奉行。 
　　如說一切無常，如是一切苦、一切空、一切非我、一切虛業法、一切破壞法、一切生法、一切老法、一切病法、一切死法、一切愁憂法、一切煩惱法、一切集法、一切滅法、一切知法、一切識法、一切斷法、一切覺法、一切作證、一切魔、一切魔勢、一切魔器、一切然、一切熾然、一切燒，皆如上二經廣說。  
　　如是我聞：一時，佛住伽阇尸利沙支提，與千比丘俱，皆是舊縈發婆羅門。 
　　爾時，世尊為千比丘作三種示現教化。云何為三？神足變化示現、他心示現、教誡示現。 
　　神足示現者，世尊隨其所應，而示現入禪定正受。陵虛至東方，作四威儀，行、住、坐、臥；入火三昧，出種種火光，青、黃、赤、白、紅、頗梨色；水火俱現，或身下出火，身上出水；身上出火，身下出水，周圓四方亦復如是。爾時，世尊作種種神變已，于眾中坐，是名神足示現。 
　　他心示現者，如彼心、如彼意、如彼識，彼應作如是念、不應作如是念、彼應作如是舍、彼應作如是身證住，是名他心示現。 
　　教誡示現者，如世尊說：“諸比丘，一切燒燃。云何一切燒燃？謂眼燒燃，若色、眼識、眼觸、眼觸因緣生受，若苦、若樂、不苦不樂，彼亦燒燃。如是耳、鼻、舌、身、意燒燃，若法、意識、意觸、意觸因緣生受，若苦、若樂、不苦不樂，彼亦燒燃。以何燒燃？貪火燒燃、恚火燒燃、癡火燒燃，生、老、病、死、憂、悲、惱苦火燒燃。” 
　　爾時，千比丘聞佛所說，不起諸漏，心得解脫。佛說此經已，諸比丘聞佛所說，歡喜奉行。  
　　如是我聞：一時，佛住王舍城耆阇崛山。 
　　爾時，尊者羅睺羅往詣佛所，稽首佛足，退住一面，白佛言：“世尊，云何知、云何見我內識身及外一切相，令我、我所、我慢使系著不生？” 
　　爾時，世尊告羅睺羅：“善哉！羅睺羅，能問如來甚深之義。” 
　　佛告羅睺羅：“眼若過去若未來若現在、若內若外、若粗若細、若好若丑、若遠若近，彼一切非我、非異我、不相在如實知；耳、鼻、舌、身、意亦復如是。羅睺羅，作如是知、如是見我此識身及外一切相，令我、我所、我慢使系著不生。羅睺羅，如是我、我所、我慢使緊著不生者，羅睺羅，是名斷愛濁見，正無間等，究竟苦邊。” 
　　佛說此經已，尊者羅睺羅聞佛所說，歡喜奉行。 
　　如內入處，如是外入處色、聲、香、味、觸、法；眼識，耳、鼻、舌、身、意識；眼觸，耳、鼻、舌、身、意觸；眼觸生受，耳、鼻、舌、身、意觸生受；眼觸生想，耳、鼻、舌、身、意觸生想；眼觸生思，耳、鼻、舌、身、意觸生思，眼觸生愛，耳鼻舌身意觸生愛，亦如上說。  
　　如是我聞：一時，佛住王舍城迦蘭陀竹園。 
　　爾時，世尊告羅睺羅：“云何知、云何見于此識身及外一切相，無有我、我所、我慢使系著？” 
　　羅睺羅白佛言：“世尊是法根、法眼、法依。善哉！世尊，當為諸比丘廣說此義，諸比丘聞已，當受奉行。” 
　　佛告羅睺羅：“善哉！諦聽！當為汝說。諸所有眼，若過去若未來若現在、若內若外、若粗若細、若好若丑、若遠若近，彼一切非我、非異我、不相在如實正觀。羅睺羅，耳、鼻、舌、身意亦復如是。羅睺羅，如是知、如是見我此識身及外一切相，我、我所、我慢使系著不生。羅睺羅，如是比丘越于二，離諸相，寂滅解脫。羅睺羅，如是比丘斷諸愛欲，轉去諸結，究竟苦邊。” 
　　佛說此經已，羅睺羅聞佛所說，歡喜奉行。 
　　如內入，如是外入乃至意觸因緣生受，亦如是廣說。  
　　如是我聞：一時，佛住舍衛國祇樹給孤獨園。 
　　爾時，尊者羅睺羅往詣佛所，稽首佛足，退坐一面，白佛言：“善哉！世尊，為我說法。我聞法已，獨一靜處，專精思惟，不放逸住；獨一靜處，專精思惟，不放逸住已，如是思惟，所以族姓子剃除須發，正信、非家、出家學道，修持梵行，見法自知作證：我生已盡，梵行已立，所作已作，自知不受后有。” 
　　爾時，世尊觀察羅睺羅心解脫慧未熟，未堪任受增上法，問羅睺羅言：“汝以授人五受陰未？” 
　　羅睺羅白佛：“未也，世尊。” 
　　佛告羅睺羅：“汝當為人演說五受陰。” 
　　爾時，羅睺羅受佛教已，于異時為人演說五受陰；說已，還詣佛所，稽首佛足，退住一面，白佛言：“世尊，我已為人說五受陰，惟愿世尊為我說法！我聞法已，獨一靜處，專精思惟，不放逸住，乃至自知不受后有。” 
　　爾時，世尊復觀察羅睺羅心解脫智未熟，不堪任受增上法，問羅睺羅言：“汝為人說六入處未？” 
　　羅睺羅白佛：“未也，世尊。” 
　　佛告羅睺羅：“汝當為人演說六入處。” 
　　爾時，羅睺羅于異時為人演說六入處，說六入處已，來詣佛所，稽首禮足，退住一面，白佛言：“世尊，我已為人演說六入處，惟愿世尊為我說法！我聞法已，當獨一靜處，專精思惟，不放逸住，乃至自知不受后有。” 
　　爾時，世尊觀察羅睺羅心解脫智未熟，不堪任受增上法，問羅睺羅言：“汝已為人說尼陀那法未？” 
　　羅睺羅白佛言：“未也，世尊。” 
　　佛告羅睺羅：“汝當為人演說尼陀那法。” 
　　爾時，羅睺羅于異時為人廣說尼陀那法已，來詣佛所，稽首禮足，退住一面，白佛言：“世尊，為我說法！我聞法已，獨一靜處，專精思惟，不放逸住，乃至自知不受后有。” 
　　爾時，世尊復觀察羅睺羅心解脫智未熟，廣說乃至告羅睺羅言：“汝當于上所說諸法，獨于一靜處，專精思惟，觀察其義。” 
　　爾時，羅睺羅受佛教敕，如上所聞法、所說法思惟稱量，觀察其義，作是念：“此諸法一切皆順趣涅槃、流注涅槃、后住涅槃。”爾時，羅睺羅往詣佛所，稽首禮足，退住一面，白佛言：“世尊，我已于如上所聞法、所說法獨一靜處，思惟稱量，觀察其義，知此諸法皆順趣涅槃、流注涅槃、后住涅槃。” 
　　爾時，世尊觀察羅睺羅心解脫智熟，堪任受增上法，告羅睺羅言：“羅睺羅，一切無常。何等法無常？謂眼無常，若色、眼識、眼觸，如上無常廣說。” 
　　爾時，羅睺羅聞佛所說，歡喜隨喜，禮佛而退。 
　　爾時，羅睺羅受佛教已，獨一靜處，專精思惟，不放逸住，所以族姓子剃除須發，著袈裟衣，正信、非家、出家學道，純修梵行，乃至見法自知作證：我生已盡，梵行已立，所作已作，自知不受后有，成阿羅漢，心善解脫。 
　　佛說此經已，羅睺羅聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　時，有異比丘來詣佛所，稽首佛足，退住一面，白佛言：“世尊，云何知、云何見次第疾得漏盡？” 
　　爾時，世尊告彼比丘：“當正觀無常。何等法無常？謂眼無常，若色、眼識、眼觸、眼觸因緣生受，若苦、若樂、不苦不樂，當觀無常；耳、鼻、舌、身、意當觀無常，若法、意識、意觸、意觸因緣生受，若苦、若樂、不苦不樂，彼亦無常。比丘，如是知、如是見次第盡有漏。” 
　　時，彼比丘聞佛所說，歡喜作禮而去！ 
　　如是比丘所說經，若差別者：“云何知、云何見次第盡一切結？斷一切縛、斷一切使、斷一切上煩惱、斷一切結、斷諸流、斷諸軛、斷諸取、斷諸觸、斷諸蓋、斷諸纏、斷諸垢、斷諸愛、斷諸意、斷邪見生正見、斷無明生明？比丘，如是觀眼無常，乃至如是知、如是見次第無明斷，明生。” 
　　時，彼比丘聞佛所說歡喜，歡喜已，作禮而去。  
　　如是我聞：一時，佛住舍衛國祇樹給孤獨園。 
　　時，有異比丘往詣佛所，稽首佛足，白佛言：“世尊，云何知、云何見次第我見斷，無我見生？” 
　　佛告彼比丘：“于眼正觀無常，若色、眼識、眼觸、眼觸因緣生受，若苦、若樂、不苦不樂，彼亦正觀無我；如是乃至意觸因緣生受，若苦、若樂、不苦不樂，彼亦正觀無我。比丘，如是知、如是見次第我見斷，無我見生。” 
　　時，彼比丘聞佛所說歡喜，歡喜已，作禮而去！  
　　如是我聞：一時，佛住毗舍離耆婆拘摩羅藥師庵羅園。 
　　爾時，世尊告諸比丘：“若有比丘能斷一法者，則得正智，能自記說：我生已盡，梵行已立，所作已作，自知不受后有。” 
　　諸比丘白佛言：“世尊是法根、法眼、法依，惟愿演說！諸比丘聞已，當受奉行。” 
　　佛告諸比丘：“諦聽！善思！當為汝說。諸比丘，云何一法斷故，乃至不受后有？所謂無明，離欲明生，得正智，能自記說：我生已盡，梵行已立，所作已作，自知不受后有。” 
　　時，有異比丘從座起，整衣服，偏袒右肩，為佛作禮，右膝著地，合掌白佛言：“世尊，云何知、云何見無明，離欲明生？” 
　　佛告比丘：“當正觀察眼無常，若色、眼識、眼觸、眼觸因緣生受，若苦、若樂、不苦不樂，彼亦正觀無常；耳、鼻、舌、身、意亦復如是。比丘，如是知、如是見無明，離欲明生。” 
　　佛說此經已，諸比丘聞佛所說，歡喜奉行。  
　　如是我聞：一時，佛住毗舍離耆婆拘摩羅藥師庵羅園。 
　　爾時，世尊告尊者阿難：“于眼當如實知、如實見，若眼、眼色、眼識、眼觸、眼觸因緣生受，若苦、若樂、不苦不樂，彼亦如實知、如實見；耳、鼻、舌、身、意亦復如是。彼如實知、如實見已，于眼生厭，若色、眼識、眼觸、眼觸因緣生受，若苦、若樂、不苦不樂，彼亦生厭；耳、鼻、舌、身、意亦復如是。厭已不樂、不樂已解脫，解脫知見：我生已盡，梵行已立，所作已作，自知不受后有。” 
　　佛說此經已，諸比丘聞佛所說，歡喜奉行。  
　　如是我聞：一時，佛住毗舍離耆婆拘摩羅藥師庵羅園。 
　　爾時，世尊說一切優陀那偈已，告尊者阿難：“眼無常、苦、變易、異分法，若色、眼識、眼觸、眼觸因緣生受，若苦、若樂、不苦不樂，彼亦無常苦、變易、異分法；耳、鼻、舌、身、意亦復如是。多聞圣弟子如是觀者，于眼得解脫；若色、眼識、眼觸、眼觸因緣生受，彼亦解脫。耳、鼻、舌、身、意法、意識、意觸、意觸因緣生受，若苦、若樂、不苦不樂，彼解脫，我說彼解脫生、老、病、死、憂、悲、惱苦。” 
　　佛說此經已，尊者阿難聞佛所說，歡喜奉行。  
　　如是我聞：一時，佛住毗舍離城耆婆拘摩羅藥師庵羅園。 
　　爾時，世尊告諸比丘：“當勤方便禪思，內寂其心。所以者何？比丘，方便禪思，內寂其心，如是如實知顯現。于何如實知顯現？于眼如實知顯現，若色、眼識、眼觸、眼觸因緣生受，若苦、若樂、不苦不樂，彼亦如實知顯現；耳、鼻、舌、身、意亦復如是。此諸法無常有為，亦如是如實知顯現。” 
　　佛說此經已，諸比丘聞佛所說，歡喜奉行。  
　　如是我聞：一時，佛住毗舍離耆婆拘摩羅藥師庵羅園。 
　　爾時，世尊告諸比丘：“當修無量三摩提，精勤系念。所以者何？修無量三摩提，精勤系念已，則如實顯現。于何如實顯現？于眼如實顯現。如是廣說，乃至此諸法無常有為，此如實顯現。” 
　　佛說此經已，諸比丘聞佛所說，歡喜奉行。  
　　如是我聞：一時，佛住毗舍離耆婆拘摩羅藥師庵羅園。 
　　爾時，世尊告諸比丘：“過去、未來眼無常，況現在眼！多聞圣弟子如是觀者、不顧過去眼，不欣未來眼，于現在眼厭、不樂、離欲、向厭；耳、鼻、舌、身、意亦復如是。” 
　　佛說此經已，諸比丘聞佛所說，歡喜奉行。 
　　如無常，苦、空、無我，亦如是說。 
　　如內入處四經，如是外入處，色、聲、香、味、觸、法四經、內外入處四經，亦如是說。  
　　如是我聞：一時，佛住毗舍離耆婆拘摩羅藥師庵羅園。 
　　爾時，世尊告諸比丘：“有六觸入處。云何為六？眼觸入處，耳、鼻、舌、身、意觸入處。沙門、婆羅門于此六觸入處集、滅、味、患、離不如實知，當知是沙門、婆羅門去我法、律遠，如虛空與地。” 
　　時，有異比丘從座起，整衣服，為佛作禮，合掌白佛言：“我具足如實知此六觸入處集、滅、味、患、離。” 
　　佛告比丘：“我今問汝，汝隨問答我。比丘，汝見眼觸入處是我、異我、相在不？” 
　　答言：“不也，世尊。” 
　　佛告比丘：“善哉！善哉！于此眼觸入處非我、非異我、不相在，如實知見者，不起諸漏、心不染著、心得解脫，是名初觸入處已斷、已知，斷其根本，如截多羅樹頭，于未來法永不復起，所謂眼識及色。汝見耳、鼻、舌、身、意觸入處是我、異我、相在不？” 
　　答言：“不也，世尊。” 
　　佛告比丘：“善哉！善哉！于耳、鼻、舌、身、意觸入處非我、非異我、不相在，作如是如實知見者，不起諸漏、心不染著、心得解脫，是名比丘六觸入處已斷、已知，斷其根本，如截多羅樹頭，于未來世欲不復生，謂意識法。” 
　　佛說此經已，諸比丘聞佛所說，歡喜奉行。  
　　如是我聞：一時，佛住毗舍離耆婆拘摩羅藥師庵羅園。 
　　爾時，世尊告諸比丘：“莫樂莫苦！所以者何？有六觸入處地獄，眾生生彼地獄中者，眼所見不可愛色、不見可愛色，見不可念色、不見可念色，見不善色、不見善色，以是因緣故，一向受憂苦；耳聲、鼻香、舌味、身觸、意識法，見不可愛、不見可愛，見不可念、不見可念，見不善法、不見善法，以是因緣故，長受憂苦。 
　　“諸比丘，有六觸入處天，有眾生生彼處者，眼見可愛、不見不可愛，見可念色、非不可念色，見善色、非不善色，以是因緣故，一向長受喜樂；耳聲、鼻香、舌味、身觸、意所識法，可愛非不可愛、可念非不可念、善非不善。” 
　　佛說此經已，諸比丘聞佛所說，歡喜奉行。  
　　如是我聞：一時，佛住毗舍離耆婆拘摩羅藥師庵羅園。 
　　爾時，世尊告諸比丘：“我昔未成正覺時，獨一靜處，禪思思惟：‘自心多向何處觀察？自心多逐過去五欲功德，少逐現在五欲功德，逐未來世轉復微少。’我觀多逐過去五欲心已，極生方便，精勤自護，不復令隨過去五欲功德。我以是精勤自護故，漸漸近阿耨多羅三藐三菩提。汝等諸比丘亦復多逐過去五欲功德，現在、未來亦復微少；汝今亦當以心多逐過去五欲功德故，增加自護，亦當不久得盡諸漏，無漏心解脫、慧解脫，現法自知作證：我生已盡，梵行已立，所作已作，自知不受后有。所以者何？眼見色因緣生內受，若苦、若樂、不苦不樂；耳、鼻、舌、身、意法因緣生內受，若苦、若樂、不苦不樂。是故，比丘，于彼入處當覺知，若眼滅，色想則離；耳、鼻、舌、身、意滅，法想則離。” 
　　佛說當覺六入處，言已，入室坐禪。時，有眾多比丘，世尊去后，作此論議：“世尊為我等略說法要，不廣分別，而入室坐禪。世尊說言：‘當覺六入處，若彼眼滅，色想則離；耳、鼻、舌、身、意滅，法想則離。’我等今日于世尊略說法中猶故不解，今此眾中，誰有慧力，能為我等于世尊略說法中，廣為我等演說其義？” 
　　復作是念：“唯有尊者阿難，常侍世尊，常為大師之所贊嘆，聰慧梵行。唯有尊者阿難堪能為我等于世尊略說法中演說其義，我等今日皆共往詣尊者阿難所，問其要義，如阿難所說，悉當奉持。” 
　　爾時，眾多比丘往詣尊者阿難所，共相問訊已，于一面坐，白尊者阿難言：“尊者，當知世尊為我等略說法要。”如上所說，具問阿難：“當為我等廣說其義！” 
　　尊者阿難語諸比丘：“諦聽！善思！于世尊略說法中，當為汝等廣說其義。世尊略說者，即是滅六入處，有余當說故。言眼處滅，色想則離；耳、鼻、舌、身、意入處滅，法想則離。世尊略說此法已，入室坐禪，我今已為汝等分別說義。” 
　　尊者阿難說此義已，諸比丘聞其所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“我不為一切比丘說不放逸行，亦非不為一切比丘說不放逸行。 
　　“不向何等像類比丘說不放逸行？若比丘得阿羅漢，盡諸有漏，離諸重擔，逮得己利，盡諸有結，心正解脫，如是像類比丘，我不為說不放逸行。所以者何？彼諸比丘已作不放逸故，不復堪能作放逸事；我今見彼諸尊者得不放逸果，是故不為彼說不放逸行。 
　　“為何等像類比丘說不放逸行？若諸比丘在學地者，未得心意增上安隱，向涅槃住，如是像類比丘，我為其說不放逸行。所以者何？以彼比丘習學諸根，心樂隨順資生之具，親近善友，不久當得盡諸有漏，無漏心解脫、慧解脫，現法自知作證：我生已盡，梵行已立，所作已作，自知不受后有。所以者何？彼眼識所可愛樂、染著之色，彼比丘見已，不喜、不贊嘆、不染、不系著住；以不喜、不贊嘆、不染、不著住故，專精勝進，身心止息，心安極住不忘，常定一心，無量法喜，但逮得第一三昧正受，終不退減隨于眼色；于耳、鼻、舌、身、意識法亦復如是。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“當為汝等演說二法。諦聽！善思！何等為二？眼、色為二，耳聲、鼻香、舌味、身觸、意法為二，是名二法。 
　　“若有沙門、婆羅門作如是說，是非二者，沙門瞿曇所說二法，此非為二。彼自以意說二法者，但有言說，聞已不知，增其疑惑，以非其境界故。所以者何？緣眼、色、眼識生，三事和合觸，緣觸生受，若苦、若樂、不苦不樂。若于此受集、受滅、受味、受患、受離不如實知者，種貪欲身觸、種瞋恚身觸、種戒取身觸、種我見身觸，亦種植增長諸惡不善法，如是純大苦聚皆從集生；如是耳、鼻、舌、身、意、法，緣生意識，三事和合觸，廣說如上。 
　　“復次，眼緣色，生眼識，三事和合觸，觸緣受，若苦、若樂、不苦不樂，于此諸受集、滅、味、患、離如是知；如是知已，不種貪欲身觸，不種瞋恚身觸、不種戒取身觸、不種我見身觸、不種諸惡不善法，如是諸惡不善法滅，純大苦聚滅；耳、鼻、舌、身、意法亦復如是。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有二因緣生識。何等為二？謂眼色、耳聲、鼻香、舌味、身觸、意法。如是廣說乃至非其境界故。所以者何？眼、色因緣生眼識，彼無常、有為、心緣生；若色、眼、識，無常、有為、心緣生，此三法和合觸，觸已受，受已思，思已想，此等諸法無常、有為、心緣生，所謂觸、想、思。耳、鼻、舌、身、意亦復如是。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，尊者富留那比丘往詣佛所，稽首佛足，退住一面，白佛言：“世尊說現法、說滅熾然、說不待時、說正向、說即此見、說緣自覺。世尊，云何為現法乃至緣自覺？” 
　　佛告富留那：“善哉！富留那，能作此問。富留那，諦聽！善思！當為汝說。富留那比丘，眼見色已，覺知色、覺知色貪——我此內有眼識色貪，我此內有眼識色貪如實知。富留那，若眼見色已，覺知色、覺知色貪——我此內有眼識色貪如實知者，是名現見法。 
　　“云何滅熾然？云何不待時？云何正向？云何即此見？云何緣自覺？富留那比丘，眼見色已，覺知色，不起色貪覺，我有內眼識色貪，不起色貪覺如實知。若富留那比丘，眼見色已，覺知色、不起色貪覺；如實知色，不起色貪覺如實知，是名滅熾然、不待時、正向、即此見、緣自覺。耳、鼻、舌、身、意亦復如是。” 
　　佛說此經已，富留那比丘聞佛所說，歡喜奉行。  
　　如是我聞：一時，佛在舍衛國祇樹給孤獨園。 
　　爾時，世尊告諸比丘：“言大海者，愚夫所說，非圣所說，此大海小水耳！云何圣所說海？謂眼識色已，愛念、染著，貪樂身、口、意業，是名為海。一切世間阿修羅眾乃至天、人，悉于其中貪樂沉沒，如狗肚藏，如亂草蘊，此世、他世絞結纏鎖，亦復如是。耳識聲、鼻識香、舌識味、身識觸，此世、他世絞結纏鎖，亦復如是。” 
　　佛說此經已，諸比丘聞佛所說，歡喜奉行。 
　　如身、口、意業，如是貪、恚、癡、老、病、死，亦如是說。如五根三經、六根三經，亦如是說。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“所謂海者，世間愚夫所說，非圣所說，大海小水耳！眼是人大海，彼色為濤波，若能堪忍色濤波者，得度眼大海竟，于濤波回澓諸水、惡蟲、羅剎女鬼；耳、鼻、舌、身、意是人大海，聲、香、味、觸、法為濤波，若堪忍彼法濤波，得度于意海竟，于濤波回澓惡蟲、羅剎女鬼。” 
　　爾時，世尊以偈頌曰：  
　　“大海巨濤波，惡蟲羅剎怖， 
　　　難度而能度，集離永無余。 
　　　能斷一切苦，不復受余有， 
　　　永之般涅槃，不復還放逸。”  
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“我今當為汝等說苦集道跡、苦滅道跡。諦聽！善思！當為汝說。 
　　“云何苦集道跡？緣眼、色，生眼識，三事和合觸；緣觸受，緣受愛，緣愛取，緣取有，緣有生，緣生、老、病、死、憂、悲、惱苦集。如是，耳、鼻、舌、身、意亦復如是，是名苦集道跡。 
　　“云何苦滅道跡？緣眼、色，生眼識，三事和合觸；觸滅則受滅，受滅則愛滅，愛滅則取滅，取滅則有滅，有滅則生滅，生滅則老、病、死、憂、悲、惱苦滅，如是純大苦聚滅。耳、鼻、舌、身、意亦如是說，是名苦滅道跡。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“我今當說涅槃道跡。云何為涅槃道跡？謂觀察眼無常，若色、眼識、眼觸因緣生受，內覺若苦、若樂、不苦不樂，彼亦無常；耳、鼻、舌、身、意亦復如是，是名涅槃道跡。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有似趣涅槃道跡。云何為似趣涅槃道跡？觀察眼非我，若色、眼識、眼觸因緣生受，內覺若苦、若樂、不苦不樂，彼亦觀察無常；耳、鼻、舌、身、意亦復如是，是名似趣涅槃道跡。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有趣一切取道跡。云何為趣一切取道跡？緣眼、色，生眼識，三事和合觸；觸緣受，受緣愛，愛緣取，取所取故。耳、鼻、舌、身、意亦復如是，取所取故，是名趣一切取道跡。 
　　“云何斷一切取道跡？緣眼、色，生眼識，三事和合觸；觸滅則受滅，受滅則愛滅，愛滅則取滅；如是知耳、鼻、舌、身、意亦復如是。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“當知一切知法、一切識法。諦聽！善思！當為汝說。云何一切知法、一切識法？諸比丘，眼是知法、識法，若色、眼識、眼觸、眼觸因緣生受，內覺若苦、若樂、不苦不樂，彼一切是知法、識法；耳、鼻、舌、身、意亦復如是。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“我不說一法不知、不識而得究竟苦邊。云何不說一法不知、不識而得究竟苦邊？謂不說于眼不知、不識而得究竟苦邊。若色、眼識、眼觸、眼觸因緣生受，內覺若苦、若樂、不苦不樂亦復不說，不知不見而得究竟苦邊；耳、鼻、舌、身、意亦復如是。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“一切欲法應當斷。云何一切欲法應當斷？謂眼是一切欲法應當斷，若色、眼識、眼觸、眼觸因緣生受，內覺若苦、若樂、不苦不樂，彼一切欲法應當斷；耳、鼻、舌、身、意亦復如是。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“我不說一法不知、不斷而究竟苦邊。云何不說一法不知、不斷而究竟苦邊？謂不說眼不知、不斷而究竟苦邊，若色、眼識、眼觸、眼觸因緣生受，內覺若苦、若樂、不苦不樂，彼一切不說不知、不斷而究竟苦邊；耳、鼻、舌、身、意亦復如是。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“我今當說斷一切計。諦聽！善思！當為汝說。云何不計？謂不計我見色，不計眼我所，不計相屬，若色、眼識、眼觸、眼觸因緣生受，內覺若苦、若樂、不苦不樂，彼亦不計樂我、我所，不計樂、相樂；不計耳、鼻、舌、身、意亦復如是。如是不計者，于諸世間常無所取；無所取故，無所著；無所著故，自覺涅槃：我生已盡，梵行已立，所作已作，自知不受后有。” 
　　佛說此經已，諸比丘聞佛所說，歡喜奉行。 
　　如上所說，眼等不計，一切事不計亦如是。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“計者是病，計者是癰，計者是刺，如來以不計住故，離病、離癰、離刺。是故，比丘欲求不計住，離病、離癰、離刺者，彼比丘莫計眼我、我所，莫計眼相屬，莫計色、眼識、眼觸、眼觸因緣生受，內覺若苦、若樂、不苦不樂，彼亦莫計是我、我所、相在；耳、鼻、舌、身、意亦復如是。比丘，如是不計者，眼無所取；無所取故，無所著；無所著故，自覺涅槃：我生已盡，梵行已立，所作已作，自知不受后有。” 
　　佛說此經已，諸比丘聞佛所說，歡喜奉行。 
　　如眼等所說，余一一事亦如是。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“我今當說增長法、損滅法。 
　　“云何增長法？謂緣眼、色，生眼識，三事和合觸，觸緣受，廣說乃至純大苦聚集，是名增長法；耳、鼻、舌、身、意亦復如是，是名增長法。 
　　“云何損滅法？緣眼、色，生眼識，三事和合觸，觸滅則受滅，廣說乃至純大苦聚滅；耳、鼻、舌、身、意亦復如是，是名損滅法。” 
　　佛說此經已，諸比丘聞佛所說，歡喜奉行。 
　　如增長、損滅，如是起法、處變易法、集法、滅法，亦如上說。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“我今當說有漏、無漏法。 
　　“云何有漏法？謂眼色、眼識、眼觸、眼觸因緣生受，內覺若苦、若樂、不苦不樂；耳、鼻、舌、身、意法、意識、意觸、意觸因緣生受，內覺若苦、若樂、不苦不樂，世俗者，是名有漏法。 
　　“云何無漏法？謂出世間意，若法、若意識、意觸、意觸因緣生受，內覺若苦、若樂、不苦不樂，出世間者，是名無漏法。” 
　　佛說此經已，諸比丘聞佛所說，歡喜奉行。  
雜阿含經卷第九  
　　如是我聞：一時，佛住舍衛國祇樹給孤獨園。 
　　時，有比丘名三彌離提，往詣佛所，稽首佛足，退坐一面，白佛言：“世尊，所謂世間者，云何名世間？” 
　　佛告三彌離提：“謂眼、色、眼識、眼觸、眼觸因緣生受，內覺若苦、若樂、不苦不樂；耳、鼻、舌、身、意、法、意識、意觸、意觸因緣生受，內覺若苦、若樂、不苦不樂，是名世間。所以者何？六入處集則觸集，如是乃至純大苦聚集。 
　　“三彌離提，若無彼眼、無色、無眼識、無眼觸、無眼觸因緣生受，內覺若苦、若樂、不苦不樂；無耳、鼻、舌、身、意、法、意識、意觸、意觸因緣生受，內覺若苦、若樂、若不苦不樂者，則無世間，亦不施設世間。所以者何？六入處滅則觸滅，如是乃至純大苦聚滅故。” 
　　佛說此經已，諸比丘聞佛所說，歡喜奉行。 
　　如世間，如是眾生、如是魔，亦如是說。  
　　如是我聞：一時，佛住舍衛國祇樹給孤獨園。 
　　時，有比丘名三彌離提，往詣佛所，稽首佛足，退坐一面，白佛言：“世尊，所謂世間者，云何名世間？” 
　　佛告三彌離提：“危脆敗壞，是名世間。云何危脆敗壞？三彌離提，眼是危脆敗壞法，若色、眼識、眼觸、眼觸因緣生受，內覺若苦、若樂、不苦不樂，彼一切亦是危脆敗壞；耳、鼻、舌、身、意亦復如是。是說危脆敗壞法，名為世間。” 
　　佛說此經已，三彌離提比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　時，有比丘名三彌離提，往詣佛所，稽首佛足，退坐一面，白佛言：“世尊，所謂世間空，云何名為世間空？” 
　　佛告三彌離提：“眼空、常、恒、不變易法空，我所空。所以者何？此性自爾。若色、眼識、眼觸、眼觸因緣生受，若苦、若樂、不苦不樂，彼亦空，常、恒、不變易法空，我所空。所以者何？此性自爾。耳、鼻、舌、身、意亦復如是。是名空世間。” 
　　佛說此經已，三彌離提比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“我今當說世間、世間集、世間滅、世間滅道跡。諦聽！善思！ 
　　“云何為世間？謂六內入處。云何六？眼內入處，耳、鼻、舌、身、意內入處。 
　　“云何世間集？謂當來有愛、喜、貪俱，彼彼集著。 
　　“云何世間滅？謂當來有愛、喜、貪俱，彼彼集著無余斷，已舍、已吐、已盡、離欲、滅、止、沒。 
　　“云何世間滅道跡？謂八圣道正見、正志、正語、正業、正命、正方便、正念、正定。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“我不說有人行到世界邊者，我亦不說不行到世界邊而究竟苦邊者。”如是說已，入室坐禪。 
　　時，眾多比丘，世尊去后，即共議言：“世尊向者略說法言：‘我不說有人行到世界邊者，我亦不說不行到世界邊而得究竟苦邊者。’如是說已，入室坐禪。我等今于世尊略說法中未解其義，是中諸尊，誰有堪能于世尊略說法中，廣為我等說其義者？” 
　　復作是言：“唯有尊者阿難，聰慧總持，而常給侍世尊左右，世尊贊嘆多聞梵行，堪為我等于世尊略說法中廣說其義。今當往詣尊者阿難所，請求令說。” 
　　時，眾多比丘往詣尊者阿難所，共相問訊已，于一面坐，具以上事廣問阿難。 
　　爾時，阿難告諸比丘：“諦聽！善思！今當為說。若世間、世間名、世間覺、世間言辭、世間語說，此等皆入世間數。諸尊，謂眼是世間、世間名、世間覺、世間言辭、世間語說，是等悉入世間數；耳、鼻、舌、身、意亦復如是。多聞圣弟子于六入處集、滅、味、患、離如實知，是名圣弟子到世界邊、知世間、世間所重、度世間。” 
　　爾時，尊者阿難復說偈言：  
　　“非是游步者，能到世界邊， 
　　　不到世界邊，不能免眾苦。 
　　　是故牟尼尊，名知世間者， 
　　　能到世界邊，諸梵行已立。 
　　　世界邊唯有，正智能諦了， 
　　　覺慧達世間，故說度彼岸。  
　　“如是，諸尊，向者世尊略說法已，入室坐禪，我今為汝分別廣說。” 
　　尊者阿難說是法已，眾多比丘聞其所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有師、有近住弟子，則苦獨住；無師、無近住弟子，則樂獨住。 
　　“云何有師、有近住弟子，則苦獨住？緣眼、色，生惡不善覺，貪恚癡俱，若彼比丘行此法者，是名有師。若于此邊住者，是名近住弟子。耳、鼻、舌、身、意亦復如是。如是有師、有近住弟子，常苦獨住。 
　　“云何無師、無近住弟子，常樂獨住？緣眼、色，生惡不善覺，貪恚癡俱，彼比丘不行，是名無師；不依彼住，是名無近住弟子；是名無師、無近住弟子，常樂獨住。若彼比丘無師、無近住弟子者，我說彼得梵行福。所以者何？無師、無近住弟子，比丘于我建立梵行，能正盡苦，究竟苦集。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，尊者舍利弗晨朝著衣持缽，入舍衛城乞食，乞食已，還精舍，舉衣缽，洗足已，持尼師檀，入林中，晝日坐禪。時，舍利弗從禪覺，詣世尊所，稽首禮足，退坐一面。 
　　爾時，佛告舍利弗：“汝從何來？” 
　　舍利弗答言：“世尊，從林中晝日坐禪來。” 
　　佛告舍利弗：“今入何等禪住？” 
　　舍利弗白佛言：“世尊，我今于林中入空三昧禪住。” 
　　佛告舍利弗：“善哉！善哉！舍利弗，汝今入上座禪住而坐禪。若諸比丘欲入上座禪者，當如是學。若入城時、若行乞食時、若出城時，當作是思惟：‘我今眼見色，頗起欲、恩愛、愛念著不？’舍利弗，比丘作如是觀時，若眼識于色有愛念染著者，彼比丘為斷惡不善故，當勤欲方便，堪能系念修學。譬如有人，火燒頭衣，為盡滅故，當起增上方便，勤教令滅；彼比丘亦復如是，當起增上勤欲方便，系念修學。若比丘觀察時，若于道路、若聚落中行乞食、若出聚落，于其中間，眼識于色，無有愛念染著者，彼比丘愿以此喜樂善根，日夜精勤，系念修習，是名比丘于行、住、坐、臥凈除乞食。是故此經名清凈乞食住。” 
　　佛說此經已，尊者舍利弗聞佛所說，歡喜奉行。  
　　如是我聞：一時，佛住毗舍離獼猴池側重閣講堂。 
　　時，有長者名郁瞿婁，往詣佛所，稽首佛足，退坐一面，白佛言：“世尊，何故有一比丘見法般涅槃？何故比丘不得見法般涅槃？” 
　　佛告長者：“若有比丘眼識于色，愛念染著；以愛念染著故，常依于識；為彼縛故，若彼取故，不得見法般涅槃。耳、鼻、舌、身、意識法亦復如是。若比丘眼識于色，不愛樂染著；不愛樂染著者，不依于識；不觸、不著、不取故，此諸比丘得見法般涅槃。耳、鼻、舌、身、意識法亦復如是。是故，長者，有比丘得見法般涅槃者，有不得見法般涅槃者。” 
　　如長者所問經，如是阿難所問經及佛自為諸比丘所說經，亦如上說。  
　　如是我聞：一時，佛住毗舍離獼猴池側重閣講堂。 
　　時，有異比丘往詣佛所，稽首佛足，退坐一面，白佛言：“世尊，何因何緣眼識生？何因何緣耳、鼻、舌、身、意識生？” 
　　佛告比丘：“眼因緣色，眼識生。所以者何？若眼識生，一切眼色因緣故；耳聲因緣、鼻香因緣、舌味因緣、身觸因緣、意法因緣意識生。所以者何？諸所有意識，彼一切皆意法因緣生故，是名比丘眼識因緣生，乃至意識因緣生。” 
　　時，彼比丘聞佛所說，歡喜隨喜，作禮而去。  
　　如是我聞：一時，佛住毗舍離獼猴池側重閣講堂。 
　　爾時，世尊告諸比丘：“我今當說結所系法及結法。云何結所系法？眼色、耳聲、鼻香、舌味、身觸、意法，是名結所系法。云何結法？謂欲貪，是名結法。” 
　　佛說此經已，諸比丘聞佛所說，歡喜奉行。  
　　如是我聞：一時，佛住毗舍離獼猴池側重閣講堂。 
　　爾時，世尊告諸比丘：“我今當說所取法及取法。云何所取法？眼色、耳聲、鼻香、舌味、身觸、意法，是名所取法。云何取法？謂欲貪，是名取法。” 
　　佛說此經已，諸比丘聞佛所說，歡喜奉行。  
　　如是我聞：一時，佛住毗舍離獼猴池側重閣講堂。 
　　爾時，世尊告諸比丘：“愚癡無聞凡夫，比丘，寧以火燒熱銅籌，以燒其目，令其熾燃，不以眼識取于色相，取隨形好。所以者何？取于色相，取隨形好故，墮惡趣中，如沉鐵丸。愚癡無聞凡夫寧燒鐵錐，以鉆其耳，不以耳識取其聲相，取隨聲好。所以者何？耳識取聲相，取隨聲好者，身壞命終，墮惡趣中，如沉鐵丸。愚癡無聞凡夫寧以利刀斷截其鼻，不以鼻識取于香相，取隨香好。所以者何？以取香相，取隨香好故，身壞命終，墮惡趣中，如沉鐵丸。愚癡無聞凡夫寧以利刀斷截其舌，不以舌識取于味相，取隨味好。所以者何？以取味相，隨味好故，身壞命終，墮惡趣中，如沉鐵丸。愚癡無聞凡夫寧以剛鐵利槍以剌其身，不以身識取于觸相及隨觸好。所以者何？以取觸相及隨觸好故，身壞命終，墮惡趣中，如沉鐵丸。 
　　“諸比丘，睡眠者是愚癡活、是癡命，無利、無福。然諸比丘寧當睡眠，不于彼色而起覺想；若起覺想者，必生纏縛諍訟，能令多眾起于非義，不能饒益安樂天人。彼多聞圣弟子作如是學：‘我今寧以熾然鐵槍以貫其目，不以眼識取于色相，墮三惡趣，長夜受苦。我從今日當正思惟：觀眼無常、有為、心緣生法；若色、眼識、眼觸、眼觸因緣生受，內覺若苦、若樂、不苦不樂，彼亦無常、有為、心緣生法。耳、鼻、舌、身入處當如是學：寧以鐵槍貫其身體，不以身識取于觸相及隨觸好故，墮三惡道。我從今日當正思惟：觀身無常、有為、心緣生法，若觸、身識、身觸、身觸因緣生受，內覺若苦、若樂、不苦不樂，彼亦無常、有為、心緣生法。’ 
　　“多聞圣弟子作如是學：‘睡眠者是愚癡活、癡命，無果、無利、無福，我當不眠，亦不起覺想；起想者生于纏縛諍訟，令多人非義饒益，不得安樂。’多聞圣弟子如是觀者，于眼生厭，若色、眼識、眼觸、眼觸因緣生受，內覺若苦、若樂、不苦不樂，彼亦生厭，厭故不樂，不樂故解脫，解脫知見：我生已盡，梵行已立，所作已作，自知不受后有。耳、鼻、舌、身、意亦復如是。” 
　　佛說此經已，諸比丘聞佛所說，歡喜奉行。  
　　如是我聞：一時，佛住毗舍離獼猴池側重閣講堂。 
　　爾時，世尊告諸比丘：“若眼不知、不識、不斷、不離欲，不堪能正盡苦；于眼若知、若識、若斷、若離欲，堪能正盡苦。” 
　　佛說此經已，諸比丘聞佛所說，歡喜奉行。 
　　如眼四經，如是乃至意二十四經，如上說。  
　　如是我聞：一時，佛住毗舍離獼猴池側重閣講堂。 
　　爾時，世尊告諸比丘：“若諸比丘于眼味者，當知是沙門、婆羅門不得自在脫于魔手，魔縛所縛，入于魔系；耳、鼻、舌、身、意亦復如是。若沙門、婆羅門于眼不味者，當知是沙門、婆羅門不隨于魔，脫于魔手，不入魔系。” 
　　佛說此經已，諸比丘聞佛所說，歡喜奉行。 
　　如味，如是歡喜、贊嘆、染著、堅住、愛樂、憎嫉，亦如是說。 
　　如內入處七經、外入處七經，亦如是說。  
　　如是我聞：一時，佛住毗舍離獼猴池側重閣講堂。 
　　爾時，世尊告諸比丘：“有六魔鉤。云何為六？眼味著色，是則魔鉤；耳味著聲，是則魔鉤；鼻味著香，是則魔鉤；舌味著味，是則魔鉤；身味著觸，是則魔鉤；意味著法，是則魔鉤。若沙門、婆羅門眼味著色者，當知是沙門、婆羅門魔鉤鉤其咽，于魔不得自在。” 
　　穢說凈說，廣說如上。  
　　如是我聞：一時，佛住拘留搜調伏駮牛聚落。 
　　爾時，世尊告諸比丘：“我今當為汝等說法，初語亦善，中語亦善，后語亦善，善義善味，純一滿凈，清白梵行，謂四品法經。諦聽！善思！當為汝說。 
　　“何等為四品法經？有眼識色可愛、可念、可樂、可著，比丘見已，歡喜、贊嘆、樂著、堅住；有眼識色不可愛、不可念、不可樂著、苦厭，比丘見已，瞋恚、嫌薄。如是比丘于魔不得自在，乃至不得解脫魔系。耳、鼻、舌、身、意亦復如是。有眼識色可愛、可念、可樂、可著，比丘見已，知喜不贊嘆、不樂著堅實；有眼識色不可愛念樂著，比丘見已，不瞋恚、嫌薄。如是比丘不隨魔，自在，乃至解脫魔系。耳、鼻、舌、身、意亦復如是。是名比丘四品法經。”  
　　如是我聞：一時，佛住王舍城耆阇崛山。 
　　爾時，世尊晨朝著衣持缽，入王舍城乞食。 
　　爾時，天魔波旬作是念：“沙門瞿曇晨朝著衣持缽，入王舍城乞食，我今當往亂其道意。” 
　　時，魔波旬化作御車象類，執杖覓牛，著弊衣，蓬頭亂發，手腳剝裂，手執牛杖，至世尊前問言：“瞿曇，見我牛不？” 
　　世尊作是念：“此是惡魔，欲來亂我。”即告魔言：“惡魔！何處有牛？何用牛為？” 
　　魔作是念：“沙門瞿曇知我是魔。”而白佛言：“瞿曇，眼觸入處，是我所乘；耳、鼻、舌、身、意觸入處，是我所乘。” 
　　復問：“瞿曇，欲何所之？” 
　　佛告惡魔：“汝有眼觸入處，耳、鼻、舌、身、意觸入處；若彼無眼觸入處，無耳、鼻、舌、身、意觸入處，汝所不到，我往到彼。” 
　　爾時，天魔波旬即說偈言：  
　　“若常有我者，彼悉是我所， 
　　　一切悉屬我，瞿曇何所之？”  
　　爾時，世尊說偈答言：  
　　“若言有我者，彼說我則非， 
　　　是故知波旬，即自墮負處。”  
　　魔復說偈言：  
　　“若說言知道，安隱向涅槃， 
　　　汝自獨游往，何煩教他為？”  
　　世尊復說偈答言：  
　　“若有離魔者，問度彼岸道， 
　　　為彼平等說，真實永無余， 
　　　時習不放逸，永離魔自在。”  
　　魔復說偈言：  
　　“有石似段肉，餓烏來欲食， 
　　　彼作軟美想，欲以補饑虛， 
　　　竟不得其味，折嘴而騰虛。 
　　　我今猶如烏，瞿曇如石生， 
　　　不入愧而去，猶烏陵虛逝， 
　　　內心懷愁毒，即彼沒不現。”  
　　如是我聞：一時，佛住王舍城耆阇崛山。 
　　爾時，世尊告諸比丘：“若沙門、婆羅門眼習近于色，則隨魔所自在乃至不得解脫魔系；耳、鼻、舌、身、意亦復如是。若沙門、婆羅門眼不習近于色，不隨魔自在乃至得解脫魔系；耳、鼻、舌、身、意亦復如是。” 
　　佛說此經已，諸比丘聞佛所說，歡喜奉行。 
　　如習近，如是系著、如是味、如是鄰聚；若使受持系著，我所求欲，淳濃不舍，亦如上說。  
　　如是我聞：一時，佛住波吒利弗多羅國雞林園。 
　　爾時，尊者阿難往詣尊者大純陀所，共相問訊已，于一面坐。 
　　爾時，尊者阿難語尊者純陀言：“欲有所問，寧有閑暇見答與不？” 
　　尊者純陀語尊者阿難言：“隨仁所問，知者當答。” 
　　尊者阿難問尊者純陀：“如世尊、如來、應、等正覺所知所見，說四大造色，施設顯露，此四大色非我。如來、應、等正覺所知所見，亦復說識非我耶？” 
　　尊者純陀語尊者阿難言：“仁者最為多聞，我從遠來詣尊者所，為問此法故。今日，尊者，惟愿為說此義。” 
　　尊者阿難語純陀言：“我今問尊者，隨意見答。尊者純陀，為有眼、有色、有眼識不？” 
　　答言：“有。” 
　　尊者阿難復問：“為緣眼及色，生眼識不？” 
　　答言：“如是。” 
　　尊者阿難復問：“緣眼及色，生眼識，彼因、彼緣為常、為無常？” 
　　答言：“無常。” 
　　尊者阿難又問：“彼因、彼緣生眼識，彼因、彼緣無常變易時，彼識住耶？” 
　　答曰：“不也，尊者阿難。” 
　　尊者阿難復問：“于意云何？彼法若生、若滅可知，多聞圣弟子于中寧見是我、異我、相在不？” 
　　答曰：“不也，尊者阿難。” 
　　“耳、鼻、舌、身、意、法于意云何？有意、有法、有意識不？” 
　　答曰：“有，尊者阿難。” 
　　復問：“為緣意及法，生意識不？” 
　　答曰：“如是，尊者阿難。” 
　　復問：“若意緣法，生意識，彼因彼緣為常、為無常？” 
　　答曰：“無常，尊者阿難。” 
　　復問：“若因、若緣生意識，彼因、彼緣無常變易時，意識住耶？” 
　　答曰：“不也，尊者阿難。” 
　　復問：“于意云何？彼法若生、若滅可知，多聞圣弟子寧于中見我、異我、相在不？” 
　　答言：“不也，尊者阿難。” 
　　尊者阿難語純陀言：“是故，尊者，而如來、應、等正覺所知所見，說識亦無常。譬如士夫持斧入山，見芭蕉樹，謂堪材用，斷根、截葉、斫枝、剝皮，求其堅實，剝至于盡，都無堅處。如是多聞圣弟子正觀眼識，耳、鼻、舌、身、意識；當正觀時，都無可取；無可取故，無所著；無所著故，自覺涅槃：我生已盡，梵行已立，所作已作，自知不受后有。” 
　　彼二正士說是法時，展轉隨喜，各還其所。  
　　如是我聞：一時，佛住舍衛國祇樹給孤獨園。 
　　爾時，尊者阿難詣尊者舍利弗所，語尊者舍利弗：“欲有所問，寧有閑暇為解說不？” 
　　舍利弗言：“隨仁所問，知者當答。” 
　　尊者阿難問尊者舍利弗：“六觸入處盡，離欲、滅、息沒已，更有余不？” 
　　尊者舍利弗語阿難言：“莫作此問：六觸入處盡，離欲、滅、息沒已，更有余不？” 
　　阿難又問尊者舍利弗：“六觸入處盡，離欲、滅、息沒已，無有余耶？” 
　　尊者舍利弗答阿難言：“亦復不應作如是問：六觸入處盡，離欲、滅、息沒已，無有余耶？” 
　　阿難復問尊者舍利弗：“六觸入處盡，離欲、滅、息沒已，有余無余、非有余非無余耶？” 
　　尊者舍利弗答阿難言：“此亦不應作如此問：六觸入處盡，離欲、滅、息沒已，有余無余、非有余非無余耶？” 
　　尊者阿難又問舍利弗：“如尊者所說，六觸入處盡，離欲、滅、息沒已，有亦不應說，無亦不應說，有無亦不應說，非有非無亦不應說，此語有何義？” 
　　尊者舍利弗語尊者阿難：“六觸入處盡，離欲、滅、息沒已，有余耶？此則虛言。無余耶？此則虛言。有余無余耶？此則虛言。非有余非無余耶？此則虛言。若言六觸入處盡，離欲、滅、息沒已，離諸虛偽，得般涅槃，此則佛說。” 
　　時，二正士展轉隨喜，各還本處。  
　　如是我聞：一時，佛住王舍城迦蘭陀竹園。 
　　時，尊者舍利弗、尊者摩訶拘絺羅俱在耆阇崛山。 
　　尊者摩訶拘絺羅晡時從禪覺，詣尊者舍利弗所，共相問訊已，退坐一面，語舍利弗言：“欲有所問，寧有閑暇見答已不？” 
　　尊者舍利弗語摩訶拘絺羅：“隨仁所問，知者當答。” 
　　尊者摩訶拘絺羅問尊者舍利弗言：“云何，尊者舍利弗，眼系色耶？色系眼耶？耳聲、鼻香、舌味、身觸、意法，意系法耶？法系意耶？” 
　　尊者舍利弗答尊者摩訶拘絺羅言：“非眼系色，非色系眼。乃至非意系法，非法系意。尊者摩訶拘絺羅，于其中間，若彼欲貪，是其系也。尊者摩訶拘絺羅，譬如二牛，一黑一白，共一軛鞅縛系，人問言：為黑牛系白牛？為白牛系黑牛？為等問不？” 
　　答言：“不也，尊者舍利弗，非黑牛系白牛，亦非白牛系黑牛，然于中間，若軛、若系鞅者，是彼系縛。” 
　　“如是，尊者摩訶拘絺羅，非眼系色，非色系眼，乃至非意系法，非法系意；中間欲貪，是其系也。尊者摩訶拘絺羅，若眼系色，若色系眼，乃至若意系法，若法系意，世尊不教人建立梵行，得盡苦邊。以非眼系色，非色系眼，乃至非意系法，非法系意，故世尊教人建立梵行，得盡苦邊。尊者摩訶拘絺羅，世尊眼見色若好、若惡，不起欲貪；其余眾生眼若見色若好、若惡，則起欲貪。是故世尊說當斷欲貪，則心解脫。乃至意、法亦復如是。” 
　　時，二正士展轉隨喜，各還本處。  
　　如是我聞：一時，佛住王舍城迦蘭陀竹園。 
　　爾時，尊者舍利弗，尊者摩訶拘絺羅俱在耆阇崛山中。 
　　尊者摩訶拘絺羅晡時從禪覺，詣尊者舍利弗所，共相問訊已，退坐一面，語尊者舍利弗：“欲有所問，寧有閑暇見答已不？” 
　　舍利弗言：“隨仁所問，知者當答。” 
　　尊者摩訶拘絺羅問尊者舍利弗言：“謂無明者，云何為無明？” 
　　尊者舍利弗言：“所謂無知，無知者是為無明。云何無知？謂眼無常不如實知，是名無知；眼生滅法不如實知，是名無知；耳、鼻、舌、身、意亦復如是。如是，尊者摩訶拘絺羅，于此六觸入處如實不知、不見、不無間等、愚暗、無明、大冥，是名無明。” 
　　尊者摩訶拘絺羅又問尊者舍利弗：“所謂明者，云何為明？” 
　　舍利弗言：“所謂為知，知者是明。為何所知？謂眼無常、眼無常如實知，眼生滅法、眼生滅法如實知；耳、鼻、舌、身、意亦復如是。尊者摩訶拘絺羅，于此六觸入處如實知、見、明、覺、悟、慧、無間等，是名為明。” 
　　時，二正士各聞所說，展轉隨喜，各還其所。  
　　如是我聞：一時，佛住王舍城迦蘭陀竹園。 
　　時，有比丘名優波先那，住王舍城寒林中冢間蛇頭巖下迦陵伽行處。 
　　時，尊者優波先那獨一于內坐禪。時，有惡毒蛇長尺許，于上石間墮優波先那身上。優波先那喚舍利弗語諸比丘：“毒蛇墮我身上，我身中毒。汝等駛來，扶持我身，出置于外，莫令于內身壞碎，如糠糟聚。” 
　　時，尊者舍利弗于近處，住一樹下，聞優波先那語，即詣優波先那所，語優波先那言：“我今觀汝色貌，諸根不異于常，而言：‘中毒，持我身出，莫令散壞，如糠糟聚。’竟為云何？” 
　　優波先那語舍利弗言：“若當有言‘我眼是我、我所；耳、鼻、舌、身、意，耳、鼻、舌、身、意是我、我所；色、聲、香、味、觸、法，色、聲、香、味、觸、法是我、我所；地界，地界是我、我所；水、火、風、空、識界，水、火、風、空、識界是我、我所；色陰，色陰是我、我所；受、想、行、識陰，受、想、行、識陰是我、我所’者，面色諸根應有變異。我今不爾，眼非我、我所，乃至識陰非我、我所，是故面色諸根無有變異。” 
　　舍利弗言：“如是，優波先那，汝若長夜離我、我所、我慢系著使，斷其根本，如截多羅樹頭，于未來世永不復起，云何面色諸根當有變異？” 
　　時，舍利弗即周匝扶持優波先那身出于窟外，優波先那身中毒碎壞，如聚糠糟。 
　　時，舍利弗即說偈言：  
　　“久植諸梵行，善修八圣道， 
　　　歡喜而舍壽，猶如棄毒缽。 
　　　久植諸梵行，善修八圣道， 
　　　歡喜而舍壽，如人重病愈。 
　　　久植諸梵行，善修八圣道， 
　　　如出火燒宅，臨死無憂悔。 
　　　久植諸梵行，善修八圣道， 
　　　以慧觀世間，猶如穢草木， 
　　　不復更求余，余亦不相續。”  
　　時，尊者舍利弗供養優波先那尸已，往詣佛所，稽首禮足，退坐一面，白佛言：“世尊，尊者優波先那有小惡毒蛇，如治眼籌，墮其身上，其身即壞，如聚糠糟。” 
　　佛告舍利弗：“若優波先那誦此偈者，則不中毒，身亦不壞，如聚糠糟。” 
　　舍利弗白佛言：“世尊，誦何等偈？何等辭句？” 
　　佛即為舍利弗而說偈言：  
　　“常慈念于彼，堅固賴吒羅， 
　　　慈伊羅槃那，尸婆弗多羅， 
　　　欽婆羅上馬，亦慈迦拘吒， 
　　　及彼黑瞿曇，難徒跋難陀。 
　　　慈悲于無足，及以二足者， 
　　　四足與多足，亦悉起慈悲。 
　　　慈悲于諸龍，依于水陸者， 
　　　慈一切眾生，有畏及無畏。 
　　　安樂于一切，亦離煩惱生， 
　　　欲令一切賢，一切莫生惡。 
　　　常住蛇頭巖，眾惡不來集； 
　　　兇害惡毒蛇，能害眾生命。 
　　　如此真諦言，無上大師說， 
　　　我今誦習此，大師真實語， 
　　　一切諸惡毒，無能害我身。 
　　　貪欲瞋恚癡，世間之三毒， 
　　　如此三毒惡，永除名佛寶。 
　　　法寶滅眾毒，僧寶亦無余， 
　　　破壞兇惡毒，攝受護善人， 
　　　佛破一切毒，汝蛇毒今破。  
　　“故說是咒術章句，所謂：  
　　“塢耽婆隸　躭婆隸　躭陸　婆羅躭陸　柰渧　肅柰渧　枳跋渧　文那移　三摩移　檀諦　尼羅枳施婆羅拘閇塢隸　塢娛隸　悉波訶  
　　“舍利弗，優波先那善男子爾時說此偈，說此章句者，毒蛇不能中其身，身亦不壞如糠糟聚。” 
　　舍利弗白佛言：“世尊，優波先那未曾聞此偈，未曾聞此咒術章句，世尊今日說此，正為當來世耳！” 
　　尊者舍利弗聞佛所說，歡喜作禮而去！  
　　如是我聞：一時，尊者優陀夷往拘薩羅國人間游行，至拘磐茶聚落，到毗紐迦旃延氏婆羅門尼庵羅園中住。 
　　時，毗紐迦旃延氏婆羅門尼有諸年少弟子，游行采樵，至庵羅園中，見尊者優陀夷坐一樹下，容貌端正，諸根寂靜，心意安諦，成就第一調伏；見已，往詣其所，共相問訊已，退坐一面。時，優陀夷為諸年少種種說法，勸勵已，默然而住。彼諸年少聞尊者優陀夷所說，歡喜隨喜，從座起去。 
　　時，諸年少擔持束薪，還至毗紐迦旃延氏婆羅門尼所，置薪束于地，詣毗紐迦旃延氏婆羅門尼所，白言：“我和尚尼，當知庵羅園中有沙門優陀夷，姓瞿曇氏，依于彼住，極善說法。” 
　　毗紐迦旃延氏婆羅門尼語諸年少言：“汝可往請沙門優陀夷瞿曇氏，明日于此飯食。” 
　　時，諸年少弟子受毗紐迦旃延氏婆羅門尼教已，往詣尊者優陀夷所，白優陀夷言：“尊者當知，我和尚毗紐迦旃延氏婆羅門尼，請尊者優陀夷明旦飯食。” 
　　時，優陀夷默然受請。時，彼諸年少知優陀夷受請已，還歸和尚毗紐迦旃延氏婆羅門尼所，白言：“和尚尼，我以和尚尼語，請尊者優陀夷。尊者優陀夷默然受請，和尚尼自知時。” 
　　爾時，尊者優陀夷夜過晨朝，著衣持缽，往詣毗紐迦旃延氏婆羅門尼舍。時，毗紐迦旃延氏婆羅門尼遙見尊者優陀夷來，疾敷床座，請令就坐，設種種飲食，自手供養，豐美滿足；食已，澡嗽、洗缽訖，還就本座。 
　　時，毗紐迦旃延氏婆羅門尼知食已訖，著好革屣，以衣覆頭，別施高床，現起輕相，傲慢而坐，語優陀夷言：“欲有所問，寧有閑暇見答與不？” 
　　優陀夷答言：“姊妹，今是非時。”作此語已，從座起去。 
　　如是，明日諸弟子復至庵羅園采樵聽法，還復白和尚尼；和尚尼復遣詣請食，如前三返，乃至請法，答言：“非時。”不為說法。 
　　諸年少弟子復白和尚尼：“庵羅園中沙門優陀夷極善說法。” 
　　和尚尼答言：“我亦知彼極善說法，再三請來，設食問法，常言非時，不說而去。” 
　　諸弟子言和尚尼：“著好革屣，以衣覆頭，不恭敬坐，彼云何說？所以者何？彼尊者優陀夷以敬法故，不說而去。” 
　　和尚尼答言：“若如是者，更為我請彼。” 
　　諸弟子受教，更請供養如前。時，和尚尼知食訖已，脫革屣，整衣服，更坐卑床，恭敬白言：“欲有所問，寧有閑暇見答與不？” 
　　優陀夷答言：“汝今宜問，當為汝說。” 
　　彼即問言：“有沙門、婆羅門說苦樂自作，復有說言苦樂他作，復有說言苦樂自他作，復有說言苦樂非自非他作。尊者，復云何？” 
　　尊者優陀夷答言：“姊妹，阿羅訶說苦樂異生，非如是說。” 
　　婆羅門尼復問：“其義云何？” 
　　優陀夷答言：“阿羅訶說從其因緣，生諸苦樂。” 
　　優陀夷復語婆羅門尼言：“我今問汝，隨意答我。于意云何？有眼不？” 
　　答言：“有。” 
　　“有色不？” 
　　答言：“有。” 
　　“有眼識、眼觸、眼觸因緣生受，內覺若苦、若樂、不苦不樂不？” 
　　答言：“如是，尊者優陀夷。” 
　　優陀夷復問：“有耳、鼻、舌、身、意、意觸因緣生受，內覺若苦、若樂、不苦不樂不？” 
　　答言：“如是，尊者優陀夷。” 
　　優陀夷言：“此是阿羅訶說：‘從其因緣，生于苦樂。’” 
　　婆羅門尼言：“尊者優陀夷，如是阿羅訶說：‘從其因緣生苦樂’耶？” 
　　優陀夷答言：“如是，婆羅門尼。” 
　　婆羅門尼復問：“沙門，云何阿羅訶說：‘因緣生苦、樂、不苦不樂滅’？” 
　　優陀夷答言：“我今問汝，隨意答我。婆羅門尼，一切眼、一切時滅無余，猶有眼觸因緣生受，內覺若苦、若樂、不苦不樂耶？” 
　　答言：“無也，沙門。” 
　　“如是，耳、鼻、舌、身、意，一切時滅永盡無余，猶有意觸因緣生受，內覺若苦、若樂、不苦不樂耶？” 
　　答言：“無也，沙門。” 
　　“如是，婆羅門尼，是為阿羅訶說：‘因緣生苦、樂、不苦不樂滅。’” 
　　尊者優陀夷說是法時，毗紐迦旃延氏婆羅門尼遠塵離垢，得法眼凈。爾時，毗紐迦旃延氏婆羅門尼見法、得法、知法、入法，度疑惑，不由于他入佛教法，于法得無所畏，從座起，整衣服，恭敬合掌，白尊者優陀夷：“我今日超入決定，我從今日歸依佛、歸依法、歸依僧，我從今日盡壽歸依三寶。” 
　　爾時，優陀夷為婆羅門尼說法，示教照喜已，從座起去。  
　　如是我聞：一時，佛住王舍城迦蘭陀竹園。 
　　爾時，尊者二十億耳住耆阇崛山，常精勤修習菩提分法。 
　　時，尊者二十億耳獨靜禪思，而作是念：“于世尊弟子精勤聲聞中，我在其數，然我今日未盡諸漏。我是名族姓子，多饒財寶，我今寧可還受五欲，廣行施作福。” 
　　爾時，世尊知二十億耳心之所念，告一比丘：“汝等今往二十億耳所，告言：‘世尊呼汝！’” 
　　是一比丘受佛教已，往詣二十億耳所，語言：“世尊呼汝！” 
　　二十億耳聞彼比丘稱大師命，即詣世尊所，稽首禮足，退住一面。 
　　爾時，世尊告二十億耳：“汝實獨靜禪思作是念：‘世尊精勤修學聲聞中，我在其數，而今未得漏盡解脫。我是名族姓子，又多錢財，我寧可還俗，受五欲樂，廣施作福’耶？” 
　　時，二十億耳作是念：“世尊已知我心。”驚怖毛豎，白佛言：“實爾，世尊。” 
　　佛告二十億耳：“我今問汝，隨意答我。二十億耳，汝在俗時，善彈琴不？” 
　　答言：“如是，世尊。” 
　　復問：“于意云何？汝彈琴時，若急其弦，得作微妙和雅音不？” 
　　答言：“不也，世尊。” 
　　復問：“云何？若緩其弦，寧發微妙和雅音不？” 
　　答言：“不也，世尊。” 
　　復問：“云何？善調琴弦，不緩不急，然后發妙和雅音不？” 
　　答言：“如是，世尊。” 
　　佛告二十億耳：“精進太急，增其掉悔；精進太緩，令人懈怠。是故汝當平等修習攝受，莫著、莫放逸、莫取相。” 
　　時，尊者二十億耳聞佛所說，歡喜隨喜，作禮而去。 
　　時，尊者二十億耳常念世尊說彈琴譬，獨靜禪思，如上所說，乃至漏盡心得解脫，成阿羅漢。 
　　爾時，尊者二十億耳得阿羅漢，內覺解脫喜樂，作是念：“我今應往問訊世尊。” 
　　爾時，尊者二十億耳往詣佛所，稽首禮足，退坐一面，白佛言：“世尊，于世尊法中得阿羅漢，盡諸有漏，所作已作，舍離重擔，逮得己利，盡諸有結，正智心解脫，當于爾時解脫六處。云何為六？離欲解脫、離恚解脫、遠離解脫、愛盡解脫、諸取解脫、心不忘念解脫。 
　　“世尊，若有依少信心而言離欲解脫，此非所應；貪恚癡盡，是名真實離欲解脫。若復有人依少持戒而言我得離恚解脫，此亦不應；貪恚癡盡，是名真實解脫。若復有人依于修習利養遠離而言遠離解脫，是亦不應；貪恚癡盡，是真實遠離解脫。貪、恚、癡盡，亦名離愛，亦名離取，亦名離忘念解脫。如是，世尊，若諸比丘未得羅漢，未盡諸漏，于此六處不得解脫。 
　　“若復比丘在于學地，未得增上樂涅槃，習向心住，爾時成就學戒，成就學根，后時當得漏盡，無漏心解脫乃至自知不受后有，當于爾時得無學戒，得無學諸根。譬如嬰童愚小仰臥，爾時成就童子諸根，彼于后時漸漸增長，諸根成就，當于爾時成就長者諸根。在學地者亦復如是，未得增上安樂，乃至成就無學戒、無學諸根。 
　　“若眼常識色，終不能妨心解脫、慧解脫；意堅住故，內修無量善解脫，觀察生滅，乃至無常。耳識聲、鼻識香、舌識味、身識觸、意識法，不能妨心解脫、慧解脫；意堅住故，內修無量善解脫，觀察生滅。譬如村邑近大石山，不斷、不壞、不穿，一向厚密，假使四方風吹，不能動搖、不能穿過。彼無學者亦復如是，眼常識色乃至意常識法，不能妨心解脫、慧解脫；意堅住故，內修無量善解脫，觀察生滅。” 
　　爾時，二十億耳重說偈言：  
　　“離欲心解脫，無恚脫亦然， 
　　　遠離心解脫，貪愛永無余。 
　　　諸取心解脫，及意不忘念， 
　　　曉了入處生，于彼心解脫。 
　　　彼心解脫者，比丘意止息， 
　　　諸所作已作，更不作所作。 
　　　猶如大石山，四風不能動， 
　　　色聲香味觸，及法之好惡， 
　　　六入處常對，不能動其心， 
　　　心常住堅固，諦觀法生滅。”  
　　尊者二十億耳說是法時，大師心悅。諸多聞梵行者聞尊者二十億耳所說，皆大歡喜。爾時，尊者二十億耳聞佛說法，歡喜隨喜，作禮而去。 
　　爾時，世尊知二十億耳去不久，告諸比丘：“善心解脫者，應如是記說。如二十億耳以智記說，亦不自舉，亦不下他，正說其義；非如增上慢者，不得其義，而自稱嘆得過人法，自取損減。”  
　　如是我聞：一時，尊者摩訶迦旃延住阿磐提國濕摩陀江側。獼猴室阿練若窟有魯醯遮婆羅門，恭敬承事，如羅漢法。 
　　爾時，尊者摩訶迦旃延晨朝著衣持缽，入獼猴室聚落，次行乞食，乞食還，舉衣缽，洗足已，入室坐禪。 
　　時，魯醯遮婆羅門有諸年少弟子，游行采薪，至尊者摩訶迦旃延窟邊，共戲笑言：“此中剃發沙門住，是黑暗人，非世勝人，而魯醯遮婆羅門尊重供養，如羅漢法。” 
　　時，尊者摩訶迦旃延語諸年少言：“年少，年少，莫作聲！” 
　　諸少年言：“終不敢復言。”如是再三，語猶不止。 
　　于是尊者摩訶迦旃延出戶外，語諸年少言：“年少，年少，汝等莫語。我今當為汝等說法，汝等且聽。” 
　　諸年少言：“諾，惟愿說法，我當聽受。” 
　　爾時，尊者摩訶迦旃延即說偈言：  
　　“古昔婆羅門，修習勝妙戒， 
　　　得生宿命智，娛樂真諦禪， 
　　　常住于慈悲，關閉諸根門， 
　　　調伏于口過，古昔行如是。 
　　　舍本真實行，而存虛偽事， 
　　　守族姓放逸，從諸根六境， 
　　　自餓居冢間，三浴誦三典， 
　　　不守護根門，猶如夢得寶。 
　　　編發衣皮褐，戒盜灰坌身， 
　　　粗衣以蔽形，執杖持水瓶， 
　　　假形婆羅門，以求于利養。 
　　　善攝護其身，澄凈離塵垢， 
　　　不惱于眾生，是道婆羅門。”  
　　爾時，諸年少婆羅門瞋恚不喜，語尊者摩訶迦旃延：“謗我經典，毀壞所說，罵辱婆羅門。”執持薪束，還魯醯遮婆羅門所，語魯醯遮婆羅門言：“和尚知不？彼摩訶迦旃延誹謗經典，毀訾言說，罵辱婆羅門。” 
　　魯醯遮婆羅門語諸年少：“諸年少，莫作是語。所以者何？摩訶旃延宿重戒德，不應謗毀經典，毀訾言說，罵婆羅門。” 
　　諸年少言：“和尚不信我言，當自往看。” 
　　時，魯醯遮婆羅門不信諸年少語，往詣摩訶迦旃延，共相問訊慰勞已，退坐一面，語摩訶迦旃延言：“我諸年少弟子來到此不？” 
　　答言：“到此。” 
　　“少多與共言語不？” 
　　答云：“與共言語。” 
　　魯醯遮婆羅門言：“汝與諸年少共語，今可為我盡說是。” 
　　摩訶迦旃延即為廣說。時，魯醯遮婆羅門亦復瞋恚，心得不喜，語摩訶迦旃延：“我先不信諸年少語，今摩訶迦旃延真實誹謗經典，毀訾而說，罵辱婆羅門。”作此語已，小默然住；須臾，復語摩訶迦旃延：“仁者所說門，何等為門？” 
　　摩訶迦旃延言：“善哉！善哉！婆羅門，所問如法，我今當為汝說門。婆羅門，眼是門，以見色故；耳、鼻、舌、身、意是門，以識法故。” 
　　婆羅門言：“奇哉！摩訶迦旃延，我問其門，即說其門。如摩訶迦旃延所說不守護門，云何不守護門？” 
　　摩訶迦旃延言：“善哉！善哉！婆羅門，問不守護門，是如法問，今當為汝說不守護門。婆羅門，愚癡無聞凡夫眼見色已，于可念色而起緣著，不可念色而起瞋恚。不住身念處，故于心解脫、慧解脫無如實知，于彼起種種惡不善法，不得無余滅盡，于心解脫、慧解脫妨礙，不得滿足；心解脫、慧解脫不滿故，身滿惡行，不得休息，心不寂靜；以不寂靜故，于其根門則不調伏、不守護、不修習。如眼色，耳聲、鼻香、舌味、身觸、意法，亦復如是。” 
　　魯醯遮婆羅門言：“奇哉！奇哉！摩訶迦旃延，我問不守護門，即為我說不守護門。摩訶迦旃延，云何復名善守護門？” 
　　摩訶迦旃延語婆羅門言：“善哉！善哉！汝能問我善守護門義。諦聽！善思！當為汝說守護門義。多聞圣弟子眼見色已，于可念色不起緣著，不可念色不起瞋恚；常攝其心住身念處，無量心解脫、慧解脫如實知，于彼所起惡不善法寂滅無余，于心解脫、慧解脫而得滿足；解脫滿足已，身觸惡行悉得休息，心得正念，是名初門善調伏守護修習。如眼及色，耳聲、鼻香、舌味、身觸、意法，亦復如是。” 
　　魯醯遮婆羅門言：“奇哉！摩訶迦旃延，我問守護門義，即為我說守護門義。譬如士夫求毒藥草反得甘露；今我如是，瞋恚而來至此座坐，而摩訶迦旃延以大法雨，雨我身中，如雨甘露。摩訶迦旃延，家中多事，今請還家。” 
　　摩訶迦旃延言：“婆羅門，宜知是時。” 
　　時，魯醯遮婆羅門聞摩訶迦旃延所說，歡喜隨喜，從座起去。  
雜阿含經卷第十  
　　如是我聞：一時，佛住王舍城迦蘭陀竹園。爾時，尊者舍利弗、尊者摩訶拘絺羅在耆阇崛山。 
　　時，尊者拘絺羅晡時從禪起，詣尊者舍利弗所，共相問訊，種種相娛悅已，卻坐一面。 
　　時，尊者摩訶拘絺羅語舍利弗言：“欲有所問，寧有閑暇為我說不？” 
　　舍利弗言：“隨仁所問，知者當說。” 
　　摩訶拘絺羅問舍利弗言：“所謂無明，云何是無明？誰有此無明？” 
　　舍利弗答言：“無明者謂不知，不知者是無明。” 
　　“何所不知？” 
　　“謂色無常，色無常如實不知；色磨滅法，色磨滅法如實不知；色生滅法，色生滅法如實不知。受、想、行、識，受、想、行、識無常如實不知；識磨滅法，識磨滅法如實不知；識生滅法，識生滅法如實不知。摩訶拘絺羅，于此五受陰如實不知、不見、無無間等、愚、暗、不明，是名無明；成就此者，名有無明。” 
　　又問：“舍利弗，所謂明者，云何為明？誰有此明？” 
　　舍利弗言：“摩訶拘絺羅，所謂明者是知，知者是名為明。” 
　　又問：“何所知？” 
　　“謂知色無常，知色無常如實知；色磨滅法，色磨滅法如實知；色生滅法，色生滅法如實知。受、想、行、識，受、想、行、識無常如實知；識磨滅法，識磨滅法如實知；識生滅法，識生滅法如實知。拘絺羅，于此五受陰如實知、見、明、覺、慧、無間等，是名為明；成就此法者，是名有明。” 
　　是二正士各聞所說，展轉隨喜，從座而起，各還本處。  
　　如是我聞：一時，佛住王舍城迦蘭陀竹園。時，尊者舍利弗、尊者摩訶拘絺羅在耆阇崛山。 
　　時，摩訶拘絺羅晡時從禪起，詣尊者舍利弗所，共相問訊，種種相娛悅已，卻坐一面。 
　　一時，尊者摩訶拘絺羅語舍利弗言：“欲有所問，寧有少暇為我說不？” 
　　舍利弗言：“仁者且問，知者當說。” 
　　摩訶拘絺羅問舍利弗言：“所謂無明，復云何為無明？誰有此無明？” 
　　舍利弗答言：“無明者謂不知，不知者是無明。” 
　　“何所不知？” 
　　“謂色不如實知，色集、色滅、色滅道跡不如實知；受、想、行、識不如實知，識集、識滅、識滅道跡不如實知。摩訶拘絺羅，于此五受陰不如實知、不知、不見、不無間等、愚、暗、不明，是名無明；成就此者，名有無明。” 
　　又問舍利弗：“云何為明？誰有此明？” 
　　舍利弗言：“所謂明者是知，知者是明。” 
　　又問：“何所知？” 
　　舍利弗言：“色如實知，色集、色滅、色滅道跡如實知；受、想、行、識如實知，識集、識滅、識滅道跡如實知。拘絺羅，于此五受陰如實知、見、明、覺、慧、無間等，是名為明；成就此法者，是名有明。” 
　　是二正士各聞所說，展轉隨喜，從座而起，各還本處。  
　　如是我聞：一時，佛住王舍城迦蘭陀竹園。爾時，尊者舍利弗、尊者摩訶拘絺羅在耆阇崛山。 
　　時，摩訶拘絺羅晡時從禪起，詣舍利弗所，共相問訊，相娛悅已，卻坐一面。 
　　時，摩訶拘絺羅語舍利弗：“欲有所問，仁者寧有閑暇見答以不？” 
　　舍利弗言：“仁者且問，知者當答。” 
　　時，摩訶拘絺羅語舍利弗言：“所謂無明，無明者為何謂耶？誰有此無明？” 
　　舍利弗言：“不知是無明。” 
　　“不知何等？” 
　　“謂色不如實知，色集、色滅、色味、色患、色離不如實知；受、想、行、識，識集、識滅、識味、識患、識離不如實知。摩訶拘絺羅，于此五受陰不如實知、不如實見、不無間等、若暗若愚，是名無明。成就此法者，名有無明。” 
　　又問：“明者，云何為明？誰有此明？” 
　　舍利弗言：“知者是明。” 
　　“為何所知？” 
　　舍利弗言：“色如實知，色集、色滅、色味、色患、色離如實知；如是受、想、行、識如實知，識集、識滅、識味、識患、識離如實知。摩訶拘絺羅，于此五受陰如實知、如實見、明、覺、慧、無間等，是名為明；成就此者，名為有明。” 
　　時，二正士各聞所說，歡喜而去！  
　　如是我聞：一時，佛住王舍城迦蘭陀竹園。爾時，尊者舍利弗共摩訶拘絺羅在耆阇崛山。 
　　摩訶拘絺羅晡時從禪起，詣舍利弗所，共相問訊，相娛悅已，卻坐一面。 
　　時，摩訶拘絺羅語舍利弗：“欲有所問，仁者寧有閑暇見答以不？” 
　　舍利弗言：“仁者且問，知者當答。” 
　　時，摩訶拘絺羅問舍利弗言：“若比丘未得無間等法，欲求無間等法，云何方便求？思惟何等法？” 
　　舍利弗言：“若比丘未得無間等法，欲求無間等法，精勤思惟：五受陰為病、為癰、為刺、為殺、無常、苦、空、非我。所以者何？是所應處故。若比丘于此五受陰精勤思惟，得須陀洹果證。” 
　　又問：“舍利弗，得須陀洹果證已，欲得斯陀含果證者，當思惟何等法？” 
　　舍利弗言：“拘絺羅，已得須陀洹果證已，欲得斯陀含果證者，亦當精勤思惟：此五受陰法為病、為癰、為刺、為殺、無常、苦、空、非我。所以者何？是所應處故。若比丘于此五受陰精勤思惟，得斯陀含果證。” 
　　摩訶拘絺羅又問舍利弗言：“得斯陀含果證已，欲得阿那含果證者，當思惟何等法？” 
　　舍利弗言：“拘絺羅，得斯陀含果證已，欲得阿那含果證者，當復精勤思惟：此五受陰法為病、為癰、為刺、為殺、無常、苦、空、非我。所以者何？是所應處故。若比丘于此五受陰精勤思惟，得阿那含果證已，欲得阿羅漢果證者，當復精勤思惟：此五受陰法為病、為癰、為刺、為殺、無常、苦、空、非我。所以者何？是所應處故。若比丘于此五受陰法精勤思惟，得阿羅漢果證。” 
　　摩訶拘絺羅又問舍利弗：“得阿羅漢果證已，復思惟何等法？” 
　　舍利弗言：“摩訶拘絺羅，阿羅漢亦復思惟：此五受陰法為病、為癰、為刺、為殺、無常、苦、空、非我。所以者何？為得未得故，證未證故，見法樂住故。” 
　　時，二正士各聞所說，歡喜而去！  
　　如是我聞：一時，佛住舍衛國祇樹給孤獨園。 
　　爾時，尊者舍利弗詣尊者阿難所，共相問訊已，卻坐一面。 
　　時，尊者舍利弗問尊者阿難言：“欲有所問，仁者寧有閑暇見答以不？” 
　　阿難言：“仁者且問，知者當答。” 
　　舍利弗言：“阿難，所謂滅者，云何為滅？誰有此滅？” 
　　阿難言：“舍利弗，五受陰是本行所作、本所思愿，是無常、滅法；彼法滅故，是名為滅。云何為五？所謂色受陰是本行所作、本所思愿，是無常、滅法；彼法滅故，是名為滅。如是受、想、行、識，是本行所作、本所思愿，是無常、滅法；彼法滅故，是名為滅。” 
　　舍利弗言：“如是！如是！阿難，如汝所說，此五受陰是本行所作、本所思愿，是無常、滅法；彼法滅故，是名為滅。云何為五？所謂色受陰是本行所作、本所思愿，是無常、滅法；彼法滅故，是名為滅。如是受、想、行、識，是本行所作、本所思愿，是無常、滅法；彼法滅故，是名為滅。阿難，此五受陰，若非本行所作，本所思愿者，云何可滅？阿難，以五受陰是本行所作、本所思愿，是無常、滅法；彼法滅故，是名為滅。” 
　　時，二正士各聞所說，歡喜而去！  
　　如是我聞：一時，尊者阿難住拘睒彌國瞿師羅園。 
　　時，尊者阿難告諸比丘：“尊者富留那彌多羅尼子年少初出家時，常說深法，作如是言：‘阿難，生法計是我，非不生。阿難，云何于生法計是我，非不生？色生，生是我，非不生；受、想、行、識生，生是我，非不生。譬如士夫手執明鏡及凈水鏡，自見面生，生故見，非不生。是故，阿難，色生，生故計是我，非不生；如是受、想、行、識生，生故計是我，非不生。云何，阿難，色是常耶？為無常耶？’答曰：‘無常。’又問：‘無常者，是苦耶？’答曰：‘是苦。’又問：‘若無常、苦者，是變易法，圣弟子于中復計我、異我、相在不？’答曰：‘不也。’‘如是受、想、行、識為是常耶？為無常耶？’答曰：‘無常。’‘若無常，是苦耶？’答曰：‘是苦。’又問：‘若無常、苦者，是變易法，多聞圣弟子于中寧復計我、異我、相在不？’答曰：‘不也。’‘阿難，是故，色若過去若未來若現在、若內若外、若粗若細、若好若丑、若遠苦近，彼一切非我、不異我、不相在；如是受、想、行、識，若過去若未來若現在、若內若外、若粗若細、若好若丑、若遠若近，彼一切非我、不異我、不相在如實知，如實觀察不？如是觀者，圣弟子于色生厭、離欲、解脫：我生已盡，梵行已立，所作已作，自知不受后有。如是受、想、行、識，生厭、離欲、解脫：我生已盡，梵行已立，所作已作，自知不受后有。’ 
　　“諸比丘當知：彼尊者于我有大饒益，我從彼尊者所聞法已，遠塵離垢，得法眼凈。我從是來，常以此法為四眾說，非余外道、沙門、婆羅門出家者說。”  
　　如是我聞：一時，有眾多上座比丘住波羅柰國仙人住處鹿野苑中，佛般泥洹未久。 
　　時，長老闡陀晨朝著衣持缽，入波羅柰城乞食；食已，還攝衣缽，洗足已，持戶鉤，從林至林，從房至房，從經行處至經行處，處處請諸比丘言：“當教授我，為我說法，令我知法、見法，我當如法知、如法觀。” 
　　時，諸比丘語闡陀言：“色無常，受、想、行、識無常，一切行無常，一切法無我，涅槃寂滅。” 
　　闡陀語諸比丘言：“我已知色無常，受、想、行、識無常，一切行無常，一切法無我，涅槃寂滅。” 
　　闡陀復言：“然我不喜聞：一切諸行空寂、不可得、愛盡、離欲、涅槃。此中云何有我，而言如是知、如是見是名見法？”第二第三亦如是說。 
　　闡陀復言：“是中誰復有力堪能為我說法，令我知法、見法？” 
　　復作是念：“尊者阿難今在拘睒彌國瞿師羅園，曾供養親覲世尊，佛所贊嘆，諸梵行者皆悉識知。彼必堪能為我說法，令我知法、見法。” 
　　時，闡陀過此夜已，晨朝著衣持缽，入波羅柰城乞食；食已，還攝舉臥具；攝臥具已，持衣缽詣拘睒彌國。漸漸游行到拘睒彌國，攝舉衣缽，洗足已，詣尊者阿難所，共相問訊已，卻坐一面。 
　　時，闡陀語尊者阿難言：“一時，諸上座比丘住波羅柰國仙人住處鹿野苑中。時，我晨朝著衣持缽入波羅柰城乞食；食已，還攝衣缽，洗足已，持戶鉤，從林至林，從房至房，從經行處至經行處，處處見諸比丘，而請之言：‘當教授我，為我說法，令我知法、見法。’時，諸比丘為我說法言：‘色無常，受、想、行、識無常，一切行無常，一切法無我，涅槃寂滅。’我爾時語諸比丘言：‘我已知色無常，受、想、行、識無常，一切行無常，一無法無我，涅槃寂滅。然我不喜聞：一切諸行空寂、不可得、愛盡、離欲、涅槃。此中云何有我，而言如是知、如是見是名見法？’我爾時作是念：‘是中誰復有力堪能為我說法，令我知法、見法？’我時復作是念：‘尊者阿難今在拘睒彌國瞿師羅園，曾供養親覲世尊，佛所贊嘆，諸梵行者皆悉知識。彼必堪能為我說法，令我知法、見法。’善哉！尊者阿難今當為我說法，令我知法、見法。” 
　　時，尊者阿難語闡陀言：“善哉！闡陀，我意大喜！我慶仁者能于梵行人前，無所覆藏，破虛偽刺。闡陀，愚癡凡夫所不能解色無常，受、想、行、識無常，一切諸行無常，一切法無我，涅槃寂滅。汝今堪受勝妙法，汝今諦聽！當為汝說！” 
　　時，闡陀作是念：“我今歡喜得勝妙心，得踴悅心，我今堪能受勝妙法。” 
　　爾時，阿難語闡陀言：“我親從佛聞，教摩訶迦旃延言：‘世人顛倒依于二邊，若有、若無；世人取諸境界，心便計著。’迦旃延，若不受、不取、不住、不計于我，此苦生時生、滅時滅。迦旃延，于此不疑、不惑，不由于他而能自知，是名正見，如來所說。所以者何？迦旃延，如實正觀世間集者，則不生世間無見；如實正觀世間滅，則不生世間有見。迦旃延，如來離于二邊，說于中道，所謂此有故彼有，此生故彼生，謂緣無明有行，乃至生、老、病、死、憂、悲、惱苦集；所謂此無故彼無，此滅故彼滅，謂無明滅則行滅，乃至生、老、病、死、憂、悲、惱苦滅。” 
　　尊者阿難說是法時，闡陀比丘遠塵離垢，得法眼凈。爾時，闡陀比丘見法、得法、知法、起法，超越狐疑，不由于他，于大師教法，得無所畏，恭敬合掌白尊者阿難言：“正應如是，如是智慧梵行，善知識教授教誡說法。我今從尊者阿難所，聞如是法，于一切行皆空、皆寂、悉不可得、愛盡、離欲、滅盡、涅槃，心樂正住解脫，不復轉還，不復見我，唯見正法。” 
　　時，阿難語闡陀言：“汝今得大善利，于甚深佛法中，得圣慧眼。” 
　　時，二正士展轉隨喜，從座而起，各還本處。  
　　輸屢那三種，無明亦有三， 
　　無間等及滅，富留那闡陀。  
　　如是我聞：一時，佛住拘留國雜色牧牛聚落。 
　　爾時，佛告諸比丘：“我以知見故，得諸漏盡，非不知見。云何以知見故，得諸漏盡，非不知見？謂此色、此色集、此色滅；此受、想、行、識，此識集、此識滅，不修方便隨順成就，而用心求，令我諸漏盡，心得解脫。當知彼比丘終不能得漏盡解脫。所以者何？不修習故。不修習何等？謂不修習念處、正勤、如意足、根、力、覺、道。譬如伏雞，生子眾多，不能隨時蔭餾，消息冷暖，而欲令子以嘴、以爪啄卵自生，安隱出殼。當知彼子無有自力，堪能方便以嘴以爪安隱出殼。所以者何？以彼雞母不能隨時蔭餾，冷暖長養子故。 
　　“如是，比丘不勤修習隨順成就，而欲令得漏盡解脫，無有是處！所以者何？不修習故。不修何等？謂不修念處、正勤、如意足、根、力、覺、道。若比丘修習隨順成就者，雖不欲令漏盡解脫，而彼比丘自然漏盡，心得解脫。所以者何？以修習故。何所修習？謂修念處、正勤、如意足、根、力、覺、道。如彼伏雞善養其子，隨時蔭餾，冷暖得所，正復不欲令子方便自啄卵出，然其諸子自能方便安隱出殼。所以者何？以彼伏雞隨時蔭餾，冷暖得所故。 
　　“如是，比丘善修方便，正復不欲漏盡解脫，而彼比丘自然漏盡，心得解脫。所以者何？以勤修習故。何所修習？謂修念處、正勤、如意足、根、力、覺、道。譬如巧師、巧師弟子，手執斧柯，捉之不已，漸漸微盡手指處現，然彼不覺斧柯微盡而盡處現；如是，比丘精勤修習隨順成就，不自知見今日爾所漏盡，明日爾所漏盡，然彼比丘知有漏盡。所以者何？以修習故。何所修習？謂修習念處、正勤、如意足、根、力、覺、道。譬如大舶，在于海邊，經夏六月，風飄日暴，藤綴漸斷；如是，比丘精勤修習隨順成就，一切結縛、使、煩惱、纏，漸得解脫。所以者何？善修習故。何所修習？謂修習念處、正勤、如意足、根、力、覺、道。” 
　　說是法時，六十比丘不起諸漏，心得解脫。 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，有異比丘于禪中思惟，作是念：“頗有色常、恒、不變易、正住耶？如是受、想、行、識，常、恒、不變易、正住耶？”是比丘晡時從禪起，往詣佛所，頭面禮足，卻住一面，白佛言：“世尊，我于禪中思惟，作是念：‘頗有色常、恒、不變易、正住耶？如是受、想、行、識，常、恒、不變易、正住耶？’今白世尊，頗有色常、恒、不變易、正住耶？頗有受、想、行、識，常、恒、不變易、正住耶？” 
　　爾時，世尊手執小土摶，告彼比丘言：“汝見我手中土摶不？” 
　　比丘白佛：“已見，世尊。” 
　　“比丘，如是少土，我不可得；若我可得者，則是常、恒、不變易、正住法。” 
　　佛告比丘：“我自憶宿命，長夜修福，得諸勝妙可愛果報之事。曾于七年中，修習慈心，經七劫成壞，不還此世。七劫壞時生光音天，七劫成時還生梵世，空宮殿中作大梵王，無勝、無上，領千世界；從是以后，復三十六返，作天帝釋；復百千返，作轉輪圣王，領四天下，正法治化，七寶具足，所謂輪寶、象寶、馬寶、摩尼寶、玉女寶、主藏臣寶、主兵臣寶，千子具足，皆悉勇健。于四海內，其地平正，無諸毒刺，不威、不迫，以法調伏。灌頂王法有八萬四千龍象，皆以眾寶莊嚴而挍飾之，寶網覆上，建立寶幢，布薩象王最為導首，朝晡二時自會殿前。我時念言：‘是大群象，日日再返往來，蹈殺眾生無數，愿令四萬二千象百年一來。’即如所愿，八萬四千象中，四萬二千象百年一至。 
　　“灌頂王法復有八萬四千匹馬，亦以純金為諸乘具，金網覆上，婆羅馬王為其導首。灌頂王法有八萬四千四種寶車，所謂金車、銀車、琉璃車、頗梨車，師子、虎、豹皮、雜色欽婆羅以為覆襯，跋求毗阇耶難提音聲之車為其導首。灌頂王法領八萬四千城，安隱豐樂，人民熾盛，拘舍婆提城而為上首。灌頂王法有八萬四千四種宮殿，所謂金、銀、琉璃、頗梨、摩尼琉璃，由訶而為上首。 
　　“比丘，灌頂王法有八萬四千四種寶床，所謂金、銀、琉璃、頗梨，種種繒褥、氍氀、毾[毯-炎+登]，迦陵伽臥具以敷其上，安置丹枕。復次，比丘，灌頂王法復有八萬四千四種衣服，所謂迦尸細衣、芻摩衣、頭鳩羅衣、拘沾婆衣。復次，比丘，灌頂王法有八萬四千玉女，所謂剎利女、似剎利女，況復余女。復次，比丘，灌頂王法有八萬四千飲食，眾味具足。 
　　“比丘，八萬四千玉女中，唯以一人以為給侍；八萬四千寶衣，唯著一衣；八萬四千寶床，唯臥一床；八萬四千宮殿，唯處一殿；八萬四千城，唯居一城，名拘舍婆提；八萬四千寶車，唯乘一車，名毗阇耶難提瞿沙，出城游觀；八萬四千寶馬，唯乘一馬，名婆羅訶，毛尾紺色；八萬四千龍象，唯乘一象，名布薩陀，出城游觀。 
　　“比丘，此是何等業報，得如是威德自在耶？此是三種業報。云何為三？一者、布施，二者、調伏，三者、修道。比丘當知：凡夫染習五欲，無有厭足；圣人智慧成滿，而常知足。比丘，一切諸行，過去盡滅、過去變易，彼自然眾具及以名稱，皆悉磨滅。是故比丘，永息諸行，厭離、斷欲、解脫。比丘，色為常？無常？” 
　　比丘白佛言：“無常，世尊。” 
　　“若無常者，是苦耶？” 
　　比丘白佛言：“是苦，世尊。” 
　　“比丘，若無常、苦是變易法，圣弟子寧復于中計我、異我、相在不？” 
　　比丘白佛：“不也，世尊。” 
　　“如是受、想、行、識，為常、為無常？” 
　　比丘白佛言：“無常，世尊。” 
　　“若無常者，是苦耶？” 
　　比丘白佛言：“是苦，世尊。” 
　　“比丘，若無常、苦是變易法，圣弟子寧復于中計我、異我、相在不？” 
　　比丘白佛：“不也，世尊。” 
　　佛告比丘：“諸所有色，若過去若未來若現在、若內若外、若粗若細、若好若丑、若遠若近，彼一切非我、不異我、不相在；如是受、想、行、識，若過去若未來若現在、若內若外、若粗若細、若好若丑、若遠若近，彼一切非我、不異我、不相在。比丘，于色當生厭離、厭、離欲、解脫；如是于受、想、行、識，當生厭、離欲、解脫，解脫知見：我生已盡，梵行已立，所作已作，自知不受后有。” 
　　時，彼比丘聞佛所說，踴躍歡喜，作禮而去。常念土摶譬教授，獨一靜處，精勤思惟，不放逸住；不放逸住已，所以善男子剃除須發，正信、非家、出家學道，為究竟無上梵行，見法自知身作證：我生已盡，梵行已立，所作已作，自知不受后有。 
　　時，彼尊者亦自知法，心得解脫，成阿羅漢。  
　　如是我聞：一時，佛住阿毗陀處恒河側。 
　　爾時，世尊告諸比丘：“譬如恒河大水暴起，隨流聚沫，明目士夫諦觀分別，諦觀分別時：無所有、無牢、無實、無有堅固。所以者何？彼聚沫中無堅實故。如是諸所有色，若過去若未來若現在、若內若外、若粗若細、若好若丑、若遠若近，比丘，諦觀思惟分別：無所有、無牢、無實、無有堅固，如病、如癰、如刺、如殺，無常、苦、空、非我。所以者何？色無堅實故。 
　　“諸比丘，譬如大雨水泡，一起一滅，明目士夫諦觀思惟分別，諦觀思惟分別時：無所有、無牢、無實、無有堅固。所以者何？以彼水泡無堅實故。如是，比丘，諸所有受，若過去若未來若現在、若內若外、若粗若細、若好若丑、若遠若近，比丘，諦觀思惟分別，諦觀思惟分別時：無所有、無牢、無實、無有堅固，如病、如癰、如刺、如殺，無常、苦、空、非我。所以者何？以受無堅實故。 
　　“諸比丘，譬如春末夏初，無云、無雨，日盛中時，野馬流動，明目士夫諦觀思惟分別，諦觀思惟分別時：無所有、無牢、無實、無有堅固。所以者何？以彼野馬無堅實故。如是，比丘，諸所有想，若過去若未來若現在、若內若外、若粗若細、若好若丑、若遠若近，比丘，諦觀思惟分別，諦觀思惟分別時：無所有、無牢、無實、無有堅固，如病、如癰、如刺、如殺，無常、苦、空、非我。所以者何？以想無堅實故。 
　　“諸比丘，譬如明目士夫求堅固材，執持利斧，入于山林，見大芭蕉樹，臃直長大，即伐其根，斬截其峰，葉葉次剝，都無堅實，諦觀思惟分別，諦觀思惟分別時：無所有、無牢、無實、無有堅固。所以者何？以彼芭蕉無堅實故。如是比丘，諸所有行，若過去若未來若現在、若內若外、若粗若細、若好若丑、若遠若近，比丘，諦觀思惟分別，諦觀思惟分別時：無所有、無牢、無實、無有堅固，如病、如癰、如刺、如殺，無常、苦、空、非我。所以者何？以彼諸行無堅實故。 
　　“諸比丘，譬如幻師、若幻師弟子，于四衢道頭，幻作象兵、馬兵、車兵、步兵，有智明目士夫諦觀思惟分別，諦觀思惟分別時：無所有、無牢、無實、無有堅固。所以者何？以彼幻無堅實故。如是，比丘，諸所有識，若過去若未來若現在、若內若外、若粗若細、若好若丑、若遠若近，比丘，諦觀思惟分別，諦觀思惟分別時：無所有、無牢、無實、無有堅固，如病、如癰、如刺、如殺，無常、苦、空、非我。所以者何？以識無堅實故。” 
　　爾時，世尊欲重宣此義，而說偈言：  
　　“觀色如聚沫，受如水上泡， 
　　　想如春時焰，諸行如芭蕉， 
　　　諸識法如幻，日種姓尊說。 
　　　周匝諦思惟，正念善觀察， 
　　　無實不堅固，無有我我所。 
　　　于此苦陰身，大智分別說， 
　　　離于三法者，身為成棄物， 
　　　壽暖及諸識，離此余身分， 
　　　永棄丘冢間，如木無識想。 
　　　此身常如是，幻為誘愚夫， 
　　　如殺如毒刺，無有堅固者。 
　　　比丘勤修習，觀察此陰身， 
　　　晝夜常專精，正智系念住， 
　　　有為行長息，永得清涼處。”  
　　時，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，佛告諸比丘：“于無始生死，無明所蓋，愛結所系，長夜輪回，不知苦之本際。有時長久不雨，地之所生百谷草木，皆悉枯干。諸比丘，若無明所蓋，愛結所系，眾生生死輪回；愛結不斷，不盡苦邊。諸比丘，有時長夜不雨，大海水悉皆枯竭。諸比丘，無明所蓋，愛結所系，眾生生死輪回；愛結不斷，不盡苦邊。諸比丘，有時長夜須彌山王皆悉崩落。無明所蓋，愛結所系，眾生長夜生死輪回；愛結不斷，不盡苦邊。諸比丘，有時長夜此大地悉皆敗壞，而眾生無明所蓋，愛結所系，眾生長夜生死輪回；愛結不斷，不盡苦邊。 
　　“比丘，譬如狗子系柱，彼系不斷，長夜繞柱，輪回而轉。如是，比丘，愚夫眾生不如實知色、色集、色滅、色味、色患、色離，長夜輪回，順色而轉。如是不如實知受、想、行、識、識集、識滅、識味、識患、識離，長夜輪回，順識而轉。諸比丘，隨色轉、隨受轉、隨想轉、隨行轉、隨識轉。隨色轉故，不脫于色；隨受、想、行、識轉故，不脫于識。以不脫故，不脫生、老、病、死、憂、悲、惱苦。 
　　“多聞圣弟子如實知色、色集、色滅、色味、色患、色離，如實知受、想、行、識、識集、識滅、識味、識患、識離故，不隨識轉。不隨轉故，脫于色，脫于受、想、行、識，我說脫于生、老、病、死、憂、悲、惱苦。” 
　　佛說此經已，時諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“眾生于無始生死，無明所蓋，愛結所系，長夜輪回生死，不知苦際。諸比丘，譬如狗繩系著柱，結系不斷故，順柱而轉，若住、若臥，不離于柱。如是凡愚眾生，于色不離貪欲、不離愛、不離念、不離渴，輪回于色，隨色轉，若住、若臥，不離于色；如是受、想、行、識，隨受、想、行、識轉，若住、若臥，不離于識。 
　　“諸比丘，當善思惟觀察于心。所以者何？長夜心為貪欲所染，瞋恚、愚癡所染故。比丘，心惱故眾生惱，心凈故眾生凈。比丘，我不見一色種種如斑色鳥，心復過是。所以者何？彼畜生心種種故，色種種。是故，比丘，當善思惟觀察于心。諸比丘，長夜心貪欲所染，瞋恚、愚癡所染，心惱故眾生惱，心凈故眾生凈。比丘當知，汝見嗟蘭那鳥種種雜色不？” 
　　答言：“曾見，世尊。” 
　　佛告比丘：“如嗟蘭那鳥種種雜色，我說彼心種種雜亦復如是。所以者何？彼嗟蘭那鳥心種種故其色種種。是故，當善觀察思惟于心長夜種種，貪欲、瞋恚、愚癡種種，心惱故眾生惱，心凈故眾生凈。譬如畫師、畫師弟子，善治素地，具眾彩色，隨意圖畫種種像類。如是，比丘，凡愚眾生不如實知色、色集、色滅、色味、色患、色離。于色不如實知故，樂著于色；樂著色故，復生未來諸色。如是凡愚不如實知受、想、行、識、識集、識滅、識味、識患、識離。不如實知故，樂著于識；樂著識故，復生未來諸識。當生未來色、受、想、行、識故，于色不解脫，受、想、行、識不解脫，我說彼不解脫生、老、病、死、憂、悲、惱、苦。 
　　“有多聞圣弟子如實知色、色集、色滅、色味、色患、色離。如實知故，不樂著于色；以不樂著故，不生未來色。如實知受、想、行、識、識集、識滅、識味、識患、識離。如實知故，不染著于識；不樂著故，不生未來諸識。不樂著于色、受、想、行、識故，于色得解脫，受、想、行、識得解脫，我說彼等解脫生、老、病、死、憂、悲、惱苦。” 
　　佛說此經已，時諸比丘聞佛所說，歡喜奉行。  
　　如是我聞：一時，佛在舍衛國祇樹給孤獨園。 
　　爾時，世尊告諸比丘：“譬如河水從山澗出，彼水深駛，其流激注，多所漂沒。其河兩岸，生雜草木，大水所偃，順靡水邊；眾人涉渡，多為水所漂，隨流沒溺；遇浪近岸，手援草木，草木復斷，還隨水漂。如是，比丘，若凡愚眾生不如實知色、色集、色滅、色味、色患、色離，不如實知故，樂著于色，言色是我，彼色隨斷。如是不如實知受、想、行、識、識集、識滅、識味、識患、識離，不如實知故，樂著于識，言識是我，識復隨斷。 
　　“若多聞圣弟子如實知色、色集、色滅、色味、色患、色離，如實知故，不樂著于色。如實知受、想、行、識、識集、識滅、識味、識患、識離，如實知故，不樂著識。不樂著故，如是自知，得般涅槃：我生已盡，梵行已立，所作已作，自知不受后有。” 
　　佛說此經已，時諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“非汝所應法，當盡舍離；舍彼法已，長夜安樂！比丘，何等法非汝所應，當速舍離？如是色、受、想、行、識，非汝所應，當盡舍離；斷彼法已，長夜安樂！譬如祇桓林中樹木，有人斫伐枝條，擔持而去，汝等亦不憂戚。所以者何？以彼樹木非我、非我所。如是，比丘，非汝所應者，當盡舍離；舍離已，長夜安樂！何等非汝所應？色非汝所應，當盡舍離；舍離已，長夜安樂！如是受、想、行、識，非汝所應，當速舍離；舍彼法已，長夜安樂！諸比丘，色為常耶？為無常耶？” 
　　諸比丘白佛言：“無常，世尊？” 
　　“比丘，無常者，為是苦耶？” 
　　答言：“是苦，世尊。” 
　　佛告比丘：“若無常、苦是變易法，多聞圣弟子寧于中見有我、異我、相在不？” 
　　答言：“不也，世尊。” 
　　“如是受、想、行、識為是常耶？無常耶？” 
　　答言：“無常，世尊。” 
　　“比丘，若無常者，是苦耶？” 
　　答言：“是苦，世尊。” 
　　佛告比丘：“若無常、苦是變易法，多聞圣弟子寧于中見有我、異我、相在不？” 
　　答言：“不也，世尊。” 
　　“比丘，是故諸所有色，若過去若未來若現在、若內若外、若粗若細、若好若丑、若遠若近，彼一切非我、不異我、不相在；如是受、想、行、識，若過去若未來若現在、若內若外、若粗若細、若好若丑、若遠若近，彼一切非我、不異我、不相在。圣弟子觀此五受陰非我、非我所，如是觀時，于諸世間無所取著；無所取著者，自得涅槃：我生已盡，梵行已立，所作已作，自知不受后有。” 
　　佛說此經已，時諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“無常想修習多修習，能斷一切欲愛、色愛、無色愛、掉慢、無明。譬如田夫，于夏末秋初深耕其地，發荄斷草；如是，比丘，無常想修習多修習，能斷一切欲愛、色愛、無色愛、掉慢、無明。 
　　“譬如，比丘，如人刈草，手攬其端，舉而抖擻，萎枯悉落，取其長者；如是，比丘，無常想修習多修習，能斷一切欲愛、色愛、無色愛、掉慢、無明。譬如庵羅果著樹，猛風搖條，果悉墮落；如是，無常想修習多修習，能斷一切欲愛、色愛、無色愛、掉慢、無明。譬如樓閣，中心堅固，眾材所依，攝受不散；如是，無常想修習多修習，能斷一切欲愛、色愛、無色愛、掉慢、無明。譬如一切眾生跡，象跡為大，能攝受故；如是，無常想修習多修習，能斷一切欲愛、色愛、無色愛、掉慢、無明。譬如閻浮提一切諸河，悉赴大海，其大海者，最為第一，悉攝受故；如是，無常想修習多修習，能斷一切欲愛、色愛、無色愛、掉慢、無明。譬如日出，能除一切世間暗冥；如是，無常想修習多修習，能斷一切欲愛、色愛、無色愛、掉慢、無明。譬如轉輪圣王，于諸小王最上、最勝；如是，無常想修習多修習，能斷一切欲愛、色愛、無色愛、掉慢、無明。 
　　“諸比丘，云何修無常想，修習多修習，能斷一切欲愛、色愛、無色愛、掉慢、無明？若比丘于空露地、若林樹間，善正思惟，觀察色無常，受、想、行、識無常。如是思惟，斷一切欲愛、色愛、無色愛、掉慢、無明。所以者何？無常想者，能建立無我想。圣弟子住無我想，心離我慢，順得涅槃。” 
　　佛說是經已，時諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，有比丘名曰低舍，與眾多比丘集于食堂，語諸比丘言：“諸尊，我不分別于法，不樂修梵行，多樂睡眠，疑惑于法。” 
　　爾時，眾中有一比丘，往詣佛所，禮佛足，卻住一面，白佛言：“世尊，低舍比丘以眾多比丘集于食堂，作如是說，唱言：‘我不能分別于法，不樂修梵行，多樂睡眠，疑惑于法。’” 
　　佛告比丘：“是低舍比丘是愚癡人，不守根門，飲食不知量，初夜、后夜，心不覺悟，懈怠懶惰，不勤精進，不善觀察思惟善法。彼于分別法，心樂修梵行，離諸睡眠，于正法中離諸疑惑，無有是處！若當比丘守護根門，飲食知量，初夜、后夜，覺悟精進，觀察善法，樂分別法，樂修梵行，離于睡眠，心不疑法，斯有是處！” 
　　爾時，世尊告一比丘：“汝往語低舍比丘言：‘大師呼汝。’” 
　　比丘白佛：“唯然，受教！”前禮佛足，詣低舍所，而作是言：“長老低舍，世尊呼汝！”低舍聞命，詣世尊所，稽首禮足，卻住一面。 
　　爾時，世尊語低舍比丘言：“汝低舍，實與眾多比丘集于食堂，作是唱言：‘諸長老，我不能分別于法，不樂修梵行，多樂睡眠，疑惑于法’耶？” 
　　低舍白佛：“實爾，世尊。” 
　　佛問低舍：“我今問汝，隨汝意答。于意云何？若于色不離貪、不離欲、不離愛、不離念、不離渴，彼色若變、若異。于汝意云何？當起憂、悲、惱苦為不耶？” 
　　低舍白佛：“如是，世尊，若于色不離貪、不離欲、不離愛、不離念、不離渴，彼色若變、若異，實起憂、悲、惱苦。世尊，實爾不異。” 
　　佛告低舍：“善哉！善哉！低舍，正應如是，不離貪欲說法。低舍，于受、想、行、識，不離貪、不離欲、不離愛、不離念、不離渴，彼識若變、若異。于汝意云何？當起憂、悲、惱苦為不耶？” 
　　低舍白佛：“如是，世尊，于識不離貪、不離欲、不離愛、不離念、不離渴，彼識若變、若異，實起憂、悲、惱苦。世尊，實爾不異。” 
　　佛告低舍：“善哉！善哉！正應如是，識不離貪欲說法。” 
　　佛告低舍：“于意云何？若于色離貪、離欲、離愛、離念、離渴，彼色若變、若異時，當生憂、悲、惱苦耶？” 
　　低舍白佛：“不也，世尊。” 
　　“如是不異。于意云何？受、想、行、識，離貪、離欲、離愛、離念、離渴，彼識若變、若異，當生憂、悲、惱苦耶？” 
　　低舍答曰：“不也，世尊，如是不異。” 
　　佛告低舍：“善哉！善哉！低舍，今當說譬，大智慧者，以譬得解。如二士夫共伴行一路，一善知路，一不知路。其不知者語知路者，作如是言：‘我欲詣某城、某村、某聚落，當示我路。’時知路者即示彼路，語言：‘士夫，從此道去，前見二道，舍左從右前行，復有坑澗渠流，復當舍左從右；復有叢林，復當舍左從右。汝當如是漸漸前行，得至某城。’” 
　　佛告低舍：“其譬如是：不知路者，譬愚癡凡夫；其知路者，譬如來、應、等正覺。前二路者，謂眾生狐疑。左路者，三不善法：貪、恚、害覺；其右路者，謂三善覺：出要離欲覺、不瞋覺、不害覺。前行左路者，謂邪見、邪志、邪語、邪業、邪命、邪方便、邪念、邪定；前行右路者，謂正見、正志、正語、正業、正命、正方便、正念、正定。坑澗渠流者，謂瞋恚、覆障、憂、悲；叢林者，謂五欲功德也；城者，謂般涅槃。” 
　　佛告低舍：“佛為大師，為諸聲聞所作已作，如今當作哀愍悲念，以義安樂，皆悉已作。汝等今日，當作所作，當于樹下，為空露地，山巖窟宅，敷草為座，善思正念，修不放逸，莫令久后心有悔恨，我今教汝。” 
　　爾時，低舍聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，眾中有少諍事，世尊責諸比丘故，晨朝著衣持缽，入城乞食；食已，出，攝舉衣缽，洗足，入安陀林，坐一樹下，獨靜思惟，作是念：“眾中有少諍事，我責諸比丘。然彼眾中多年少比丘，出家未久，不見大師，或起悔心，愁憂不樂。我已長夜于諸比丘生哀愍心，今當復還，攝取彼眾，以哀愍故。” 
　　時，大梵王知佛心念，如力士屈伸臂頃，從梵天沒，住于佛前，而白佛言：“如是，世尊。如是，善逝，責諸比丘，以少諍事故。于彼眾中多有年少比丘出家未久，不見大師，或起悔心，愁憂不樂。世尊長夜哀愍，攝受眾僧。善哉！世尊，愿今當還攝諸比丘。” 
　　爾時，世尊心已垂愍梵天故，默然而許。時，大梵天知佛世尊默然已許，為佛作禮，右繞三匝，忽然不現。 
　　爾時，世尊，大梵天王還去未久，即還祇樹給孤獨園，敷尼師檀，斂身正坐，表現微相，令諸比丘敢來奉見。時，諸比丘來詣佛所，懷慚愧色，前禮佛足，卻坐一面。 
　　爾時，世尊告諸比丘：“出家之人，卑下活命，剃發持缽，家家乞食，如被噤咒。所以然者？為求勝蓋故，為度生、老、病、死、憂、悲、惱苦、究竟苦邊故。諸善男子，汝不為王賊所使、非負債人、不為恐怖、不為失命而出家，正為解脫生、老、病、死、憂、悲、惱苦。汝等不為此而出家耶？” 
　　比丘白佛：“實爾，世尊。” 
　　佛告比丘：“汝等死比丘，為如是勝義而出家，云何于中猶復有一愚癡凡夫，而起貪欲，極生染著，瞋恚兇暴，懈怠下劣，失念不定，諸根迷亂？譬如士夫從暗而入暗，從冥入冥，從糞廁出復墮糞廁，以血洗血，舍離諸惡還復取惡。我說此譬，凡愚比丘亦復如是。又復譬如焚尸火添，捐棄冢間，不為樵伐之所采拾。我說此譬，愚癡凡夫比丘而起貪欲，極生染著，瞋恚兇暴，懈怠下劣，失念不定，諸根散亂，亦復如是。 
　　“比丘，有三不善覺法。何等為三？貪覺、恚覺、害覺，此三覺由想而起。云何想？想有無量種種：貪想、恚想、害想，諸不善覺從此而生。比丘，貪想、恚想、害想、貪覺、恚覺、害覺，及無量種種不善，云何究竟滅盡？于四念處系心，住無相三昧，修習多修習；惡不善法從是而滅，無余永盡，正以此法。 
　　“善男子、善女人信樂出家，修習無相三昧，修習多修習已，住甘露門，乃至究竟甘露涅槃。我不說此甘露涅槃，依三見者。何等為三？有一種見如是如是說：‘命則是身。’復有如是見：‘命異身異。’又作是說：‘色是我，無二無異，長存不變。’多聞圣弟子作是思惟：‘世間頗有一法可取，而無罪過者？’思惟已，都不見一法可取，而無罪過者。‘我若取色，即有罪過；若取受、想、行、識，則有罪過。’作是知已，于諸世間，則無所取；無所取者，自覺涅槃：我生已盡，梵行已立，所作已作，自知不受后有。” 
　　佛說此經已，時諸比丘聞佛所說，歡喜奉行。  
　　應說小土摶，泡沫二無知， 
　　河流祇林樹，低舍責諸想。   
 上一部：乾隆大藏經·小乘阿含部·增壹阿含經五十卷（第四十一卷～第五十卷）  下一部：乾隆大藏經·小乘阿含部·雜阿含經五十卷（第十一卷～第二十卷）   
 
   
  
乾隆大藏經·小乘阿含部·雜阿含經五十卷        
    