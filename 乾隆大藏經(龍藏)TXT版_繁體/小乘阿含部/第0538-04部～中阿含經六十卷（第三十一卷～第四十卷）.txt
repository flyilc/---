    第0538-04部～中阿含經六十卷（第三十一卷～第四十卷）           
    
  
   小乘阿含部·第0538部    
中阿含經六十卷（第三十一卷～第四十卷）    
東晉罽賓三藏瞿曇僧伽提婆譯      
  

中阿含經卷第三十一 大品賴吒和羅經第十六  
　　我聞如是：一時，佛游拘樓瘦，與大比丘眾俱，往至鍮蘆吒，住鍮蘆吒村北尸攝惒園中。 
　　爾時，鍮蘆吒梵志、居士聞：沙門瞿曇釋種子舍釋宗族，出家學道，游拘樓瘦，與大比丘眾俱，來至此鍮蘆吒，住鍮蘆吒村北尸攝惒園中。彼沙門瞿曇有大名稱，周聞十方，沙門瞿曇如來、無所著、等正覺、明行成為、善逝、世間解、無上士、道法御、天人師，號佛、眾佑。彼于此世，天及魔、梵、沙門、梵志，從人至天，自知、自覺、自作證成就游。彼若說法，初妙、中妙、竟亦妙，有義有文，具足清凈，顯現梵行。若見如來、無所著、等正覺，尊重禮拜，供養承事者，快得善利！“我等應共往見沙門瞿曇禮拜供養。” 
　　鍮蘆吒梵志、居士聞已，各與等類眷屬相隨，從鍮蘆吒出，北行至尸攝惒園，欲見世尊禮拜、供養。往詣佛已，彼鍮蘆吒梵志、居士或稽首佛足，卻坐一面；或問訊佛，卻坐一面；或叉手向佛，卻坐一面；或遙見佛已，默然而坐。彼時，鍮蘆吒梵志、居士各坐已定，佛為說法，勸發渴仰，成就歡喜；無量方便為彼說法，勸發渴仰，成就歡喜已，默然而住。時，鍮蘆吒梵志、居士，佛為說法，勸發渴仰，成就歡喜已，各從座起，稽首佛足，繞佛三匝而去。 
　　彼時，賴吒惒羅居士子故坐不起。于是，賴吒惒羅居士子，鍮蘆吒梵志、居士去后不久，即從座起，偏袒著衣，叉手向佛，白曰：“世尊，如我知佛所說法者，若我在家，為鎖所鎖，不得盡形壽清凈行梵行。世尊，愿我得從世尊出家學道而受具足，得作比丘，凈修梵行。” 
　　世尊問曰：“居士子，父母聽汝于正法、律中至信、舍家、無家、學道耶？” 
　　賴吒惒羅居士子白曰：“世尊，父母未聽我于正法、律中至信、舍家、無家、學道。” 
　　世尊告曰：“居士子，若父母不聽汝于正法、律中至信、舍家、無家、學道者，我不得度汝出家學道，亦不得授具足。” 
　　賴吒惒羅居士子白曰：“世尊，我當方便從父母求，必令聽我于正法、律中至信、舍家、無家、學道。” 
　　世尊告曰：“居士子，隨汝所欲。” 
　　于是，賴吒惒羅居士子聞佛所說，善受善持，稽首佛足，繞三匝還歸，白曰：“二尊，如我知佛所說法者，若我在家，為鎖所鎖，不得盡形壽清凈行梵行。惟愿二尊聽我于正法、律中至信、舍家、無家、學道。” 
　　賴吒惒羅父母告曰：“賴吒惒羅，我今唯有汝一子，極愛憐念，意常愛樂，見無厭足。若汝命終，我尚不欲相棄舍也，況生別離不見汝耶？” 
　　賴吒惒羅居士子復至再三白曰：“二尊，如我知佛所說法者，若我在家，為鎖所鎖，不得盡形壽清凈行梵行。惟愿二尊聽我于正法、律中至信、舍家、無家、學道。” 
　　賴吒惒羅居士子父母亦至再三告曰：“賴吒惒羅，我今唯有汝一子，極愛憐念，意常愛樂，見無厭足。若汝命終，我尚不欲相棄舍也，況生別離不見汝耶！” 
　　于是，賴吒惒羅居士子即時臥地：“從今不起，不飲不食，乃至父母聽我于正法、律中至信、舍家、無家、學道！” 
　　于是，賴吒惒羅居士子一日不食，至二、三、四，多日不食。 
　　于是，賴吒惒羅居士子父母往至子所，告曰：“賴吒惒羅，汝至柔軟，身體極好，常坐臥好床，汝今不知苦耶？賴吒惒羅，汝可速起，行欲布施，快修福業。所以者何？賴吒惒羅，世尊境界甚難甚難！出家學道亦復甚難！” 
　　爾時，賴吒惒羅居士子默然不答。于是，賴吒惒羅居士子父母往至賴吒惒羅親親及諸臣所，而作是語：“汝等共來至賴吒惒羅所，勸令從地起。” 
　　賴吒惒羅居士子親親及諸臣等即便共至賴吒惒羅所，語曰：“賴吒惒羅，汝至柔軟，身體極好，常坐臥好床，汝今不知苦耶？賴吒惒羅，汝可速起，行欲布施，快修福業。所以者何？世尊境界甚難甚難！出家學道亦復甚難！” 
　　彼時，賴吒惒羅居士子默然不答。于是，賴吒惒羅居士子父母至賴吒惒羅居士子善知識、同伴、同時所，而作是語：“汝等共來至賴吒惒羅所，勸令從地起。” 
　　于是，賴吒惒羅居士子善知識、同伴、同時即共往詣賴吒惒羅居士子所，而作是語：“賴吒惒羅，汝至柔軟，身體極好，常坐臥好床，汝今不知苦耶？賴吒惒羅，汝可速起，行欲布施，快修福業。所以者何？賴吒惒羅，世尊境界甚難甚難！出家學道亦復甚難！”彼時，賴吒惒羅居士子默然不答。 
　　于是，賴吒惒羅居士子善知識、同伴、同時往至賴吒惒羅居士子父母所，作如是語：“可聽賴吒惒羅于正法、律中至信、舍家、無家、學道。若其樂者，于此生中，故可相見。若不樂者，必自來還歸父母所。今若不聽，定死無疑，當何所益？” 
　　于是，賴吒惒羅居士子父母聞已，語賴吒惒羅居士子善知識、同伴、同時曰：“我今聽賴吒惒羅于正法、律中至信、舍家、無家、學道。若學道來還，故可見也。” 
　　賴吒惒羅居士子善知識、同伴、同時即共往詣賴吒惒羅所，便作是語：“居士子，父母聽汝于正法、律中至信、舍家、無家、學道。若學道已，還見父母。” 
　　賴吒惒羅居士子聞是語已，便大歡喜，生愛生樂，從地而起，漸養其身。身平復已，從鍮蘆吒出，往詣佛所，稽首佛足，白曰：“世尊，父母聽我于正法、律中至信、舍家、無家、學道。惟愿世尊，聽從世尊出家學道而受具足，得作比丘。” 
　　于是，世尊度賴吒惒羅居士子出家學道，授其具足。授具足已，于鍮蘆吒隨住數時，于后則便攝衣持缽，游行展轉，往至舍衛國，住勝林給孤獨園。尊者賴吒惒羅出家學道，受具足已，在遠離獨住，心無放逸，修行精勤。彼在遠離獨住，心無放逸，修行精勤已，族姓子所為剃除須發，著袈裟衣，至信、舍家、無家、學道者，唯無上梵行訖，于現法中自知、自覺、自作證成就游：生已盡，梵行已立，所作已辦，不更受有，知如真。尊者賴吒惒羅知法已，至得阿羅訶。 
　　于是，尊者賴吒惒羅得阿羅訶已，后或九年、十年，而作是念：“我本已許出家學道，還見父母，我今寧可還赴本要。”于是，尊者賴吒惒羅往詣佛所，稽首佛足，卻坐一面，白曰：“世尊，我本有要，出家學道已，還見父母。世尊，我今辭行，往見父母，赴其本要。” 
　　爾時，世尊便作是念：“此賴吒惒羅族姓子，若使舍戒，罷道行欲如本者，必無是處。”世尊知已，告曰：“汝去未度者度，未解脫者令得解脫，未滅訖者令得滅訖。賴吒惒羅，今隨汝意。” 
　　彼時，尊者賴吒惒羅聞佛所說，善受善持，即從座起，稽首佛足，繞三匝而去，至己房中，收舉臥具，著衣持缽，游行展轉，往至鍮蘆吒，住鍮蘆吒村北尸攝惒園。 
　　于是，尊者賴吒惒羅過夜平旦，著衣持缽，入鍮蘆吒而行乞食。尊者賴吒惒羅作如是念：“世尊稱嘆次第乞食，我今寧可于此鍮蘆吒次第乞食。”尊者賴吒惒羅便于鍮蘆吒次第乞食，展轉至本家。 
　　彼時，尊者賴吒惒羅父在中門住，修理須發。尊者賴吒惒羅父遙見尊者賴吒惒羅來，便作是語：“此禿沙門為黑所縛，斷種無子，破壞我家。我有一子，極愛憐念，意常忍樂，見無厭足，彼將去度，當莫與食。” 
　　尊者賴吒惒羅自于父家不得布施，但得責數：“此禿沙門為黑所縛，斷種無子，破壞我家。我有一子，極愛憐念，意常愛樂，見無厭足，彼將去度，當莫與食。” 
　　尊者賴吒惒羅知已，便速出去。 
　　彼時，尊者賴吒惒羅父家婢使以箕盛臭爛飲食，欲棄著糞聚中。尊者賴吒惒羅見父婢使以箕盛臭爛飲食，欲棄著糞聚中，便作是語：“汝妹，若此臭爛飲食法應棄者，可著我缽中，我當食之。” 
　　彼時，尊者賴吒惒羅父家婢使以箕中臭爛飲食瀉著缽中，瀉著缽中時取其二相識，其音聲及其手足；取二相已，即往至尊者賴吒惒羅父所，而作是語：“尊今當知，尊子賴吒惒羅還來至此鍮蘆吒，可往見之。” 
　　尊者賴吒惒羅父聞已，大歡喜踴躍，左手攝衣，右手摩抆須發，疾往詣尊者賴吒惒羅所。 
　　彼時，尊者賴吒惒羅向壁食此臭爛食。尊者賴吒惒羅父見尊者賴吒惒羅向壁食此臭爛食，作如是說：“汝賴吒惒羅，汝至柔軟，身體極好，常食好食。賴吒惒羅，汝云何乃食此臭爛食耶？賴吒惒羅，汝以何意來此鍮蘆吒，而不能還至父母家耶？” 
　　尊者賴吒惒羅白曰：“居士，我入父家不得布施，但得責數：‘此禿沙門為黑所縛，斷種無子，破壞我家。我唯有一子，至愛憐念，意常愛樂，見無厭足，彼將去度，當莫與食。’我聞此已，便速出去。” 
　　尊者賴吒惒羅父即辭謝曰：“賴吒惒羅可忍！賴吒惒羅可忍！我實不知賴吒惒羅還入父家。” 
　　于是，尊者賴吒惒羅父敬心扶抱尊者賴吒惒羅，將入于內，敷座令坐，尊者賴吒惒羅即便就坐。 
　　于是，其父見尊者賴吒惒羅坐已，往至婦所，而作是語：“卿今當知，賴吒惒羅族姓子今來還家，可速辦飲食！” 
　　尊者賴吒惒羅母聞已，大歡喜踴躍，速辦飲食。辦飲食已，疾輦錢出，著中庭地，聚作大積。彼大錢積，一面立人，一面坐人，各不相見。作大錢積已，往詣尊者賴吒惒羅所，作如是語：“賴吒惒羅，是汝母分所有錢財，汝父錢財無量，百千不可復計，今盡付汝。賴吒惒羅，汝可舍戒罷道，行欲布施，快修福業。所以者何？世尊境界甚難甚難！出家學道亦復甚難！” 
　　尊者賴吒惒羅白其母曰：“我今欲有所說，能見聽不？” 
　　尊者賴吒惒羅母語曰：“居士子，汝有所說，我當聽之。” 
　　尊者賴吒惒羅白其母曰：“當作新布囊，用盛滿錢，以車載之，至恒伽江，瀉著深處。所以者何？因此錢故，令人憂苦、愁戚、啼哭，不得快樂。” 
　　于是，尊者賴吒惒羅母而作是念：“以此方便不能令子賴吒惒羅舍戒罷道，我寧可至其本婦所，作如是語：‘諸新婦等，汝可以先所著瓔珞嚴飾其身，賴吒惒羅族姓子本在家時極所愛念。以此瓔珞速嚴身已，汝等共往至賴吒惒羅族姓子所，各抱一足而作是說：不審賢郎有何天女勝于我者，而令賢郎舍我為彼修梵行耶？’” 
　　于是，其母即至尊者賴吒惒羅其本婦所，作如是語：“諸新婦等，汝可以先所著瓔珞嚴飾其身，賴吒惒羅族姓子本在家時極所愛念。以此瓔珞速嚴身已，汝等共往至賴吒惒羅族姓子所，各抱一足而作是說：不審賢郎有何天女勝于我者，而令賢郎舍我為彼修梵行耶？” 
　　彼時，尊者賴吒惒羅其本婦等即各以先所著瓔珞嚴飾其身，尊者賴吒惒羅本在家時極所愛念。以此瓔珞嚴飾身已，往詣尊者賴吒惒羅所，各抱一足而作是說：“不審賢郎有何天女勝于我者，而令賢郎舍我為彼修梵行耶？” 
　　尊者賴吒惒羅語本婦曰：“諸妹，當知我不為天女故修于梵行，所為修梵行者，彼義已得，佛教所作今已成辦。” 
　　尊者賴吒惒羅諸婦等卻住一面，啼泣垂淚而作是語：“我非賢郎妹，然賢郎喚我為妹。” 
　　于是，尊者賴吒惒羅回還顧視，白父母曰：“居士，若施食者便以時施，何為相嬈？” 
　　爾時，父母即從座起，自行澡水，以上味肴饌，種種豐饒，食啖含消，手自斟酌，極令飽滿；食訖收器，行澡水竟，取一小床，別坐聽法。尊者賴吒惒羅為父母說法，勸發渴仰，成就歡喜；無量方便為彼說法，勸發渴仰，成就歡喜已，即從座起立，說頌曰：  
　　“觀此嚴飾形，珍寶瓔珞等， 
　　　右槃縈其發，紺黛畫眉目， 
　　　此欺愚癡人，不誑度彼岸。 
　　　以眾好彩色，莊嚴臭穢身， 
　　　此欺愚癡人，不誑度彼岸。 
　　　眾香遍涂體，雌黃黃其足， 
　　　此欺愚癡人，不誑度彼岸。 
　　　身服凈妙衣，莊嚴猶幻化， 
　　　此欺愚癡人，不誑度彼岸。 
　　　斷絕鹿鞙繦，及破壞鹿門， 
　　　我舍離餌去，誰樂于鹿縛？”  
　　尊者賴吒惒羅說此頌已，以如意足乘虛而去，至鍮蘆吒林入彼林中，于鞞醯勒樹下敷尼師檀，結跏趺坐。 
　　爾時，拘牢婆王及諸群臣前后圍繞，坐于正殿，咨嗟稱嘆尊者賴吒惒羅：“若我聞賴吒惒羅族姓子來此鍮蘆吒者，我必往見。” 
　　于是，拘牢婆王告獵師曰：“汝去按行鍮蘆吒林，我欲出獵。”獵師受教，即便按行鍮蘆吒林。于是，獵師按行鍮蘆吒林，見尊者賴吒惒羅在鞞醯勒樹下，敷尼師檀，結跏趺坐，便作是念：“所為拘牢婆王及諸群臣共坐正殿，咨嗟稱嘆者，今已在此。” 
　　爾時，獵師按行鍮蘆吒林已，還詣拘牢婆王所，白曰：“大王，當知我已按行鍮蘆吒林，隨大王意。大王本所為與諸群臣共坐正殿，咨嗟稱嘆尊者賴吒惒羅：‘若我聞賴吒惒羅族姓子來此鍮蘆吒林者，我必往見。’尊者賴吒惒羅族姓子今在鍮蘆吒林中鞞醯勒樹下，敷尼師檀，結跏趺坐。大王欲見者，便可往也。” 
　　拘牢婆王聞已，告御者曰：“汝速嚴駕，我今欲往見賴吒惒羅。” 
　　御者受教，即速嚴駕，訖還白曰：“大王，當知嚴駕已辦，隨大王意。” 
　　于是，拘牢婆王即乘車出，往至鍮蘆吒林，遙見尊者賴吒惒羅，即便下車，步進往至尊者賴吒惒羅所。尊者賴吒惒羅見拘牢婆王來，而作是說：“大王，今來欲自坐耶？” 
　　拘牢婆王曰：“今我雖到自己境界，然我意欲令賴吒惒羅族姓子請我令坐。” 
　　尊者賴吒惒羅即請拘牢婆王曰：“今有別座，大王可坐。” 
　　于是，拘牢婆王與尊者賴吒惒羅共相問訊，卻坐一面，語賴吒惒羅：“若為家衰故出家學道耶？若為無財物故行學道者？賴吒惒羅，拘牢婆王家多有財物，我出財物與賴吒惒羅，勸賴吒惒羅舍戒罷道，行欲布施，快修福業。所以者何？賴吒惒羅，師教甚難！出家學道亦復甚難！” 
　　尊者賴吒惒羅聞已，語曰：“大王，今以不凈請我，非清凈請。” 
　　拘牢婆王聞已，問曰：“我當云何以清凈請賴吒惒羅，非以不凈耶？” 
　　尊者賴吒惒羅語曰：“大王，應如是語：‘賴吒惒羅，我國人民安隱快樂，無恐怖、無斗諍，亦無棘刺、無苦使役，米谷豐饒，乞食易得。賴吒惒羅住我國中，我當護如法。’大王，如是以凈請我，非以不凈。” 
　　拘牢婆王聞已，語曰：“我今以凈請賴吒惒羅，非以不凈。我國人民安隱快樂，無恐怖、無斗諍，亦無棘刺、無苦使役，米谷豐饒，乞食易得。賴吒惒羅住我國中，我當護如法。 
　　“復次，賴吒惒羅，有四種衰，謂衰衰故，剃除須發，著袈裟衣，至信、舍家、無家、學道。云何為四？病衰、老衰、財衰、親衰。 
　　“賴吒惒羅，云何病衰？或有一人長病疾患，極重甚苦，彼作是念：‘我長病疾患，極重甚苦，我實有欲，不能行欲，我今寧可剃除須發，著袈裟衣，至信、舍家、無家、學道。’彼于后時以病衰故，剃除須發，著袈裟衣，至信、舍家、無家、學道，是為病衰。 
　　“賴吒惒羅，云何老衰？或有一人年耆根熟，壽過垂訖，彼作是念：‘我年耆根熟，壽過垂訖，我實有欲，不能行欲，我今寧可剃除須發，著袈裟衣，至信、舍家、無家、學道。’彼于后時以老衰故，剃除須發，著袈裟衣，至信、舍家、無家、學道，是謂老衰。 
　　“賴吒惒羅，云何財衰？或有一人貧窮無力，彼作是念：‘我貧窮無力，我今寧可剃除須發，著袈裟衣，至信、舍家、無家、學道。’彼于后時以財衰故，剃除須發，著袈裟衣，至信、舍家、無家、學道，是謂財衰。 
　　“賴吒惒羅，云何親衰？或有一人親里斷種，死亡沒盡，彼作是念：‘我親里斷種，死亡沒盡，我今寧可剃除須發，著袈裟衣，至信、舍家、無家、學道。’彼于后時以親衰故，剃除須發，著袈裟衣，至信、舍家、無家、學道，是謂親衰。 
　　“賴吒惒羅昔時無病，安隱成就，平等食道，不冷不熱，平正安樂，順次不諍。由是之故，食啖含消，安隱得化。賴吒惒羅非以病衰故，剃除須發，著袈裟衣，至信、舍家、無家、學道。 
　　“賴吒惒羅往昔之時，年幼童子，發黑清凈，身體盛壯，爾時作倡伎樂，極以自娛，莊嚴其身，常喜游戲。彼時親屬皆不欲使令其學道，父母啼泣，憂戚懊惱，亦不聽汝出家學道，然汝剃除須發，著袈裟衣，至信、舍家、無家、學道。賴吒惒羅不以老衰故，剃除須發，著袈裟衣，至信、舍家、無家、學道。 
　　“賴吒惒羅此鍮蘆吒第一家、最大家、最勝家、最上家，謂財物也。賴吒惒羅不以財衰故，剃除須發，著袈裟衣，至信、舍家、無家、學道。 
　　“賴吒惒羅此鍮蘆吒林間，大豪親族親皆存在。賴吒惒羅不以親衰故，剃除須發，著袈裟衣，至信、舍家、無家、學道。 
　　“賴吒惒羅，此四種衰，或有衰者剃除須發，著袈裟衣，至信、舍家、無家、學道。我見賴吒惒羅都無此衰可使賴吒惒羅剃除須發，著袈裟衣，至信、舍家、無家、學道。賴吒惒羅，知見何等，為聞何等，剃除須發，著架裟衣，至信、舍家、無家、學道？” 
　　尊者賴吒惒羅答曰：“大王，世尊知、見、如來、無所著、等正覺為說四事。我欲忍樂是，我知見聞是，是故剃除須發，著袈裟衣，至信、舍家、無家、學道。云何為四？大王，此世無護，無可依恃；此世一切趣向老法；此世非常，要當舍去；此世無滿，無有厭足，為愛走使。” 
　　拘牢婆王問曰：“賴吒惒羅向之所說：‘大王，此世無護，無可依恃。’賴吒惒羅，我有兒孫、兄弟、枝黨、象軍、車軍、馬軍、步軍，皆能射御，嚴毅勇猛；王子力士缽邏騫提摩訶能伽有占相、有策慮、有計算、有善知書、有善談論；有君臣、有眷屬，持咒知咒，彼隨諸方，有恐怖者能制止之。若賴吒惒羅所說：‘大王，此世無護，無可依恃。’賴吒惒羅，向所說，此有何義耶？” 
　　尊者賴吒惒羅答曰：“大王，我今問王，隨所解答。大王，此身頗有病耶？” 
　　拘牢婆王答曰：“賴吒惒羅，今我此身常有風病。” 
　　尊者賴吒惒羅問曰：“大王，風病發時，生極重甚苦者。大王，爾時可得語彼兒孫、兄弟、象軍、馬軍、車軍、步軍皆能射御嚴毅勇猛，王子力士缽邏騫提摩訶能伽占相、策慮、計算、知書、善能談論，君臣、眷屬持咒知咒：‘汝等共來暫代我受極重甚苦，令我無病得安樂’耶？” 
　　拘牢婆王答曰：“不也。所以者何？我自作業，因業緣業，獨受極苦，甚重苦也。” 
　　尊者賴吒惒羅語曰：“大王，以是故，世尊說此世無護，無可依恃。我欲忍樂是，我知見聞是，是故剃除須發，著袈裟衣，至信、舍家、無家、學道。” 
　　拘牢婆王語曰：“若賴吒惒羅所說：‘大王，此世無護，無可依恃。’賴吒惒羅，我亦欲是忍樂于是。所以者何？此世真實無護，無可依恃。” 
　　拘牢婆王復問曰：“若賴吒惒羅所說：‘大王，此世一切趣向老法。’賴吒惒羅向所說，此復有何義？” 
　　尊者賴吒惒羅答曰：“大王，我今問王，隨所解答。若大王年或二十四、或二十五者。于意云何？爾時速疾何如于今？爾時筋力、形體、顏色何如于今？” 
　　拘牢婆王答曰：“賴吒惒羅，若我時年或二十四、或二十五，自憶爾時，速疾、筋力、形體、顏色無勝我者。賴吒惒羅，我今極老，諸根衰熟，壽過垂訖，年滿八十，不復能起。” 
　　尊者賴吒惒羅語曰：“大王，以是故，世尊說此世一切趣向老法。我欲忍樂是，我知見聞是，是故剃除須發，著袈裟衣，至信、舍家、無家、學道。” 
　　拘牢婆王語曰：“若賴吒惒羅所說：‘大王，此世一切趣向老法。’我亦欲是忍樂于是。所以者何？此世真實一切趣向老法。” 
　　拘牢婆王復問曰：“若賴吒惒羅所說：‘大王，此世無常，要當舍去。’賴吒惒羅向所說，此復有何義？” 
　　尊者賴吒惒羅語曰：“大王，我今問王，隨所解答。大王，有豐拘樓國及豐后宮、豐倉庫耶？” 
　　拘牢婆王答曰：“如是。” 
　　尊者賴吒惒羅復問曰：“大王，有豐拘樓國及豐后宮、豐倉庫者，若時有法來不可依，忍樂破壞，一切世無不歸死者，爾時豐拘樓國及豐后宮、豐倉庫者，可得從此世持至后世耶？” 
　　拘牢婆王答曰：“不也。所以者何？我獨無二，亦無伴侶從此世至后世也。” 
　　尊者賴吒惒羅語曰：“大王，以是故，世尊說此世無常，要當舍去。我欲忍樂是，我知見聞是，是故剃除須發，著袈裟衣，至信、舍家、無家、學道。” 
　　拘牢婆王語曰：“若賴吒惒羅所說‘大王，此世無常，要當舍去’者，我亦欲是忍樂于是。所以者何？此世真實無常，要當舍去。” 
　　拘牢婆王復問曰：“若賴吒惒羅所說：‘大王，此世無滿，無有厭足，為愛走使。’賴吒惒羅向所說，此復有何義？” 
　　尊者賴吒惒羅答曰：“大王，我今問王，隨所解答。大王，有豐拘樓國及豐后宮、豐倉庫耶？” 
　　拘牢婆王答曰：“如是。” 
　　尊者賴吒惒羅復問曰：“大王，有豐拘樓國及豐后宮、豐倉庫者，若于東方有一人來，可信可任，不欺誑世，來語王言：‘我從東方來，見彼國土極大富樂，多有人民。大王，可得彼國爾所財物、人民、力役，欲得彼國整御之耶？’” 
　　拘牢婆王答曰：“賴吒惒羅，若我知有如是豐國，爾所財物、人民、力役，得彼人民整御治者，我必取之。” 
　　“如是南方、西方、北方，從大海岸若有人來，可信可任，不欺誑世，來語王言：‘我從大海彼岸來，見彼國土極大富樂，多有人民。大王，可得彼國爾所財物、人民、力役，欲得彼國整御之耶？’” 
　　拘牢婆王答曰：“賴吒惒羅，若我知有如是豐國，爾所財物、人民、力役，得彼人民整御治者，我必取之。” 
　　尊者賴吒惒羅語曰：“大王，以是故，世尊說此世無滿，無有厭足，為愛走使。我欲忍樂是，我知見聞是，是故剃除須發，著袈裟衣，至信、舍家、無家、學道。” 
　　拘牢婆王語曰：“若賴吒惒羅所說：‘大王，此世無滿，無有厭足，為愛走使。’我亦欲是忍樂于是。所以者何？此世真實無滿，無有厭足，為愛走使。” 
　　尊者賴吒惒羅語曰：“大王，世尊知、見、如來、無所著、等正覺為我說此四事。我欲忍樂是，我知見聞是，是故剃除須發，著袈裟衣，至信、舍家、無家、學道。” 
　　于是，尊者賴吒惒羅說此頌曰：  
　　“我見世間人，有財癡不施， 
　　　得財復更求，慳貪積聚物。 
　　　王者得天下，整御隨其力， 
　　　海內無厭足，復求于海外。 
　　　王及諸人民，未離欲命盡， 
　　　散發妻子哭，嗚呼苦難伏。 
　　　衣被而埋藏，或積薪火燒， 
　　　緣行至后世，燒已無慧念。 
　　　死后財不隨，妻子及奴婢， 
　　　貨富俱共同，愚智亦復然。 
　　　智者不懷憂，唯愚抱悒戚， 
　　　是故智慧勝，逮得正覺道。 
　　　深著于有有，愚癡作惡行， 
　　　于法非法行，以力強奪他。 
　　　少智習效他，愚多作惡行， 
　　　趣胎至后世，數數受生死。 
　　　已受出生世，獨作眾惡事， 
　　　如賊他所縛，自作惡所害。 
　　　如是此眾生，至到于后世， 
　　　為己所作業，自作惡所害。 
　　　如果熟自墮，老少亦如斯， 
　　　欲莊美愛樂，心趣好惡色。 
　　　為欲所縛害，因欲恐怖生， 
　　　王我見此覺，知是沙門妙。”  
　　尊者賴吒惒羅所說如是，拘牢婆王聞尊者賴吒惒羅所說，歡喜奉行。  
中阿含經卷第三十二 大品優婆離經第十七  
　　我聞如是：一時，佛游那難陀，在波婆離奈林。爾時，長苦行尼揵中后彷佯，往詣佛所，共相問訊，卻坐一面。于是，世尊問曰：“苦行尼揵親子施設幾行，令不行惡業、不作惡業？” 
　　長苦行尼揵答曰：“瞿曇，我尊師尼揵親子不為我等施設于行，令不行惡業、不作惡業；但為我等施設于罰，令不行惡業、不作惡業。” 
　　世尊又復問曰：“苦行尼揵親子施設幾罰，令不行惡業、不作惡業？” 
　　長苦行尼揵答曰：“瞿曇，我尊師尼揵親子為我等輩施設三罰，令不行惡業、不作惡業。云何為三？身罰、口罰及意罰也。” 
　　世尊又復問曰：“苦行，云何身罰異、口罰異、意罰異耶？” 
　　長苦行尼揵答曰：“瞿曇，我等身罰異、口罰異、意罰異也。” 
　　世尊又復問曰：“苦行，此三罰如是相似，尼揵親子施設何罰為最重，令不行惡業、不作惡業？為身罰、口罰？為意罰耶？” 
　　長苦行尼揵答曰：“瞿曇，此三罰如是相似，我尊師尼揵親子施設身罰為最重，令不行惡業、不作惡業。口罰不然，意罰最下，不及身罰極大甚重。” 
　　世尊又復問曰：“苦行，汝說身罰為最重耶？” 
　　長苦行尼揵答曰：“瞿曇，身罰最重。” 
　　世尊復再三問曰：“苦行，汝說身罰為最重耶？” 
　　長苦行尼揵亦再三答曰：“瞿曇，身罰最重。” 
　　于是，世尊再三審定長苦行尼揵如此事已，便默然住。 
　　長苦行尼揵問曰：“沙門瞿曇施設幾罰，令不行惡業、不作惡業？” 
　　爾時，世尊答曰：“苦行，我不施設罰，令不行惡業、不作惡業；我但施設業，令不行惡業、不作惡業。” 
　　長苦行尼揵問曰：“瞿曇施設幾業，令不行惡業、不作惡業？” 
　　世尊又復答曰：“苦行，我施設三業，令不行惡業、不作惡業。云何為三？身業、口業及意業也。” 
　　長苦行尼揵問曰：“瞿曇，身業異、口業異、意業異耶？” 
　　世尊又復答曰：“苦行，我身業異、口業異、意業異也。” 
　　長苦行尼揵問曰：“瞿曇，此三業如是相似，施設何業為最重，令不行惡業、不作惡業？為身業、口業？為意業耶？” 
　　世尊又復答曰：“苦行，此三業如是相似，我施設意業為最重，令不行惡業、不作惡業。身業、口業則不然也。” 
　　長苦行尼揵問曰：“瞿曇施設意業為最重耶？” 
　　世尊又復答曰：“苦行，我施設意業為最重也。” 
　　長苦行尼揵復再三問曰：“瞿曇施設意業為最重耶？” 
　　世尊亦再三答曰：“苦行，我施設意業為最重也。” 
　　于是，長苦行尼揵再三審定世尊如此事已，即從座起，繞世尊三匝而退還去，往詣尼揵親子所。 
　　尼揵親子遙見長苦行尼揵來，即便問曰：“苦行，從何處來？” 
　　長苦行尼揵答曰：“尊，我從那難陀波婆離奈林沙門瞿曇處來。” 
　　尼揵親子問曰：“苦行，頗共沙門瞿曇有所論耶？” 
　　長苦行尼揵答曰：“共論。” 
　　尼揵親子告曰：“苦行，若共沙門瞿曇有所論者，盡為我說，我或能知彼之所論。” 
　　于是，長苦行尼揵共世尊有所論者盡向彼說，尼揵親子聞便嘆曰：“善哉！苦行，謂汝于師行弟子法，所作智辯聰明決定，安隱無畏成就調御，逮大辯才，得甘露幢，于甘露界自作證成就游。所以者何？謂汝向沙門瞿曇施設身罰為最重，令不行惡業、不作惡業。口罰不然，意罰最下，不及身罰極大甚重。” 
　　是時，優婆離居士與五百居士俱集在眾中，叉手向尼揵親子。于是，優婆離居士語長苦行尼揵曰：“尊已再三審定沙門瞿曇如此事耶？” 
　　長苦行尼揵答曰：“居士，我已再三審定沙門瞿曇如此事也。” 
　　優婆離居士語長苦行尼揵曰：“我亦能至再三審定沙門瞿曇如此事已，隨所牽挽。猶如力士執長髦羊，隨所牽挽；我亦如是，能至再三審定沙門瞿曇如此事已，隨所牽挽。猶如力士手執髦裘，抖擻去塵；我亦如是，能至再三審定沙門瞿曇如此事已，隨所牽挽。猶如沽酒師、沽酒弟子取漉酒囊，著深水中，隨意所欲，隨所牽挽；我亦如是，能至再三審定沙門瞿曇如此事已，隨所牽挽。猶龍象王年滿六十，而以驕傲摩訶能加牙足體具，筋力熾盛，力士將去以水洗髀、洗脊、洗脅、洗腹、洗牙、洗頭及水中戲；我亦如是，能至再三審定沙門瞿曇如此事已，隨其所洗。我往詣沙門瞿曇所，共彼談論，降伏已還。” 
　　尼揵親子語優婆離居士曰：“我亦可伏沙門瞿曇，汝亦可也，長苦行尼揵亦可也。” 
　　于是，長苦行尼揵白尼揵親子曰：“我不欲令優婆離居士往詣沙門瞿曇所。所以者何？沙門瞿曇知幻化咒，能咒化作弟子比丘、比丘尼、優婆塞、優婆私，恐優婆離居士受沙門瞿曇化，化作弟子。” 
　　尼揵親子語曰：“苦行，若優婆離居士受沙門瞿曇化作弟子者，終無是處；若沙門瞿曇受優婆離居士化作弟子者，必有是處。” 
　　優婆離居士再三白尼揵親子曰：“我今往詣沙門瞿曇所，共彼談論，降伏已還。” 
　　尼揵親子亦再三答曰：“汝可速往，我亦可伏沙門瞿曇，汝亦可也，長苦行尼揵亦可也。” 
　　長苦行尼揵復再三白曰：“我不欲令優婆離居士往詣沙門瞿曇所。所以者何？沙門瞿曇知幻化咒，能咒化作弟子比丘、比丘尼、優婆塞、優婆私，恐優婆離居士受沙門瞿曇化，化作弟子。” 
　　尼揵親子語曰：“苦行，若優婆離居士受沙門瞿曇化作弟子者，終無是處；若沙門瞿曇受優婆離居士化作弟子者，必有是處。優婆離居士，汝去隨意！” 
　　于是，優婆離居士稽首尼揵親子足，繞三匝而去；往詣佛所，共相問訊，卻坐一面，問曰：“瞿曇，今日長苦行尼揵來至此耶？” 
　　世尊答曰：“來也，居士。” 
　　優婆離居士問曰：“瞿曇，頗共長苦行尼揵有所論耶？” 
　　世尊答曰：“有所論也。” 
　　優婆離居士語曰：“瞿曇，若共長苦行尼揵有所論者，盡為我說。若我聞已，或能知之。” 
　　于是，世尊共長苦行尼揵有所論者，盡向彼說。 
　　爾時，優婆離居士聞便嘆曰：“善哉！苦行，謂于尊師行弟子法，所作智辯聰明決定，安隱無畏成就調御，逮大辯才，得甘露幢，于甘露界自作證成就游。所以者何？謂向沙門瞿曇施設身罰最重，令不行惡業、不作惡業。口罰不然，意罰最下，不及身罰極大甚重。” 
　　彼時，世尊告曰：“居士，我欲與汝共論此事。汝若住真諦者，以真諦答。” 
　　優婆離居士報曰：“瞿曇，我住真諦，以真諦答。沙門瞿曇，但當與我共論此事。” 
　　世尊問曰：“居士，于意云何？若有尼揵來，好喜于布施，樂行于布施，無戲、樂不戲，為極清凈，極行咒也。若彼行來時，多殺大小蟲。云何，居士，尼揵親子于此殺生施設報耶？” 
　　優婆離居士答曰：“瞿曇，若思者有大罪，若無思者無大罪也。” 
　　世尊問曰：“居士，汝說思為何等耶？” 
　　優婆離居士答曰：“瞿曇，意業是也。” 
　　世尊告曰：“居士，汝當思量而后答也。汝之所說，前與后違，后與前違，則不相應。居士，汝在此眾自說：‘瞿曇，我住真諦，以真諦答。沙門瞿曇，但當與我共論此事。’居士，于意云何？若有尼揵來飲湯斷冷水，彼無湯時，便欲飲冷水，不得冷水，彼便命終。居士，尼揵親子云何可說彼尼揵所生耶？” 
　　優婆離居士答曰：“瞿曇，有天名意著，彼尼揵命終，若意著死者，必生彼處。” 
　　世尊告曰：“居士，汝當思量而后答也。汝之所說，前與后違，后與前違，則不相應。汝在此眾自說：‘瞿曇，我住真諦，以真諦答。沙門瞿曇，但當與我共論此事。’居士，于意云何？若使有人持利刀來，彼作是說：‘我于此那難陀內一切眾生，于一日中斫剉斬截、剝裂削割，作一肉聚，作一肉積。’居士，于意云何？彼人寧能于此那難陀內一切眾生，于一日中斫剉斬截、剝裂削割，作一肉聚，作一肉積耶？” 
　　優婆離居士答曰：“不也。所以者何？此那難陀內極大富樂，多有人民，是故彼人于此那難陀內一切眾生，必不能得于一日中斫剉斬截、剝裂削割，作一肉聚，作一肉積。瞿曇，彼人唐大煩勞。” 
　　“居士，于意云何？若有沙門、梵志來，有大如意足，有大威德，有大福佑，有大威神，心得自在。彼作是說：‘我以發一瞋念，令此一切那難陀內燒使成灰。’居士，于意云何？彼沙門、梵志寧能令此一切那難陀內燒成灰耶？” 
　　優婆離居士答曰：“瞿曇，何但一那難陀？何但二、三、四？瞿曇，彼沙門、梵志有大如意足，有大威德，有大福佑，有大威神，心得自在，若發一瞋念，能令一切國一切人民燒使成灰，況一那難陀耶？” 
　　世尊告曰：“居士，汝當思量而后答也。汝之所說，前與后違，后與前違，則不相應。汝在此眾自說：‘瞿曇，我住真諦，以真諦答。沙門瞿曇，但當與我共論此事。’” 
　　世尊問曰：“居士，汝頗曾聞大澤無事、麒鱗無事、糜鹿無事、靜寂無事、空野無事、無事即無事耶？” 
　　優婆離居士答曰：“瞿曇，我聞有也。” 
　　“居士，于意云何？彼為誰大澤無事、麒麟無事、糜鹿無事、靜寂無事、空野無事、無事即無事耶？” 
　　優婆離居士默然不答，世尊告曰：“居士，速答！居士，速答！今非默然時。居士在此眾自說：‘瞿曇，我住真諦，以真諦答。沙門瞿曇，但當與我共論此事。’” 
　　于是，優婆離居士須臾默然已，語曰：“瞿曇，我不默然，我但思惟于此義耳！瞿曇，彼愚癡尼揵不善曉了，不能解知，不識良田，而不自審，長夜欺我，為彼所誤，謂向沙門瞿曇施設身罰最重，令不行惡業、不作惡業，口罰、意罰而不如也。如我從沙門瞿曇所說知義，仙人發一瞋念，能令大澤無事、麒麟無事、糜鹿無事、寂靜無事、空野無事、無事即無事。世尊，我已知。善逝，我已解。我今自歸于佛、法及比丘眾，惟愿世尊受我為優婆塞！從今日始，終身自歸，乃至命盡。” 
　　世尊告曰：“居士，汝默然行，勿得宣言，如是勝人默然為善。” 
　　優婆離居士白曰：“世尊，我以是故，復于世尊重加歡喜。所以者何？謂世尊作如是說：‘居士，汝默然行，勿得宣言，如是勝人默然為善。’世尊，若我更為余沙門、梵志作弟子者，彼等便當持幢、幡、蓋，遍行宣令于那難陀，作如是說：‘優婆離居士為我作弟子！優婆離居士為我作弟子！’然世尊作是說：‘居士，汝默然行，勿得宣言，如是勝人默然為善。’” 
　　優婆離居士白曰：“世尊，從今日始，不聽諸尼揵入我家門，唯聽世尊四眾弟子比丘、比丘尼、優婆塞、優婆私入。” 
　　世尊告曰：“居土，彼尼揵等，汝家長夜所共尊敬，若其來者，汝當隨力供養于彼。” 
　　優婆離白曰：“世尊，我以是故，復于世尊倍加歡喜。所以者何？謂世尊作如是說：‘居士，彼尼揵等，汝家長夜所共尊敬，若其來者，汝當隨力供養于彼。’世尊，我本聞世尊作如是說：‘當施與我，莫施與他；當施與我弟子，莫施與他弟子。若施與我者，當得大福；若施與他，不得大福。施與我弟子，當得大福；施與他弟子，不得大福。’” 
　　世尊告曰：“居士，我不如是說：‘當施與我，莫施與他；施與我弟子，莫施與他弟子。若施與我者，當得大福；若施與他，不得大福。施與我弟子，當得大福；若施與他弟子，不得大福。’居士，我說如是：‘施與一切，隨心歡喜。但施與不精進者，不得大福；施與精進者，當得大福。’” 
　　優婆離居士白曰：“世尊，愿無為也。我自知施與尼揵、不施與尼揵。世尊，我今再自歸佛、法及比丘眾，惟愿世尊受我為優婆塞，從今日始，終身自歸，乃至命盡。” 
　　于是，世尊為優婆離居士說法，勸發渴仰，成就歡喜；無量方便為彼說法，勸發渴仰，成就歡喜已，如諸佛法，先說端正法，聞者歡悅，謂說施、說戒、說生天法，毀咨欲為災患，生死為穢，稱嘆無欲為妙，道品白凈。世尊為彼說如是法已，佛知彼有歡喜心、具足心、柔軟心、堪耐心、升上心、一向心、無疑心、無蓋心，有能有力，堪受正法，謂如諸佛所說正要，世尊便為彼說苦、集、滅、道。優婆離居士即于坐中見四圣諦苦、集、滅、道，猶如白素易染為色，如是優婆離居士即于坐中見四圣諦苦、集、滅、道。 
　　于是，優婆離居士見法得法，覺白凈法，斷疑度惑，更無余尊，不復從他，無有猶豫，已住果證，于世尊法得無所畏；即從座起，為佛作禮：“世尊，我今三自歸佛、法及比丘眾，惟愿世尊受我為優婆塞！從今日始，終身自歸，乃至命盡。” 
　　于是，優婆離居士聞佛所說，善受善持，稽首佛足，繞三匝而歸，敕守門者：“汝等當知，我今則為世尊弟子，從今日始，諸尼揵來，莫聽入門，唯聽世尊四眾弟子比丘、比丘尼、優婆塞、優婆私入。若尼揵來者，當語彼言：‘尊者，優婆離居士今受佛化，化作弟子，則不聽諸尼揵入門，唯聽世尊四眾弟子比丘、比丘尼、優婆塞、優婆私入。若須食者，便可住此，當出食與。’” 
　　于是，長苦行尼揵聞優婆離居士受沙門瞿曇化，化作弟子，則不聽諸尼揵入門，唯聽沙門瞿曇弟子比丘、比丘尼、優婆塞、優婆私入。長苦行尼揵聞已，往詣尼揵親子所，白曰：“尊，此是我本所說。” 
　　尼揵親子問曰：“苦行，何者是汝本所說耶？” 
　　長苦行尼揵答曰：“尊，我本所說，不欲令優婆離居士往詣沙門瞿曇所。所以者何？沙門瞿曇知幻化咒，能咒化作弟子比丘、比丘尼、優婆塞、優婆私，恐優婆離居士受沙門瞿曇化，化作弟子。尊，優婆離居士今已受沙門瞿曇化，化作弟子已，不聽諸尼揵入門，唯聽沙門瞿曇弟子比丘、比丘尼、優婆塞、優婆私入。” 
　　尼揵親子語曰：“苦行，若優婆離居士受沙門瞿曇化作弟子者，終無是處；若沙門瞿曇受優婆離居士化作弟子者，必有是處。” 
　　長苦行尼揵復白曰：“尊，若不信我所說者，尊自可往，亦可遣使。” 
　　于是，尼揵親子告曰：“苦行，汝可自往，詣彼看之，為優婆離居士受沙門瞿曇化作弟子耶？為沙門瞿曇受優婆離居士化作弟子耶？” 
　　長苦行尼揵受尼揵親子教已，往詣優婆離居士家。守門人遙見長苦行尼揵來，而作是說：“尊者，優婆離居士今受佛化，化作弟子，則不聽諸尼揵入門，唯聽世尊四眾弟子比丘、比丘尼、優婆塞、優婆私入。若欲得食者，便可住此，當出食與。” 
　　長苦行尼揵語曰：“守門人，我不用食。” 
　　長苦行尼揵知此事已，奮頭而去，往詣尼揵親子所，白曰：“尊，此是如我本所說。” 
　　尼揵親子問曰：“苦行，何者是汝本所說耶？” 
　　長苦行尼揵答曰：“尊，我本所說，不欲令優婆離居士往詣沙門瞿曇所。所以者何？沙門瞿曇知幻化咒，能咒化作弟子比丘、比丘尼、優婆塞、優婆私，恐優婆離居士受沙門瞿曇化，化作弟子。尊，優婆離居士今已受沙門瞿曇化，化作弟子已，不聽諸尼揵入門，唯聽沙門瞿曇弟子比丘、比丘尼、優婆塞、優婆私入。” 
　　尼揵親子告曰：“苦行，若優婆離居士受沙門瞿曇化作弟子者，終無是處；若沙門瞿曇受優婆離居士化作弟子者，必有是處。” 
　　長苦行尼揵白曰：“尊，若不信我所說者，愿尊自往！” 
　　于是，尼揵親子與大尼揵眾五百人俱，往詣優婆離居士家。守門人遙見尼揵親子與大尼揵眾五百人俱來，而作是說：“尊者，優婆離居士今受佛化，化作弟子，則不聽諸尼揵入門，唯聽世尊四眾弟子比丘、比丘尼、優婆塞、優婆私入。若欲得食者，便可住此，當出食與。” 
　　尼揵親子語曰：“守門人，我不用食，但欲得見優婆離居士。” 
　　守門人語曰：“愿尊住此，我今入白尊者優婆離居士。” 
　　彼守門人即入白曰：“居士，當知尼揵親子與大尼揵眾五百人俱住在門外，作如是語：‘我欲得見優婆離居士。’” 
　　優婆離居士告守門人：“汝至中門，敷設床座，訖還白我。” 
　　守門人受教，往至中門，敷設床座訖，還白曰：“居士，當知敷床已訖，惟愿居士自當知時！” 
　　優婆離居士將守門人往至中門，若有床座，極高廣大，極凈好敷，謂優婆離居士本抱尼揵親子所令坐者。優婆離居士自處其上，結跏趺坐，告守門人：“汝出往至尼揵親子所，作如是語：‘尊人，優婆離居士言，尊人欲入者，自可隨意。’” 
　　彼守門人受教即出，至尼揵親子所，作如是語：“尊人，優婆離居士言，尊人欲入者，自可隨意。” 
　　于是，尼揵親子與大尼揵眾五百人俱入至中門。 
　　優婆離居士遙見尼揵親子與大尼揵眾五百人俱入，而作是語：“尊人，有座，欲坐隨意！” 
　　尼揵親子語曰：“居士，汝應爾耶？自上高座，結跏趺坐，與人共語，如出家者學道無異？” 
　　優婆離居士語曰：“尊人，我自有物，欲與便與，不與便不與。此座我有，是故我言：‘有座，欲坐隨意。’” 
　　尼揵親子敷座而坐，語曰：“居士，何以故爾？欲降伏沙門瞿曇而反自降伏來？猶如有人求眼入林，而失眼還；如是，居士欲往降伏沙門瞿曇，反為沙門瞿曇所降伏來。猶如有人以渴入池，而反渴還；居士亦然，欲往降伏沙門瞿曇，而反自降伏還。居士，何以故爾？” 
　　優婆離居士語曰：“尊人，聽我說喻，慧者聞喻則解其義。尊人，譬一梵志，有年少婦，彼婦懷妊，語其夫曰：‘我今懷妊，君去至市，可為兒買好戲具來。’時，彼梵志語其婦曰：‘但令卿得安隱產已，何憂無耶？若生男者，當為卿買男戲具來；若生女者，亦當為買女戲具來。’婦至再三語其夫曰：‘我今懷妊，君去至市，速為兒買好戲具來。’梵志亦至再三語其婦曰：‘但令卿得安隱產已，何憂無耶？若生男者，當為卿買男戲具來；若生女者，亦當為買女戲具來。’ 
　　“彼梵志者極憐念婦，即便問曰：‘卿欲為兒買何戲具？’婦報之曰：‘君去為兒買獼猴子好戲具來。’梵志聞已，往至市中買獼猴子戲具，持還語其婦曰：‘我已為兒買獼猴子戲具來還。’其婦見已，嫌色不好，即語夫曰：‘君可持此獼猴戲具往至染家，染作黃色，令極可愛，搗使光生。’梵志聞已，即時持此獼猴戲具，往至染家而語之曰：‘為我染此獼猴戲具，作好黃色，令極可愛，搗使光生。’爾時，染家便語梵志：‘獼猴戲具染作黃色，令極可愛，此可爾也，然不可搗使光澤生。’于是，染家說此頌曰：  
　　“‘獼猴忍受色，不能堪忍搗， 
　　　　若搗則命終，終不可椎打， 
　　　　此是臭穢囊，獼猴滿不凈。’  
　　“尊人，當知尼揵所說亦復如是，不能堪忍受他難問，亦不可得思惟觀察，唯但染愚，不染慧也。尊人，復聽：猶如清凈波羅奈衣，主持往至于彼染家，而語之曰：‘為染此衣，作極好色，令可愛也，亦為極搗，使光澤生。’彼時染家語衣主曰：‘此衣可染，作極好色，令可愛也，亦可極搗，使光澤生。’于是，染家說此頌曰：  
　　“‘如波羅奈衣，白凈忍受色， 
　　　　搗已則柔軟，光色增益好。’  
　　“尊人，當知諸如來、無所著、等正覺所說亦復如是，極能堪忍受他難問，亦快可得思惟觀察，唯但染慧，不染愚也。” 
　　尼揵親子語曰：“居士為沙門瞿曇幻咒所化。” 
　　優婆離居士語曰：“尊人，善幻化咒，極善幻化咒。尊人，彼幻化咒令我父母長夜得利饒益，安隱快樂，及其妻子、奴婢、作使、那難陀國王及一切世間，天及魔、梵、沙門、梵志，從人至天，令彼長夜得利饒益，安隱快樂。” 
　　尼揵親子語曰：“居士，舉那難陀知優婆離居士是尼揵弟子，今者竟為誰弟子耶？” 
　　于是，優婆離居士即從座起，右膝著地，若方有佛，叉手向彼，語曰：“尊人，聽我所說也：  
　　“雄猛離愚癡，斷穢整降伏， 
　　　無敵微妙思，學戒禪智慧， 
　　　安隱無有垢，佛弟子婆離。 
　　　大圣修習已，得德說自在， 
　　　善念妙正觀，不高亦不下， 
　　　不動常自在，佛弟子婆離。 
　　　無曲常知足，舍離慳得滿， 
　　　作沙門成覺，后身尊大士， 
　　　無比無有塵，佛弟子婆離。 
　　　無疾不可量，甚深得牟尼， 
　　　常安隱勇猛，住法微妙思， 
　　　調御常不戲，佛弟子婆離。 
　　　大龍樂住高，結盡得解脫， 
　　　應辯才清凈，慧生離憂戚， 
　　　不還有釋迦，佛弟子婆離。 
　　　正法禪思惟，無有嬈清凈， 
　　　常笑無有恚，樂離得第一， 
　　　無畏常專精，佛弟子婆離。 
　　　七仙無與等，三達逮得梵， 
　　　凈浴如明燈，得息止怨結， 
　　　勇猛極清凈，佛弟子婆離。 
　　　得息慧如地，大慧除世貪， 
　　　可祠無上眼，上士無與等， 
　　　御者無有恚，佛弟子婆離。 
　　　斷望無上善，善調無比御， 
　　　無上常歡喜，無疑有光明， 
　　　斷慢無上覺，佛弟子婆離。 
　　　斷愛無比覺，無煙無有焰， 
　　　如去為善逝，無比無與等， 
　　　名稱已逮正，佛弟子婆離。 
　　　此是百嘆佛，本未曾思惟， 
　　　優婆離所說，諸天來至彼， 
　　　善助加諸辯，如法如其人， 
　　　尼揵親子問，佛十力弟子。”  
　　尼揵親子問曰：“居士，汝以何意稱嘆沙門瞿曇耶？” 
　　優婆離居士報曰：“尊人，聽我說喻，慧者聞喻則解其義。猶善鬘師、鬘師弟子采種種華，以長綖結作種種鬘；如是，尊人，如來、無所著、等正覺有無量稱嘆，我之所尊，以故稱嘆。” 
　　說此法時，優婆離居士遠塵離垢，諸法法眼生。尼揵親子即吐熱血，至波惒國，以此惡患，尋便命終。 
　　佛說如是，優婆離居士聞佛所說，歡喜奉行。  
中阿含經卷第三十三 大品釋問經第十八  
　　我聞如是：一時，佛游摩竭陀國，在王舍城東奈林村北鞞陀提山因陀羅石室。 
　　爾時，天王釋聞佛游摩竭陀國，在王舍城東奈林村北鞞陀提山因陀羅石室。時，天王釋告五結樂子：“我聞世尊游摩竭陀國，在王舍城東奈林村北鞞陀提山因陀羅石室。五結，汝來共往見佛。” 
　　五結樂子白曰：“唯然。” 
　　于是，五結樂子挾琉璃琴從天王釋行。三十三天聞天王釋其意至重，欲往見佛，三十三天亦復侍從天王釋行。于是，天王釋及三十三天、五結樂子猶如力士屈伸臂頃，于三十三天忽沒不現已，住摩竭陀國王舍城東奈林村北鞞陀提山，去石室不遠。 
　　爾時，鞞陀提山光耀極照，明如火焰。彼山左右居民見之，便作是念：“鞞陀提山火燒普燃。” 
　　時，天王釋住一處已，告曰：“五結，世尊如是住無事處山林樹下，樂居高巖，寂無音聲，遠離，無惡，無有人民，隨順宴坐，有大威德。諸天共俱，樂彼遠離，宴坐安隱，快樂游行，我等未通，不應便前。五結，汝往先通，我等然后當進。” 
　　五結樂子白曰：“唯然。” 
　　于是，五結樂子受天王釋教已，挾琉璃琴即先往至因陀羅石室，便作是念：“知此處離佛不近不遠，令佛知我，聞我音聲。”住彼處已，調琉璃琴，作欲相應偈、龍相應偈、沙門相應偈、阿羅訶相應偈，而歌頌曰：  
　　“賢禮汝父母，月及耽浮樓， 
　　　謂生汝殊妙，令我發歡心。 
　　　煩熱求涼風，渴欲飲冷水， 
　　　如是我愛汝，猶羅訶愛法。 
　　　如收水甚難，著欲亦復然， 
　　　無量生共會，如施與無著。 
　　　池水清且涼，底有金粟沙， 
　　　如龍象熱逼，入此池水浴。 
　　　猶如鉤牽象，我意為汝伏， 
　　　所行汝不覺，窈窕未得汝。 
　　　我意極著汝，煩冤燒我心， 
　　　是故我不樂，如人入虎口。 
　　　如釋子思禪，常樂在于一， 
　　　如牟尼得覺，得汝妙凈然。 
　　　如牟尼所樂，無上正盡覺， 
　　　如是我所樂，常求欲得汝。 
　　　如病欲得藥，如饑欲得食， 
　　　賢汝止我心，猶如水滅火。 
　　　若我所作福，供養諸無著， 
　　　彼是悉凈妙，我共汝受報。 
　　　愿我共汝終，不離汝獨活， 
　　　我寧共汝死，不用相離生。 
　　　釋為與我愿，三十三天尊， 
　　　汝人無上尊，是我愿最堅。 
　　　是故禮大雄，稽首人最上， 
　　　斷絕諸愛刺，我禮日之親。”  
　　于是，世尊從三昧起，贊嘆五結樂子曰：“善哉！善哉！五結，汝歌音與琴聲相應，琴聲與歌音相應，歌音不出琴聲外，琴聲不出歌音外。五結，汝頗憶昔時歌頌此欲相應偈、龍相應偈、沙門相應偈、阿羅訶相應偈耶？” 
　　五結樂子白曰：“世尊，唯大仙人自當知之。大仙人，昔時世尊初得覺道，游郁鞞羅尼連禪河岸，阿阇惒羅尼拘類樹下。爾時，耽浮樓樂王女，名賢月色，有天名結，摩兜麗御車子，求欲彼女。大仙人，彼當求欲于彼女時，我亦復求欲得彼女。然，大仙人，求彼女時竟不能得，我于爾時住彼女后，便歌頌此欲相應偈、龍相應偈、沙門相應偈、阿羅訶相應偈。大仙人，我歌頌此偈時，彼女回顧，怡然含笑而語我曰：‘五結，我未曾見彼佛世尊，然我已從三十三天聞彼世尊、如來、無所著、等正覺、明行成為、善逝、世間解、無上士、道法御、天人師，號佛、眾佑。五結，若汝能數稱嘆世尊者，可與汝共事。’大仙人，我唯一共會，自后不復見。” 
　　于是，天王釋而作是念：“五結樂子已令世尊從定覺起已，通我于善逝。”彼時，天王釋告曰：“五結，汝即往彼，為我稽首佛足，問訊世尊圣體康強，安快無病，起居輕便，氣力如常耶？作如是語：‘大仙人，天王釋稽首佛足，問訊世尊圣體康強，安快無病，起居輕便，氣力如常耶？大仙人，天王釋及三十三天欲見世尊。’” 
　　五結樂子白曰：“唯然。” 
　　于是，五結樂子舍琉璃琴，叉手向佛，白曰：“世尊，唯大仙人，天王釋稽首佛足，問訊世尊圣體康強，安快無病，起居輕便，氣力如常耶？大仙人，天王釋及三十三天欲見世尊。” 
　　爾時，世尊告曰：“五結，今天王釋安隱快樂，及諸天、人、阿修羅、揵沓惒、羅剎及余種種身安隱快樂。五結，天王釋欲見我者，隨其所欲。” 
　　于是，五結樂子聞佛所說，善受善持，稽首佛足，繞三匝而去；往詣天王釋所，白曰：“天王，我已為白世尊，世尊今待天王，惟愿天王自當知時！” 
　　于是，天王釋及三十三天、五結樂子往詣佛所。時，天王釋稽首佛足，再三自稱名姓言：“唯大仙人，我是天王釋，我是天王釋。” 
　　世尊告曰：“如是！如是！拘翼，汝是天王釋。” 
　　時，天王釋再三自稱名姓，稽首佛足，卻住一面。三十三天及五結樂子亦稽首佛足，卻住一面。時，天王釋白曰：“唯大仙人，我去世尊近遠坐耶？” 
　　世尊告曰：“汝近我坐。所以者何？汝有大天眷屬。” 
　　于是，天王釋稽首佛足，卻坐一面。三十三天及五結樂子亦稽首佛足，卻坐一面。爾時，因陀羅石室忽然廣大。所以者何？佛之威神及諸天威德。 
　　時，天王釋坐已，白曰：“唯大仙人，我于長夜欲見世尊，欲請問法。大仙人，往昔一時世尊游舍衛國，住石巖中。大仙人，我爾時自為及為三十三天，乘千象車，往至鞞沙門大王家。爾時，鞞沙門大王家有妾，名盤阇那。爾時，世尊入定寂然，彼妾叉手禮世尊足。大仙人，我語彼曰：‘妹，我今非往見世尊時，世尊入定。若世尊從定寤者，妹便為我稽首佛足，問訊世尊圣體康強，安快無病，起居輕便，氣力如常耶？作如是說：“唯大仙人，天王釋稽首佛足，問訊世尊圣體康強，安快無病，起居輕便，氣力如常耶？”’大仙人，彼妹為我稽首佛足，問訊世尊，世尊為憶不耶？” 
　　世尊告曰：“拘翼，彼妹為汝稽首我足，具宣汝意，問訊于我，我亦憶。拘翼，當汝去時，聞此音聲，便從定寤。” 
　　“大仙人，昔時我聞：若如來、無所著、等正覺、明行成為、善逝、世間解、無上士、道法御、天人師，號佛、眾佑出于世時，增諸天眾，減阿修羅。大仙人，我自眼見世尊弟子比丘從世尊修習梵行，舍欲離欲，身壞命終，得至善處，生于天中。大仙人，瞿毗釋女是世尊弟子，亦從世尊修習梵行，憎惡是女身，愛樂男形，轉女人身，受男子形，舍欲離欲，身壞命終，得生妙處三十三天，為我作子。彼既生已，諸天悉知：瞿婆天子有大如意足，有大威德，有大福佑，有大威神。 
　　“大仙人，我復見有世尊弟子三比丘等，亦從世尊修習梵行，不舍離欲，身壞命終，生余下賤伎樂宮中。彼既生已，日日來至三十三天供事諸天，奉侍瞿婆天子。天子見彼已，而說頌曰：  
　　“與眼優婆私，我字名瞿毗， 
　　　奉敬佛及法，凈意供養眾。 
　　　我已蒙佛恩，釋子大佑德， 
　　　妙生三十三，彼知佑天子。 
　　　見彼本比丘，受生伎樂神， 
　　　叉手面前立，瞿婆為說偈。 
　　　是本瞿曇子，我本為人時， 
　　　來至到我家，飲食好供養。 
　　　汝本與圣等，行無上梵行， 
　　　今為他所使，日來奉事天。 
　　　我本承事汝，聞圣善說法， 
　　　得信成就戒，妙生三十三。 
　　　汝本受奉事，行無上梵行， 
　　　今為他所使，日來奉事天。 
　　　汝以何為面？受持佛法已， 
　　　反背不向法，是眼覺善說。 
　　　我昔見汝等，今生下伎樂， 
　　　自行非法行，自生于非法。 
　　　我本在居家，觀我今勝德， 
　　　轉女成天子，自在五欲樂。 
　　　彼訶瞿曇子，厭已嘆瞿曇： 
　　　我今當進行，天子真諦說。 
　　　二于彼勤行，憶瞿曇法律， 
　　　知欲有災患，即彼舍離欲。 
　　　彼為欲結縛，即得舍遠離， 
　　　如象斷羈絆，度三十三天。 
　　　因陀羅天梵，一切皆來集， 
　　　即彼坐上去，雄猛舍塵欲。 
　　　帝釋見已厭，勝天天中天， 
　　　彼本生下賤，度三十三天。 
　　　厭已妙息言，瞿婆后說曰： 
　　　人中有佛勝，釋牟尼知欲。 
　　　彼子中失念，我訶更復得， 
　　　于三中之一，則生伎樂中。 
　　　二成等正道，在天定根樂， 
　　　汝說如是法，弟子無有惑。 
　　　度漏斷邪疑，禮佛勝伏根， 
　　　若彼覺諸法，二得升進處。 
　　　彼得升進已，生于梵天中， 
　　　我等知彼法，大仙來至此。”  
　　爾時，世尊便作是念：“此鬼長夜無有諛諂，亦無欺誑，無幻質直。若有問者，盡欲知故，不欲觸嬈，彼之所問亦復如是，我寧可說甚深阿毗曇。”世尊知已，為天王釋說此頌曰：  
　　“于現法樂故，亦為后世樂， 
　　　拘翼自恣問，隨意之所樂， 
　　　彼彼之所問，盡當為決斷。 
　　　世尊已見聽，日天求見義， 
　　　在摩竭陀國，賢婆娑婆問。”  
　　于是，天王釋白曰：“世尊，天、人、阿修羅、揵沓惒、羅剎及余種種身各各有幾結耶？” 
　　世尊聞已，答曰：“拘翼，天、人、阿修羅、揵沓惒、羅剎及余種種身各各有二結，慳及嫉也。彼各各作是念：‘令我無杖、無結、無怨、無恚、無諍、無斗、無苦，安樂游行。’彼雖作是念，然故有杖、有結、有怨、有恚、有諍、有斗、有苦，無安樂游行。” 
　　時，天王釋聞已，白曰：“唯然，世尊。唯然，善逝。唯然，大仙人，天、人、阿修羅、揵沓惒、羅剎及余種種身各各有二結，彼作是念：‘令我無杖、無結、無怨、無恚、無諍、無斗、無苦，安樂游行。’彼雖作是念，然故有杖、有結、有怨、有恚、有諍、有斗、有苦，無安樂游行。唯然，世尊。唯然，善逝。唯然，大仙人，如佛所說法，我悉知之，我斷疑度惑，無有猶豫，聞佛所說故。” 
　　時，天王釋聞佛所說，歡喜奉行。 
　　復問曰：“大仙人，慳、嫉者，何因何緣？為從何生？由何而有？復何因由無慳、嫉耶？” 
　　世尊聞已，答曰：“拘翼，慳、嫉者，因愛、不愛，緣愛、不愛，從愛、不愛生，由愛、不愛有。若無愛、不愛者，則無慳、嫉也。” 
　　時，天王釋聞已，白曰：“唯然，世尊。唯然，善逝。唯然，大仙人，慳、嫉者，因愛、不愛，緣愛、不愛，從愛、不愛生，由愛、不愛有。若無愛、不愛者，則無慳、嫉也。唯然，世尊。唯然，善逝。唯然，大仙人，如佛所說法，我悉知之，我斷疑度惑，無有猶豫，聞佛所說故。” 
　　時，天王釋聞佛所說，歡喜奉行。 
　　復問曰：“大仙人，愛、不愛者，何因何緣？為從何生？由何而有？復何因由無愛、不愛耶？” 
　　世尊聞已，答曰：“拘翼，愛、不愛者，因欲緣欲，從欲而生，由欲故有。若無欲者，則無愛、不愛。” 
　　時，天王釋聞已，白曰：“唯然，世尊。唯然，善逝。唯然，大仙人，愛、不愛者，因欲緣欲，從欲而生，由欲故有。若無欲者，則無愛、不愛。唯然，世尊。唯然，善逝。唯然，大仙人，如佛所說法，我悉知之，我斷疑度惑，無有猶豫，聞佛所說故。” 
　　時，天王釋聞佛所說，歡喜奉行。 
　　復問曰：“大仙人，欲者，何因何緣？為從何生？由何而有？復何因由無有欲耶？” 
　　世尊聞已，答曰：“拘翼，欲者，因念緣念，從念而生，由念故有。若無念者，則無有欲。” 
　　時，天王釋聞已，白曰：“唯然，世尊。唯然，善逝。唯然，大仙人，欲者，因念緣念，從念而生，由念故有。若無念者，則無有欲。唯然，世尊。唯然，善逝。唯然，大仙人，如佛所說法，我悉知之，我斷疑度惑，無有猶豫，聞佛所說故。” 
　　時，天王釋聞佛所說，歡喜奉行。 
　　復問曰：“大仙人，念者，何因何緣？為從何生？由何而有？復何因由無有念耶？” 
　　世尊聞已，答曰：“拘翼，念者，因思緣思，從思而生，由思故有。若無思者，則無有念。由念故有欲，由欲故有愛、不愛，由愛、不愛故有慳、嫉，由慳、嫉故有刀杖、斗諍、憎嫉、諛諂、欺誑、妄言、兩舌，心中生無量惡不善之法，如是此純大苦陰生。若無思者，則無有念；若無念者，則無有欲；若無欲者，則無愛、不愛；若無愛、不愛者，則無慳、嫉；若無慳、嫉者，則無刀杖、斗諍、憎嫉、諛諂、欺誑、妄言、兩舌，心中不生無量惡不善之法，如是此純大苦陰滅。” 
　　時，天王釋聞已，白曰：“唯然，世尊。唯然，善逝。唯然，大仙人，念者，因思緣思，從思而生，由思故有。若無思者，則無有念。由念故有欲，由欲故有愛、不愛，由愛、不愛故有慳、嫉，由慳、嫉故有刀杖、斗諍、憎嫉、諛諂、欺誑、妄言、兩舌，心中生無量惡不善之法，如是此純大苦陰生。若無思者，則無有念；若無念者，則無有欲；若無欲者，則無愛、不愛；若無愛、不愛者，則無慳、嫉；若無慳、嫉者，則無刀杖、斗諍、憎嫉、諛諂、欺誑、妄言、兩舌，心中不生無量惡不善之法，如是此純大苦陰滅。唯然，世尊。唯然，善逝。唯然，大仙人，如佛所說法，我悉知之，我斷疑度惑，無有猶豫，聞佛所說故。” 
　　時，天王釋聞佛所說，歡喜奉行。 
　　復問曰：“大仙人，何者滅戲道跡？比丘何行趣向滅戲道跡耶？” 
　　世尊聞已，答曰：“拘翼，滅戲道跡者，謂八支圣道，正見乃至正定為八。拘翼，是謂滅戲道跡。比丘者，行此趣向滅戲道跡。” 
　　時，天王釋聞已，白曰：“唯然，世尊。唯然，善逝。唯然，大仙人，滅戲道跡者，謂八支圣道，正見乃至正定為八。大仙人，是為滅戲道跡。比丘者，行此趣向滅戲道跡。唯然，世尊。唯然，善逝。唯然，大仙人，如佛所說法，我悉知之，我斷疑度惑，無有猶豫，聞佛所說故。” 
　　時，天王釋聞佛所說，歡喜奉行。 
　　復問曰：“大仙人，比丘者，趣向滅戲道跡，斷幾法，行幾法耶？” 
　　世尊聞已，答曰：“拘翼，比丘者，趣向滅戲道跡，斷三法，修行三法。云何為三？一曰、念，二曰、言，三曰、求。拘翼，念者，我說有二種：可行、不可行。若念不可行者，我即斷彼；若念可行者，我為彼知時，有念有智，為成就彼念故。言亦如是。拘翼，求者，我說亦有二種：可行、不可行。若求不可行者，我即斷彼；若求可行者，我為彼知時，有念有智，成就彼求故。” 
　　時，天王釋聞已，白曰：“唯然，世尊。唯然，善逝。唯然，大仙人，比丘者，趣向滅戲道跡，斷三法，修行三法。云何為三？一曰、念，二曰、言，三曰、求。大仙人說念有二種：可行、不可行，若念增長惡不善法，減損善法者，大仙人便斷彼；若念減損惡不善法，增長善法者，大仙人為彼知時，有念有智，成就彼念故。言亦如是。大仙人說求亦有二種：可行、不可行。若求增長惡不善法，減損善法者，大仙人便斷彼；若求減損惡不善法，增長善法者，大仙人為彼知時，有念有智，成就彼求故。唯然，世尊。唯然，善逝。唯然，大仙人，如佛所說法，我悉知之，我斷疑度惑，無有猶豫，聞佛所說故。” 
　　時，天王釋聞佛所說，歡喜奉行。 
　　復問曰：“大仙人，比丘者，趣向滅戲道跡有幾法，護從解脫行幾法耶？” 
　　世尊聞已，答曰：“拘翼，比丘者，趣向滅戲道跡有六法，護從解脫行六法也。云何為六？眼視色，耳聞聲，鼻嗅香，舌嘗味，身覺觸，意知法。拘翼，眼視色者，我說有二種：可行、不可行。若眼視色不可行者，我即斷彼；若眼視色可行者，我為彼知時，有念有智，成就彼故。如是耳聞聲、鼻嗅香、舌嘗味、身覺觸、意知法者，我說亦有二種：可行、不可行。若意知法不可行者，我即斷彼；若意知法可行者，我為彼知時，有念有智，成就彼故。” 
　　時，天王釋聞已，白曰：“唯然，世尊。唯然，善逝。唯然，大仙人，比丘者，趣向滅戲道跡者有六法，護從解脫行六法。云何為六？眼視色，耳聞聲，鼻嗅香，舌嘗味，身覺觸，意知法。大仙人說眼視色者，有二種：可行、不可行。若眼視色增長惡不善法，減損善法者，大仙人即斷彼；若眼視色減損惡不善法，增長善法者，大仙人為彼知時，有念有智，成就彼故。如是耳聞聲、鼻嗅香、舌嘗味、身覺觸，大仙人說意知法者，亦有二種：可行、不可行。若意知法增長惡不善法，減損善法者，大仙人即斷彼；若意知法減損惡不善法，增長善法者，大仙人為彼知時，有念有智，成就彼故。唯然，世尊。唯然，善逝。唯然，大仙人，如佛所說法，我悉知之，我斷疑度惑，無有猶豫，聞佛所說故。” 
　　時，天王釋聞佛所說，歡喜奉行。 
　　復問曰：“大仙人，比丘者，趣向滅戲道跡，命存一時頃，復斷幾法，行幾法耶？” 
　　世尊聞已，答曰：“拘翼，比丘者，趣向滅戲道跡，命存一時頃，復斷三法，行三法。云何為三？一曰、喜，二曰、憂，三曰、舍。拘翼，喜者，我說有二種：可行、不可行。若喜不可行者，我即斷彼；若喜可行者，我為彼知時，有念有智，成就彼故。憂亦如是。拘翼，舍者，我說亦有二種：可行、不可行。若舍不可行者，我即斷彼；若舍可行者，我為彼知時，有念有智，成就彼故。” 
　　時，天王釋聞已，白曰：“唯然，世尊。唯然，善逝。唯然，大仙人，比丘者，趣向滅戲道跡，命存一時頃，斷三法，行三法。云何為三？一曰、喜，二曰、憂，三曰、舍。大仙人說喜者，有二種：可行、不可行。若喜增長惡不善法，減損善法者，大仙人即斷彼；若喜減損惡不善法，增長善法者，大仙人為彼知時，有念有智，成就彼故。憂亦如是。大仙人說舍者，亦有二種：可行、不可行。若舍增長惡不善法，減損善法者，大仙人即斷彼；若舍減損惡不善法，增長善法者，大仙人為彼知時，有念有智，成就彼故。唯然，世尊。唯然，善逝。唯然，大仙人，如佛所說法，我悉知之，我斷疑度惑，無有猶豫，聞佛所說故。” 
　　時，天王釋聞佛所說，歡喜奉行。 
　　復問曰：“大仙人，一切沙門、梵志同一說、一欲、一愛、一樂、一意耶？” 
　　世尊聞已，答曰：“拘翼，一切沙門、梵志不同一說、一欲、一愛、一樂、一意也。” 
　　時，天王釋復問曰：“大仙人，一切沙門、梵志以何等故，不同一說、一欲、一愛、一樂、一意耶？” 
　　世尊聞已，答曰：“拘翼，此世有若干種界，有無量界，彼隨所知界，即彼界隨其力，隨其方便，一向說此為真諦，余者虛妄。拘翼，是故一切沙門、梵志不同一說、一欲、一愛、一樂、一意耳！” 
　　時，天王釋聞已，白曰：“唯然，世尊。唯然，善逝。唯然，大仙人，此世有若干種界，有無量界，彼隨所知界，即彼界隨其力，隨其方便，一向說此為真諦，余者虛妄。大仙人，以是故，一切沙門、梵志不同一說、一欲、一愛、一樂、一意耳！唯然，世尊。唯然，善逝。唯然，大仙人，如佛所說法，我悉知之，我斷疑度惑，無有猶豫，聞佛所說故。” 
　　時，天王釋聞佛所說，歡喜奉行。 
　　復問曰：“大仙人，一切沙門、梵志得至究竟，究竟白凈、究竟梵行、究竟梵行訖耶？” 
　　世尊聞已，答曰：“拘翼，不必一切沙門、梵志得至究竟，究竟白凈、究竟梵行、究竟梵行訖。” 
　　時，天王釋復問曰：“大仙人，以何等故，不必一切沙門、梵志得至究竟，究竟白凈、究竟梵行、究竟梵行訖耶？” 
　　世尊聞已，答曰：“拘翼，若有沙門、梵志于無上愛盡，不正善心解脫者，彼不至究竟，不究竟白凈，不究竟梵行，不究竟梵行訖。拘翼，若有沙門、梵志于無上愛盡，正善心解脫者，彼至究竟、究竟白凈、究竟梵行、究竟梵行訖。” 
　　時，天王釋聞已，白曰：“唯然，世尊。唯然，善逝。唯然，大仙人，若有沙門、梵志于無上愛盡，不正善心解脫者，彼不至究竟，不究竟白凈，不究竟梵行，不究竟梵行訖。大仙人，若有沙門、梵志，于無上愛盡，正善心解脫者，彼至究竟，究竟白凈、究竟梵行、究竟梵行訖。唯然，世尊。唯然，善逝。唯然，大仙人，如佛所說法，我悉知之，我斷疑度惑，無有猶豫，聞佛所說故。” 
　　時，天王釋聞佛所說，善受善持，白曰：“大仙人，我于長夜有疑惑刺，世尊今日而拔出之。所以者何？謂如來、無所著、等正覺故。” 
　　世尊問曰：“拘翼，汝頗憶昔時曾問余沙門、梵志如此事耶？” 
　　時，天王釋答曰：“世尊，唯大仙人自當知之。大仙人，三十三天集在法堂，各懷愁戚，數數嘆說：‘我等若值如來、無所著、等正覺者，必當往見。’大仙人，然我等不得值如來、無所著、等正覺已，便行具足五欲功德。大仙人，我等放逸，行放逸已，大威德天子于極妙處，即便命終。大仙人，我見大威德天子于極妙處，即命終時，便生極厭，身毛皆豎：‘莫令我于此處速命終！’” 
　　“大仙人，我因此厭、因此憂戚故，若見余沙門、梵志在無事處山林樹下，樂居高巖，寂無音聲，遠離，無惡，無有人民，隨順宴坐，彼樂遠離，宴坐安隱，快樂游行。我見彼已，便謂是如來、無所著、等正覺，即往奉見。彼不識我，而問我言：‘汝為是誰？’我時答彼：‘大仙人，我是天王釋。大仙人，我是天王釋。’彼復問我：‘我曾見釋，亦見釋種姓，以何等故名為釋？以何等故為釋種姓？’我便答彼：‘大仙人，若有來問我事者，我便隨所能、隨其力而答彼，是故我名為釋。’彼作是說：‘我等若隨其事以問釋者，釋亦隨其事答我。’彼問我事，我不問彼；彼歸命我，我不歸命彼。大仙人，從彼沙門、梵志竟不得威儀法教，況復得如是問耶？” 
　　時，天王釋而說頌曰：  
　　“釋往釋往已，釋今作是說， 
　　　遠離意所念，除疑諸猶豫。 
　　　久遠行于世，推求索如來， 
　　　見沙門梵志，在遠離宴坐， 
　　　謂是正盡覺，往奉敬禮事。 
　　　云何得升進？如是我問彼， 
　　　問已不能知，圣道及道跡。 
　　　世尊今為我，若意有所疑， 
　　　所念及所思，其意之所行， 
　　　知心隱及現，明者為我說。 
　　　尊佛尊為師，尊無著牟尼， 
　　　尊斷諸結使，自度度眾生。 
　　　覺者第一覺，御者最上御， 
　　　息者尊妙息，大仙自度度。 
　　　故我禮大雄，稽首人最上， 
　　　斷絕諸愛刺，我禮日之親。”  
　　于是，世尊問曰：“拘翼，汝頗憶昔時，得如是離，得如是歡喜，謂于我得法喜耶？” 
　　時，天王釋答曰：“世尊，唯大仙人自當知之。大仙人，昔一時天及阿修羅而共斗戰。大仙人，天及阿修羅共斗戰時，我作是念：‘令天得勝破阿修羅，諸天食及阿修羅食，盡令三十三天食。’大仙人，天及阿修羅共斗戰時，天便得勝，破阿修羅，諸天食及阿修羅食，盡令三十三天食。大仙人，爾時有離有喜，雜刀杖、結怨、斗諍、憎嫉；不得神通，不得覺道，不得涅槃。大仙人，今日得離得喜，不雜刀杖、結怨、斗諍、憎嫉；得通得覺，亦得涅槃。” 
　　世尊問曰：“拘翼，汝何因得離得喜？謂于我得法喜耶？” 
　　時，天王釋答曰：“大仙人，我作是念：‘我于此命終，生于人間，彼若有族，極大富樂，資財無量，畜牧、產業不可稱計，封戶、食邑種種具足，謂剎利長者族、梵志長者族、居士長者族及余族，極大富樂，資財無量，畜牧、產業不可稱計，封戶、食邑種種具足。生如是族已，成就諸根，如來所說法、律有得信者；得信已，剃除須發，著袈裟衣，至信、舍家、無家、學道。學智，學智已，若得智者，便得究竟智，得究竟邊。學智，學智已，若得智、不得究竟智者，若有諸天，有大福佑，色像巍巍，光耀暐燁，極有威力，安隱快樂，長住宮殿，生于最上，我生彼中。’” 
　　于是，天王釋而說頌曰：  
　　“舍離于天身，來下生人間， 
　　　不愚癡入胎，隨我意所樂。 
　　　得身具足已，逮質直正道， 
　　　行具足梵行，常樂于乞食。  
　　“學智，學智已，若得智者，便得究竟智，得究竟邊。學智，學智已，若得智、不得究竟智者，當作最上妙天，諸天聞名，色究竟天，往生彼中。大仙人，愿當得阿那含。大仙人，我今定得須陀洹。” 
　　世尊問曰：“拘翼，汝何因得此極好、極高、極廣差降，而自稱說得須陀洹耶？” 
　　時，天王釋以偈答曰：  
　　“不更有余尊，唯世尊境界， 
　　　得最上差降，未曾有此處。 
　　　大仙我此坐，即于此天身， 
　　　我更得增壽，如是自眼見。”  
　　說此法時，天王釋遠塵離垢，諸法法眼生，及八萬諸天亦遠塵離垢，諸法法眼生。于是，天王釋見法得法，覺白凈法，斷疑度惑，更無余尊，不復從他，無有猶豫，已住果證，于世尊法得無所畏；即從座起，稽首佛足，白曰：“世尊，我今自歸佛、法及比丘眾，惟愿世尊受我為優婆塞！從今日始，終身自歸，乃至命盡。” 
　　于是，天王釋稱嘆五結樂子曰：“善哉！善哉！汝五結大益于我。所以者何？由汝故，佛從定寤。以汝先使世尊從定寤故，令我等后得見佛。五結，我從此歸，以耽浮樓伎樂王女賢月色嫁與汝作婦，及其父樂王本國拜與汝作伎樂王。” 
　　于是，天王釋告三十三天曰：“汝等共來，若我等本為梵天，住梵天上，再三恭敬禮事者，彼今盡為世尊恭敬禮事。所以者何？世尊梵天，梵天當造化最尊生眾生有及當有彼所，可知盡知，可見盡見。” 
　　于是，天王釋及三十三天、五結樂子若本為梵天，住梵天上，再三恭敬禮事者，彼盡為世尊恭敬禮事，稽首如來、無所著、等正覺。于是，天王釋及三十三天、五結樂子再三為世尊恭敬禮事，稽首佛足，繞三匝已，即于彼處忽沒不現。 
　　爾時，梵天色像巍巍，光耀暐燁，夜將向旦，往詣佛所，稽首佛足，卻住一面，即時以偈白世尊曰：  
　　“為多饒益義，見利義曰天， 
　　　賢住摩竭國，婆裟婆問事。”  
　　大仙人說此法時，天王釋遠塵離垢，諸法法眼生，及八萬諸天亦遠塵離垢，諸法法眼生。 
　　于是，世尊告梵天曰：“如是！如是！如梵天所說：  
　　“為多饒益義，見利義曰天， 
　　　賢住摩竭國，婆娑婆問事。  
　　“梵天，我說法時，天王釋遠塵離垢，諸法法眼生，及八萬諸天亦遠塵離垢，諸法法眼生。” 
　　佛說如是，時天王釋及三十三天、五結樂子并大梵天聞佛所說，歡喜奉行。  
大品善生經第十九  
　　我聞如是：一時，佛游王舍城，在饒蝦蟆林。爾時，善生居士子，父臨終時，因六方故，遺敕其子，善教善訶曰：“善生，我命終后，汝當叉手向六方禮：東方若有眾生者，我盡恭敬、供養、禮事彼，我盡恭敬、供養、禮事彼已，彼亦當恭敬、供養、禮事我。如是南方、西方、北方、下方、上方，若有眾生者，我盡恭敬、供養、禮事彼，我盡恭敬、供養、禮事彼已，彼亦當恭敬、供養、禮事我。” 
　　善生居士子聞父教已，白父曰：“唯，當如尊敕。” 
　　于是，善生居士子，父命終后，平旦沐浴，著新芻磨衣，手執生拘舍葉，往至水邊，叉手向六方禮：“東方若有眾生者，我盡恭敬、供養、禮事彼，我盡恭敬、供養、禮事彼已，彼亦當恭敬、供養、禮事我。如是南方、西方、北方、下方、上方，若有眾生者，我盡恭敬、供養、禮事彼，我盡恭敬、供養、禮事彼已，彼亦當恭敬、供養、禮事我。” 
　　彼時，世尊過夜平旦，著衣持缽，入王舍城而行乞食。世尊入王舍城乞食時，遙見善生居士子平旦沐浴，著新芻磨衣，手執生拘舍葉，往至水邊，叉手向六方禮：“東方若有眾生者，我盡恭敬、供養、禮事彼，我盡恭敬、供養、禮事彼已，彼亦當恭敬、供養、禮事我。如是南方、西方、北方、下方、上方，若有眾生者，我盡恭敬、供養、禮事彼，我盡恭敬、供養、禮事彼已，彼亦當恭敬、供養、禮事我。” 
　　世尊見已，往至善生居士子所，問曰：“居士子，受何沙門、梵志教？教汝恭敬、供養、禮事，平旦沐浴，著新芻磨衣，手執生拘舍葉，往至水邊，叉手向六方禮：東方若有眾生者，我盡恭敬、供養、禮事彼，我盡恭敬、供養、禮事彼已，彼亦當恭敬、供養、禮事我。如是南方、西方、北方、下方、上方，若有眾生者，我盡恭敬、供養、禮事彼，我盡恭敬、供養、禮事彼已，彼亦當恭敬、供養、禮事我耶？” 
　　善生居士子答曰：“世尊，我不受余沙門、梵志教也。世尊，我父臨命終時，因六方故，遺敕于我，善教善訶曰：‘善生，我命終后，汝當叉手向六方禮：東方若有眾生者，我盡恭敬、供養、禮事彼，我盡恭敬、供養、禮事彼已，彼亦當恭敬、供養、禮事我。如是南方、西方、北方、下方、上方，若有眾生者，我盡恭敬、供養、禮事彼，我盡恭敬、供養、禮事彼已，彼亦當恭敬、供養、禮事我。’世尊，我受父遺教，恭敬、供養、禮事故，平旦沐浴，著新芻磨衣，手執生拘舍葉，往至水邊，叉手向六方禮：東方若有眾生者，我盡恭敬、供養、禮事彼，我盡恭敬、供養、禮事彼已，彼亦當恭敬、供養、禮事我。如是南方、西方、北方、下方、上方，若有眾生者，我盡恭敬、供養、禮事彼，我盡恭敬、供養、禮事彼已，彼亦當恭敬、供養、禮事我。” 
　　世尊聞已，告曰：“居士子，我說有六方，不說無也。居士子，若有人善別六方，離四方惡不善業垢，彼于現法可敬可重，身壞命終，必至善處，上生天中。居士子，眾生有四種業、四種穢。云何為四？居士子，殺生者，是眾生業種、穢種；不與取、邪淫、妄言者，是眾生業種、穢種。” 
　　于是，世尊說此頌曰：  
　　“殺生不與取，邪淫犯他妻， 
　　　所言不真實，慧者不稱譽。  
　　“居士子，人因四事故，便得多罪。云何為四？行欲、行恚、行怖、行癡。” 
　　于是，世尊說此頌曰：  
　　“欲恚怖及癡，行惡非法行， 
　　　彼必滅名稱，如月向盡沒。  
　　“居士子，人因四事故，便得多福。云何為四？不行欲、不行恚、不行怖、不行癡。” 
　　于是，世尊說此頌曰：  
　　“斷欲無恚怖，無癡行法行， 
　　　彼名稱普聞，如月漸盛滿。  
　　“居士子，求財物者，當知有六非道。云何為六？一曰、種種戲求財物者為非道，二曰、非時行求財物者為非道，三曰、飲酒放逸求財物者為非道，四曰、親近惡知識求財物者為非道，五曰、常喜妓樂求財物者為非道，六曰、懶惰求財物者為非道。 
　　“居士子，若人種種戲者，當知有六災患。云何為六？一者、負則生怨，二者、失則生恥，三者、負則眠不安，四者、令怨家懷喜，五者、使宗親懷憂，六者、在眾所說人不信用。居士子，人博戲者，不經營作事；作事不營，則功業不成；未得財物，則不能得；本有財物，便轉消耗。 
　　“居士子，人非時行者，當知有六災患。云何為六？一者、不自護，二者、不護財物，三者、不護妻子，四者、為人所疑，五者、多生苦患，六者、為人所謗。居士子，人非時行者，不經營作事；作事不營，則功業不成；未得財物，則不能得；本有財物，便轉消耗。 
　　“居士子，若人飲酒放逸者，當知有六災患：一者、現財物失，二者、多有疾患，三者、增諸斗諍，四者、隱藏發露，五者、不稱不護，六者、滅慧生癡。居士子，人飲酒放逸者，不經營作事；作事不營，則功業不成；未得財物，則不能得；本有財物，便轉消耗。 
　　“居士子，若人親近惡知識者，當知有六災患。云何為六？一者、親近賊，二者、親近欺誑，三者、親近狂醉，四者、親近放恣，五者、逐會嬉戲，六者、以此為親友，以此為伴侶。居士子，若人親近惡如識者，不經營作事；作事不營，則功業不成；未得財物，則不能得；本有財物，便轉消耗。 
　　“居士子，若人喜伎樂者，當知有六災患。云何為六？一者、喜聞歌，二者、喜見舞，三者、喜往作樂，四者、喜見弄鈴，五者、喜拍兩手，六者、喜大聚會。居士子，若人喜伎樂者，不經營作事；作事不營，則功業不成；未得財物，則不能得；本有財物，便轉消耗。 
　　“居士子，若有懶惰者，當知有六災患。云何為六？一者、大早不作業，二者、大晚不作業，三者、大寒不作業，四者、大熱不作業，五者、大飽不作業，六者、大饑不作業。居士子，若人懶惰者，不經營作事；作事不營，則功業不成；未得財物，則不能得；本有財物，便轉消耗。” 
　　于是，世尊說此頌曰：  
　　“種種戲逐色，嗜酒喜作樂， 
　　　親近惡知識，懶惰不作業， 
　　　放恣不自護，此處壞敗人。 
　　　行來不防護，邪淫犯他妻， 
　　　心中常結怨，求愿無有利， 
　　　飲酒念女色，此處壞敗人。 
　　　重作不善行，佷戾不受教， 
　　　罵沙門梵志，顛倒有邪見， 
　　　兇暴行黑業，此處壞敗人。 
　　　自乏無財物，飲酒失衣被， 
　　　負債如涌泉，彼必壞門族。 
　　　數往至酒爐，親近惡朋友， 
　　　應得財不得，是伴黨為樂。 
　　　多有惡朋友，常隨不善伴， 
　　　今世及后世，二俱得敗壞。 
　　　人習惡轉減，習善轉興盛， 
　　　習勝者轉增，是故當習勝。 
　　　習升則得升，常逮智慧升， 
　　　轉獲清凈戒，及與微妙止。 
　　　晝則喜眠臥，夜則好游行， 
　　　放逸常飲酒，居家不得成。 
　　　大寒及大熱，謂有懶惰人， 
　　　至竟不成業，終不獲財利。 
　　　若寒及大熱，不計猶如草， 
　　　若人作是業，彼終不失樂。  
　　“居士子，有四不親而似親。云何為四？一者、知事非親似如親，二者、面前愛言非親似如親，三者、言語非親似如親，四者、惡趣伴非親似如親。居士子，因四事故，知事非親似如親。云何為四？一者、以知事奪財，二者、以少取多，三者、或以恐怖，四者、或為利狎習。” 
　　于是，世尊說此頌曰：  
　　“人以知為事，言語至柔軟， 
　　　怖為利狎習，知非親如親， 
　　　常當遠離彼，如道有恐怖。  
　　“居士子，因四事故，面前愛言非親似如親。云何為四？一者、制妙事，二者、教作惡，三者、面前稱譽，四者、背說其惡。” 
　　于是，世尊說此頌曰：  
　　“若制妙善法，教作惡不善， 
　　　對面前稱譽，背后說其惡， 
　　　若知妙及惡，亦復覺二說， 
　　　是親不可親，知彼人如是， 
　　　常當遠離彼，如道有恐怖。  
　　“居士子，因四事故，言語非親似如親。云何為四？一者、認過去事，二者、必辯當來事，三者、虛不真說，四者、現事必滅，我當作不作認說。” 
　　于是，世尊說此頌曰：  
　　“認過及未來，虛論現滅事， 
　　　當作不作說，知非親如親， 
　　　常當遠離彼，如道有恐怖。  
　　“居士子，因四事故，惡趣伴非親似如親。云何為四？一者、教種種戲，二者、教非時行，三者、教令飲酒，四者、教親近惡知識。” 
　　于是，世尊說此頌曰：  
　　“教若干種戲，飲酒犯他妻， 
　　　習下不習勝，彼滅如月盡， 
　　　常當遠離彼，如道有恐怖。  
　　“居士子，善親當知有四種。云何為四？一者、同苦樂，當知是善親；二者、愍念，當知是善親；三者、求利，當知是善親；四者、饒益，當知是善親。居士子，因四事故同苦樂，當知是善親。云何為四？一者、為彼舍己，二者、為彼舍財，三者、為彼舍妻子，四者、所說堪忍。” 
　　于是，世尊說此頌曰：  
　　“舍欲財妻子，所說能堪忍， 
　　　知親同苦樂，慧者當狎習。  
　　“居士子，因四事故愍念，當知是善親。云何為四？一者、教妙法，二者、制惡法，三者、面前稱說，四者、卻怨家。” 
　　于是，世尊說此頌曰：  
　　“教妙善制惡，面稱卻怨家， 
　　　知善親愍念，慧者當狎習。  
　　“居士子，因四事故求利，當知是善親。云何為四？一者、密事發露，二者、密不覆藏，三者、得利為喜，四者、不得利不憂。” 
　　于是，世尊說此頌曰：  
　　“密事露不藏，利喜無不憂， 
　　　知善親求利，慧者當狎習。  
　　“居士子，因四事故饒益，當知是善親。云何為四？一者、知財物盡，二者、知財物盡已便給與物，三者、見放逸教訶，四者、常以愍念。”于是，世尊說此頌曰：  
　　“知財盡與物，放逸教愍念， 
　　　知善親饒益，慧者當狎習。  
　　“居士子，圣法、律中有六方：東方、南方、西方、北方、下方、上方。居士子，如東方者，如是子觀父母，子當以五事奉敬供養父母。云何為五？一者、增益財物，二者、備辦眾事，三者、所欲則奉，四者、自恣不違，五者、所有私物盡以奉上。子以此五事奉敬供養父母，父母亦以五事善念其子。云何為五？一者、愛念兒子，二者、供給無乏，三者、令子不負債，四者、婚娶稱可，五者、父母可意所有財物盡以付子。父母以此五事善念其子。居士子，如是東方二俱分別。居士子，圣法、律中東方者，謂子、父母也。居士子，若慈孝父母者，必有增益，則無衰耗。 
　　“居士子，如南方者，如是弟子觀師，弟子當以五事恭敬供養于師。云何為五？一者、善恭順，二者、善承事，三者、速起，四者、所作業善，五者、能奉敬師。弟子以此五事恭敬供養于師，師亦以五事善念弟子。云何為五？一者、教技術，二者、速教，三者、盡教所知，四者、安處善方，五者、付囑善知識。師以此五事善念弟子。居士子，如是南方二俱分別。居士子，圣法、律中南方者，謂弟子、師也。居士子，若人慈順于師者，必有增益，則無衰耗。 
　　“居士子，如西方者，如是夫觀妻子，夫當以五事愛敬供給妻子。云何為五？一者、憐念妻子，二者、不輕慢，三者、為作瓔珞嚴具，四者、于家中得自在，五者、念妻親親。夫以此五事愛敬供給妻子，妻子當以十三事善敬順夫。云何十三？一者、重愛敬夫，二者、重供養夫，三者、善念其夫，四者、攝持作業，五者、善攝眷屬，六者、前以瞻侍，七者、后以愛行，八者、言以誠實，九者、不禁制門，十者、見來贊善，十一者、敷設床待，十二者、施設凈美豐饒飲食，十三者、供養沙門、梵志。妻子以此十三事善敬順夫。居士子，如是西方二俱分別。居士子，圣法、律中西方者，謂夫、妻子也。居士子，若人慈愍妻子者，必有增益，則無衰耗。 
　　“居士子，如北方者，如是大家觀奴婢、使人，大家當以五事愍念給恤奴婢、使人。云何為五？一者、隨其力而作業，二者、隨時食之，三者、隨時飲之，四者、及日休息，五者、病給湯藥。大家以此五事愍念給恤奴婢、使人，奴婢、使人當以九事善奉大家。云何為九？一者、隨時作業，二者、專心作業，三者、一切作業，四者、前以瞻侍，五者、后以愛行，六者、言以誠實，七者、急時不遠離，八者、行他方時則便贊嘆，九者、稱大家庶幾。奴婢、使人此以九事善奉大家。居士子，如是北方二俱分別。居士子，圣法、律中北方者，謂大家、奴婢、使人也。居士子，若有人慈愍奴婢、使人者，必有增益，則無衰耗。 
　　“居士子，如下方者，如是親友觀親友臣，親友當以五事愛敬供給親友臣。云何為五？一者、愛敬，二者、不輕慢，三者、不欺誑，四者、施與珍寶，五者、拯念親友臣。親友以此五事愛敬供給親友臣，親友臣亦以五事善念親友。云何為五？一者、知財物盡，二者、知財物盡已供給財物，三者、見放逸教訶，四者、愛念，五者、急時可歸依。親友臣以此五事善念親友。居士子，如是下方二俱分別。居士子，圣法、律中下方者，謂親友、親友臣也。居士子，若人慈愍親友臣者，必有增益，則無衰耗。 
　　“居士子，如上方者，如是施主觀沙門、梵志，施主當以五事尊敬供養沙門、梵志。云何為五？一者、不禁制門，二者、見來贊善，三者、敷設床待，四者、施設凈美豐饒飲食，五者、擁護如法。施主以此五事尊敬供養沙門、梵志，沙門、梵志亦以五事善念施主。云何為五？一者、教信、行信、念信，二者、教禁戒，三者、教博聞，四者、教布施，五者、教慧、行慧、立慧。沙門、梵志以此五事善念施主。居士子，如是上方二俱分別。居士子，圣法、律中上方者，謂施主、沙門、梵志也。居士子，若人尊奉沙門、梵志者，必有增益，則無衰耗。 
　　“居士子，有四攝事。云何為四？一者、惠施，二者、愛言，三者、行利，四者、等利。” 
　　于是，世尊說此頌曰：  
　　“惠施及愛言，常為他行利， 
　　　眾生等同利，名稱普遠至。 
　　　此則攝持世，猶如御車人， 
　　　若無攝持者，母不因其子， 
　　　得供養恭敬，父因子亦然， 
　　　若有此法攝，故得大福佑。 
　　　照遠猶日光，速利翻捷疾， 
　　　不粗說聰明，如是得名稱。 
　　　定護無貢高，速利翻捷疾， 
　　　成就信尸賴，如是得名稱。 
　　　常起不懶惰，喜施人飲食， 
　　　將去調御正，如是得名稱。 
　　　親友臣同恤，愛樂有齊限， 
　　　謂攝在親中，殊妙如師子。 
　　　初當學技術，于后求財物， 
　　　后求財物已，分別作四分， 
　　　一分作飲食，一分作田業， 
　　　一分舉藏置，急時赴所須， 
　　　耕作商人給，一分出息利。 
　　　第五為取婦，第六作屋宅， 
　　　家若具六事，不增快得樂， 
　　　彼必饒錢財，如海中水流。 
　　　彼如是求財，猶如蜂采華， 
　　　長夜求錢財，當自受快樂。 
　　　出財莫令遠，亦勿令普漫， 
　　　不可以財與，兇暴及豪強。 
　　　東方為父母，南方為師尊， 
　　　西方為妻子，北方為奴婢， 
　　　下方親友臣，上沙門梵志。 
　　　愿禮此諸方，二俱得大稱， 
　　　禮此諸方已，施主得生天。”  
　　佛說如是，善生居士子聞佛所說，歡喜奉行。  
中阿含經卷第三十四 大品商人求財經第二十  
　　我聞如是：一時，佛游舍衛國，在勝林給孤獨園。 
　　爾時，世尊告諸比丘：“乃往昔時，閻浮洲中諸商人等皆共集會在賈客堂，而作是念：‘我等寧可乘海裝船，入大海中取財寶來，以供家用。’復作是念：‘諸賢入海，不可豫知安隱、不安隱，我等寧可各各備辦浮海之具，謂羖羊皮囊、大瓠、押筏。’彼于后時各各備辦浮海之具羖羊皮囊、大瓠、押筏，便入大海。彼在海中為摩竭魚王破壞其船，彼商人等各各自乘浮海之具羖羊皮囊、大瓠、押筏，浮向諸方。 
　　“爾時，海東大風卒起，吹諸商人至海西岸。彼中逢見諸女人輩，極妙端正，一切嚴具以飾其身。彼女見已，便作是語：‘善來！諸賢。快來！諸賢。此間極樂最妙好處，園觀浴池、坐臥處所、林木蓊郁，多有錢財、金銀、水精、琉璃、摩尼、真珠、碧玉、白珂、硨磲、珊瑚、琥珀、瑪瑙、玳瑁、赤石、琁珠，盡與諸賢。當與我等共相娛樂，莫令閻浮洲商人南行，乃至于夢。’彼商人等皆與婦人共相娛樂。彼商人等因共婦人合會，生男或復生女。彼于后時，閻浮洲有一智慧商人獨住靜處，而作是念：‘以何等故，此婦人輩制于我等不令南行耶？我寧可伺共居婦人，知彼眠已，安徐而起，當竊南行。’ 
　　“彼閻浮洲一智慧商人則于后，伺其居婦人，知彼眠已，安徐而起，即竊南行。彼閻浮洲一智慧商人既南行已，遙聞大音高聲喚叫，眾多人聲啼哭懊惱，喚父呼母，呼喚妻子及諸愛念親親朋友：‘好閻浮洲安隱快樂，不復得見。’彼商人聞已，極大恐怖，身毛皆豎：‘莫令人及非人觸嬈我者。’于是，閻浮洲一智慧商人自制恐怖，復進南行。彼閻浮洲一智慧商人進行南已，忽見東邊有大鐵城，見已，遍觀不見其門，乃至可容貓子出處。 
　　“彼閻浮洲一智慧商人見鐵城北有大叢樹，即往至彼大叢樹所，安徐緣上，上已，問彼大眾人曰：‘諸賢，汝等何故啼哭懊惱、喚父呼母、呼喚妻子及諸愛念親親朋友：好閻浮洲安隱快樂，不復得見耶？’時，大眾人便答彼曰：‘賢者，我等是閻浮洲諸商人也，皆共集會在賈客堂，而作是念：“我等寧可乘海裝船，入大海中取財寶，求以供家用。”賢者，我等復作是念：“諸賢，我等入海，不可豫知安隱不安隱，我等寧可各各備辦浮海之具，謂羖羊皮囊、大瓠、押筏。”賢者，我于后時各各備辦浮海之具，謂羖羊皮囊、大瓠、押筏，便入大海。賢者，我等在海中，為摩竭魚王破壞其船。賢者，我等商人各各自乘浮海之具羖羊皮囊、大瓠、押筏，浮向諸方。爾時，海東大風卒起，吹我等商人至海西岸。彼中逢見諸女人輩，極妙端正，一切嚴具以飾其身。彼女見已，便作是語：“善來！諸賢。快來！諸賢。此間極樂最妙好處，園觀浴池、坐臥處所、林木蓊郁，多有錢財、金銀、水精、琉璃、摩尼、真珠、碧玉、白珂、硨磲、珊瑚、琥珀、瑪瑙、玳瑁、赤石、琁珠，盡與諸賢。當與我等共相娛樂，莫令閻浮洲商人南行，乃至于夢。”賢者，我等與彼婦人共相娛樂。我等因共婦人合會，生男或復生女。賢者，若彼婦人不聞閻浮洲余諸商人在于海中，為摩竭魚王破壞船者，則與我等共相娛樂。賢者，若彼婦人聞閻浮洲有諸商人在于海中，為摩竭魚王破壞船者，便食我等，極遭逼迫。若食人時，有余發毛及爪齒者，彼婦人等盡取食之。若食人時，有血滴地，彼婦人等便以手爪掘地深四寸，取而食之。賢者，當知我等閻浮洲商人本有五百人，于中已啖二百五十，余有二百五十今皆在此大鐵城中。賢者，汝莫信彼婦人語，彼非真人，是羅剎鬼耳！’ 
　　“于是，閻浮洲一智慧商人于大叢樹安徐下已，復道而還彼婦人所本共居處，知彼婦人故眠未寤，即于其夜，彼閻浮洲一智慧商人速往至彼閻浮洲諸商人所，便作是語：‘汝等共來，當至靜處。汝各獨往，勿將兒去，當共在彼，密有所論。’彼閻浮洲諸商人等共至靜處，各自獨去，不將兒息。 
　　“于是，閻浮洲一智慧商人語曰：‘諸商人，我則獨住于安靜處，而作是念：“以何等故，此婦人輩制于我等不今南行耶？我寧可伺共居婦人，知彼眠已，安徐而起，當竊南行。”于是，我便伺共居婦人，知彼眠已，我安徐起，即竊南行。我南行已，遙聞大音高聲喚叫，眾多人聲啼哭懊惱，喚父呼母，呼喚妻子及諸愛念親親朋友：“好閻浮洲安隱快樂，不復得見。”我聞是已，極大恐怖，身毛皆豎：“莫令人及非人觸嬈我者。”于是，我便自制恐怖，復進南行。進南行已，忽見東邊有大鐵城。見已，遍觀不見其門，乃至可容貓子出處。我復見于大鐵城北有大叢樹，即往至彼大叢樹所，安徐緣上。上已，問彼大眾人曰：“諸賢，汝等何故啼哭懊惱、喚父呼母、呼喚妻子及諸愛念親親朋友：好閻浮洲安隱快樂，不復得見耶？”彼大眾人而答我曰：“賢者，我等是閻浮洲諸商人，皆共集會在賈客堂，而作是念：我等寧可乘海裝船，入大海中取財寶來以供家用。賢者，我等復作是念：諸賢，我等入海，不可豫知安隱不安隱，我等寧可各各備辦浮海之具，謂羖羊皮囊、大瓠、押筏。賢者，我等后時各各備辦浮海之具，謂羖羊皮囊、大瓠、押筏，便入大海。賢者，我等在海中，為摩竭魚王破壞其船。賢者，我等商人各各自乘浮海之具羖羊皮囊、大瓠、押筏，浮向諸方。爾時，海東大風卒起，吹我等商人至海西岸。彼中逢見諸女人輩，極妙端正，一切嚴具以飾其身。彼女見已，便作是語：善來！諸賢。快來！諸賢。此間極樂最妙好處，園觀浴池、坐臥處所、林木蓊郁，多有錢財、金銀、水精、琉璃、摩尼、真珠、碧玉、白珂、硨磲、珊瑚、琥珀、瑪瑙、玳瑁、赤石、琁珠，盡與諸賢，當與我等共相娛樂，莫令閻浮洲商人南行，乃至于夢。賢者，我等與彼婦人共相娛樂，我等因共婦人合會，生男或復生女。賢者，若彼婦人不聞閻浮洲更有商人在于海中，為摩竭魚王破壞船者，則與我等共相娛樂。賢者，若彼婦人聞閻浮洲更有商人在于海中，為摩竭魚王破壞船者，便食我等，極遭逼迫。若食人時，有余發毛及爪齒者，彼婦人等盡取食之。若食人時，有血滴地，彼婦人等便以手爪掘地深四寸，取而食之。賢者，當知我等閻浮洲商人本有五百人，于中已啖二百五十，余有二百五十，今皆在此大鐵城中。賢者，汝莫信彼婦人語，彼非真人，是羅剎鬼耳！”’ 
　　“于是，閻浮洲諸商人問彼閻浮洲一智慧商人曰：‘賢者不問彼大眾人：諸賢，頗有方便令我等及汝等從此安隱度至閻浮洲耶？’閻浮洲一智慧商人答曰：‘諸賢，我時脫，不如是問也。’于是，閻浮洲諸商人語曰：‘賢者，還去至本共居婦人處已，伺彼眠時，安徐而起，更竊南行。復往至彼大眾人所問曰：諸賢，頗有方便令我等及汝等從此安隱度至閻浮洲耶？’于是，閻浮洲一智慧商人為諸商人默然而受。 
　　“是時，閻浮洲一智慧商人還至共居婦人處已，伺彼眠時，安徐而起，即竊南行。復往至彼大眾人所，問曰：‘諸賢，頗有方便令我等及汝等從此安隱度至閻浮洲耶？’彼大眾人答曰：‘賢者，更無方便令我等從此安隱度至閻浮洲。賢者，我作是念：“我等當共破掘此墻，還歸本所。”適發心已，此墻轉更倍高于常。賢者，是謂方便令我等不得從此安隱度至閻浮洲。賢者，別有方便可令汝等從此安隱度至閻浮洲，我等永無方便。諸賢，我等聞天于空中唱曰：“閻浮洲諸商人愚癡不定，亦不善解。所以者何？不能令十五日說從解脫時而南行。”彼有[馬+毛]馬王，食自然粳米，安隱快樂，充滿諸根，再三唱曰：“誰欲度彼岸？誰欲使我脫？誰欲使我將從此安隱度至閻浮洲耶？”汝等可共詣[馬+毛]馬王而作是語：“我等欲得度至彼岸，愿脫我等，愿將我等從此安隱度至閻浮洲！”賢者，是謂方便令汝等從此安隱度至閻浮洲。商人汝來，可往至彼[馬+毛]馬王所，而作是語：“我等欲得度至彼岸，愿脫我等，愿將我等從此安隱度至閻浮洲！”’ 
　　“于是，閻浮洲有一智慧商人語曰：‘諸商人，今時往詣[馬+毛]馬王所，而作是語：“我等欲得度至彼岸，愿脫我等，愿將我等從此安隱度至閻浮洲！”諸商人隨諸天意，諸商人若使十五日說從解脫時，[馬+毛]馬王食自然粳米，安隱快樂，充滿諸根，再三唱曰：“誰欲度彼岸？誰欲從我脫？誰欲使我將從此安隱度至閻浮洲耶？”我等爾時即往彼所，而作是語：“我等欲得度至彼岸，愿脫我等，愿將我等從此安隱度至閻浮洲！”’ 
　　“于是，[馬+毛]馬王后十五日說從解脫時，食自然粳米，安隱快樂，充滿諸根，再三唱曰：‘誰欲得度彼岸？我當脫彼，我當將彼從此安隱度至閻浮洲。’時，閻浮洲諸商人聞已，即便往詣[馬+毛]馬王所而作是語：‘我等欲得度至彼岸，愿脫我等，愿將我等從此安隱度至閻浮洲！’時，[馬+毛]馬王語曰：‘商人，彼婦人等必當抱兒共相將來而作是語：“諸賢，善來還此，此間極樂最妙好處，園觀浴池、坐臥處所、林木蓊郁，多有錢財、金銀、水精、琉璃、摩尼、真珠、碧玉、白珂、硨磲、珊瑚、琥珀、瑪瑙、玳瑁、赤石、琁珠，盡與諸賢，當與我等共相娛樂，設不用我者，當憐念兒子。”若彼商人而作是念“我有男女，我有極樂最妙好處，園觀浴池、坐臥處所、林木蓊郁，我多有錢財、金銀、水精、琉璃、摩尼、真珠、碧玉、白珂、硨磲、珊瑚、琥珀、瑪瑙、玳瑁、赤石、琁珠”者，彼雖騎我正當背中，彼必顛倒，落墮于水，便當為彼婦人所食，當遭逼迫。若食人時，有余發毛及爪齒者，彼婦人便當盡取食之。復次，若食人時，有血滴地，彼婦人等便以手爪掘地深四寸，取而食之。若彼商人不作是念“我有男女，我有極樂最妙好處，園觀浴池、坐臥處所、林木蓊郁，我多有錢財、金銀、水精、琉璃、摩尼、真珠、碧玉、白珂、硨磲、珊瑚、琥珀、瑪瑙、玳瑁、赤石、琁珠”者，彼雖持我身上一毛，彼必安隱度至閻浮洲。’” 
　　于是，世尊告諸比丘：“彼婦人等抱兒子來，而作是語：‘諸賢，善來還此，此間極樂最妙好處，園觀浴池、坐臥處所、林木蓊郁，多有錢財、金銀、水精、琉璃、摩尼、真珠、碧玉、白珂、硨磲、珊瑚、琥珀、瑪瑙、玳瑁、赤石、琁珠，盡與諸賢，當與我等共相娛樂。’若彼商人而作是念‘我有男女，我有極樂最妙好處，園觀浴池、坐臥處所、林木蓊郁，我多有錢財、金銀、水精、琉璃、摩尼、真珠、碧玉、白珂、硨磲、珊瑚、琥珀、瑪瑙、玳瑁、赤石、琁珠’者，彼雖得騎[馬+毛]馬王脊正當背中，彼必顛倒，落墮于水，便當為彼婦人所食，當遭逼迫。若食人時，有余發毛及爪齒者，彼婦人等盡取食之。復次，食彼人時，有血滴地，彼婦人等便以手爪掘地深四寸，取而食之。若彼商人不作是念‘我有男女，我有極樂最妙好處，園觀浴池、坐臥處所、林木蓊郁，我多有錢財、金銀、水精、琉璃、摩尼、真珠、碧玉、白珂、硨磲、珊瑚、琥珀、瑪瑙、玳瑁、赤石、琁珠’者，彼雖持[馬+毛]馬王一毛者，彼必安隱度至閻浮洲。 
　　“諸比丘，我說此喻，欲令知義，此說是義。我法善說，發露極廣，善護無有空缺，如橋筏浮具，遍滿流布，乃至天人；如是我法善說，發露極廣，善護無有空缺，如橋筏浮具，遍滿流布，乃至天人。若有比丘作如是念‘眼是我，我有眼；耳、鼻、舌、身、意是我，我有意’者，彼比丘必被害，猶如商人為羅剎所食。 
　　“我法善說，發露極廣，善護無有空缺，如橋筏浮具，遍滿流布，乃至天人；如是我法善說，發露極廣，善護無有空缺，如橋筏浮具，遍滿流布，乃至天人。若有比丘作如是念‘眼非是我，我無有眼；耳、鼻、舌、身、意非是我，我無有意’者，彼比丘得安隱去，猶如商人乘[馬+毛]馬王安隱得度。 
　　“我法善說，發露極廣，善護無有空缺，如橋筏浮具，遍滿流布，乃至天人；如是我法善說，發露極廣，善護無有空缺，如橋筏浮具，遍滿流布，乃至天人。若有比丘作如是念‘色是我，我有色；聲、香、味、觸、法是我，我有法’者，彼比丘必被害，猶如商人為羅剎所食。 
　　“我法善說，發露極廣，善護無有空缺，如橋筏浮具，遍滿流布，乃至天人；如是我法善說，發露極廣，善護無有空缺，如橋筏浮具，遍滿流布，乃至天人。若有比丘作如是念‘色非是我，我無有色；聲、香、味、觸、法非是我，我無有法’者，彼比丘得安隱去，猶如商人乘[馬+毛]馬王安隱得度。 
　　“我法善說，發露極廣，善護無有空缺，如橋筏浮具，遍滿流布，乃至天人；如是我法善說，發露極廣，善護無有空缺，如橋筏浮具，遍滿流布，乃至天人。若有比丘作如是念‘色陰是我，我有色陰；覺、想、行、識陰是我，我有識陰’者，彼比丘必被害，猶如商人為羅剎所食。 
　　“我法善說，發露極廣，善護無有空缺，如橋筏浮具，遍滿流布，乃至天人；如是我法善說，發露極廣，善護無有空缺，如橋筏浮具，遍滿流布，乃至天人。若有比丘作如是念‘色陰非是我，我無有色陰；覺、想、行、識陰非是我，我無有識陰’者，彼比丘得安隱去，猶如商人乘[馬+毛]馬王安隱得度。 
　　“我法善說，發露極廣，善護無有空缺，如橋筏浮具，遍滿流布，乃至天人；如是我法善說，發露極廣，善護無有空缺，如橋筏浮具，遍滿流布，乃至天人。若有比丘作如是念‘地是我，我有地；水、火、風、空、識是我，我有識’者，彼比丘必被害，猶如商人為羅剎所食。 
　　“我法善說，發露極廣，善護無有空缺，如橋筏浮具，遍滿流布，乃至天人；如是我法善說，發露極廣，善護無有空缺，如橋筏浮具，遍滿流布，乃至天人。若有比丘作如是念‘地非是我，我無有地；水、火、風、空、識非是我，我無有識’者，彼比丘得安隱去，猶如商人乘[馬+毛]馬王安隱得度。” 
　　于是，世尊說此頌曰：  
　　“若有不信于，佛說正法律， 
　　　彼人必被害，如為羅剎食。 
　　　若人有信于，佛說正法律， 
　　　彼得安隱度，如乘[馬+毛]馬王。”  
　　佛說如是，彼諸比丘聞佛所說，歡喜奉行。  
大品世間經第二十一  
　　我聞如是：一時，佛游舍衛國，在勝林給孤獨園。 
　　爾時，世尊告諸比丘：“如來自覺世間，亦為他說，如來知世間。如來自覺世間集，亦為他說，如來斷世間集。如來自覺世間滅，亦為他說，如來世間滅作證。如來自覺世間道跡，亦為他說，如來修世間道跡。若有一切盡普正，有彼一切如來知見覺得。所以者何？如來從昔夜覺無上正盡之覺，至于今日夜，于無余涅槃界，當取滅訖。于其中間，若如來口有所言說，有所應對者，彼一切是真諦，不虛不離于如，亦非顛倒，真諦審實。若說師子者，當知說如來。所以者何？如來在眾有所講說，謂師子吼，一切世間，天及魔、梵、沙門、梵志，從人至天，如來是梵有，如來至冷有，無煩亦無熱，真諦不虛有。” 
　　于是，世尊說此頌曰：  
　　“知一切世間，出一切世間， 
　　　說一切世間，一切世如真。 
　　　彼最上尊雄，能解一切縛， 
　　　得盡一切業，生死悉解脫。 
　　　是天亦是人，若有歸命佛， 
　　　稽首禮如來，甚深極大海。 
　　　知已亦修敬，諸天香音神， 
　　　彼亦稽首禮，謂隨于死者。 
　　　稽首禮智士，歸命人之上， 
　　　無憂離塵安，無礙諸解脫。 
　　　是故當樂禪，住遠離極定， 
　　　當自作燈明，無我必失時， 
　　　失時有憂戚，謂墮地獄中。”  
　　佛說如是，彼諸比丘聞佛所說，歡喜奉行。  
大品福經第二十二  
　　我聞如是：一時，佛游舍衛國，在勝林給孤獨園。 
　　爾時，世尊告諸比丘：“莫畏于福，愛樂意所念。所以者何？福者是說樂，畏于福，不愛樂意所念。所以者何？非福者，是說苦。何以故？我憶往昔長夜作福，長夜受報，愛樂意所念。我往昔時七年行慈，七反成敗，不來此世。世敗壞時，生晃昱天；世成立時，來下生空梵宮殿中。于彼梵中，作大梵天。余處千返作自在天王，三十六返作天帝釋，復無量返作剎利頂生王。 
　　“比丘，我作剎利頂生王時，有八萬四千大象，被好乘具，眾寶校飾，白珠珞覆，于娑賀象王為首。比丘，我作剎利頂生王時，有八萬四千馬，被好乘具，眾寶嚴飾，金銀交絡，[馬+毛]馬王為首。比丘，我作剎利頂生王時，有八萬四千車，四種校飾，莊以眾好，師子、虎豹斑文之皮織成雜色，種種校飾，極利疾，名樂聲車為首。比丘，我作剎利頂生王時，有八萬四千大城，極大富樂，多有人民，拘舍惒提王城為首。比丘，我作剎利頂生王時，有八萬四千樓，四種寶樓金、銀、琉璃及水精，正法殿為首。 
　　“比丘，我作剎利頂生王時，有八萬四千御座，四種寶座金、銀、琉璃及水精，敷以氍氀、毾[毯-炎+登]，覆以錦綺羅縠，有襯體被，兩頭安枕，加陵伽波惒羅波遮悉哆羅那。比丘，我作剎利頂生王時，有八萬四千雙衣，有初摩衣，有錦繒衣，有劫貝衣，有加陵伽波惒羅衣。比丘，我作剎利頂生王時，有八萬四千女，身體光澤，皦潔明凈，美色過人，小不及天，恣容端正，睹者歡悅，眾寶瓔珞嚴飾具足，盡剎利種女，余族無量。 
　　“比丘，我作剎利頂生王時，有八萬四千種食，晝夜常供，為我故設，欲令我食。比丘，彼八萬四千種食中，有一種食，極美凈潔，無量種味，是我常所食。比丘，彼八萬四千女中，有一剎利女，最端正姝妙，常奉侍我。比丘，彼八萬四千雙衣中，有一雙衣，或初摩衣，或錦繒衣，或劫貝衣，或加陵伽波惒羅衣，是我常所著。比丘，彼八萬四千御座中，有一御座，或金或銀，或琉璃，或水精，敷以氍氀、毾[毯-炎+登]，覆以錦綺羅縠，有襯體被，兩頭安枕，加陵伽波惒羅波遮悉哆邏那，是我常所臥。 
　　“比丘，彼八萬四千樓觀中，有一樓觀，或金或銀，或琉璃，或水精，名正法殿，是我常所住。比丘，彼八萬四千大城中，有一城極大富樂，多有人民，名拘舍惒提，是我常所居。比丘，彼八萬四千車中而有一車，莊以眾好，師子、虎豹斑文之皮織成雜色，種種莊飾，極利疾，名樂聲車，是我常所載，至觀望園觀。比丘，彼八萬四千馬中而有一馬，體紺青色，頭像如烏，名[馬+毛]馬王，是我常所騎，至觀望園觀。比丘，彼八萬四千大象中而有一象，舉體極白，七支盡正，名于娑賀象王，是我常所乘，至觀望園觀。 
　　“比丘，我作此念：‘是何業果？為何業報？令我今日有大如意足，有大威德，有大福佑，有大威神？’比丘，我復作此念：‘是三業果，為三業報，令我今日有大如意足，有大威德，有大福佑，有大威神：一者、布施，二者、調御，三者、守護。’” 
　　于是，世尊說此頌曰：  
　　“觀此福之報，妙善多饒益。 
　　　比丘我在昔，七年修慈心， 
　　　七反成敗劫，不來還此世。 
　　　世間敗壞時，生于晃昱天， 
　　　世間轉成時，生于梵天中。 
　　　在梵為大梵，千生自在天， 
　　　三十六為釋，無量百頂王。 
　　　剎利頂生王，為人之最尊， 
　　　如法非刀杖，政御于天下。 
　　　如法不加枉，正安樂教授， 
　　　如法轉相傳，遍一切大地。 
　　　大富多錢財，生于如是族， 
　　　財谷具足滿，成就七寶珍。 
　　　因此大福佑，所生得自在， 
　　　諸佛御于世，彼佛之所說。 
　　　知此甚奇特，見神通不少， 
　　　誰知而不信，如是生于冥。 
　　　是故當自為，欲求大福佑， 
　　　當恭敬于法，常念佛法律。”  
　　佛說如是，彼諸比丘聞佛所說，歡喜奉行。  
大品息止道經第二十三  
　　我聞如是：一時，佛游舍衛國，在勝林給孤獨園。 
　　爾時，世尊告諸比丘：“年少比丘始成就戒，當以數數詣息止道觀相：骨相、青相、腐相、食相、骨鎖相。彼善受善持此相已，還至住處，澡洗手足，敷尼師檀，在于床上結跏趺坐，即念此相：骨相、青相、腐相、食相、骨鎖相。所以者何？若彼比丘修習此相，速除心中欲恚之病。” 
　　于是，世尊說此頌曰：  
　　“若年少比丘，學未得止意， 
　　　當詣息止道，欲除其淫欲。 
　　　心中無恚諍，慈愍于眾生， 
　　　遍滿一切方，往至觀諸身。 
　　　當觀于青相，及以爛腐壞， 
　　　觀鳥蟲所食，骨骨節相連。 
　　　修習如是相，還歸至本處， 
　　　澡洗于手足，敷床正基坐。 
　　　當以觀真實，內身及外身， 
　　　盛滿大小便，心腎肝肺等。 
　　　若欲分衛食，到人村邑間， 
　　　如將鎧纏絡，常正念在前。 
　　　若見色可愛，清凈欲相應， 
　　　見已觀如真，正念佛法律。 
　　　此中無骨筋，無肉亦無血， 
　　　無腎心肝肺，無有涕唾腦。 
　　　一切地皆空，水種亦復然， 
　　　空一切火種，風種亦復空。 
　　　若所有諸覺，清凈欲相應， 
　　　彼一切息止，如慧之所觀。 
　　　如是行精勤，常念不凈想， 
　　　永斷淫怒癡，除一切無明， 
　　　興起清凈明，比丘得苦邊。  
　　佛說如是，彼諸比丘聞佛所說，歡喜奉行。  
大品至邊經第二十四  
　　我聞如是：一時，佛游含衛國，在勝林給孤獨園。 
　　爾時，世尊告諸比丘：“于生活中下極至邊，謂行乞食。世間大諱，謂為禿頭手擎缽行，彼族姓子為義故受。所以者何？以厭患生老病死、愁戚啼哭、憂苦懊惱，或得此淳具足大苦陰邊。汝等非如是心出家學道耶？” 
　　時，諸比丘白曰：“如是。” 
　　世尊復告諸比丘曰：“彼愚癡人以如是心出家學道，而行伺欲染著至重，濁纏心中，憎嫉無信，懈怠失正念，無正定，惡慧心狂，掉亂諸根，持戒極寬，不修沙門，不增廣行。猶人以墨浣墨所污，以血除血，以垢除垢，以濁除濁，以廁除廁，但增其穢，從冥入冥，從暗入暗；我說彼愚癡人持沙門戒亦復如是，謂彼人行伺欲染著至重，濁纏心中，憎嫉無信，懈怠失正念，無正定，惡慧心狂，掉亂諸根，持戒極寬，不修沙門，不增廣行。猶無事處燒人殘木，彼火燼者，非無事所用，亦非村邑所用；我說彼愚癡人持沙門戒亦復如是，謂彼人行伺欲染著至重，濁纏心中，憎嫉無信，懈怠失正念，無正定，惡慧心狂，掉亂諸根，持戒極寬，不修沙門，不增廣行。” 
　　于是，世尊說此頌曰：  
　　“愚癡失欲樂，復失沙門義， 
　　　俱忘失二邊，猶燒殘火燼。 
　　　猶如無事處，燒人殘火燼， 
　　　無事村不用，人著欲亦然， 
　　　猶燒殘火燼，俱忘失二邊。”  
　　佛說如是，彼諸比丘聞佛所說，歡喜奉行。  
大品喻經第二十五  
　　我聞如是：一時，佛游舍衛國，在勝林給孤獨園。 
　　爾時，世尊告諸比丘：“若有無量善法可得，彼一切以不放逸為本，不放逸為習，因不放逸生，不放逸為首。不放逸者，于諸善法為最第一。猶作田業，彼一切因地、依地、立地，得作田業。如是，若有無量善法可得，彼一切以不放逸為本，不放逸為習，因不放逸生，不放逸為首。不放逸者，于諸善法為最第一。猶種子，村及與鬼村，百谷藥木得生長養，彼一切因地、依地、立地，得生長養。 
　　“如是，若有無量善法可得，彼一切以不放逸為本，不放逸為習，因不放逸生，不放逸為首。不放逸者，于諸善法為最第一。猶諸根香，沉香為第一；猶諸樹香，赤栴檀為第一；猶諸水華，青蓮華為第一；猶諸陸華，須摩那華為第一；猶諸獸跡，彼一切悉入象跡中，象跡盡攝，彼象跡者為最第一，謂廣大故。如是，若有無量善法可得，彼一切以不放逸為本，不放逸為習，因不放逸生，不放逸為首。不放逸者，于諸善法為最第一。猶諸獸中，彼師子王為最第一；猶如列陣共斗戰時，唯要誓為第一；猶樓觀椽，彼一切皆依承椽梁立，承椽梁、承椽梁皆攝持之，承椽梁者為最第一，謂盡攝故。 
　　“如是，若有無量善法可得，彼一切以不放逸為本，不放逸為習，因不放逸生，不放逸為首。不放逸者，于諸善法為最第一。猶如諸山，須彌山王為第一；猶如諸泉，大海攝水，大海為第一；猶諸大身，阿須羅王為第一；猶諸瞻侍，魔王為第一；猶諸行欲，頂生王為第一；猶如諸小王，轉輪王為第一；猶如虛空諸星，宿月殿為第一；猶諸彩衣，白練為第一；猶諸光明，慧光明為第一；猶如諸眾，如來弟子眾為第一；猶如諸法，有為及無為，愛盡、無欲、滅盡、涅槃為第一；猶諸眾生，無足、二足、四足、多足，色、無色、有想、無想乃至非有想非無想，如來于彼為極第一，為大為上，為最為勝，為尊為妙；猶如因牛有乳，因乳有酪，因酪有生酥，因生酥有熟酥，因熟酥有酥精，酥精為第一，為大為上，為最為勝，為尊為妙。如是若有諸眾生，無足、二足、四足、多足，色、無色、有想、無想，乃至非有想非無想，如來于彼為極第一，為大為上，為最為勝，為尊為妙。” 
　　于是，世尊說此頌曰：  
　　“若有求財物，極好轉增多， 
　　　稱譽不放逸，事無事慧說。 
　　　有不放逸者，必取二俱義， 
　　　即此世能獲，后世亦復得。 
　　　雄猛觀諸義，慧者必解脫。”  
　　佛說如是，彼諸比丘聞佛所說，歡喜奉行。  
　　大品第十一竟。  
中阿含經卷第三十五 梵志品第十二（有二十經）（第三念誦）  
　　雨勢、歌羅、數，瞿默、象跡喻， 
　　聞德、何苦、欲，郁瘦、阿攝惒。  
梵志品雨勢經第一  
　　我聞如是：一時，佛游王舍城，在鷲巖山中。 
　　爾時，摩竭陀王未生怨鞞陀提子，與跋耆相憎，常在眷屬數作是說：“跋耆國人有大如意足，有大威德，有大福佑，有大威神。我當斷滅跋耆人種，破壞跋耆，令跋耆人遭無量厄。” 
　　于是，摩竭陀王未生怨鞞陀提子聞世尊游王舍城，在鷲巖山中，便告大臣雨勢曰：“我聞沙門瞿曇游王舍城，在鷲巖山中。雨勢，汝往至沙門瞿曇所，汝持我名問訊圣體安快無病，氣力如常耶？當作是語：‘瞿曇，摩竭陀王未生怨鞞陀提子問訊圣體安快無病，氣力如常耶？瞿曇，摩竭陀王未生怨鞞陀提子與跋耆相憎，常在眷屬數作是說：“跋耆國人有大如意足，有大威德，有大福佑，有大威神。我當斷滅跋耆人種，破壞跋耆，令跋耆人遭無量厄。”沙門瞿曇當何所說？’雨勢，若沙門瞿曇有所說者，汝善受持。所以者何？如是之人，終不妄說。” 
　　大臣雨勢受王教已，乘最好乘，與五百乘俱出王舍城，即便往詣鷲巖山中。登鷲巖山，下車步進，往詣佛所，便與世尊共相問訊，卻坐一面，白曰：“瞿曇，摩竭陀王未生怨鞞陀提子問訊圣體安快無病，氣力如常耶？瞿曇，摩竭陀王未生怨鞞陀提子與跋耆相憎，常在眷屬數作是說：‘跋耆國人有大如意足，有大威德，有大福佑，有大威神。我當斷滅跋耆人種，破壞跋耆，令跋耆人遭無量厄。’沙門瞿曇當何所說？” 
　　世尊聞已，告曰：“雨勢，我昔曾游于跋耆國，彼國有寺名遮惒邏。雨勢，爾時我為跋耆國人說七不衰法，跋耆國人則能受行七不衰法。雨勢，若跋耆國人行七不衰法而不犯者，跋耆必勝，則為不衰。” 
　　大臣雨勢白世尊曰：“沙門瞿曇略說此事，不廣分別，我等不能得解此義。愿沙門瞿曇廣分別說，當令我等得知此義。” 
　　世尊告曰：“雨勢，諦聽！善思念之，我當為汝廣說此義。” 
　　大臣雨勢受教而聽。 
　　是時，尊者阿難執拂持佛，世尊回顧問曰：“阿難，頗聞跋耆數數集會，多聚集耶？” 
　　尊者阿難白曰：“世尊，我聞跋耆數數集會，多聚集也！” 
　　世尊即告大臣雨勢：“若彼跋耆數數集會，多聚集者，跋耆必勝，則為不衰。” 
　　世尊復問尊者阿難：“頗聞跋耆共俱集會，俱作跋耆事，共俱起耶？” 
　　尊者阿難白曰：“世尊，我聞跋耆共俱集會，俱作跋耆事，共俱起也！” 
　　世尊復告大臣雨勢：“若彼跋耆共俱集會，俱作跋耆事，共俱起者，跋耆必勝，則為不衰。” 
　　世尊復問尊者阿難：“頗聞跋耆未施設者不更施設，本所施設而不改易，舊跋耆法善奉行耶？” 
　　尊者阿難白曰：“世尊，我聞跋耆未施設者不更施設，本所施設而不改易，舊跋耆法善奉行也！” 
　　世尊復告大臣雨勢：“若彼跋耆未施設者不更施設，本所施設而不改易，舊跋耆法善奉行者，跋耆必勝，則為不衰。” 
　　世尊復問尊者阿難：“頗聞跋耆不以力勢而犯他婦、他童女耶？” 
　　尊者阿難白曰：“世尊，我聞跋耆不以力勢而犯他婦、他童女也！” 
　　世尊復告大臣雨勢：“若彼跋耆不以力勢而犯他婦、他童女者，跋耆必勝，則為不衰。” 
　　世尊復問尊者阿難：“頗聞跋耆有名德尊重者，跋耆悉共宗敬、恭奉、供養，于彼聞教則受耶？” 
　　尊者阿難白曰：“世尊，我聞跋耆有名德尊重者，跋耆悉共宗敬、恭奉、供養，于彼聞教則受。” 
　　世尊復告大臣雨勢：“若彼跋耆有名德尊重者，跋耆悉共宗敬、恭奉、供養，于彼聞教則受者，跋耆必勝，則為不衰。” 
　　世尊復問尊者阿難：“頗聞跋耆所有舊寺，跋耆悉共修飾，遵奉、供養、禮事，本之所施常作不廢，本之所為不減損耶？” 
　　尊者阿難白曰：“世尊，我聞跋耆所有舊寺，跋耆悉共修飾，遵奉、供養、禮事，本之所施常作不廢，本之所為不減損也！” 
　　世尊復告大臣雨勢：“若彼跋耆所有舊寺，跋耆悉共修飾，遵奉、供養、禮事，本之所施常作不廢，本之所為不減損者，跋耆必勝，則為不衰。” 
　　世尊復問尊者阿難：“頗聞跋耆悉共擁護諸阿羅訶，極大愛敬，常愿未來阿羅訶者而欲令來，既已來者樂恒久住，常使不乏衣被、飲食、床榻、湯藥諸生活具耶？” 
　　尊者阿難白曰：“世尊，我聞跋耆悉共擁護諸阿羅訶，極大愛敬，常愿未來阿羅訶者而欲令來，既已來者樂恒久住，常使不乏衣被、飲食、床榻、湯藥諸生活具！” 
　　世尊復告大臣雨勢：“若彼跋耆悉共擁護諸阿羅訶，極大愛敬，常愿未來阿羅訶者而欲令來，既已來者樂恒久住，常使不乏衣被、飲食、床榻、湯藥諸生活具者，跋耆必勝，則為不衰。雨勢，跋耆行此七不衰法，諸受持此七不衰法者，跋耆必勝，則為不衰。” 
　　于是，大臣雨勢即從座起，偏袒著衣，叉手向佛，白曰：“瞿曇，設彼跋耆成就一不衰法者，摩竭陀王未生怨鞞陀提子不能伏彼，況復具七不衰法耶？瞿曇，我國事多，請退還歸。” 
　　世尊報曰：“欲去隨意！” 
　　于是，大臣雨勢聞佛所說，則善受持，起繞世尊三匝而去。 
　　大臣雨勢去后不久，于是，世尊回顧告曰：“阿難，若有比丘依鷲巖山處處住者，宣令一切盡集講堂，一切集已，便來白我。” 
　　尊者阿難即受佛教：“唯然，世尊。” 
　　是時，尊者阿難便行宣令，若有比丘依鷲巖山處處住者，今令一切盡集講堂。一切集已，還詣佛所，稽首作禮，卻住一面，白曰：“世尊，我已宣令，若有比丘依鷲巖山處處住者，悉令一切盡集講堂。今皆已集，惟愿世尊自知其時！” 
　　于是，世尊將尊者阿難往詣講堂，于比丘眾前敷座而坐，告諸比丘：“今為汝說七不衰法，汝等諦聽！善思念之。” 
　　時，諸比丘白曰：“唯然。” 
　　佛言：“云何為七？若比丘數數集會，多聚集者，比丘必勝，則法不衰。若比丘共齊集會，俱作眾事，共俱起者，比丘必勝，則法不衰。若比丘未施設事不更施設，本所施設而不改易，我所說戒善奉行者，比丘必勝，則法不衰。若比丘此未來有愛喜欲共俱，愛樂彼彼有起不隨者，比丘必勝，則法不衰。若比丘有長老上尊俱學梵行，比丘悉共宗敬、恭奉、供養，于彼聞教則受者，比丘必勝，則法不衰。若比丘有無事處山林高巖，閑居靜處，寂無音聲，遠離，無惡，無有人民，隨順宴坐，樂住不離者，比丘必勝，則法不衰。若比丘悉共擁護諸梵行者，至重愛敬，常愿未來諸梵行者而欲令來，既已來者樂恒久住，常使不乏衣被、飲食、床榻、湯藥諸生活具者，比丘必勝，則法不衰。若比丘行此七不衰法，受持不犯者，比丘必勝，則法不衰。” 
　　于是，世尊復告諸比丘曰：“我為汝等更說七不衰法，汝等諦聽！善思念之。” 
　　時，諸比丘白曰：“唯然。” 
　　佛言：“云何為七？若比丘尊師，恭敬、極重供養、奉事者，比丘必勝，則法不衰。若比丘法、眾、戒、不放逸、供給、定，恭敬、極重供養、奉事者，比丘必勝，則法不衰。若比丘行此七不衰法，受持不犯者，比丘必勝，則法不衰。” 
　　世尊復告諸比丘曰：“我為汝等更說七不衰法，汝等諦聽！善思念之。” 
　　時，諸比丘白曰：“唯然。” 
　　佛言：“云何為七？若比丘不行于業，不樂于業，不習業者，比丘必勝，則法不衰。不行嘩說，不樂嘩說，不習嘩說者；不行聚會，不樂聚會，不習聚會者；不行雜合，不樂雜合，不習雜合者；不行睡眠，不樂睡眠，不習睡眠者；不為利，不為譽，不為他人行梵行者；不為暫爾，不為德勝，于其中間舍方便，令德勝者，比丘必勝，則法不衰。若比丘行此七不衰法，受持不犯者，比丘必勝，則法不衰。” 
　　世尊復告諸比丘曰：“我為汝等更說七不衰法，汝等諦聽！善思念之。” 
　　時，諸比丘白曰：“唯然。” 
　　佛言：“云何為七？若比丘成就信財、戒財、慚財、愧財、博聞財、施財，成就慧財者，比丘必勝，則法不衰。若比丘行此七不衰法，受持不犯者，比丘必勝，則法不衰。” 
　　世尊復告諸比丘曰：“我為汝等更說七不衰法，汝等諦聽！善思念之。” 
　　時，諸比丘白曰：“唯然。” 
　　佛言：“云何為七？若比丘成就信力、精進力、慚力、愧力、念力、定力，成就慧力者，比丘必勝，則法不衰。若比丘行此七不衰法，受持不犯者，比丘必勝，則法不衰。” 
　　世尊復告諸比丘曰：“我為汝等更說七不衰法，汝等諦聽！善思念之。” 
　　時，諸比丘白曰：“唯然。” 
　　佛言：“云何為七？若比丘修念覺支，依舍離、依無欲、依滅盡，趣向出要，擇法、精進、喜、息、定，修舍覺支，依舍離、依無欲、依滅盡，趣向出要者，比丘必勝，則法不衰。若比丘行此七不衰法，受持不犯者，比丘必勝，則法不衰。” 
　　世尊復告諸比丘曰：“我為汝等更說七不衰法，汝等諦聽！善思念之。” 
　　時，諸比丘白曰：“唯然。” 
　　佛言：“云何為七？若比丘應與面前律與面前律，應與憶律與憶律，應與不癡律與不癡律，應與自發露與自發露，應與居與居，應與展轉與展轉，眾中起諍，當以如棄糞掃，止諍法止之者，比丘必勝，則法不衰。若比丘行此七不衰法，受持不犯者，比丘必勝，則法不衰。” 
　　世尊復告諸比丘曰：“今為汝等說六慰勞法，汝等諦聽！善思念之。” 
　　時，諸比丘白曰：“唯然。” 
　　佛言：“云何為六？以慈身業向諸梵行，是慰勞法，愛法樂法，令愛令重，令奉令敬，令修令攝，得沙門，得一心，得精進，得涅槃。如是慈口業、慈意業。若有法利，如法得利，自所飯食，至在缽中。如是利分，布施諸梵行，是慰勞法，愛法樂法，令愛令重，令奉令敬，令修令攝，得沙門，得一心，得精進，得涅槃。若有戒不缺、不穿、無穢、無黑，如地不隨他，圣所稱譽，具善受持。如是戒分，布施諸梵行，是慰勞法，愛法樂法，令愛令重，令奉令敬，令修令攝，得沙門，得一心，得精進，得涅槃。若有見是圣出要，明了深達，能正盡苦。如是見分，布施諸梵行，是慰勞法，愛法樂法，令愛令重，令奉令敬，令修令攝，得沙門，得一心，得精進，得涅槃。我向所言六慰勞法者，因此故說。” 
　　佛說如是，彼諸比丘聞佛所說，歡喜奉行。  
梵志品傷歌邏經第二  
　　我聞如是：一時，佛游舍衛國，在勝林給孤獨園。 
　　爾時，傷歌邏摩納中后彷佯，往詣佛所，共相問訊，卻坐一面，白曰：“瞿曇，我欲有所問，聽乃敢陳。” 
　　世尊告曰：“摩納，若有疑者，恣汝所問。” 
　　傷歌邏摩納即便問曰：“瞿曇，梵志如法行乞財物，或自作齋，或教作齋。瞿曇，若自作齋，教作齋者，彼一切行無量福跡，以因齋故。沙門瞿曇弟子隨族剃除須發，著袈裟衣，至信、舍家、無家、學道，自調御，自息止，自滅訖，如是沙門瞿曇弟子隨族行一福跡，不行無量福跡，因學道故。” 
　　爾時，尊者阿難執拂侍佛。于是，尊者阿難問曰：“摩納，此二道跡，何者最上、最妙、最勝耶？” 
　　傷歌邏摩納語曰：“阿難，沙門瞿曇及阿難我俱恭敬、尊重、奉祠。” 
　　尊者阿難復語曰：“摩納，我不問汝恭敬、尊重、奉祠誰，我但問汝此二道跡，何者最上、最妙、最勝耶？” 
　　尊者阿難至再三問曰：“摩納，此二道跡，何者最上、最妙、最勝耶？” 
　　傷歌邏摩納亦再三語曰：“阿難，沙門瞿曇及阿難我俱恭敬、尊重、奉祠。” 
　　尊者阿難復語曰：“摩納，我不問汝恭敬、尊重、奉祠誰，我但問汝此二道跡，何者最上、最妙、最勝耶？” 
　　于是，世尊便作是念：“此傷歌邏摩納為阿難所屈，我寧可救彼。”世尊知已，告曰：“摩納，昔日王及群臣普集大會，共論何事？以何事故共集會耶？” 
　　傷歌邏摩納答曰：“瞿曇，昔日王及群臣普集大會，共論如此事：‘何因何緣，昔沙門瞿曇施設少戒，然諸比丘多得道者？何因何緣，今沙門瞿曇施設多戒，然諸比丘少得道耶？’瞿曇，昔日王及群臣普集大會，共論此事，以此事故共集會耳！” 
　　爾時，世尊告曰：“摩納，我今問汝，隨所解答。于意云何？若使有一沙門梵志自行如是道、如是跡，行此道、行此跡已，諸漏已盡，得無漏，心解脫，慧解脫，自知、自覺、自作證成就游：生已盡，梵行已立，所作已辦，不更受有，知如真。彼為他說：‘我自行如是道、如是跡，行此道、行此跡已，諸漏已盡，得無漏，心解脫，慧解脫，自知、自覺、自作證成就游：生已盡，梵行已立，所作已辦，不更受有，知如真。汝等共來亦自行如是道、如是跡，行此道、行此跡已，諸漏已盡，得無漏，心解脫，慧解脫，自知、自覺、自作證成就游：生已盡，梵行已立，所作已辦，不更受有，知如真。’彼亦自行如是道、如是跡，行此道、行此跡已，諸漏已盡，得無漏，心解脫，慧解脫，自知、自覺、自作證成就游：生已盡，梵行已立，所作已辦，不更受有，知如真。彼為他說，他為他說，如是展轉無量百千。于摩納意云何？我弟子隨族剃除須發，著袈裟衣，至信、舍家、無家、學道，行一福跡，不行無量福跡，因學道故耶？” 
　　傷歌邏摩納答曰：“瞿曇，如我解沙門瞿曇所說義，彼沙門瞿曇弟子隨族剃除須發，著袈裟衣，至信、舍家、無家、學道，行無量福跡，不行一福跡，因學道故。” 
　　世尊復告傷歌邏曰：“有三示現：如意足示現、占念示現、教訓示現。 
　　“摩納，云何如意足示現？有一沙門梵志，有大如意足，有大威德，有大福佑，有大威神。于如意足心得自在，行無量如意足之功德，謂分一為眾，合眾為一，一則住一，有知有見，不礙石壁，猶如行空，沒地如水，履水如地，結跏趺坐，上升虛空，猶如鳥翔。今此日月有大如意足，有大威德，有大福佑，有大威神，以手捫摸，身至梵天。摩納，是謂如意足示現。 
　　“摩納，云何占念示現？有一沙門梵志，以他相占他意，有是意、如是意、實有是意；無量占不少占，彼一切真諦而無有虛設。不以他相占他意者，但以聞天聲及非人聲而占他意，有是意、如是意、實有是意；無量占不少占，彼一切真諦而無有虛設。不以他相占他意，亦不聞天聲及非人聲占他意者，但以他念、他思、他說，聞聲已，占他意，有是意、如是意、實有是意；無量占不少占，彼一切真諦而無有虛設。不以他相占他意，亦不以聞天聲及非人聲占他意，亦不以他念、他思、他說，聞聲已，占他意者，但以見他入無覺無觀定，見已，作是念：‘如此賢者不念不思，如意所愿。’彼賢者從此定寤，如是念，彼從此定寤，即如是如是念。彼亦占過去，亦占未來，亦占現在，久所作，久所說，亦占安靜處，住安靜處，亦占至心、心所有法。摩納，是謂占念示現。 
　　“摩納，云何教訓示現？有一沙門梵志自行如是道、如是跡，行此道、行此跡已，諸漏已盡，得無漏，心解脫，慧解脫，自知、自覺、自作證成就游：生已盡，梵行已立，所作已辦，不更受有，知如真。彼為他說：‘我自行如是道、如是跡，行此道、行此跡已，諸漏已盡，得無漏，心解說，慧解脫，自知、自覺、自作證成就游：生已盡，梵行已立，所作已辦，不更受有，知如真。汝等共來，亦自行如是道、如是跡，行此道、行此跡已，諸漏已盡，得無漏，心解脫，慧解脫，自知、自覺、自作證成就游：生已盡，梵行已立，所作已辦，不更受有，知如真。’彼亦自行如是道、如是跡，行此道、行此跡已，諸漏已盡，得無漏，心解脫，慧解脫，自知、自覺、自作證成就游：生已盡，梵行已立，所作已辦，不更受有，知如真。彼為他說，他為他說，如是展轉無量百千。摩納，是謂教訓示現。此三示現，何者示現最上、最妙、最勝耶？” 
　　傷歌邏摩納答曰：“瞿曇，若有沙門、梵志有大如意足，有大威德，有大福佑，有大威神，于如意足心得自在，乃及身至梵天者。瞿曇，此自作自有，自受其報。瞿曇，于諸示現，此示現大法。瞿曇，若有沙門、梵志以他相占他意，乃至占心、心所有法者。瞿曇，此亦自作自有，自受其報。瞿曇，于諸示現，此亦示現大法。瞿曇，若有沙門、梵志自行如是道、如是跡，行此道、行此跡已，諸漏已盡，得無漏，心解脫，慧解脫，自知、自覺、自作證成就游：生已盡，梵行已立，何作已辦，不更受有，知如真。彼為他說，他為他說，如是展轉無量百千者。瞿曇，于三示現，此示現最上、最妙、最勝。” 
　　世尊復問傷歌邏曰：“于三示現，稱嘆何示現？” 
　　傷歌邏摩納答曰：“瞿曇，于三示現，我稱說沙門瞿曇。所以者何？沙門瞿曇有大如意足，有大威德，有大福佑，有大威神，心得自在，乃及身至梵天；沙門瞿曇以他相占他意，乃至占心、心所有法；沙門瞿曇示現如是道、如是跡，行此道、行此跡已，諸漏已盡，得無漏，心解脫，慧解脫，自知、自覺、自作證成就游：生已盡，梵行已立，所作已辦，不更受有，知如真。沙門瞿曇為他說，他為他說，如是展轉無量百千。瞿曇，是故于三示現，我稱嘆沙門瞿曇。” 
　　于是，世尊告曰：“摩納，汝善達此論。所以者何？我有大如意足，有大威德，有大福佑，有大威神，于如意足心得自在，乃及身至梵天。摩納，我以他相占他意，乃至占心、心所有法。摩納，我自行如是道、如是跡，行此道、行此跡已，諸漏已盡，得無漏，心解脫，慧解脫，自知、自覺、自作證成就游：生已盡，梵行已立，所作已辦，不更受有，知如真。我為他說，他為他說，如是展轉無量百千。摩納，是故汝善達此論，汝當如是善受善持。所以者何？此所說義，應當如是。” 
　　于是，傷歌邏摩納白曰：“世尊，我已知。善逝，我已解。世尊，我今自歸于佛、法及比丘眾，惟愿世尊受我為優婆塞！從今日始，終身自歸，乃至命盡。” 
　　佛說如是，傷歌邏摩納、尊者阿難及諸比丘聞佛所說，歡喜奉行。  
梵志品算數目揵連經第三  
　　我聞如是：一時，佛游舍衛國，在東園鹿子母堂。 
　　爾時，算數梵志目揵連中后彷佯，往詣佛所，共相問訊，卻坐一面，白曰：“瞿曇，我欲有所問，聽乃敢陳。” 
　　世尊告曰：“目揵連，恣汝所問，莫自疑難。” 
　　算數目揵連則便問曰：“瞿曇，此鹿子母堂漸次第作，轉后成訖。瞿曇，此鹿子母堂磴梯，初升一磴，后二、三、四。瞿曇，如是此鹿子母堂漸次第上。瞿曇，此御象者，亦漸次第調御成訖，謂因鉤故。瞿曇，此御馬者，亦漸次第調御成訖，謂因鉤故。瞿曇，此剎利亦漸次第至成就訖，謂因捉弓箭故。瞿曇，此諸梵志亦漸次第至成就訖，謂因學經書故。瞿曇，我等學算數，以算數存命，亦漸次第至成就訖。若有弟子，或男或女，始教一一數，二、二、三、三、十、百、千、萬，次第至上。瞿曇，如是我等學算數，以算數存命，漸次第至成訖。沙門瞿曇，此法、律中，云何漸次第作至成就訖？” 
　　世尊告曰：“目揵連，若有正說漸次第作，乃至成訖，目揵連，我法、律中謂正說。所以者何？目揵連，我于此法、律漸次第作至成就訖。 
　　“目揵連，若年少比丘初來學道，始入法、律者，如來先教：‘比丘，汝來身護命清凈，口、意護命清凈。’ 
　　“目揵連，若比丘身護命清凈，口、意護命清凈者，如來復上教：‘比丘，汝來觀內身如身，至觀覺、心、法如法。’ 
　　“目揵連，若比丘觀內身如身，至觀覺、心、法如法者，如來復上教：‘比丘，汝來觀內身如身，莫念欲相應念，至觀覺、心、法如法，莫念非法相應念。’ 
　　“目揵連，若比丘觀內身如身，不念欲相應念，至觀覺、心、法如法，不念非法相應念者，如來復上教：‘比丘，汝來守護諸根，常念閉塞，念欲明達，守護念心而得成就，恒起正知。若眼見色，然不受相，亦不味色，謂忿諍故，守護眼根；心中不生貪伺、憂戚、惡不善法，趣向彼故，守護眼根。如是耳、鼻、舌、身，若意知法，然不受相，亦不味法，謂忿諍故，守護意根；心中不生貪伺、憂戚、惡不善法，趣向彼故，守護意根。’ 
　　“目揵連，若比丘守護諸根，常念閉塞，念欲明達，守護念心而得成就，恒起正知。若眼見色，然不受相，亦不味色，謂忿諍故，守護眼根；心中不生貪伺、憂戚、惡不善法，趣向彼故，守護眼根。如是耳、鼻、舌、身，若意知法，然不受相，亦不味法，謂忿諍故，守護意根；心中不生貪伺、憂戚、惡不善法，趣向彼故，守護意根者，如來復上教：‘比丘，汝來正知出入，善觀分別，屈伸低仰，儀容庠序，善著僧伽梨及諸衣缽，行住坐臥、眠寤語默，皆正知之。’ 
　　“目揵連，若比丘正知出入，善觀分別，屈伸低仰，儀容庠序，善著僧伽梨及諸衣缽，行住坐臥、眠寤語默，皆正知者，如來復上教：‘比丘，汝來獨住遠離，在無事處，或至樹下空安靜處、山巖石室、露地穰積，或至林中，或住在冢間。汝已在無事處，或至樹下空安靜處、敷尼師檀，結跏趺坐，正身正愿，反念不向，斷除貪伺，心無有諍。見他財物、諸生活具，莫起貪伺，欲令我得，汝于貪伺凈除其心。如是瞋恚、睡眠、掉悔、斷疑、度惑，于諸善法無有猶豫，汝于疑惑凈除其心。汝斷此五蓋、心穢、慧羸，離欲、離惡不善之法，至得第四禪成就游。’目揵連，若比丘離欲、離惡不善之法，至得第四禪成就游者，目揵連，如來為諸年少比丘多有所益，謂訓誨教訶。目揵連，若有比丘、長老、上尊、舊學梵行，如來復上教，謂究竟訖一切漏盡。” 
　　算數目揵連即復問曰：“沙門瞿曇，一切弟子如是訓誨，如是教訶，盡得究竟智必涅槃耶？” 
　　世尊答曰：“目揵連，不一向得，或有得者，或不得者。” 
　　算數目揵連復更問曰：“瞿曇，此中何因何緣有涅槃、有涅槃道，沙門瞿曇現在導師，或有比丘如是訓誨，如是教訶，得究竟涅槃，或復不得耶？” 
　　世尊告曰：“目揵連，我還問汝，隨所解答。目揵連，于意云何？汝知王舍城處，諳彼道耶？” 
　　算數目揵連答曰：“唯然，我知王舍城處，亦諳彼道。” 
　　世尊問曰：“目揵連，若有人來欲見彼王，至王舍城，其人問汝：‘我欲見王，至王舍城。算數目揵連知王舍城處，諳彼道徑，可示語我耶？’汝告彼人曰：‘從此東行至彼某村，從某村去當至某邑，如是展轉至王舍城。若王舍城外有好園林，其地平正，樓觀浴池，若干華樹，狹長流河，又有清泉盡見盡知。’彼人聞汝語，受汝教已，從此東行，須臾不久，便舍正道，從惡道還；若王舍城外有好園林，其地平正，樓觀浴池，若干華樹，狹長流河，又有清泉，彼盡不見，亦不知也。 
　　“復有人來欲見彼王，至王舍城，其人問汝：‘我欲見王，至王舍城。算數目揵連知王舍城處，諳彼道徑，可示語我耶？’汝告彼人曰：‘從此東行至彼某村，從某村去當至某邑，如是展轉至王舍城。若王舍城外有好園林，其地平正，樓觀浴池，若干華樹，狹長流河，又有清泉，盡見盡知。’彼人聞汝語，受汝教已，即從此東行至彼某村，從某村去得至某邑，如是展轉至王舍城；若王舍城外有好園林，其地平正，樓觀浴池，若干華樹，狹長流河，又有清泉，盡見盡知。 
　　“目揵連，此中何因何緣有彼王舍城，有王舍城道，汝現在導師，彼第一人隨受汝教，于后不久，舍平正道，從惡道還；若王舍城外有好園林，其地平正，樓觀浴池，若干華樹，狹長流河，又有清泉，彼盡不見，亦不知耶？彼第二人隨受汝教，從平正道展轉得至于王舍城；若王舍城外有好園林，其地平正，樓觀浴池，若干華樹，狹長流河，又有清泉，彼盡見盡知耶？” 
　　算數目揵連答曰：“瞿曇，我都無事。有彼王舍城，有王舍城道，我現在導師，彼第一人不隨我教，舍平正道，從惡道還；若王舍城外有好園林，其地平正，樓觀浴池，若干華樹，狹長流河，又有清泉，彼盡不見，亦不知耳！彼第二人隨順我教，從平正道展轉得至于王舍城；若王舍城外有好園林，其地平正，樓觀浴池，若干華樹，狹長流河，又有清泉，彼盡見盡知耳！” 
　　世尊告曰：“如是，目揵連，我亦無事。有彼涅槃、有涅槃道，我為導師，為諸比丘如是訓誨，如是教訶，得究竟涅槃，或有不得。目揵連，但各自隨比丘所行，爾時世尊便記彼行，謂究竟漏盡耳！” 
　　算數目揵連白曰：“瞿曇，我已知。瞿曇，我已解。瞿曇，猶如良地有娑羅林，彼中有守娑羅林人，明健不懈，諸娑羅根以時鋤掘，平高填下，糞沃溉灌，不失其時。若其邊有穢惡草生，盡拔棄之；若有橫曲不調直者，盡落治之。若有極好中直樹者，便權養護，隨時鋤掘，糞沃溉灌，不失其時，如是良地娑羅樹林轉茂盛好。瞿曇，如是有人諛諂、欺誑、極不庶幾無信、懈怠、無念、無定、惡慧、心狂、諸根掉亂，持戒寬緩，不廣修沙門。瞿曇，如是之人不能共事。所以者何？瞿曇，如是人者，穢污梵行。瞿曇，若復有人不有諛諂，亦不欺誑，庶幾有信，精進不懈，有念、有定，亦有智慧，極恭敬戒，廣修沙門。瞿曇，如是之人，能共事也。所以者何？瞿曇，如是人者，清凈梵行。 
　　“瞿曇，猶諸根香，沉香為第一。所以者何？瞿曇，彼沉香者，于諸根香為最上故。瞿曇，猶諸娑羅樹香，赤栴檀為第一。所以者何？瞿曇，赤旃檀者于諸娑羅樹香為最上故。瞿曇，猶諸水華，青蓮華為第一。所以者何？瞿曇，青蓮華者于諸水華為最上故。瞿曇，猶諸陸華，修摩那華為第一。所以者何？瞿曇，修摩那華者于諸陸華為最上故。瞿曇，猶如世中諸有論士，沙門瞿曇為最第一。所以者何？沙門瞿曇論士能伏一切外道異學故。世尊，我今自歸于佛、法及比丘眾，惟愿世尊受我為優婆塞！從今日始，終身自歸，乃至命盡。” 
　　佛說如是，算數目揵連及諸比丘聞佛所說，歡喜奉行。  
中阿含經卷第三十六 梵志品瞿默目揵連經第四  
　　我聞如是：一時，佛般涅槃后不久，尊者阿難游王舍城。 
　　爾時，摩竭陀大臣雨勢治王舍城，為防跋耆故。于是，摩竭陀大臣雨勢遣瞿默目揵連田作人，往至竹林迦蘭哆園。 
　　爾時，尊者阿難過夜平旦，著衣持缽，為乞食故，入王舍城。于是，尊者阿難作是念：“且置王舍城乞食，我寧可往詣瞿默目揵連田作人所。”于是，尊者阿難往詣瞿默目揵連田作人所。 
　　梵志瞿默目揵連遙見尊者阿難來，即從座起，偏袒著衣，叉手向尊者阿難，白曰：“善來！阿難，久不來此，可坐此座。” 
　　尊者阿難即坐彼座，梵志瞿默目揵連與尊者阿難共相問訊，卻坐一面，白曰：“阿難，欲有所問，聽我問耶？” 
　　尊者阿難報曰：“目揵連，汝便可問，我聞當思。” 
　　則便問曰：“阿難，頗有一比丘與沙門瞿曇等耶？” 
　　尊者阿難與梵志瞿默目揵連共論此事時，爾時，摩竭陀大臣雨勢慰勞田作人，往詣梵志瞿默目揵連田作人所。 
　　摩竭陀大臣雨勢遙見尊者阿難坐在梵志瞿默目揵連田作人中，往詣尊者阿難所，共相問訊，卻坐一面，問曰：“阿難，與梵志瞿默目揵連共論何事？以何事故共會此耶？” 
　　尊者阿難答曰：“雨勢，梵志瞿默目揵連問我：‘阿難，頗有一比丘與沙門瞿曇等耶？’” 
　　摩竭陀大臣雨勢復問曰：“阿難，云何答彼？” 
　　尊者阿難答曰：“雨勢，都無一比丘與世尊等等。” 
　　摩竭陀大臣雨勢復問曰：“唯然，阿難，無一比丘與世尊等等。頗有一比丘為沙門瞿曇在時所立，此比丘我般涅槃后，為諸比丘所依，謂令汝等今所依耶？” 
　　尊者阿難答曰：“雨勢，都無一比丘為世尊所知、見，如來、無所著、等正覺在時所立，此比丘我般涅槃后，為諸比丘所依，謂令我等今所依者。” 
　　摩竭陀大臣雨勢復問曰：“阿難，唯然，無一比丘與沙門瞿曇等等；亦無一比丘為沙門瞿曇在時所立，此比丘我般涅槃后，為諸比丘所依，謂令汝等今所依者。頗有一比丘與眾共和集拜，此比丘世尊般涅槃后，為諸比丘所依，謂令汝等今所依。” 
　　尊者阿難答曰：“雨勢，亦無一比丘與眾共和集拜，此比丘世尊般涅槃后，為諸比丘所依，謂令我等今所依者。” 
　　摩竭陀大臣雨勢復問曰：“阿難，唯然，無一比丘與沙門瞿曇等等；亦無一比丘為沙門瞿曇在時所立，此比丘我般涅槃后，為諸比丘所依，謂令汝等今所依者；亦無一比丘與眾共和集拜，此比丘世尊般涅槃后，為諸比丘所依，謂令汝等今所依者。阿難，若爾者，汝等無所依，共和合、不諍、安隱，同一一教，合一水乳，快樂游行，如沙門瞿曇在時耶？ 
　　尊者阿難告曰：“雨勢，汝莫作是說，言我等無所依。所以者何？我等有所依耳！” 
　　摩竭陀大臣雨勢白曰：“阿難，前后所說何不相應？阿難向如是說：無一比丘與世尊等等；亦無一比丘為世尊所知、見，如來、無所著、等正覺在時所立，此比丘我般涅槃后，為諸比丘所依，謂令我等今所依者；亦無一比丘與眾共和集拜，此比丘世尊般涅槃后，為諸比丘所依，謂令我等今所依者。阿難，何因何緣今說我有所依耶？” 
　　尊者阿難答曰：“雨勢，我等不依于人而依于法。雨勢，我等若依村邑游行，十五日說從解脫時，集坐一處。若有比丘知法者，我等請彼比丘為我等說法。若彼眾清凈者，我等一切歡喜奉行彼比丘所說；若彼眾不清凈者，隨法所說，我等教作是。” 
　　摩竭陀大臣雨勢白曰：“阿難，非汝等教作是，但法教作是。阿難，如是少法、多法可得久住者。如是阿難等共和合、不諍、安隱，同一一教，合一水乳，快樂游行，如沙門瞿曇在時。” 
　　摩竭陀大臣雨勢復問曰：“阿難，頗有可尊敬耶？” 
　　尊者阿難答曰：“雨勢，有可尊敬。” 
　　雨勢白曰：“阿難，前后所說何不相應？阿難向如是說：無一比丘與世尊共等等；亦無一比丘為世尊在時所立，此比丘我般涅槃后，為諸比丘所依，謂令我等今所依者；亦無一比丘與眾共和集拜，此比丘世尊般涅槃后，為諸比丘所依，謂令我等今所依者。阿難，汝何因何緣今說有可尊敬耶？” 
　　尊者阿難答曰：“雨勢，世尊知、見，如來、無所著、等正覺說有十法而可尊敬。我等若見比丘有此十法者，則共愛敬、尊重、供養、宗奉，禮事于彼比丘。云何為十？ 
　　“雨勢，比丘修習禁戒，守護從解脫，又復善攝威儀禮節，見纖芥罪，常懷畏怖，受持學戒。雨勢，我等若見比丘極行增上戒者，則共愛敬、尊重、供養、宗奉，禮事于彼比丘。 
　　“復次，雨勢，比丘廣學多聞，守持不忘，積聚博聞，所謂法者，初妙、中妙、竟亦妙，有義有文，具足清凈，顯現梵行，如是諸法廣學，多聞誦習至千，意所推觀，明見深達。雨勢，我等若見比丘極多聞者，則共愛敬、尊重、供養、宗奉，禮事于彼比丘。 
　　“復次，雨勢，比丘作善知識，作善朋友，作善伴黨。雨勢，我等若見比丘極善知識者，則共愛敬、尊重、供養、宗奉，禮事于彼比丘。 
　　“復次，雨勢，比丘樂住遠離，成就二遠離，身及心也。雨勢，我等若見比丘極樂住遠離者，則共愛敬、尊重、供養、宗奉，禮事于彼比丘。 
　　“復次，雨勢，比丘樂于宴坐，內行正止，亦不離伺，成就于觀，增長空行。雨勢，我等若見比丘極樂宴坐者，則共愛敬、尊重、供養、宗奉，禮事于彼比丘。 
　　“復次，雨勢，比丘知足，衣取覆形，食取充軀，隨所游至，與衣缽俱，行無顧戀，猶如鷹鳥，與兩翅俱，飛翔空中。如是比丘知足，衣取覆形，食取充軀，隨所游至，與衣缽俱，行無顧戀。雨勢，我等若見比丘極知足者，則共愛敬、尊重、供養、宗奉，禮事于彼比丘。 
　　“復次，雨勢，比丘常行于念，成就正念，久所曾習，久所曾聞，恒憶不忘。雨勢，我等若見比丘極有正念者，則共愛敬、尊重、供養、宗奉，禮事于彼比丘。 
　　“復次，雨勢，比丘常行精進，斷惡不善，修諸善法，恒自起意，專一堅固，為諸善本，不舍方便。雨勢，我等若見比丘極精勤者，則共愛敬、尊重、供養、宗奉，禮事于彼比丘。 
　　“復次，雨勢，比丘修行智慧，觀興衰法，得如此智，圣慧明達，分別曉了，以正盡苦。雨勢，我等若見比丘極行慧者，則共愛敬、尊重、供養、宗奉，禮事于彼比丘。 
　　“復次，雨勢，比丘諸漏已盡，而得無漏，心解脫，慧解脫，自知、自覺、自作證成就游：生已盡，梵行已立，所作已辦，不更受有，知如真。雨勢，我等若見比丘諸漏盡者，則共愛敬、尊重、供養、宗奉，禮事于彼比丘。 
　　“雨勢，世尊知見，如來、無所著、等正覺說此十法而可尊敬。雨勢，我等若見比丘行此十法者，則共愛敬、尊重、供養、宗奉，禮事于彼比丘。” 
　　于是，彼大眾放高大音聲：“可修直道，非不可修。若修直道，非不可修者，隨世中阿羅訶愛敬、尊重、供養、禮事。若諸尊可修直道而能修者，是故世中阿羅訶愛敬、尊重、供養、禮事。” 
　　于是，摩竭陀大臣雨勢及其眷屬問曰：“阿難，今游何處？” 
　　尊者阿難答曰：“我今游行此王舍城竹林迦蘭哆園。” 
　　“阿難，竹林迦蘭哆園至可愛樂，整頓可喜，晝不喧鬧，夜則靜寂，無有蚊虻，亦無蠅蚤，不寒不熱。阿難，樂住竹林迦蘭哆園耶？” 
　　尊者阿難答曰：“如是，雨勢。如是，雨勢。竹林迦蘭哆園至可愛樂，整頓可喜，晝不喧鬧，夜則靜寂，無有蚊虻，亦無蠅蚤，不寒不熱。雨勢，我樂住竹林迦蘭哆園中。所以者何？以世尊擁護故。” 
　　是時，婆難大將在彼眾中，婆難大將白曰：“如是，雨勢。如是，雨勢。竹林迦蘭哆園至可愛樂，整頓可喜。晝不喧鬧，夜則靜寂，無有蚊虻，亦無蠅蚤，不寒不熱，彼尊者樂住竹林迦蘭哆園。所以者何？此尊者行伺、樂伺故。” 
　　摩竭陀大臣雨勢聞已，語曰：“婆難大將，沙門瞿曇昔時游行金鞞羅樂園中。婆難大將，爾時我數往詣彼，見沙門瞿曇。所以者何？沙門瞿曇行伺、樂伺，稱嘆一切伺。” 
　　尊者阿雖聞已，告曰：“雨勢，莫作是說：‘沙門瞿曇稱說一切伺。’所以者何？世尊或稱說伺，或不稱說。” 
　　摩竭陀大臣雨勢復問曰：“阿難，沙門瞿曇不稱說伺，不稱說何等伺？” 
　　尊者阿難答曰：“雨勢，或有一貪欲所纏而起貪欲，不知出要如真，彼為貪欲所障礙故，伺、增伺而重伺。雨勢，是謂第一伺，世尊不稱說。復次，雨勢，或有一瞋恚所纏而起瞋恚，不知出要如真，彼為瞋恚所障礙故，伺、憎伺而重伺。雨勢，是謂第二伺，世尊不稱說。復次，雨勢，睡眠所纏而起睡眠，不如出要如真，彼為睡眠所障礙故，伺、增伺而重伺。雨勢，是謂第三伺，世尊不稱說。復次，雨勢，疑惑所纏而起疑惑，不知出要如真，彼為疑惑所障礙故，伺、增伺而重伺。雨勢，是謂第四伺，世尊不稱說。雨勢，世尊不稱說此四伺。” 
　　摩竭陀大臣雨勢白曰：“阿難，此四伺可憎可憎處，沙門瞿曇不稱說。所以者何？正盡覺故。” 
　　摩竭陀大臣雨勢復問曰：“阿難，何等伺沙門瞿曇所稱說？” 
　　尊者阿難答曰：“雨勢，比丘者，離欲、離惡不善之法，至得第四禪成就游。雨勢，世尊稱說此四伺。” 
　　摩竭陀大臣雨勢白曰：“阿難，此四伺可稱可稱處，沙門瞿曇所稱。所以者何？以正盡覺故。阿難，我事煩猥，請退還歸。” 
　　尊者阿難告曰：“欲還隨意。” 
　　于是，摩竭陀大臣雨勢聞尊者阿難所說，善受善持，即從座起，繞尊者阿難三匝而去。 
　　是時，梵志瞿默目揵連于摩竭陀大臣雨勢去后不久，白曰：“阿難，我所問事，都不答耶？” 
　　尊者阿難告曰：“目揵連，我實不答。” 
　　梵志瞿默目揵連白曰：“阿難，我更有所問，聽我問耶？” 
　　尊者阿難答曰：“目揵連，汝便可問，我聞當思。” 
　　梵志瞿默目揵連即問曰：“阿難，若如來、無所著、等正覺解脫及慧解脫、阿羅訶解脫，此三解脫有何差別？有何勝如？” 
　　尊者阿難答曰：“目揵連，若如來、無所著、等正覺解脫及慧解脫、阿羅訶解脫，此三解脫無有差別，亦無勝如。” 
　　梵志瞿默目揵連白曰：“阿難，可在此食。” 
　　尊者阿難默然而受。 
　　梵志瞿默目揵連知默然受已，即從座起，自行澡水，極美凈妙，種種豐饒食啖含消，自手斟酌，極令飽滿；食訖舉器，行澡水竟，取一小床，別坐聽法。 
　　尊者阿難為彼說法，勸發渴仰，成就歡喜；無量方便為彼說法，勸發渴仰，成就歡喜已，尊者阿難所說如是，摩竭陀大臣雨勢眷屬，及梵志瞿默目揵連，聞尊者阿難所說，歡喜奉行。  
梵志品象跡喻經第五  
　　我聞如是：一時，佛游舍衛國，在勝林給孤獨園。 
　　爾時，卑盧異學平旦則從舍衛國出，往詣佛所，稽首作禮，卻座一面，佛為彼說法，勸發渴仰，成就歡喜；無量方便為彼說法，勸發渴仰，成就歡喜已，默然而住。卑盧異學，佛為說法，勸發渴仰，成就歡喜已，即從坐起，稽首佛足，繞三匝而去。 
　　爾時，生聞梵志乘極好白乘，與五百弟子俱，以平旦時從舍衛出，至無事處，欲教弟子諷讀經書。生聞梵志遙見卑盧異學來，便問：“婆蹉，晨起從何處來？” 
　　卑盧異學答曰：“梵志，我見世尊禮事、供養來。” 
　　生聞梵志問曰：“婆蹉，頗知沙門瞿曇空安靜處學智慧耶？” 
　　卑盧異學答曰：“梵志，何等人可知世尊空安靜處學智慧耶？梵志，若知世尊空安靜處學智慧者，亦當如彼。但，梵志，我所讀書有四句義，因四句義，我必信世尊、如來、無所著、等正覺，世尊所說法善，如來弟子圣眾善趣。梵志，譬善象師游無事處，于樹林間見大象跡，見已，必信彼象極大而有此跡。梵志，我亦如是，我所讀書有四句義，因四句義，我必信世尊、如來、無所著、等正覺，世尊所說法善，如來弟子圣眾善趣。 
　　“云何四句義？梵志，智慧剎利論士多聞決定，能伏世人，無所不知，則以諸見造作文章，行于世間。彼作是念：‘我往沙門瞿曇所，問如是如是事。若能答者，當復重問；若不能答，便伏舍去。’彼聞世尊游某村邑，便往彼所，見世尊已，尚不敢問，況復能伏？梵志，我所讀書，用得如此第一句義，我因此義，必信世尊、如來、無所著、等正覺，世尊所說法善，如來弟子圣眾善趣。 
　　“如是智慧梵志、智慧居士、智慧沙門論士多聞決定，能伏世人，無所不知，則以諸見造作文章，行于世間。彼作是念：‘我往沙門瞿曇所，問如是如是事。若能答者，當復重問；若不能答，便伏舍去。’彼聞世尊游某村邑，便往彼所，見世尊已，尚不敢問，況復能伏？梵志，我所讀書，用得如此第四句義，我因此義，必信世尊、如來、無所著、等正覺，世尊所說法善，如來弟子圣眾善趣。梵志，我所讀書有此四句義，我因此四句義故，必信世尊、如來、無所著、等正覺，世尊所說法善，如來弟子圣眾善趣。” 
　　生聞梵志語曰：“婆蹉，汝大供養沙門瞿曇，所因所緣，歡喜奉行。” 
　　卑盧異學答曰：“梵志，如是！如是！我極供養于彼世尊，亦極稱譽，一切世間亦應供養。” 
　　彼時，生聞梵志聞此義已，即從乘下，右膝著地，叉手向于勝林給孤獨園，再三作禮：“南無如來、無所著、等正覺。”如是至三已，還乘極好白乘，往詣勝林給孤獨園。到彼乘地，即便下乘，步進詣佛，共相問訊，卻坐一面。 
　　生聞梵志向與卑盧異學所共論事盡向佛說，世尊聞已，告曰：“梵志，卑盧異學說象跡喻，猶不善作，亦不具足。如象跡喻善作具足者，今為汝說，當善聽之。 
　　“梵志，譬善象師游無事處，于樹林間見大象跡，見已，必信彼象極大而有此跡。梵志，彼善象師或不信者，于此林中復有母象，名加梨[少/兔]，身極高大，彼有此跡，即尋此跡，復見大象跡，見已，必信彼象極大而有此跡。梵志，彼善象師或復不信，于此林中更有母象，名加羅梨，身極高大，彼有此跡，即尋此跡，復見大象跡，見已，必信彼象極大而有此跡。梵志，彼善象師或復不信，于此林中更有母象，名婆惒[少/兔]，身極高大，彼有此跡，即尋此跡，復見大象跡，見已，必信彼象極大而有此跡。彼尋此跡已，見大象跡，大象跡方極長極廣，周匝遍著，正深入地。及見彼象，或去或來，或住或走，或立或臥。見彼象已，便作是念：‘若有此跡，必是大象。’ 
　　“梵志，如是，若世中出如來、無所著、等正覺、明行成為、善逝、世間解、無上士、道法御、天人師，號佛、眾佑，彼于此世，天及魔、梵、沙門、梵志，乃至天、人，自知、自覺、自作證成就游：生已盡，梵行已立，所作已辦，不更受有，知如真。彼說法初妙、中妙、竟亦妙，有義有文，具足清凈，顯現梵行。彼所說法，或居士、居士子，聞已得信；于如來正法、律彼得信已，便作是念：‘在家至狹，塵勞之處；出家學道，發露曠大。我今在家，為鎖所鎖，不得盡形壽凈修梵行。我寧可舍于少財物及多財物，舍少親族及多親族，剃除須發，著袈裟衣，至信、舍家、無家、學道。’ 
　　“彼于后時，舍少財物及多財物，舍少親族及多親族，剃除須發，著袈裟衣，至信、舍家、無家、學道。彼出家已，舍親族相，受比丘要，修習禁戒，守護從解脫，又復善攝威儀禮節，見織芥罪，常懷畏怖，受持學戒。 
　　“彼離殺、斷殺，棄舍刀杖，有慚有愧，有慈悲心，饒益一切乃至昆蟲，彼于殺生凈除其心。彼離不與取、斷不與取，與而后取，樂于與取，常好布施，歡喜無吝，不望其報，彼于不與取凈除其心。彼離非梵行，斷非梵行，勤修梵行，精勤妙行，清凈無穢，離欲斷淫，彼于非梵行凈除其心。 
　　“彼離妄言、斷妄言、真諦言，樂真諦，住真諦，不移動，一切可信，不欺世間，彼于妄言凈除其心。彼離兩舌，斷于兩舌，行不兩舌，不破壞他；不聞此語彼，欲破壞此；不聞彼語此，欲破壞彼；離者欲合，合者歡喜；不作群黨，不樂群黨，不稱說群黨事，彼于兩舌凈除其心。彼離粗言，斷于粗言，若有所言，辭氣粗獷，惡聲逆耳，眾所不喜，眾所不愛，使他苦惱，令不得定，斷如是言；若有所言，清和柔潤，順耳入心，可喜可愛，使他安隱，言聲具了，不使人畏，令他得定，說如是言，彼于粗言凈除其心。彼離綺語，斷于綺言，時說、真說、法說、義說、止息說、樂止息說，事隨時得宜，善教善訶，彼于綺語凈除其心。 
　　“彼離治生，斷于治生，棄舍稱量及斗斛，亦不受貨，不縛束人，不望折斗量，不以小利侵欺于人，彼于治生凈除其心。彼離受寡婦、童女，斷受寡婦、童女，彼于受寡婦、童女凈除其心。彼離受奴婢，斷受奴婢，彼于受奴婢凈除其心。彼離受象、馬、牛、羊，斷受象、馬、牛、羊，彼于受象、馬、牛、羊凈除其心。彼離受雞、豬，斷受雞、豬，彼于受雞、豬凈除其心。彼離受田業、店肆，斷受田業、店肆，彼于受田業、店肆凈除其心。彼離受生稻、麥、豆，斷受生稻、麥、豆，彼于受生稻、麥、豆凈除其心。 
　　“彼離酒、斷酒，彼于飲酒凈除其心。彼離高廣大床，斷高廣大床，彼于高廣大床凈除其心。彼離華鬘、瓔珞、涂香、脂粉，斷華鬘、瓔珞、涂香、脂粉，彼于華鬘、瓔珞、涂香、脂粉凈除其心。彼離歌舞、倡妓及往觀聽，斷歌舞、倡妓及往觀聽，彼于歌舞、倡妓及往觀聽凈除其心。彼離受生色、像寶，斷受生色、像寶，彼于受生色、像寶凈除其心。彼離過中食，斷過中食，一食、不夜食、學時食，彼于過中食凈除其心。 
　　“彼已成就此圣戒聚，復行極知足，衣取覆形，食取充軀，隨所游至，與衣缽俱，行無顧戀，猶如鷹鳥，與兩翅俱，飛翔空中。彼已成就此圣戒聚，及極知足，復守護諸根，常念閉塞，念欲明達，守護念心而得成就，恒起正知。若眼見色，然不受相，亦不味色，謂忿諍故，守護眼根；心中不生貪伺、憂戚、惡不善法，趣向彼故，守護眼根。如是耳、鼻、舌、身，若意知法，然不受相，亦不味法，謂忿諍故，守護意根；心中不生貪伺、憂戚、惡不善法，趣向彼故，守護意根。 
　　“彼已成就此圣戒聚，及極知足，守護諸根，復正知出入，善觀分別，屈伸低仰，儀容庠序，善著僧伽梨及諸衣缽，行住坐臥，眠寤語默，皆正知之。彼已成就此圣戒聚，及極知足，守護諸根，正知出入，復獨住遠離，在無事處，或至樹下空安靜處、山巖石室、露地穰積，或至林中，或在冢間。彼已在無事處，或至樹下空安靜處，敷尼師檀，結跏趺坐，正身正愿，反念不向，斷除貪伺，心無有諍，見他財物諸生活具，不起貪伺，欲令我得，彼于貪伺凈除其心。 
　　“如是瞋恚、睡眠、掉悔、斷疑、度惑，于諸善法，無有猶豫，彼于疑惑凈除其心。彼斷此五蓋、心穢、慧羸，離欲、離惡不善之法，有覺有觀，離生喜樂，逮初禪成就游。梵志，是謂如來所屈，如來所行，如來所服。然彼不以此為訖。世尊、如來、無所著、等正覺，世尊所說法善，如來弟子圣眾善趣。 
　　“彼覺觀已息，內靜一心，無覺無觀，定生喜樂，逮第二禪成就游。梵志，是謂如來所屈，如來所行，如來所服。然彼不以此為訖。世尊、如來、無所著、等正覺，世尊所說法善，如來弟子圣眾善趣。 
　　“彼離喜欲，舍無求游，正念正智而身覺樂，謂圣所說、圣所舍、念、樂住、空，逮第三禪成就游。梵志，是謂如來所屈，如來所行，如來所服。然彼不以此為訖。世尊、如來、無所著、等正覺，世尊所說法善，如來弟子圣眾善趣。 
　　“彼樂滅、苦滅，喜、憂本已滅，不苦不樂、舍、念、清凈，逮第四禪成就游。梵志，是謂如來所屈，如來所行，如來所服。然彼不以此為訖。世尊、如來、無所著、等正覺，世尊所說法善，如來弟子圣眾善趣。 
　　“彼已得如是定心，清凈無穢，無煩柔軟，善住得不動心，趣向漏盡智通作證。彼知此苦如真，知此苦集，知此苦滅，知此苦滅道如真；知此漏如真，知此漏集，知此漏滅，知此漏滅道如真。彼如是知、如是見，欲漏心解脫，有漏、無明漏心解脫；解脫已，便知解脫：生已盡，梵行已立，所作已辦，不更受有，知如真。梵志，是謂如來所屈，如來所行，如來所服。彼以此為訖。世尊、如來、無所著、等正覺，世尊所說法善，如來弟子圣眾善趣。梵志，于意云何？如是象跡喻善作具足耶？” 
　　生聞梵志答曰：“唯然，瞿曇，如是象跡喻善作具足。” 
　　生聞梵志白曰：“世尊，我已知。善逝，我已解。世尊，我今自歸于佛、法及比丘眾，惟愿世尊受我為優婆塞！從今日始，終身自歸，乃至命盡。 
　　佛說如是，生聞梵志及卑盧異學聞佛所說，歡喜奉行。  
梵志品聞德經第六  
　　我聞如是：一時，佛游舍衛國，在勝林給孤獨園。 
　　爾時，生聞梵志中后彷佯，往詣佛所，共相問訊，卻坐一面，白曰：“瞿曇，我欲有所問，聽乃敢陳。” 
　　世尊告日：“梵志，恣汝所問。” 
　　生聞梵志即便問曰：“沙門瞿曇弟子或有在家，或有出家學道，以何義故博聞誦習耶？” 
　　世尊答曰：“梵志，我弟子或有在家，或出家學道，所以博聞誦習，欲自調御，欲自息止，自求滅訖。梵志，我弟子或有在家，或出家學道，以此義故博聞誦習。” 
　　生聞梵志復問曰：“瞿曇，博聞誦習有差別耶？博聞誦習有功德耶？” 
　　世尊答曰：“梵志，博聞誦習而有差別，博聞誦習則有功德。” 
　　生聞梵志復問曰：“瞿曇，博聞誦習有何差別？有何功德耶？” 
　　世尊答曰：“梵志，多聞圣弟子晝日作業，欲得其利，彼所作業敗壞不成。彼所作業敗壞不成已，然不憂戚、愁煩、啼哭，不椎身懊惱，亦不癡狂。梵志，若多聞圣弟子晝日作業，欲得其利，彼所作業敗壞不成。彼所作業敗壞不成已，然不憂戚、愁煩、啼哭，不椎身懊惱，亦不癡狂者。梵志，是謂博聞誦習而有差別，有此功德。 
　　“復次，梵志，多聞圣弟子所有愛念，異無散解，不復相應，與別離已，然不憂戚、愁煩、啼哭，不椎身懊惱，亦不癡狂。梵志，若多聞圣弟子所有愛念，異無散解，不復相應，與別離已，然不憂戚、愁煩、啼哭，不椎身懊惱，亦不癡狂者。梵志，是謂博聞誦習而有差別，有此功德。 
　　“復次，梵志，多聞圣弟子知所有財物皆悉無常，念出家學道。梵志，若多聞圣弟子知所有財物皆悉無常，念出家學道者。梵志，是謂博聞誦習而有差別，有此功德。 
　　“復次，梵志，多聞圣弟子知所有財物皆悉無常已，剃除須發，著袈裟衣，至信、舍家、無家、學道。梵志，若多聞圣弟子知所有財物皆悉無常已，剃除須發，著袈裟衣，至信、舍家、無家、學道者。梵志，是謂博聞誦習而有差別，有此功德。 
　　“復次，梵志，多聞圣弟子能忍饑渴、寒熱、蚊虻、蠅蚤，風日所逼、惡聲捶杖亦能忍之；身遇諸疾，極為苦痛，至命欲絕，諸不可樂皆能堪耐。梵志，若多聞圣弟子能忍饑渴、寒熱、蚊虻、蠅蚤，風日所逼、惡聲捶杖亦能忍之；身遇諸疾，極為苦痛，至命欲絕，諸不可樂皆能堪耐者。梵志，是謂博聞誦習而有差別，有此功德。 
　　“復次，梵志，多聞圣弟子堪耐不樂，生不樂已，心終不著。梵志，若多聞圣弟子堪耐不樂，生不樂已，心終不著者。梵志，是謂博聞誦習而有差別，有此功德。 
　　“復次，梵志，多聞圣弟子堪耐恐怖，生恐怖已，心終不著。梵志，若多聞圣弟子堪耐恐怖，生恐怖已，心終不著。梵志，是謂博聞誦習而有差別，有此功德。 
　　“復次，梵志，多聞圣弟子若生三惡不善之念，欲念、恚念及害念，為此三惡不善念已，心終不著。梵志，若多聞圣弟子若生三惡不善之念，欲念、恚念及害念，為此三惡不善念已，心終不著者。梵志，是謂博聞誦習而有差別，有此功德。 
　　“復次，梵志，多聞圣弟子離欲、離惡不善之法，至得第四禪成就游。梵志，若多聞圣弟子離欲、離惡不善之法，至得第四禪成就游者。梵志，是謂博聞誦習而有差別，有此功德。 
　　“復次，梵志，多聞圣弟子三結已盡，得須陀洹，不墮惡法，定趣正覺，極受七有，天上人間七往來已，則得苦邊。梵志，若多聞圣弟子三結已盡，得須陀洹，不墮惡法，定趣正覺，極受七有，天上人間七往來已，則得苦邊者。梵志，是謂博聞誦習而有差別，有此功德。 
　　“復次，梵志，多聞圣弟子三結已盡，淫、怒、癡薄，得一往來，天上人間一往來已，則得苦邊。梵志，若多聞圣弟子三結已盡，淫、怒、癡薄，得一往來，天上人間一往來已，則得苦邊者。梵志，是謂博聞誦習而有差別，有此功德。 
　　“復次，梵志，多聞圣弟子五下分結盡，生彼間已，便般涅槃，得不退法，不還此世。梵志，若多聞圣弟子五下分結盡，生彼間已，便般涅槃，得不退法，不還此世者。梵志，是謂博聞誦習而有差別，有此功德。 
　　“復次，梵志，多聞圣弟子有息解脫，離色得無色如其像定，身作證成就游，慧觀斷漏而知漏。梵志，若多聞圣弟子有息解脫，離色得無色如其像定，身作證成就游，慧觀斷漏而知漏者。梵志，是謂博聞誦習而有差別，有此功德。 
　　“復次，梵志，多聞圣弟子如意足、天耳、他心智、宿命智、生死智，諸漏已盡，得無漏，心解脫，慧解脫，于現法中自知、自覺、自作證成就游：生已盡，梵行已立，所作已辦，不更受有，知如真。梵志，若多聞圣弟子如意足、天耳、他心智、宿命智、生死智，諸漏已盡，得無漏，心解脫，慧解脫，于現法中自知、自覺、自作證成就游：生已盡，梵行已立，所作已辦，不更受有，知如真者。梵志，是謂博聞誦習而有差別，有此功德。” 
　　生聞梵志復問世尊：“此博聞誦習有此差別，有此功德，頗更有差別，更有功德，最上、最妙、最勝耶？” 
　　世尊答曰：“梵志，此博聞誦習有此差別，有此功德，更無差別，更無功德，最上、最妙、最勝者。” 
　　生聞梵志白曰：“世尊，我已知。善逝，我已解。世尊，我今自歸于佛、法及比丘眾，惟愿世尊受我為優婆塞！從今日始，終身自歸，乃至命盡。” 
　　佛說如是，生聞梵志聞佛所說，歡喜奉行。  
梵志品何苦經第七  
　　我聞如是：一時，佛游舍衛國，在勝林給孤獨園。 
　　爾時，生聞梵志中后彷徉，往詣佛所，共相問訊，卻坐一面，白曰：“瞿曇，我欲有所問，聽乃敢陳。” 
　　世尊告曰：“梵志，恣汝所問。” 
　　生聞梵志即便問曰：“瞿曇，在家者有何苦？出家學道者有何苦耶？” 
　　世尊答曰：“梵志，在家者，以不自在為苦；出家學道者，以自在為苦。” 
　　生聞梵志復問曰：“瞿曇，在家者云何以不自在為苦？出家學道者云何以自在為苦耶？” 
　　世尊答曰：“梵志，若在家者，錢不增長，金、銀、真珠、琉璃、水精悉不增長，畜牧、谷米及奴婢使亦不增長，爾時，在家憂苦愁戚，因此故在家者多有憂苦，多懷愁戚。梵志，若出家學道者行隨其欲，行隨恚癡，爾時，出家學道憂苦愁戚，因此故出家學道者多有憂苦，多懷愁戚。梵志，如是在家者以不自在為苦，出家學道者以自在為苦。” 
　　生聞梵志復問曰：“瞿曇，在家者有何樂？出家學道者有何樂耶？” 
　　世尊答曰：“梵志，在家者以自在為樂，出家學道者以不自在為樂。” 
　　生聞梵志復問曰：“瞿曇，在家者云何以自在為樂？出家學道者云何以不自在為樂耶？” 
　　世尊答曰：“梵志，若在家者錢得增長，金、銀、真珠、琉璃、水精皆得增長，畜牧、谷米及奴婢使亦得增長，爾時，在家快樂歡喜，因此故在家者多快樂歡喜。梵志，出家學道者行不隨欲，行不隨恚癡，爾時，出家學道快樂歡喜，因此故出家學道者多快樂歡喜。梵志，如是在家者以自在為樂，出家學道者以不自在為樂。” 
　　生聞梵志復問曰：“瞿曇，以何事故令天及人必無利義？以何事故令天及人必有利義？” 
　　世尊答曰：“梵志，若天及人共諍者，必無利義；若天及人不諍者，必有利義。” 
　　生聞梵志復問曰：“瞿曇，云何天及人共諍者必無利義？云何天及人不諍者必有利義耶？” 
　　世尊答曰：“梵志，若時天及人斗諍怨憎者，爾時，天及人憂苦愁戚，因此故天及人多有憂苦，多懷愁戚。梵志，若時天及人不斗諍、不怨憎者，爾時，天及人快樂歡喜，因此故天及人多快樂、多歡喜。梵志，如是天及人共諍者，必無利義；天及人不諍者，必有利義。” 
　　生聞梵志復問曰：“瞿曇，以何事故，令天及人必不得饒益，必得其苦？以何事故，令天及人必得饒益，必得其樂？” 
　　世尊答曰：“梵志，若天及人行于非法及行惡者，必不得益，必得其苦。若天及人能行如法，不行惡者，必得饒益，必得其樂。” 
　　生聞梵志復問曰：“瞿曇，天及人云何行于非法及行惡者，必不得益，必得其苦？天及人云何行如法，不行惡者，必得饒益，必得其樂？” 
　　世尊答曰：“梵志，天及人身行非法及行惡，口、意行非法及行惡者，爾時，天及人必當減損，阿修羅必當興盛。梵志，若天及人身行如法，守護其身，口、意行如法，守護口、意者，爾時，天及人必當興盛，阿修羅必當減損。梵志，如是天及人行于非法及行惡者，必得不益，必得其苦。梵志，如是天及人能行如法，不行惡者，必得饒益，必得其樂。” 
　　生聞梵志復問曰：“瞿曇，云何觀惡知識？” 
　　世尊答曰：“梵志，當觀惡知識猶如月也。” 
　　生聞梵志復問曰：“瞿曇，云何當觀惡知識猶如月耶？” 
　　世尊答曰：“梵志，如向盡月，日日稍減，宮殿亦減，光明亦減，形色亦減，日日盡去。梵志，有時月乃至于盡，都不復見。梵志，惡知識人于如來正法、律亦得其信，彼得信已，則于后時而不孝順，亦不恭敬，所行不順，不立正智，不趣向法次法，彼便失信，持戒、博聞、庶幾、智慧亦復失之。梵志，有時此惡知識教滅善法，猶如月盡。梵志，如是當觀惡知識猶如月也。” 
　　生聞梵志復問曰：“瞿曇，云何觀善知識？” 
　　世尊答曰：“梵志，當觀善知識猶如月也。” 
　　生聞梵志復問曰：“瞿曇，云何當觀善知識猶如月耶？” 
　　世尊答曰：“梵志，猶如月初生，少壯明凈，日日增長。梵志，或時月十五日，其殿豐滿。梵志，如是善知識于如來正法、律得信，彼得信已，而于后時孝順恭敬，所行隨順，立于正智，趣向法次法，彼增長信，持戒、博聞、庶幾、智慧亦復增長。梵志，有時彼善知識善法具足，如十五日月。梵志，如是當觀善知識猶如月也。” 
　　于是，世尊說此頌曰：  
　　“譬如月無垢，游于虛空界， 
　　　一切世星宿，悉翳其光明。 
　　　如是信博聞，庶幾無慳貪， 
　　　世間一切慳，悉翳施光明。 
　　　猶如有大龍，興起云雷電， 
　　　雨下極滂沛，充滿一切地。 
　　　如是信博聞，庶幾無慳貪， 
　　　施飲食豐足，樂勸增廣施。 
　　　如是極雷震，如天降時雨， 
　　　彼福雨廣大，施主之所雨。 
　　　錢財多名譽，得生于善處， 
　　　彼當受于福，死已生天上。”  
　　佛說如是，生聞梵志聞佛所說，歡喜奉行。  
中阿含經卷第三十七 梵志品何欲經第八  
　　我聞如是：一時，佛游舍衛國，在勝林給孤獨園。 
　　爾時，生聞梵志中后彷徉，往詣佛所，共相問訊，卻坐一面，白曰：“瞿曇，欲有所問，聽乃敢陳。” 
　　世尊告曰：“恣汝所問。” 
　　梵志即便問曰：“瞿曇，剎利何欲、何行、何立、何依、何訖耶？” 
　　世尊答曰：“剎利者，欲得財物，行于智慧，所立以刀，依于人民，以自在為訖。” 
　　生聞梵志問曰：“瞿曇，居士何欲、何行、何立、何依、何訖耶？” 
　　世尊答曰：“居士者，欲得財物，行于智慧，立以技術，依于作業，以作業竟為訖。” 
　　生聞梵志問曰：“瞿曇，婦人何欲、何行、何立、何依、何訖耶？” 
　　世尊答曰：“婦人者，欲得男子，行于嚴飾，立以兒子，依于無對，以自在為訖。” 
　　生聞梵志問曰：“瞿曇，偷劫何欲、何行、何立、何依、何訖耶？” 
　　世尊答曰：“偷劫者，欲不與取，行隱藏處，所立以刀，依于暗冥，以不見為訖。” 
　　生聞梵志問曰：“瞿曇，梵志何欲、何行、何立、何依、何訖耶？” 
　　世尊答曰：“梵志者，欲得財物，行于智慧，立以經書，依于齋戒，以梵天為訖。” 
　　生聞梵志問曰：“瞿曇，沙門何欲、何行、何立、何依、何訖耶？” 
　　世尊答曰：“沙門者，欲得真諦，行于智慧，所立以戒，依于無處，以涅槃為訖。” 
　　生聞梵志白曰：“世尊，我已知。善逝，我已解。世尊，我今自歸于佛、法及比丘眾，惟愿世尊受我為優婆塞！從今日始，終身自歸，乃至命盡。” 
　　佛說如是，生聞梵志聞佛所說，歡喜奉行。  
梵志品郁瘦歌邏經第九  
　　我聞如是：一時，佛游王舍城，在竹林迦蘭哆園。 
　　爾時，郁瘦歌邏梵志中后彷徉，往詣佛所，共相問訊，卻坐一面，白曰：“瞿曇，欲有所問，聽乃敢陳。” 
　　世尊告曰：“恣汝所問。” 
　　郁瘦歌邏梵志即便問曰：“瞿曇，梵志為四種姓施設四種奉事，為梵志施設奉事，為剎利、居士、工師施設奉事。瞿曇，梵志為梵志施設奉事，梵志應奉事梵志，剎利、居士、工師亦應奉事梵志。瞿曇，此四種姓應奉事梵志。瞿曇，梵志為剎利施設奉事，剎利應奉事剎利，居士、工師、亦應奉事剎利。瞿曇，此三種姓應奉事剎利。瞿曇，梵志為居士施設奉事，居士應奉事居士，工師亦應奉事居士。瞿曇，此二種姓應奉事居士。瞿曇，梵志為工師施設奉事，工師應奉事工師，誰復下賤應施設奉事工師？唯工師奉事工師。” 
　　世尊問曰：“梵志，諸梵志頗自知為四種姓施設四種奉事，為梵志施設奉事，為剎利、居士、工師施設奉事耶？” 
　　郁瘦歌邏梵志答曰：“不知也。瞿曇，但諸梵志自作是說：‘我于此世，天及魔、梵、沙門、梵志，從人至天，梵志不自知為四種姓施設四種奉事，為梵志施設奉事，為剎利、居士、工師施設奉事。’” 
　　世尊告曰：“梵志，猶如有人，強與他肉，而作是說：‘士夫可食，當與我值。’梵志，汝為諸梵志說亦復如是。所以者何？梵志不自知為四種姓施設四種奉事，為梵志施設奉事，為剎利、居士、工師施設奉事。” 
　　世尊問曰：“梵志，云何奉事？若有奉事，因奉事故，有如無勝者，為是奉事耶？若有奉事，因奉事故，有勝無如者，為是奉事耶？梵志，若奉事梵志，因奉事故，有如無勝者，為是奉事耶？奉事剎利、居士、工師，因奉事故，有如無勝者，為是奉事耶？梵志，若奉事梵志，因奉事故，有勝無如者，為是奉事耶？奉事剎利、居士、工師，因奉事故，有勝無如者，為是奉事耶？” 
　　郁瘦歌邏梵志答曰：“瞿曇，若我奉事，因奉事故，有如無勝者，我不應奉事彼。若我奉事，因奉事故，有勝無如者，我應奉事彼。瞿曇，若奉事梵志，因奉事故，有如無勝者，我不應奉事彼；奉事剎利、居士、工師，因奉事故，有如無勝者，我不應奉事彼。瞿曇，若奉事梵志，因奉事故，有勝無如者，我應奉事彼；奉事剎利、居士、工師，因奉事故，有勝無如者，我應奉事彼。” 
　　世尊告曰：“梵志，若更有梵志來，非愚非癡，亦非顛倒，心無顛倒，自由自在，我問彼梵志：‘于意云何？若有奉事，因奉事故，有如無勝者，為是奉事耶？若有奉事，因奉事故，有勝無如者，為是奉事耶？梵志，若奉事梵志，因奉事故，有如無勝者，為是奉事耶？奉事剎利、居士、工師，因奉事故，有如無勝者，為是奉事耶？梵志，若奉事梵志，因奉事故，有勝無如者，為是奉事耶？奉事剎利、居士、工師，因奉事故，有勝無如者，為是奉事耶？’ 
　　“梵志，彼梵志非愚非癡，亦非顛倒，心無顛倒，自由自在，答我曰：‘瞿曇，若我奉事，因奉事故，有如無勝者，我不應奉事彼。若我奉事，因奉事故，有勝無如者，我應奉事彼。瞿曇，若奉事梵志，因奉事故，有如無勝者，我不應奉事彼；奉事剎利、居士、工師，因奉事故，有如無勝者，我不應奉事彼。瞿曇，若奉事梵志，因奉事故，有勝無如者，我應奉事彼；奉事剎利、居士、工師，因奉事故，有勝無如者，我應奉事彼。’” 
　　世尊問曰：“梵志，于意云何？若有奉事，因奉事故，失信、戒、博聞、庶幾、智慧者，為是奉事耶？若有奉事，因奉事故，增益信、戒、博聞、庶幾、智慧者，為是奉事耶？梵志，若奉事梵志，因奉事故，失信、戒、博聞、庶幾、智慧者，為是奉事耶？奉事剎利、居士、工師，因奉事故，失信、戒、博聞、庶幾、智慧者，為是奉事耶？梵志，若奉事梵志，因奉事故，增益信、戒、博聞、庶幾、智慧者，為是奉事耶？奉事剎利、居士、工師，因奉事故，增益信、戒、博聞、庶幾、智慧者，為是奉事耶？” 
　　郁瘦歌邏梵志答曰：“瞿曇，若我奉事，因奉事故，失信、戒、博聞、庶幾、智慧者，我不應奉事彼。若我奉事，因奉事故，增益信、戒、博聞、庶幾、智慧者，我應奉事彼。瞿曇，若奉事梵志，因奉事故，失信、戒、博聞、庶幾、智慧者，我不應奉事彼；奉事剎利、居士、工師，因奉事故，失信、戒、博聞、庶幾、智慧者，我不應奉事彼。瞿曇，若奉事梵志，因奉事故，增益信、戒、博聞、庶幾、智慧者，我應奉事彼；奉事剎利、居士、工師，因奉事故，增益信、戒、博聞、庶幾、智慧者，我應奉事彼。” 
　　世尊告曰：“梵志，若更有梵志來，非愚非癡，亦非顛倒，心無顛倒，自由自在，我問彼梵志：‘于意云何？若有奉事，因奉事故，失信、戒、博聞、庶幾、智慧者，為是奉事耶？若有奉事，因奉事故，增益信、戒、博聞、庶幾、智慧者，為是奉事耶？梵志，若奉事梵志，因奉事故，失信、戒、博聞、庶幾、智慧者，為是奉事耶？奉事剎利、居士、工師，因奉事故，失信、戒、博聞、庶幾、智慧者，為是奉事耶？梵志，若奉事梵志，因奉事故，增益信、戒、博聞、庶幾、智慧者，為是奉事耶？奉事剎利、居士、工師，因奉事故，增益信、戒、博聞、庶幾、智慧者，為是奉事耶？’ 
　　“梵志，彼梵志非愚非癡，亦非顛倒，心無顛倒，自由自在，亦如是答我曰：‘瞿曇，若我奉事，因奉事故，失信、戒、博聞、庶幾、智慧者，我不應奉事彼。若我奉事，因奉事故，增益信、戒、博聞、庶幾、智慧者，我應奉事彼。瞿曇，若奉事梵志，因奉事故，失信、戒、博聞、庶幾、智慧者，我不應奉事彼；奉事剎利、居士、工師，因奉事故，失信、戒、博聞、庶幾、智慧者，我不應奉事彼。瞿曇，若奉事梵志，因奉事故，增益信、戒、博聞、庶幾、智慧者，我應奉事彼；奉事剎利、居士、工師，因奉事故，增益信、戒、博聞、庶幾、智慧者，我應奉事彼。’” 
　　郁瘦歌邏梵志白曰：“瞿曇，梵志為四種姓施設四種自有財物，為梵志施設自有財物，為剎利、居士、工師施設自有財物。瞿曇，梵志為梵志施設自有財物者，瞿曇，梵志為梵志施設乞求自有財物。若梵志輕慢乞求者，則便輕慢自有財物；輕慢自有財物已，則便失利。猶如放牛人不能看牛者，則便失利。如是，瞿曇，梵志為梵志施設乞求自有財物。若梵志輕慢乞求者，則便輕慢自有財物；輕慢自有財物已，則便失利。 
　　“瞿曇，梵志為剎利施設自有財物者，瞿曇，梵志為剎利施設弓箭自有財物。若剎利輕慢弓箭者，則便輕慢自有財物；輕慢自有財物已，則便失利。猶如放牛人不能看牛者，則便失利。如是，瞿曇，梵志為剎利施設弓箭自有財物。若剎利輕慢弓箭者，則便輕慢自有財物；輕慢自有財物已，則便失利。瞿曇，梵志為居士施設自有財物者，瞿曇，梵志為居士施設田作自有財物。若居士輕慢田作者，則便輕慢自有財物；輕慢自有財物已，則便失利。猶如放牛人不能看牛者，則便失利。如是，瞿曇，梵志為居士施設田作自有財物。若居士輕慢田作者，則便輕慢自有財物；輕慢自有財物已，則便失利。瞿曇，梵志為工師施設自有財物者，瞿曇，梵志為工師施設麻自有財物。若工師輕慢麻者，則便輕慢自有財物；輕慢自有財物已，則便失利。猶如放牛人不能看牛者，則便失利。如是，瞿曇，梵志為工師施設麻自有財物。若工師輕慢麻者，則便輕慢自有財物；輕慢自有財物已，則便失利。” 
　　世尊問曰：“梵志，諸梵志頗自知為四種姓施設四種自有財物，為梵志施設自有財物，為剎利、居士、工師施設自有財物耶？” 
　　郁瘦歌邏梵志答曰：“不知也。瞿曇，但諸梵志自說：‘我于此世，天及魔、梵、沙門、梵志，從人至天，不自知為四種姓施設四種自有財物，為梵志施設自有財物，為剎利、居士、工師施設自有財物。’” 
　　世尊告曰：“梵志，猶如有人，強與他肉，而作是說：‘士夫可食，當與我值。’梵志，汝為諸梵志說亦復如是。所以者何？梵志不自知為四種姓施設四種自有財物，為梵志施設自有財物，為剎利、居士、工師施設自有財物。如是，梵志，我自善解、善知諸法，為人施設息止法、滅訖法、覺道法、善趣法、施設自有財物。” 
　　世尊問曰：“梵志，于意云何？頗有梵志于此虛空不著、不縛、不觸、不礙，剎利、居士、工師不然耶？” 
　　郁瘦歌邏梵志答曰：“瞿曇，梵志于此虛空不著、不縛、不觸、不礙，剎利、居士、工師亦然如是。” 
　　“梵志，我自善解、善知諸法，為人施設息止法、滅訖法、覺道法、善趣法，施設自有財物。”世尊問曰：“梵志，于意云何？頗有梵志能行慈心，無結、無怨、無恚、無諍，剎利、居士、工師不然耶？” 
　　郁瘦歌邏梵志答曰：“瞿曇，梵志能行慈心，無結、無怨、無恚、無諍，剎利、居士、工師亦然如是。” 
　　“梵志，我自善解、善知諸法，為人施設息止法、滅訖法、覺道法、善趣法，施設自有財物。”世尊問曰：“梵志，于意云何？若百種人來，或有一人而語彼曰：‘汝等共來，若有生剎利族、梵志族者，唯彼能持澡豆至水洗浴，去垢極凈。’梵志，于意云何？為剎利族、梵志族者，彼能持澡豆至水洗浴，去垢極凈耶？為居士族、工師族者，彼不能持澡豆至水洗浴，去垢極凈耶？為一切百種人皆能持澡豆至水洗浴，去垢極凈耶？” 
　　郁瘦歌邏梵志答日：“瞿曇，彼一切百種人皆能持澡豆至水洗浴，去垢極凈。” 
　　“如是，梵志，我自善解、善知諸法，為人施設息止法、滅訖法、覺道法、善趣法，施設自有財物。”世尊問曰：“梵志，于意云何？若百種人來，或有一人而語彼曰：‘汝等共來，若生剎利族、梵志族者，唯彼能以極燥娑羅及旃檀木用作火母，以鉆鉆之，生火長養。’梵志，于意云何？為剎利族、梵志族者，彼能以極燥娑羅及旃檀木用作火母，以鉆鉆之，生火長養耶？為居士族、工師族者，彼當以燥豬狗槽、伊蘭檀木及余弊木用作火母，以鉆鉆之，生火長養耶？為一切百種人皆能以若干種木用作火母，以鉆鉆之，生火長養耶？” 
　　郁瘦歌邏梵志答口：“瞿曇，彼一切百種人皆能以若干種木用作火母，以鉆鉆之，生火長養。” 
　　“如是，梵志，我自善解、善知諸法，為人施設息止法、滅訖法、覺道法、善趣法，施設自有財物。”世尊問曰：“梵志，于意云何？若彼百種人皆以若干種木用作火母，以鉆鉆之，生火長養，彼一切火皆有焰、有色、有熱、有光，皆能作火事。為彼火獨有焰、有色、有熱、有光，能作火事耶？為彼火獨無焰、無色、無熱、無光，不能作火事耶？為彼一切為皆有焰、有色、有熱、有光，皆能作火事耶？” 
　　郁瘦歌邏梵志答曰：“瞿曇，若百種人皆以若干種木用作火母，以鉆鉆之，生火長養者，彼一切火皆有焰、有色、有熱、有光，皆能作火事。若彼火獨有焰、有色、有熱、有光，能為火事者，終無是處。若彼火獨無焰、無色、無熱、無光，不能為火事者，亦無是處。但，瞿曇，彼一切火皆有焰、有色、有熱、有光，皆能作火事。” 
　　“如是，梵志，我自善解、善知諸法，為人施設息止法、滅訖法、覺道法、善趣法，施設自有財物。”世尊問曰：“梵志，于意云何？若彼百種人皆以若干種木用作火母，以鉆鉆之，生火長養。彼或有人以燥草木著其火中，生焰、生色、生熱、生煙，頗有焰、色、熱、煙，焰、色、熱、煙而差別耶？” 
　　郁瘦歌邏梵志答曰：“瞿曇，若彼百種人皆以若干種木用作火母，以鉆鉆之，生火長養。彼若有人以燥草木著其火中，生焰、生色、生熱、生煙，我于彼火焰、色、熱、煙，焰、色、熱、煙不能施設有差別也。” 
　　世尊告曰：“梵志，如是我所得火，所得不放逸，能滅放逸及貢高慢，我于此火，火亦不能施設有差別也。” 
　　郁瘦歌邏梵志白曰：“世尊，我已知。善逝，我已解。世尊，我今自歸于佛、法及比丘眾，惟愿世尊受我為優婆塞！從今日始，終身自歸，乃至命盡。” 
　　佛說如是，郁瘦歌邏梵志聞佛所說，歡喜奉行。  
梵志阿攝和經第十  
　　我聞如是：一時，佛游舍衛國，在勝林給孤獨園。 
　　爾時，眾多梵志于拘薩羅，集在學堂，共論此事：“梵志種勝，余者不如；梵志種白，余者皆黑；梵志得清凈，非梵志不得清凈；梵志梵天子，從彼口生，梵梵所化；而沙門瞿曇說四種姓皆悉清凈，施設顯示。”彼作是念：“諸賢，為誰有力能至沙門瞿曇所？則以此事如法難詰。”彼復作是念：“阿攝惒邏延多那摩納為父母所舉，受生清凈，乃至七世父母不絕種族，生生無惡，博聞總持，誦過四典經，深達因、緣、正、文、戲五句說。阿攝惒邏延多那摩納有力能至沙門瞿曇所，則以此事如法難詰。諸賢，可共詣阿攝惒邏延多那摩納所，向說此事，隨阿攝惒邏延多那摩納所說，我等當受。” 
　　于是，拘薩羅眾多梵志即詣阿攝惒邏延多那摩納所，共相問訊，卻坐一面，語曰：“摩納，我等眾多梵志于拘薩羅，集在學堂，共論此事：‘梵志種勝，余者不如；梵志種白，余者皆黑；梵志得清凈，非梵志不得清凈；梵志梵天子，從彼口生，梵梵所化；而沙門瞿曇說四種姓皆悉清凈，施設顯示。’我等作是念：‘諸賢，為誰有力能至沙門瞿曇所？則以此事如法難詰。’我等復作是念：‘阿攝惒邏延多那摩納為父母所舉，受生清凈，乃至七世父母不絕種族，生生無惡，博聞總持，誦過四典經，深達因、緣、正、文、戲五句說。阿攝惒邏延多那摩納有力能至沙門瞿曇所，則以此事如法難詰。’愿阿攝惒邏延多那摩納往詣沙門瞿曇所，則以此事如法難詰。” 
　　阿攝惒邏延多那摩納語諸梵志曰：“諸賢，沙門瞿曇如法說法，若如法說法者，不可難詰也。” 
　　拘薩羅眾多梵志語曰：“摩納，汝未有屈事，未可豫自伏。所以者何？阿攝惒邏延多那摩納為父母所舉，受生清凈，乃至七世父母不絕種族，生生無惡，博聞總持，誦過四典經，深達因、緣、正、文、戲五句說。阿攝惒邏延多那摩納有力能至沙門瞿曇所，則以此事如法難詰。愿阿攝惒邏延多那摩納往詣沙門瞿曇所，則以此事如法難詰。” 
　　阿攝惒邏延多那摩納為拘薩羅眾多梵志默然而受。于是，阿攝惒邏延多那摩納與彼拘薩羅眾多梵志往詣佛所，共相問訊，卻坐一面，白曰：“瞿曇，欲有所問，聽我問耶？” 
　　世尊告曰：“摩納，恣汝所問。” 
　　阿攝惒邏延多那便問曰：“瞿曇，諸梵志等作如是說：‘梵志種勝，余者不如；梵志種白，余者皆黑；梵志得清凈，非梵志不得清凈；梵志梵天子，從彼口生，梵梵所化。’未知沙門瞿曇當云何說？” 
　　世尊告曰：“我今問汝，隨所解答。摩納，頗聞余尼及劍浮國有二種姓，大家及奴，大家作奴，奴作大家耶？” 
　　阿攝惒邏延多那摩納答曰：“瞿曇，我聞余尼及劍浮國有二種姓，大家及奴，大家作奴，奴作大家也。” 
　　“如是，摩納，梵志若正趣者，彼得善解，自知如法；剎利、居士、工師若正趣者，亦得善解，自知如法。” 
　　阿攝惒邏延多那摩納白曰：“瞿曇，甚奇！甚特！快說此喻，但諸梵志作如是說：‘梵志種勝，余者不如；梵志種白，余者皆黑；梵志得清凈，非梵志不得清凈；梵志梵天子，從彼口生，梵梵所化。’” 
　　世尊問曰：“摩納，于意云何？頗獨有梵志于此虛空不著不縛，不觸不礙，剎利、居士、工師為不然耶？” 
　　阿攝惒邏延多那摩納答曰：“瞿曇，梵志于此虛空不著不縛，不觸不礙，剎利、居士、工師亦然。” 
　　“如是，摩納，梵志若正趣者，彼得善解，自知如法；剎利、居士、工師若正趣者，亦得善解，自知如法。” 
　　阿攝惒邏延多那摩納白曰：“瞿曇，甚奇！甚特！快說此喻，但諸梵志作如是說：‘梵志種勝，余者不如；梵志種白，余者皆黑；梵志得清凈，非梵志不得清凈；梵志梵天子，從彼口生，梵梵所化。’” 
　　世尊問曰：“摩納，于意云何？頗獨有梵志能行慈心，無結無怨，無恚無諍，剎利、居士、工師不然耶？” 
　　阿攝惒邏延多那摩納答曰：“瞿曇，梵志能行慈心，無結無怨，無恚無諍，剎利、居士、工師亦然。” 
　　“如是，摩納，梵志若正趣者，彼得善解，自知如法；剎利、居士、工師若正趣者，亦得善解，自知如法。” 
　　阿攝惒邏延多那摩納白曰：“瞿曇，甚奇！甚特！快說此喻，但諸梵志作如是說：‘梵志種勝，余者不如；梵志種白，余者皆黑；梵志得清凈，非梵志不得清凈；梵志梵天子，從彼口生，梵梵所化。’” 
　　世尊問曰：“摩納，于意云何？若百種人來，或有一人而語彼曰：‘汝等共來，若生剎利族、梵志族者，唯彼能持澡豆至水洗浴，去垢極凈。’摩納，于意云何？為剎利族、梵志族者，彼能持澡豆至水洗浴，去垢極凈耶？為居士族、工師族者，彼不能持澡豆至水洗浴，去垢極凈耶？為一切百種人皆能持澡豆至水洗浴，去垢極凈耶？” 
　　阿攝惒邏延多那摩納答曰：“瞿曇，彼一切百種人皆能持澡豆至水洗浴，去垢極凈。” 
　　“如是，摩納，梵志若正趣者，彼得善解，自知如法；剎利、居士、工師若正趣者，亦得善解，自知如法。” 
　　阿攝惒邏延多那摩納白曰：“瞿曇，甚奇！甚特！快說此喻，但諸梵志作如是說：‘梵志種勝，余者不如；梵志種白，余者皆黑；梵志得清凈，非梵志不得清凈；梵志梵天子，從彼口生，梵梵所化。’” 
　　世尊問曰：“摩納，于意云何？若百種人來，或有一人而語彼曰：‘汝等共來，若生剎利族、梵志族者，唯彼能以極燥娑羅及旃檀木用作火母，以鉆鉆之，生火長養。’摩納，于意云何？為剎利族、梵志族者，彼能以極燥娑羅及旃檀木用作火母，以鉆鉆之，生火長養耶？為居士族、工師族者，彼當以燥豬狗槽及伊蘭檀木及余弊木用作火母，以鉆鉆之，生火長養耶？為一切百種人皆能以若干種木用作火母，以鉆鉆之，生火長養耶？” 
　　阿攝惒邏延多那摩納答曰：“瞿曇，彼一切百種人皆能以若干種木用作火母，以鉆鉆之，生火長養。” 
　　“如是，摩納，梵志若正趣者，彼得善解，自知如法；剎利、居士、工師若正趣者，亦得善解，自知如法。” 
　　阿攝惒邏延多那摩納白曰：“瞿曇，甚奇！甚特！快說此喻，但諸梵志作如是說：‘梵志種勝，余者不如；梵志種白，余者皆黑；梵志得清凈，非梵志不得清凈；梵志梵天子，從彼口生，梵梵所化。’” 
　　世尊問曰：“摩納，于意云何？若彼百種人皆以若干種木用作火母，以鉆鉆之，生火長養，彼一切火皆有焰、有色、有熱、有光，皆能作火事。為彼火獨有焰、有色、有熱、有光，能作火事耶？為彼火獨無焰、無色、無熱、無光，不能作火事耶？為彼一切火皆有焰、有色、有熱、有光，皆能作火事耶？” 
　　阿攝惒邏延多那摩納白曰：“瞿曇，若彼百種人皆以若干種木用作火母，以鉆鉆之，生火長養者，彼一切火皆有焰、有色、有熱、有光，皆能作火事。若彼火獨有焰、有色、有熱、有光，能為火事者，終無是處。若彼火獨無焰、無色、無熱、無光，不能為火事者，亦無是處。瞿曇，但彼一切火皆有焰、有色、有熱、有光，皆能作火事。” 
　　“如是，摩納，梵志若正趣者，彼得善解，自知如法；剎利、居士、工師若正趣者，亦得善解，自知如法。” 
　　阿攝惒邏延多那摩納白曰：“瞿曇，甚奇！甚特！快說此喻，但諸梵志作如是說：‘梵志種勝，余者不如；梵志種白，余者皆黑；梵志得清凈，非梵志不得清凈；梵志梵天子，從彼口生，梵梵所化。’” 
　　世尊告曰：“摩納，若此身隨所生者，即彼之數。若生梵志族者，即梵志族數。若生剎利、居士、工師族者，即工師族數。摩納，猶若如火，隨所生者，即彼之數。若因木生者，即木火數。若因草糞薪生者，即薪火數。如是，摩納，此身隨所生者，即彼之數。若生梵志族者，即梵志族數。若生剎利、居士、工師族者，即工師族數。” 
　　世尊問曰：“摩納，于意云何？若剎利女與梵志男共合會者，彼因合會，后便生子，或似父，或似母，或不似父母。汝云何說？彼為剎利？為梵志耶？” 
　　阿攝惒邏延多那摩納答曰：“瞿曇，剎利女與梵志男共合會者，彼因合會，后便生子，或似父，或似母，或不似父母，我不說彼剎利，亦不說梵志。瞿曇，我但說彼他身。” 
　　“如是，摩納，此身隨所在者，即彼之數。若生梵志族者，即梵志族數。若生剎利、居士、工師族者，即工師族數。” 
　　世尊問曰：“摩納，若梵志女與剎利男共合會者，彼因合會，后便生子，或似父，或似母，或不似父母。汝云何說？彼為梵志？為剎利耶？” 
　　阿攝惒邏延多那摩納答曰：“瞿曇，梵志女與剎利男共合會者，彼因合會，后便生子，或似父，或似母，或不似父母，我不說彼梵志，亦不說剎利。瞿曇，我但說彼他身。” 
　　“如是，摩納，此身隨所生者，既彼之數。若生梵志族者，即梵志族數。若生剎利、居士、工師族者，即工師族數。” 
　　世尊問曰：“摩納，于意云何？若人有眾多草馬，放一父驢，于中一草馬與父驢共合會，彼因合會，后便生駒。汝云何說？彼為驢？為馬耶？” 
　　阿攝惒暹延多那摩納答曰：“瞿曇，若有馬與驢共合會，彼因合會，后便生駒，我不說彼驢，亦不說馬。瞿曇，我但說彼騾也。” 
　　“如是，摩納，若此身隨所生者，即彼之數。若生梵志族者，即梵志族數。若生剎利、居士、工師族者，即工師族數。” 
　　世尊告曰：“摩納，乃往昔時有眾多仙人共住無事高處，生如是惡見：‘梵志種勝，余者不如；梵志種白，余者皆黑；梵志得清凈，非梵志不得清凈；梵志梵天子，從彼口生，梵梵所化。’ 
　　“于是，阿私羅仙人提鞞邏聞眾多仙人共住無事高處，生如是惡見已，著袈裟衣，以袈裟巾裹頭，拄杖持傘，著白衣，不從門入，至仙人住處靜室經行。于是，共住無事高處有一仙人見阿私羅仙人提鞞邏著袈裟衣，以袈裟巾裹頭，拄杖持傘，著白衣履，不從門入，至仙人住處靜室經行；見已，往詣共住無事高處眾多仙人所，便作是語：‘諸賢，今有一人著袈裟衣，以袈裟巾裹頭，拄杖持傘，著白衣履，不從門入，至仙人住處靜室經行，我等寧可共往咒之：“汝作灰！汝作灰耶！”’ 
　　“于是，共住無事高處眾多仙人即往詣彼阿私羅仙人提鞞邏所，到已共咒：‘汝作灰！汝作灰！’如其咒法咒之汝作灰汝作灰者，如是如是，光顏益好，身體悅澤。彼眾多仙人便作是念：‘我等本咒汝作灰！汝作灰者，彼即作灰。我今咒此人汝作灰！汝作灰！我等如其咒法咒此人，此人光顏益好，身體悅澤，我寧可問。’即便問之：‘汝為是誰？’阿私羅仙人提鞞邏答曰：‘諸賢，汝等頗聞有阿私羅仙人提鞞邏耶？’答曰：‘聞有阿私羅仙人提鞞邏。’復語曰：‘我即是也。’彼眾多仙人即共辭謝阿私羅仙人提鞞邏曰：‘愿為忍恕！愿為忍恕！我等不知尊是阿私羅仙人提鞞邏耳！’于是，阿私羅仙人提鞞邏語諸仙人曰：‘我已相恕，汝等實生惡見：梵志種勝，余者不如；梵志種白，余者皆黑；梵志得清凈，非梵志不得清凈；梵志梵天子，從彼口生，梵梵所化。’彼諸仙人答曰：‘如是，阿私羅。’ 
　　“復問諸仙人曰：‘汝等為自知己父耶？’彼諸仙人答曰：‘知也，彼梵志取梵志婦，非非梵志，彼父復父，乃至七世父。彼梵志取梵志婦，非非梵志。’阿私羅復問諸仙人曰：‘汝等為自知己母耶？’彼諸仙人答曰：‘知也，彼梵志取梵志夫，非非梵志，彼母復母，乃至七世母。彼梵志取梵志夫，非非梵志。’阿私羅復問諸仙人曰：‘汝等頗自知受胎耶？’彼諸仙人答曰：‘知也，以三事等合會受胎，父母合會，無滿堪耐，香陰已至。阿私羅，此事等會，入于母胎。’ 
　　“阿私羅復問諸仙人曰：‘頗知受生為男？為女？知所從來？為從剎利族來？梵志、居士、工師族來耶？為從東方、南方、西方、北方來耶？’彼諸仙人答曰：‘不知。’阿私羅復語彼仙人曰：‘諸賢，不見不知此者，汝等不知受胎，誰從何處來，為男為女，為從剎利來，梵志、居士、工師來，為從東方、南方、西方、北方來；然作是說：梵志種勝，余者不如；梵志種白，余者皆黑；梵志得清凈，非梵志不得清凈；梵志梵天子，從彼口生，梵梵所化。’摩納，彼住無事高處眾多仙人為阿私羅仙人提鞞邏如是善教善訶，不能施設清凈梵志，況汝師徒著皮草衣？” 
　　于是，阿攝惒邏延多那摩納為世尊面訶詰責，內懷愁戚，低頭默然，失辯無言。 
　　于是，世尊面訶詰責阿攝惒邏延多那摩納已，復令歡悅，即便告曰：“摩納，有一梵志作齋行施，彼有四兒，二好學問，二不學問。于摩納意云何？彼梵志為先施誰第一座、第一澡水、第一食耶？” 
　　阿攝惒邏延多那摩納答曰：“瞿曇，若彼梵志其有二兒，好學問者，必先施彼第一座、第一澡水、第一食也！” 
　　世尊復問曰：“摩納，復有一梵志作齋行施，彼有四兒，二好學問，然不精進，喜行惡法。二不學問，然好精進，喜行妙法。于摩納意云何？彼梵志為先施誰第一座、第一澡水、第一食耶？” 
　　阿攝惒邏延多那摩納答曰：“瞿曇，若彼梵志其有二兒，雖不學問，而好精進，喜行妙法者，必先施彼第一座、第一澡水、第一食也！” 
　　世尊告曰：“摩納，汝先稱嘆學問，后稱嘆持戒。摩納，我說種姓皆悉清凈施設顯示，汝亦說種姓皆悉清凈施設顯示。” 
　　于是，阿攝惒邏延多那摩納即從座起，欲稽首佛足，爾時，彼大眾唱高大音聲：“沙門瞿曇甚奇！甚特！有大如意足，有大威德，有大福佑，有大威神。所以者何？如沙門瞿曇說，四種姓皆悉清凈施設顯示，令阿攝惒邏延多那摩納亦說四種姓皆悉清凈。” 
　　爾時，世尊知彼大眾心之所念，告曰：“止！止！阿攝惒邏延多那，但心喜足，可還復坐，我當為汝說法。” 
　　阿攝惒邏延多那摩納稽首佛足，卻坐一面。世尊為彼說法，勸發渴仰，成就歡喜；無量方便為彼說法，勸發渴仰，成就歡喜已，默念而住。 
　　于是，阿攝惒邏延多那摩納，佛為說法，勸發渴仰，成就歡喜已，即從座起，稽首佛足，繞三匝而去。是時，拘薩羅眾多梵志還去不遠，種種言語責數阿攝惒邏延多那：“欲何等作？欲伏沙門瞿曇，而反為沙門瞿曇所降伏還。猶如有人，為眼入林中，而反失眼還；阿攝惒邏延多那，汝亦如是，欲伏沙門瞿曇，而反為沙門瞿曇所降伏還。猶如有人，為飲入池，而反渴還；阿攝惒邏延多那，汝亦如是，欲伏沙門瞿曇，而反為沙門瞿曇所降伏還。阿攝惒邏延多那，欲何等作？” 
　　于是，阿攝惒邏延多那摩納語拘薩羅眾多梵志曰：“諸賢，我前已說，沙門瞿曇如法說法，若如法說法者，不可難詰也！” 
　　佛說如是，阿攝惒邏延多那摩納聞佛所說，歡喜奉行。  
　　（第三念誦訖）  
中阿含經卷第三十八  
　　鸚鵡、須閑提，娑羅婆游堂， 
　　須達、梵波羅，黃蘆園、頭那， 
　　阿伽羅訶那，阿蘭那、梵摩。  
梵志品鸚鵡經第十一（第四分別誦）  
　　我聞如是：一時，佛游王舍城，在竹林迦蘭哆園。 
　　爾時，鸚鵡摩納都題子少有所為，往至王舍城，寄宿居士家。于是，鸚鵡摩納都題子問所寄宿居士曰：“頗有沙門、梵志宗主眾師，統領大眾，為人所尊，令我隨時往見奉敬，倘能因此敬奉之時，得歡喜耶？” 
　　居士答曰：“有也！天愛，沙門瞿曇釋種子舍釋宗族，剃除須發，著袈裟衣，至信、舍家、無家、學道，覺無上正盡覺。天愛，自可隨時往見，詣彼奉敬，或能因此奉敬之時，心得歡喜。” 
　　鸚鵡摩納即復問曰：“沙門瞿曇今在何處？我欲見之。” 
　　居士答曰：“沙門瞿曇在此王舍城竹林迦蘭哆園，便可往見。” 
　　于是，鸚鵡摩納從所寄宿居士家出，往詣竹林迦蘭哆園。鸚鵡摩納遙見世尊在樹林間，端正姝好，猶星中月，光耀暐曄，晃若金山，相好具足，威神巍巍，諸根寂定，無有蔽礙，成就調御，息心靜默；見已，便前往詣佛所，共相問訊，卻坐一面，白曰：“瞿曇，欲有所問，聽乃敢陳。” 
　　世尊告曰：“恣汝所問。” 
　　鸚鵡摩納問曰：“瞿曇，如我所聞：若在家者，便得善解，則知如法；出家學道者，則不然也。我問瞿曇，此事云何？” 
　　世尊告曰：“此事不定。” 
　　鸚鵡摩納白曰：“瞿曇，愿今為我分別此事。” 
　　世尊告曰：“摩納，諦聽！善思念之，我當為汝具分別說。”鸚鵡摩納受教而聽。 
　　佛言：“摩納，若有在家及出家學道行邪行者，我不稱彼。所以者何？若有在家及出家學道行邪行者，不得善解，不知如法。是故，摩納，若有在家及出家學道行邪行者，我不稱彼。摩納，若有在家及出家學道行正行者，我稱說彼。所以者何？若有在家及出家學道行正行者，必得善解，則知如法。是故，摩納，若有在家及出家學道行正行者，我稱說彼。摩納，我如是說，說此二法，如是分別，如是顯示。若有沙門、梵志有力堅固深入，一向專著，而說此為真諦，余者虛妄。” 
　　鸚鵡摩納白曰：“瞿曇，如我所聞：若在家者，便有大利，有大功德；出家學道者，則不然也。我問瞿曇，此事云何？” 
　　世尊告曰：“此事不定。” 
　　鸚鵡摩納白曰：“瞿曇，愿復為我分別此事。” 
　　世尊告曰：“摩納，諦聽！善思念之，我當為汝具分別說。”鸚鵡摩納受教而聽。 
　　佛言：“摩納，若在家者，有大災患，有大斗諍，有大怨憎，行邪行者，不得大果，無大功德。猶如田作，有大災患，有大斗諍，有大怨僧，行邪行者，不得大果，無大功德；如是，摩納，若在家者亦復如是。摩納，出家學道少有災患，少有斗諍，少有怨憎，行邪行者，不得大果，無大功德。猶如治生，少有災患，少有斗諍，少有怨憎，行邪行者，不得大果，無大功德；如是，摩納，出家學道亦復如是。 
　　“摩納，若在家者，有大災患，有大斗諍，有大怨憎，行正行者，得大果報，有大功德。猶如田作，有大災患，有大斗諍，有大怨憎，行正行者，得大果報，有大功德；如是，摩納，若在家者亦復如是。摩納，出家學道少有災患，少有斗諍，少有怨僧，行正行者，得大果報，有大功德。猶如治生，少有災患，少有斗諍，少有怨憎，行正行者，得大果報，有大功德；如是，摩納，出家學道亦復如是。摩納，我如是說，說此二法，如是分別，如是顯示。若有沙門、梵志有力堅固深入，一向專著，而說此為真諦，余者虛妄。” 
　　鸚鵡摩納白曰：“瞿曇，彼諸梵志施設五法，有大果報，有大功德，作福得善。” 
　　世尊告曰：“若諸梵志施設五法，有大果報，有大功德，作福得善。汝在此眾，今可說耶？” 
　　鸚鵡摩納白曰：“瞿曇，我無不可。所以者何？瞿曇，于今現坐此眾。” 
　　世尊告曰：“汝便可說。” 
　　鸚鵡摩納白曰：“瞿曇，善聽！瞿曇，梵志施設第一真諦法，有大果報，有大功德，作福得善，第二誦習，第三熱行，第四苦行。瞿曇，梵志施設第五梵行，有大果報，有大功德，作福得善。” 
　　世尊告曰：“若有梵志施設五法，有大果報，有大功德，作福得善，彼梵志中頗有一梵志作如是說：‘我此五法，于現法中自知、自覺、自作證已，施設果’耶？” 
　　鸚鵡摩納白世尊曰：“無也，瞿曇。” 
　　世尊告曰：“頗有師及祖師，至七世父母，作如是說：‘我此五法，于現法中自知、自覺、自作證已，施設果’耶？” 
　　鸚鵡摩納白世尊曰：“無也，瞿曇。” 
　　爾時，世尊問曰：“摩納，若昔有梵志壽終命過，誦持經書，流布經書，誦習典經：一曰、夜吒，二曰、婆摩，三曰、婆摩提婆，四曰、毗奢蜜哆羅，五曰、夜婆陀揵尼，六曰、應疑羅婆，七曰、婆私吒，八曰、迦葉，九曰、娑羅婆，十曰、婆惒。謂今諸梵志即彼具經誦習持學，彼頗作是說：‘我此五法，于現法中自知、自覺、自作證已，施設果’耶？” 
　　鸚鵡摩納白世尊曰：“無也，瞿曇，但諸梵志因信受持。” 
　　世尊告曰：“若于諸梵志，無一梵志而作是說：‘我此五法，于現法中自知、自覺、自作證已，施設果報。’亦無師及祖師，乃至七世父母，而作是說：‘我此五法，于現法中自知、自覺、自作證已，施設果報。’若昔有梵志壽終命過，誦持經書，流布經書，誦習典經：一曰、夜吒，二曰、婆摩，三曰、婆摩提婆，四曰、毗奢蜜哆邏，五曰、夜婆陀揵尼，六曰、應疑羅婆，七曰、婆私吒，八曰、迦葉，九曰、婆羅婆，十曰、婆惒。謂今諸梵志即彼具經誦習持學，彼無作是說：‘我此五法，于現法中自知、自覺、自作證已，施設果報。’摩納，彼諸梵志不以此故，于信向中無根本耶？” 
　　鸚鵡摩納白曰：“瞿曇，實無根本，但諸梵志聞已受持。” 
　　世尊告曰：“猶眾盲兒各相扶持，彼在前者，不見于后，亦不見中；彼在中者，不見于前，亦不見后；彼在后者，不見于中，亦不見前。摩納，所說諸梵志輩亦復如是。摩納，前說信而后復說聞。” 
　　鸚鵡摩納瞋恚世尊，憎嫉不悅，誹謗世尊，指摘世尊，罵詈世尊，應誹謗瞿曇，應指瞿曇，應墮瞿曇，語世尊曰：“有一梵志，名弗袈裟羅，姓直清凈化，彼作是說：‘若有沙門、梵志，于人上法有知有見，現我得者，我聞是已，便大笑之，意不相可，虛妄不真，亦不如法。云何人生人中，自說得人上法？若于人上法言我知我見者，此事不然。’” 
　　于是，世尊便作是念：“鸚鵡摩納都題子瞋恚于我，憎嫉不悅，誹謗于我，指摘于我，罵詈于我，應誹謗瞿曇，應指瞿曇，應墮瞿曇，而語我曰：‘瞿曇，有梵志名弗袈娑羅，姓直清凈化，彼作是說：“若有沙門、梵志，于人上法有知有見，現我得者，我聞是已，便大笑之，意不相可，虛妄不真，亦不如法。云何人生人中，自說得人上法？若于人上法言我知我見者，此事不然。”’” 
　　世尊知已，告曰：“摩納，梵志弗袈裟裟羅姓直清凈化，彼知一切沙門、梵志心之所念，然后作是說：‘若有沙門、梵志，于人上法有知有見，現我得者，我聞是已，便大笑之，意不相可，虛妄不真，亦不如法。云何人生人中，自說得人上法？若于人上法言我知我見者，此事不然’耶？” 
　　鸚鵡摩納答曰：“瞿曇，梵志弗袈裟娑羅姓直清凈化，自有一婢，名曰不尼，尚不能知心之所念，況復欲知一切沙門、梵志心之所念耶？若使知者，終無是處。” 
　　世尊告曰：“猶人生盲，彼作是說：‘無黑白色，亦無見黑白色者；無好惡色，亦無見好惡色；無長短色，亦無見長短色；無近遠色，亦無見近遠色；無粗細色，亦無見粗細色。我初不見不知，是故無色。’彼生盲人作如是說，為真實耶？” 
　　鸚鵡摩納答世尊曰：“不也，瞿曇。所以者何？有黑白色，亦有見黑白色者；有好惡色，亦有見好惡色；有長短色，亦有見長短色；有近遠色，亦有見近遠色；有粗細色，亦有見粗細色。若言：‘我初不見不知，是故無色。’彼生盲人作是說者，為不真實。” 
　　“摩納，梵志弗袈裟裟羅姓直清凈化，彼所說者，非如生盲無目人耶？” 
　　鸚鵡摩納答世尊曰：“如盲，瞿曇。” 
　　世尊告曰：“摩納，于意云何？若昔有梵志壽終命過，誦持經書，流布經書，誦習典經，謂商伽梵志、生聞梵志、弗袈裟裟羅梵志及汝父都題，若彼所說，可不可、有真無真、有高有下耶？” 
　　鸚鵡摩納答世尊曰：“若昔有梵志壽終命過，誦持經書，流布經書，誦習典經，謂商伽梵志、生聞梵志、弗袈裟裟羅梵志及我父都題，彼所說者，于我意者，欲令可，莫令不可；欲令真，莫令不真；欲令高，莫令下。” 
　　彼時，世尊問曰：“摩納，梵志弗袈裟裟羅姓直清凈化，彼所說者，非為不可、無有可耶？非為不真、無有真耶？非為至下、無有高耶？” 
　　鸚鵡摩納答世尊曰：“實爾，瞿曇。” 
　　“復次，摩納，有五法作障礙，作覆蓋，作盲無目，能滅智慧，唐自疲勞，不得涅槃。云何為五？摩納，欲第一法作障礙，作覆蓋，作盲無目，能滅智慧，唐自疲勞，不得涅槃。摩納，恚、身見、戒取，疑第五法作障礙，作覆蓋，作盲無目，能滅智慧，唐自疲勞，不得涅槃。摩納，于意云何？為此五法之所障礙，覆蓋陰纏，彼若欲觀自義，觀他義，觀俱義，及知一切沙門、梵志心之所念者，終無是處。摩納，梵志弗袈裟裟羅姓直清凈化，為欲所染，欲所穢染，欲觸欲猗，著于欲，入于欲中，不見災患，不知出要而行于欲，彼為此五法之所障礙，覆蓋陰纏，彼若欲觀自義，觀他義，觀俱義，及知一切沙門、梵志心之所念者，終無是處。 
　　“復次，摩納，有五欲功德，愛念意樂，彼有愛色欲相應，甚可于樂。云何為五？目知色，耳知聲，鼻知香，舌知味，身知觸。摩納，于意云何？眾生因此五欲功德故，生樂生喜，不復是過耶？” 
　　鸚鵡摩納白世尊曰：“如是，瞿曇。” 
　　世尊問曰：“摩納，于意云何？若因草木而燃火，及離草木而燃火？何者光焰最上、最妙、最勝耶？” 
　　鸚鵡摩納白曰：“瞿曇，若離草木而燃火者，終無是處，唯有如意足力。瞿曇，若離草木而燃火者，彼光焰最上、最妙、最勝。” 
　　世尊告曰：“如是！如是！摩納，若離草木而燃火者，終無是處，唯有如意足力。若離草木而無火者，彼光焰最上、最妙、最勝。我今假說，摩納，如因草木而燃火者，如是眾生所生喜樂，謂因欲、惡不善之法，不得舍樂及于止息。摩納，如離草木而燃火者，如是眾生所生舍樂，謂因離欲，從諸善法而得舍樂及于止息。” 
　　世尊告曰：“摩納，于意云何？有一梵志作齋行施，或從東方有剎利童子來，彼作是說：‘我于其中得第一座、第一澡水、第一飲食。’彼于其中不得第一座、第一澡水、第一飲食，便生怨恨而懷憎嫉。或從南方有梵志童子來，彼作是說：‘我于其中得凈妙食。’彼于其中不得凈妙食，便生怨恨而懷憎嫉。或從西方有居士童子來，彼作是說：‘我于其中得豐饒食。’彼于其中不得豐饒食，便生怨恨面懷憎嫉。或從北方有工師童子來，彼作是說：‘我于其中得豐足食。’彼于其中不得豐足食，便生怨恨而懷憎嫉。摩納，彼諸梵志行如是施，施設何等報耶？” 
　　鸚鵡摩納白曰：“瞿曇，梵志不如是心行于布施，使他生怨恨而懷憎嫉。瞿曇，當知梵志以憫傷心而行于施，以憫傷心而行施已，便得大福。” 
　　世尊告曰：“摩納，梵志非為施設第六法，有大果報，有大功德，作福得善耶？” 
　　鸚鵡摩納答世尊曰：“如是，瞿曇。” 
　　世尊問曰：“摩納，若有梵志施設五法，有大果報，有大功德，作福得善，汝見此法多在何處？為在家耶？為出家學道耶？” 
　　鸚鵡摩納答曰：“瞿曇，若有梵志施設五法，有大果報，有大功德，作福得善，我見此法多在出家學道，非在家也。所以者何？在家者多事，多有所作，多有結恨，多有憎諍，彼不能得守護誠諦。瞿曇，出家學道者少事，少有所作，少有結恨，少有憎諍，彼必能得守護誠諦。瞿曇，彼誠諦者，我見多在出家學道，非在家也。所以者何？在家者多事，多有所作，多有結恨，多有憎諍，彼不得行施，不得誦習，不得行苦行，不得行梵行。瞿曇，出家學道者少事，少有所作，少有結恨，少有憎諍，彼得行施，彼得誦習，得行苦行，得行梵行。瞿曇，行梵行者，我見此法多在出家學道，非在家也。” 
　　世尊告曰：“摩納，若有梵志施設五法，有大果報，有大功德，作福得善者，我說是從心起。云何為心？若心無結、無怨、無恚、無諍，為修彼故。摩納，于意云何？若有比丘守護誠諦者，彼因守護誠諦故，得喜得悅。摩納，若有喜及悅，善善相應，我說是從心起。云何為心？若心無結、無怨、無恚、無諍，為修彼故，如是彼得行施，彼得誦習，得行苦行，得行梵行。彼因行梵行故，得喜得悅。摩納，若有喜及悅，善善相應，我說是從心起。云何為心？若心無結、無怨、無恚、無諍，彼心與慈俱，遍滿一方成就游。如是二三四方，四維上下，普周一切，心與慈俱，無結、無怨、無恚、無諍，極廣甚大，無量善修，遍滿一切世間成就游。如是悲、喜心與舍俱，無結、無怨、無恚、無諍，極廣甚大，無量善修，遍滿一切世間就游。 
　　“摩納，猶如有人善吹于螺，彼若有方未曾聞者，彼于夜半而登高山，極力吹螺，出微妙聲，遍滿四方。如是比丘心與慈俱，遍滿一方成就游。如是二三四方，四維上下，普周一切，心與慈俱，無結、無怨、無恚、無諍，極廣甚大，無量善修，遍滿一切世間成就游。如是悲、喜心與舍俱，無結、無怨、無恚、無諍，極廣甚大，無量善修，遍滿一切世間成就游。摩納，于意云何？若有求天，要求天上故，便行貪伺相應心，令我作天及余天。若有求天，要求天上故，便無結、無怨、無恚、無諍，無量極廣善修，心定意解，遍滿成就游，令我作天及余天。汝觀于彼，誰得作天及余天耶？” 
　　鸚鵡摩納答曰：“瞿曇，若此求天，要求天上故，便無結、無怨、無恚、無諍，無量極廣善修，心定意解，遍滿成就游者，我觀于彼必得作天或余天也。” 
　　世尊問曰：“摩納，于意云何？若有求梵天，要求梵天上故，便行貪伺相應心，令我作梵天及余梵天。若有求梵天，要求梵天上故，便無結、無怨、無恚、無諍，無量極廣善修，心定意解，遍滿成就游，令我作梵天及余梵天。汝觀于彼，誰得作梵天及余梵天耶？” 
　　鸚鵡摩納答曰：“瞿曇，若此求梵天，要求梵天上故，便無結、無怨、無恚、無諍，無量極廣善修，心定意解，遍滿成就游者，我觀于彼得作梵天或余梵天。” 
　　鸚鵡摩納問曰：“瞿曇，知梵道跡耶？” 
　　世尊告曰：“摩納，我今問汝，隨所解答。摩納，于意云何？那羅歌邏村去此眾不遠耶？” 
　　鸚鵡摩納答曰：“不遠。” 
　　世尊告曰：“摩納，于意云何？汝于此眾告一人曰：‘汝往至彼那羅歌邏村，到便即還。’彼受汝教，速疾往至那羅歌邏村，到便即還。彼往返已，汝問道路，謂于那羅歌邏村往返出入事，彼人寧住不能答耶？” 
　　鸚鵡摩納答世尊曰：“不也，瞿曇。” 
　　世尊告曰：“摩納，彼人往返于那羅歌邏村，問道路事，乃可得住而不能答；若問如來、無所著、等正覺梵道跡者，終不暫住而不能答。” 
　　鸚鵡摩納白世尊曰：“沙門瞿曇，無著天祠，此事具足，謂問梵道跡能速答故。世尊，我已知。善逝，我已解。世尊，我今自歸于佛、法及比丘眾，惟愿世尊受我為優婆塞！從今日始，終身自歸，乃至命盡。” 
　　佛說如是，鸚鵡摩納聞佛所說，歡喜奉行。  
梵志品須閑提經第十二  
　　我聞如是：一時，佛游拘樓瘦，在婆羅婆第一靜室，坐于草座。 
　　爾時，世尊過夜平旦，著衣持缽，入劍摩瑟曇次第乞食；食訖，中后還舉衣缽，澡洗手足，以尼師檀著于肩上，往詣一林，至晝行處。爾時，世尊入于彼林，至一樹下，敷尼師檀，結跏趺坐。 
　　于是，須閑提異學中后彷徉，往詣婆羅婆第一靜室。須閑提異學遙見婆羅婆第一靜室有布草座一脅臥處，似師子臥，似沙門臥，似梵行臥。須閑提異學見已，問曰：“婆羅婆第一靜室，誰有此草座一脅臥處，似師子臥，似沙門臥，似梵行臥？” 
　　婆羅婆梵志答曰：“須閑提，有沙門瞿曇釋種子，舍釋宗族，剃除須發，著袈裟衣，至信、舍家、無家、學道，覺無上正盡覺。彼第一靜室有此草座一脅臥處，似師子臥，似沙門臥，似梵行臥。” 
　　須閑提異學語曰：“婆羅婆，我今不可見見，不可聞聞，謂我見沙門瞿曇臥處。所以者何？彼沙門瞿曇敗壞地，敗壞地者，無可用也。” 
　　婆羅婆語曰：“須閑提，汝不應以此事罵彼沙門瞿曇。所以者何？彼沙門瞿曇多有慧，剎利慧、梵志慧、居土慧、沙門慧，若說慧者皆得圣智。須閑提，我欲以此義向彼沙門瞿曇說，為可爾不？” 
　　須閑提語曰：“婆羅婆，若欲說者，則隨汝意，我無所違。婆羅婆，若見沙門瞿曇者，我亦說此義。所以者何？彼沙門瞿曇敗壞地，敗壞地者，無可用也。” 
　　爾時，世尊在晝行處，以凈天耳出過于人，聞娑羅婆梵志與須閑提異學共論此事。世尊聞已，則于晡時從宴坐起，往詣婆羅婆梵志第一靜室，于草座上敷尼師檀，結跏趺坐。婆羅婆梵志遙見世尊在樹林間，端正姝好，猶星中月，光耀暐曄，晃若金山，相好具足，威神巍巍，諸根寂定，無有蔽礙，成就調御，息心靜默；見已，進前往詣佛所，共相問訊，卻坐一面。 
　　世尊問曰：“婆羅婆，與須閑提異學共論此草座處耶？” 
　　婆羅婆梵志答世尊曰：“如是，瞿曇，我亦欲以此事向沙門瞿曇說，然沙門瞿曇未說已自知。所以者何？以如來、無所著、等正覺故。” 
　　世尊與婆羅婆梵志共論此事，須閑提異學于后彷徉，往詣婆羅婆第一靜室。世尊遙見須閑提異學來已，而作是說：“須閑提，不調御眼根，不密守護而不修者，必受苦報。彼于沙門瞿曇善自調御，善密守護而善修者，必得樂報。須閑提，汝因此故，說沙門瞿曇敗壞地，敗壞地者，無可用耶？” 
　　須閑提異學答世尊曰：“如是，瞿曇。” 
　　“須閑提，如是耳、鼻、舌、身根，不調御意根，不密守護而不修者，必受苦報。彼于沙門瞿曇善自調御，善密守護而善修者，必得樂報。須閑提，汝因此故，說沙門瞿曇敗壞地，敗壞地者，無可用耶？” 
　　須閑提異學答世尊曰：“如是，瞿曇。” 
　　世尊問曰：“須閑提，于意云何？若人本未出家學道，彼眼知色，愛念意樂，可欲相應。彼于后時舍眼知色，剃除須發，著袈裟衣，至信、舍家、無家、學道。彼眼知色，集、滅、味、患、出要見如真，內息心游行。彼若見人未離色欲，為色愛所食，為色熱所熱。彼眼知色，愛念意樂，可欲相應，行時見已，不稱彼、不樂彼。須閑提，于意云何？若有此樂，因愛因色，樂此樂時，薄賤故不稱彼，薄賤故不樂彼。須閑提，寧可于彼有所說耶？” 
　　答世尊曰：“不也，瞿曇。” 
　　“須閑提，于意云何？若人本未出家學道，如是耳知聲，鼻知香，舌知味，身知觸，愛念意樂，可欲相應。彼于后時，舍身知觸，剃除須發，著袈裟衣，至信、舍家、無家、學道。彼身知觸，集、滅、味、患、出要見如真，內息心游行。彼若見人未離觸欲，為觸愛所食，為觸熱所熱。彼身知觸，愛念意樂，可欲相應，行時見已，不稱彼，不樂彼。須閑提，于意云何？若有見此樂，因愛因觸，樂此樂時，薄賤故不稱彼，薄賤故不樂彼。須閑提，寧可于彼有所說耶？” 
　　答世尊曰：“不也，瞿曇。” 
　　世尊問曰：“須閑提，于意云何？若人本未出家學道，五欲功德愛念意樂，可欲相應。彼于后時，舍五欲功德，剃除須發，著袈裟衣，至信、舍家、無家、學道。彼五欲功德，集、滅、味、患、出要見如真，內息心游行。彼若見人未離欲，為欲愛所食，為欲熱所熱，五欲功德愛念意樂，可欲相應，行時見已，不稱彼，不樂彼。須閑提，于意云何？若有此樂，因欲因欲愛，樂此樂時，簿賤故不稱彼，簿賤故不樂彼。須閑提，寧可于彼有所說耶？” 
　　答世尊曰：“不也，瞿曇。” 
　　“須閑提，我本未出家學道時，得五欲功德，易不難得，愛念意樂，可欲相應。我于后時，舍五欲功德，剃除須發，著袈裟衣，至信、舍家、無家、學道。彼五欲功德，集、滅、味、患、出要見如真，內息心游行。我見人未離欲，為欲愛所食，為欲熱所熱，五欲功德，愛念意樂，可欲相應，行時見已，我不稱彼，我不樂彼。須閑提，于意云何？若有此樂，因欲因欲愛，樂此樂時，薄賤故我不稱彼，薄賤故我不樂彼。須閑提，寧可于我有所說耶？” 
　　答世尊曰：“不也，瞿曇。” 
　　世尊告曰：“須閑提，猶如居士、居士子，極大富樂，資財無量，多諸畜牧、封戶、食邑，諸生活具種種豐饒。彼得五欲，易不難得，彼成就身妙行，口、意妙行；臨死之時，不樂舍五欲功德，身壞命終，后升善處，得生天上，具足行五欲功德。須閑提，此天及天子寧當舍天五欲功德，樂人間欲，歡喜念耶？” 
　　答世尊曰：“不也，瞿曇。所以者何？人間欲者，臭處不凈，意甚穢惡而不可向，憎諍極苦。瞿曇，于人間欲，天欲最上、最妙、最勝。若彼天及天子舍于天上五欲功德，樂人間欲，歡喜念者，終無是處。” 
　　“如是，須閑提，我斷人間欲，度于天欲，剃除須發，著袈裟衣，至信、舍家、無家、學道。彼五欲功德，集、滅、味、患、出要見如真，內息心游行。我見人未離欲，為欲愛所食，為欲熱所熱，五欲功德愛念意樂，可欲相應，行時見已，我不稱彼，我不樂彼。須閑提，于意云何？若有此樂，因欲因欲愛，樂此樂時，薄賤故我不稱彼，薄賤故我不樂彼。須閑提，寧可于我有所說耶？” 
　　答世尊曰：“不也，瞿曇。” 
　　世尊告曰：“須閑提，猶人病癩，身體爛熟，為蟲所食，爪摘瘡開，臨火坑炙。須閑提，于意云何？若病癩人身體爛熟，為蟲所食，爪摘瘡開，臨火坑炙；如是寧得除病有力，不壞諸根，為脫癩病，身體完健，平復如故，還本所耶？” 
　　答世尊曰：“不也，瞿曇。所以者何？若病癩人身體爛熟，為蟲所食，爪摘瘡開，臨火坑炙，如是更生瘡轉增多，本瘡轉大，然彼反以癩瘡為樂。” 
　　“須閑提，如病癩人身體爛熟，為蟲所食，爪摘瘡開，臨火坑炙；如是更生瘡轉增多，本瘡轉大，然彼反以癩瘡為樂。須閑提，如是眾生未離欲，為欲愛所食，為欲熱所熱而行于欲。須閑提，如是眾生未離欲，為欲愛所食，為欲熱所熱而行于欲；如是欲轉增多，欲愛轉廣，然彼反以欲愛為樂。彼若不斷欲，不離欲愛，內息心，已行、當行、今行者，終無是處。所以者何？此非道理，斷欲、離欲愛，謂行于欲。” 
　　世尊告曰：“須閑提，猶王及大臣，得五所欲，易不難得。彼若不斷欲，不離欲愛，內息心，已行、當行、今行者，終無是處。所以者何？此非道理，斷欲、離欲愛，謂行于欲。如是，須閑提，眾生未離欲，為欲愛所食，為欲熱所熱而行于欲。須閑提，若眾生未離欲，為欲愛所食，為欲熱所熱而行欲者；如是欲轉增多，欲愛轉廣，然彼反以欲愛為樂。彼若不斷欲，不離欲愛，內息心，已行、當行、今行者，終無是處。所以者何？此非道理，斷欲、離欲愛，謂行于欲。 
　　“須閑提，猶病癩人身體爛熟，為蟲所食，爪摘瘡開，臨火坑炙。有人為彼憐念憫傷，求利及饒益，求安隱快樂，與如其像好藥；與如其像好藥已，除病得力，不壞諸根，已脫癩病，身體完健，平復如故，更還本所。彼若見人有癩病者，身體爛熟，為蟲所食，以爪摘瘡開，臨火坑炙。須閑提，彼人見已，寧復意樂稱譽喜耶？” 
　　答世尊曰：“不也，瞿曇。所以者何？有病須藥，無病不須。” 
　　“須閑提，于意云何？若彼癩人除病得力，不壞諸根，已脫癩病，身體完健，平復如故，更還本所。有二力士，強捉彼人臨火坑炙，彼于其中慞惶回避，身生重熱。須閑提，于意云何？此火坑者，于今更熱，大苦可患，甚于本耶？” 
　　答世尊曰：“不也，瞿曇。其本病癩，身體爛熟，為蟲所食，爪摘瘡開，臨火坑炙；彼于苦大樂更樂想，其心迷亂，有顛倒想。瞿曇，彼人于今除病得力，不壞諸根，已脫癩病，身體完健，平復如故，更還本所；彼于苦大苦更樂想，其心泰然，無顛倒想。” 
　　“須閑提，如病癩人身體爛熟，為蟲所食，爪摘瘡開，臨火坑炙；彼于苦大樂更樂想，其心迷亂，有顛倒想。如是，須閑提，眾生不離欲，為欲愛所食，為欲熱所熱而行于欲；彼于苦欲有樂欲想，其心迷亂，有顛倒想。須閑提，猶如彼人除病得力，不壞諸根，已脫癩病，身體完健，平復如故，更還本所；彼于苦大苦更樂想，其心泰然，無顛倒想。如是，須閑提，我于苦欲有苦欲想，得如真實，無顛倒想。所以者何？須閑提，過去時欲不凈臭處，意甚穢惡而不可向，憎諍苦更觸；未來、現在欲亦不凈臭處，意甚穢惡而不可向，憎諍苦更觸。須閑提，如來、無所著、等正覺說無病第一利，涅槃第一樂。” 
　　須閑提異學白世尊曰：“瞿曇，我亦曾從耆舊尊德長老久學梵行所，聞無病第一利，涅槃第一樂。” 
　　世尊問曰：“須閑提，若汝曾從耆舊尊德長老久學梵行所，聞無病第一利，涅槃第一樂。須閑提，何者無病？何者涅槃耶？” 
　　于是，須閑提異學身即是病、是癰、是箭、是蛇、是無常、是苦、是空、是非神，以兩手抆摸而作是說：“瞿曇，此是無病，此是涅槃。” 
　　世尊語曰：“須閑提，猶如生盲，從有目人聞其所說：‘白凈無垢！白凈無垢！’彼聞此已，便求白凈。有諂誑人而不為彼求利及饒益，求安隱快樂，則以垢膩不凈之衣，持往語曰：‘汝當知之！此是白凈無垢之衣，汝以兩手敬受被身。’彼盲子喜，即以兩手敬受被身而作是說：‘白凈無垢！白凈無垢！’須閑提，彼人為自知說？為不知說？為自見說？為不見說？” 
　　須閑提異學答曰：“瞿曇，如是說者，實不知見。” 
　　世尊語曰：“如是，須閑提，如盲無目，身即是病、是癰、是箭、是蛇、是無常、是苦、是空、是非神，以兩手抆摸而作是說：‘瞿曇，此是無病，此是涅槃。’須閑提，汝尚不識于無病，何況知見于涅槃耶？言知見者，終無是處。須閑提，如來、無所著、等正覺說：  
　　“‘無病第一利，涅槃第一樂， 
　　　　諸道八正道，往安隱甘露。’  
　　“彼眾多人并共聞之，眾多異學聞此偈已，展轉相傳，不能知義。彼既聞已，而欲求教，彼并愚癡，還相欺誑。彼自現身四大之種，從父母生，飲食所長，常覆按摩澡浴，強忍、破壞、磨滅、離散之法，然見神受神，緣受則有，緣有則生，緣生則老死，緣老死則愁戚啼哭、憂苦懊惱，如是此生純大苦陰。” 
　　于是，須閑提異學即從座起，偏袒著衣，叉手向佛，白曰：“瞿曇，我今極信沙門瞿曇，惟愿瞿曇善為說法，令我得知此是無病，此是涅槃。” 
　　世尊告曰：“須閑提，若汝圣慧眼未凈者，我為汝說無病、涅槃，終不能知，唐煩勞我。須閑提，猶生盲人，因他往語：‘汝當知之！此是青色，黃、赤、白色。’須閑提，彼生盲人頗因他說，知是青色、黃、赤、白色耶？” 
　　答世尊曰：“不也，瞿曇。” 
　　“如是，須閑提，若汝圣慧眼未凈者，我為汝說無病、涅槃，終不能知，唐煩勞我。須閑提，我為汝說如其像妙藥，令未凈圣慧眼而得清凈。須閑提，若汝圣慧眼得清凈者，汝便自知此是無病，此是涅槃。須閑提，猶生盲人，有諸親親為彼慈憫，求利及饒益，求安隱快樂故，為求眼醫。彼眼醫者與種種治，或吐或下，或灌于鼻，或復灌下，或刺其脈，或令淚出。須閑提，倘有此處，得凈兩眼。須閑提，若彼兩眼得清凈者，則便自見此是青色，黃、赤、白色。見彼垢膩不凈之衣，便作是念：‘彼即怨家，長夜則以垢膩之衣欺誑于我。’便有憎心。須閑提，此人倘能殺害于彼。如是，須閑提，我為汝說如其像妙藥，令未凈圣慧眼而得清凈。須閑提，若汝圣慧眼得凈者，汝便自知此是無病，此是涅槃。 
　　“須閑提，有四種法，未凈圣慧眼而得清凈。云何為四？親近善知識，恭敬、承事，聞善法，善思惟，趣向法次法。須閑提，汝當如是學，親近善知識，恭敬、承事，聞善法，善思惟，趣向法次法。須閑提，當學如是。須閑提，汝親近善知識，恭敬承事已，便聞善法；聞善法已，便善思惟；善思惟已，便趣向法次法；趣向法次法已，便知此苦如真，知此苦集、知此苦滅、知此苦滅道如真。 
　　“云何知苦如真？謂生苦、老苦、病苦、死苦、怨憎會苦、愛別離苦、所求不得苦、略五盛陰苦，如是知苦如真。云何知苦集如真？謂此愛當受未來有，與喜欲俱，愿彼彼有，如是知苦集如真。云何知苦滅如真？謂此愛當受未來有，與喜欲俱，愿彼彼有滅、無余、斷、舍、吐、盡、無欲、沒、息止，如是知苦滅如真。云何知苦滅道如真？謂八支圣道，正見乃至正定，是謂為八，如是知苦滅道如真。” 
　　說此法已，須閑提異學遠塵離垢，諸法法眼生。于是，須閑提異學見法得法，覺白凈法，斷疑度惑，更無余尊，不復從他，無有猶豫，已住果證，于世尊法得無所畏；即從座起，稽首佛足，白曰：“世尊，愿令我得出家學道，受具足，得比丘。” 
　　世尊告曰：“善來比丘，修行梵行。” 
　　須閑提異學即是出家學道，受具足，得比丘。須閑提出家學道，受具足，知法已，至得阿羅訶。 
　　佛說如是，尊者須閑提聞佛所說，歡喜奉行。  
中阿含經卷第三十九 梵志品婆羅婆堂經第十三  
　　我聞如是：一時，佛游舍衛國，在東園鹿子母堂。 
　　爾時，有二人婆私吒及婆羅婆梵志族，剃除須發，著袈裟衣，至信、舍家、無家、學道。諸梵志見已，極訶責數，甚急至苦，而語之曰：“梵志種勝，余者不如；梵志種白，余者皆黑；梵志得清凈，非梵志不得清凈；梵志梵天子，從彼口生，梵梵所化。汝等舍勝從不如，舍白從黑，彼禿沙門為黑所縛，斷種無子，是故汝等所作大惡，極犯大過。” 
　　爾時，世尊則于晡時從宴坐起，堂上來下，于堂影中露地經行，為諸比丘說甚深微妙法。尊者婆私吒遙見世尊則于晡時從宴坐起，堂上來下，于堂影中露地經行，為諸比丘說甚深微妙法。尊者婆私吒見已，語曰：“賢者婆羅婆，當知世尊則于晡時從宴坐起，堂上來下，于堂影中露地經行，為諸比丘說甚深微妙法。賢者婆羅婆，可共詣佛，或能因此從佛聞法。” 
　　于是，婆私吒及婆羅婆即詣佛所，稽首作禮，從后經行。世尊回顧，告彼二人：“婆私吒，汝等二梵志舍梵志族，剃除須發，著袈裟衣，至信、舍家、無家、覺道。諸梵志見已，不大責數耶？” 
　　彼即答曰：“唯然，世尊，諸梵志見已，極訶責數，甚急至苦。” 
　　世尊問曰：“婆私吒，諸梵志見已，云何極訶責數，甚急至苦耶？” 
　　答曰：“世尊，諸梵志見我等已，而作是說：‘梵志種勝，余者不如；梵志種白，余者皆黑；梵志得清凈，非梵志不得清凈；梵志梵天子，從彼口生，梵梵所化。汝等舍勝從不如，舍白從黑，彼禿沙門為黑所縛，斷種無子，是故汝等所作大惡，極犯大過。’世尊，諸梵志見我等已，如是極訶責數，甚急至苦。” 
　　世尊告曰：“婆私吒，彼諸梵志所說至惡，極自無賴。所以者何？謂彼愚癡，不善曉解，不識良田，不能自知，作如是說：‘我等梵志是梵天子，從彼口生，梵梵所化。’所以者何？婆私吒，我此無上明、行、作證，不說生勝，不說種姓，不說驕慢，彼可我意，不可我意，因坐因水，所學經書。婆私吒，若有婚姻者，彼應說生，應說種姓，應說驕慢，彼可我意，不可我意，因坐因水，所學經書。婆私吒，若有計生、計姓、計慢者，彼極遠離于我無上明、行、作證。婆私吒，說生、說姓、說慢，彼可我意，不可我意，因坐因水，所學經書者，于我無上明、行、作證別。復次，婆私吒，謂有三種，令非一切人人共諍，雜善不善法，彼則為圣所稱不稱。云何為三？剎利種、梵志種、居士種。婆私吒，于意云何？剎利殺生、不與取、行邪淫、妄言，乃至邪見，居士亦然，非梵志耶？” 
　　答曰：“世尊，剎利亦可殺生、不與取、行邪淫、妄言，乃至邪見，梵志、居士亦復如是。” 
　　世尊問曰：“婆私吒，于意云何？梵志離殺、斷殺、不與取、行邪淫、妄言，乃至離邪見，得正見，剎利、居士為不然耶？” 
　　答曰：“世尊，梵志亦可離殺、斷殺、不與取、行邪淫、妄言，乃至離邪見得正見，剎利、居士亦復如是。” 
　　世尊問曰：“婆私吒，于意云何？若有無量惡不善法，是剎利、居士所行，非梵志耶？若有無量善法，是梵志所行，非剎利、居士耶？” 
　　答曰：“世尊，若有無量惡不善法，彼剎利、居士亦可行，梵志亦復如是。若有無量善法，彼梵志亦可行，剎利、居士亦復如是。” 
　　“婆私吒，若有無量惡不善法，一向剎利、居士行，非梵志者；若有無量善法，一向梵志行，非剎利、居士者。彼諸梵志可作是說：‘我等梵志是梵天子，從彼口生，梵梵所化。’所以者何？婆私吒，見梵志女始婚姻時，婚姻已后，見懷妊身時，懷妊身已后，見產生時，或童男，或童女。婆私吒，如是諸梵志亦如世法，隨產道生，然彼妄言，謗梵天而作是說：‘我等梵志是梵天子，從彼口生，梵梵所化。’ 
　　“婆私吒，若族姓子、若干種姓、若干種名，舍苦干族，剃除須發，著袈裟衣，至信、舍家、無家，從我學道，應作是說：‘我等梵志是梵天子，從彼口生，梵梵所化。’所以者何？婆私吒，彼族姓子人我正法、律中，受我正法、律，得至彼岸，斷疑度惑，無有猶豫，于世尊法得無所畏，是故彼應作是說：‘我等梵志是梵天子，從彼口生，梵梵所化。’婆私吒，彼梵天者，是說如來、無所著、等正覺。梵是如來，冷是如來。無煩無熱，不離如者，是如來也。婆私吒，于意云何？諸釋下意愛敬至重，供養奉事于波斯匿拘娑羅王耶？” 
　　彼則答曰：“如是，世尊。” 
　　世尊問曰：“婆私吒，于意云何？若諸釋下意愛敬至重，供養奉事于波斯匿拘娑羅王，如是波斯匿拘娑羅王則于我身下意愛敬至重，供養奉事我耶？” 
　　答世尊曰：“諸釋下意愛敬至重，供養奉事于波斯匿拘娑羅王者，此無奇特。若波斯匿拘娑羅王下意愛敬至重，供養奉事于世尊者，此甚奇特！” 
　　世尊告曰：“婆私吒，波斯匿拘娑羅王不如是意，而于我身下意愛敬至重，供養奉事于我：‘沙門瞿曇種族極高，我種族下；沙門瞿曇財寶甚多，我財寶少；沙門瞿曇形色至妙，我色不妙；沙門瞿曇有大威神，我威神小；沙門瞿曇有善智慧，我有惡智。’婆私吒，但波斯匿拘娑羅王愛敬于法，至重供養，為奉事故，而于我身下意愛敬至重，供養奉事于我。” 
　　爾時，世尊告比丘曰：“婆私吒，有時此世皆悉敗壞。此世壞時，若有眾生生晃昱天，彼于其中妙色意生，一切支節諸根具足，以喜為食，自身光明，升于虛空，凈色久住。 
　　“婆私吒，有時此大地滿其中水，彼大水上以風吹攪，結構為精，合聚和合，猶如熟酪，以抨抨乳，結構為精，合聚和合。如是，婆私吒，有時此大地滿其中水，彼大水上以風吹攪，結構為精，合聚和合，從是生地味，有色香味。云何為色？猶如生酥及熟酥色。云何為味？如蜜丸味。 
　　“婆私吒，有時此世還復成時，若有眾生生晃昱天，壽盡、業盡、福盡命終，生此為人。生此間已，妙色意生，一切支節諸根具足，以喜為食，自身光明，升于虛空，凈色久住。婆私吒，爾時，世中無有日月，亦無星宿，無有晝夜。無月、半月，無時無歲。 
　　“婆私吒，當爾之時，無父無母，無男無女，又無大家，復無奴婢，唯等眾生。于是，有一眾生貪餮不廉，便作是念：‘云何地味？我寧可以指抄此地味嘗。’彼時，眾生便以指抄此地味嘗。如是，眾生既知地味，復欲得食。彼時，眾生復作是念：‘何故以指食此地味，用自疲勞？我今寧可以手撮此地味食之。’彼時，眾生便以手撮此地味食。于彼眾生中復有眾生，見彼眾生各以手撮此地味食，便作是念：‘此實為善！此實為快！我等寧可亦以手撮此地味食。’時，彼眾生即以手撮此地味食。若彼眾生以手撮此地味食已，如是如是，身生轉厚、轉重、轉堅，若彼本時有清凈色，于是便滅，自然生暗。婆私吒，世間之法，自然有是。若生暗者，必生日月；生日月已，便生星宿；生星宿已，便成晝夜；成晝夜已，便有月、半月，有時、有歲。彼食地味，住世久遠。 
　　“婆私吒，若有眾生食地味多者，便生惡色；食地味少者，便有妙色。從是知色有勝有如，因色勝如故，眾生眾生共相輕慢言：‘我色勝，汝色不如。’因色勝如而生輕慢及惡法故，地味便滅。地味滅已，彼眾生等便共聚集，極悲啼泣而作是語：‘奈何地味！奈何地味！’猶如今人含消美物，不說本字，雖受持而不知義，此說觀義亦復如是。婆私吒，地味滅后，彼眾生生地肥，有色香味。云何為色？猶如生酥及熟酥色。云何為味？如蜜丸味。彼食此地肥，住世久遠。 
　　“婆私吒，若有眾生食地肥多者，便生惡色；食地肥少者，便有妙色。從是知色有勝有如，因色勝如故，眾生眾生共相輕慢言：‘我色勝，汝色不如。’因色勝如而生輕慢及惡法故，地肥便滅。地肥滅已，彼眾生等便共聚集，極悲啼泣而作是語：‘奈何地肥！奈何地肥！’猶如今人為他所責，不說本字，雖受持而不知義，此說觀義亦復如是。婆私吒，地肥滅后，彼眾生生婆羅，有色香味。云何為色？猶如曇華色。云何為味？如淖蜜丸味。彼食此婆羅，住世久遠。 
　　“婆私吒，若有眾生食婆羅多者，便生惡色；食婆羅少者，便有妙色。從是知色有勝有如，因色勝如故，眾生眾生共相輕慢言：‘我色勝，汝色不如。’因色勝如而生輕慢及惡法故，婆羅便滅。婆羅滅已，彼眾生等便共聚集，極悲啼泣而作是語：‘奈何婆羅！奈何婆羅！’猶如今人苦法所觸，不說本字，雖受持而不知義，此說觀義亦復如是。 
　　“婆私吒，婆羅滅后，彼眾生生自然粳米，白凈無皮，亦無有[麩-夫+黃]蒿，長四寸，朝刈暮生，暮刈朝生，熟有鹽味，無有生氣，眾生食此自然粳米。如彼眾生食此自然粳米已，彼眾生等便生若干形，或有眾生而生男形，或有眾生而生女形。若彼眾生生男女形者，彼相見已，便作是語：‘惡眾生生！惡眾生生！’ 
　　“婆私吒，惡眾生生者，謂說婦人也。若彼眾生生于男形及女形者，彼眾生等則更相伺；更相伺已，眼更相視；更相視已，則更相染；更相染已，便有煩熱；有煩熱已，便相愛著；相愛著已，便行于欲。若見行欲，便以木石，或以杖塊而打擲之，便作是語：‘咄！弊惡眾生作非法事，云何眾生共作是耶？’猶如今人迎新婦時，則以樸華散，或以華鬘垂，作如是言：‘新婦安隱！新婦安隱！’本所可憎，今所可愛。婆私吒，若有眾生惡不凈法，憎惡羞恥，懷慚愧者，彼便離眾一日、二日至六、七日，半月、一月乃至一歲。婆私吒，若有眾生欲得行此不凈行者，彼便作家而作是說：‘此中作惡！此中作惡！’婆私吒，是謂初因初緣世中起家法，舊第一智，如法非不如法，如法人尊。 
　　“于中有一懶惰眾生，便作是念：‘我今何為日日常取自然粳米？我寧可并取一日食直耶？’彼便并取一日食米。于是，有一眾生語彼眾生曰：‘眾生，汝來共行取米耶？’彼則答曰：‘我已并取，汝自取去。’彼眾生聞已，便作是念：‘此實為善！此實為快！我亦寧可并取明日所食米耶？’彼便并取明日米來。復有一眾生語彼眾生曰：‘眾生，汝來共行取米耶？’彼則答曰：‘我已并取明日米來，汝自取去。’彼眾生聞已，便作是念：‘此實為善！此實為快！我今寧可并取宿日食米來耶？’時，彼眾生即便并取七日米來。如彼眾生自然粳米極取積聚，彼七粳米便生皮[麩-夫+黃]，刈至七日亦生皮[麩-夫+黃]，隨所刈處，即不復生。 
　　“于是，彼眾生便共聚集，極悲啼泣，作如是語：‘我等生惡不善之法，謂我曹等儲畜宿米。所以者何？我等本有妙色意生，一切支節諸根具足，以喜為食，自身光明，升于虛空，凈色久住。我等生地味，有色香味。云何為色？猶如生酥及熟酥色。云何為味？如蜜丸味。我等食地味，住世久遠。我等若食地味多者，便生惡色；食地味少者，便有妙色。從是知色有勝有如，因色勝如故，我等各各共相輕慢言：我色勝，汝色不如。因色勝如而生輕慢及惡法故，地味便滅。地味滅后，我等生地肥，有色香味。云何為色？猶如生酥及熟酥色。云何為味？如蜜丸味。我等食地肥，住世久遠。我等若食地肥多者，便生惡色；食地肥少者，便有妙色。從是知色有勝有如，因色勝如故，我等各各共相輕慢言：我色勝，汝色不如。因色勝如而生輕慢及惡法故，地肥便滅。地肥滅后，我等生婆羅，有色香味。云何為色？猶如曇華色。云何為味？如淖蜜丸味。我等食婆羅，住世久遠。我等若食婆羅多者，便生惡色；食婆羅少者，便有妙色。從是知色有勝有如，因色勝如故，我等各各共相輕慢言：我色勝，汝色不如。因色勝如而生輕慢及惡法故，婆羅便滅。婆羅滅后，我等生自然粳米，白凈無皮，亦無有[麩-夫+黃]蒿，長四寸，朝刈暮生，暮刈朝生，熟有鹽味，無有生氣，我等食彼自然粳米。如我等自然粳米，極取積聚，彼宿粳米便生皮[麩-夫+黃]，刈至七日，亦生皮[麩-夫+黃]，隨所刈處，即不復生。我等寧可造作田種，立標榜耶？’ 
　　“于是，眾生等造作田種，豎立標榜。于中有一眾生自有稻谷，而入他田竊取他稻。其主見已，便作是語：‘咄！咄！弊惡眾生，云何作是？汝自有稻，而入他田竊取他稻。汝今可去，后莫復作！’然彼眾生復至再三竊取他稻，其主亦至再三見已，便以拳叉牽詣眾所，語彼眾曰：‘此一眾生自有稻谷，而入我田竊取我稻。’然彼一眾生亦語眾曰：‘此一眾生以拳叉我牽來詣眾。’ 
　　“于是，彼諸眾生共聚集會，極悲啼泣而作是語：‘我等生惡不善之法，謂守田也。所以者何？因守田故，便共諍訟，有失有盡，有相道說，有拳相叉。我等寧可于其眾中舉一端正形色，極妙最第一者，立為田主。若可訶者，當令彼訶；若可擯者，當令彼擯。若我曹等所得稻谷，當以如法輸送與彼。’于是，彼眾生中，若有端正形色，極妙最第一者，眾便共舉，立為田主。若可訶者，彼便訶責；若可擯者，彼便擯棄。若有稻者，便以如法輸送與彼是田主，是田主謂之剎利也，令如法樂眾生，守護行戒是王，是王謂之王也。婆私吒，是謂初因初緣世中剎利種，舊第一智，如法非不如法，如法人尊。 
　　“于是，彼異眾生以守為病，以守為癰，以守為箭刺，便棄舍守，依于無事，作草葉屋而學禪也。彼從無事，朝朝平旦入村邑王城而行乞食。彼多眾生見便施與，恭敬尊重，而作是語：‘此異眾生以守為病，以守為癰，以守為箭刺，便棄舍守，依于無事，作草葉屋而學禪也。’此諸尊舍害、惡不善法是梵志，是梵志謂之梵志也。 
　　“彼眾生學禪不得禪，學苦行不得苦行，學遠離不得遠離，學一心不得一心，學精進不得精進，便舍無事，還村邑王城，作四柱屋，造立經書。彼多眾生見如是已，便不復施與、恭敬、尊重，而作是語：‘此異眾生本以守為病，以守為癰，以守為箭剌，便棄舍守，依于無事，作草葉屋，而學于禪不能得禪，學苦行不得苦行，學遠離不得遠離，學一心不得一心，學精進不得精進；便舍無事，還村邑王城，作四柱屋，造立經書。’此諸尊等更學博聞，不復學禪是博聞，是博聞謂之博聞。婆私吒，是謂初因初緣世中有梵志種，舊第一智，如法非不如法，如法人尊。 
　　“于是，彼異眾生各各詣諸方而作田業，是各各諸方而作田業，是各各諸方而作田業，謂之鞞舍。婆私吒，是謂初因初緣世中有鞞舍種，舊第一智，如法非不如法，如法人尊。 
　　“婆私吒，世中起此三種姓已，便知有第四沙門種也。云何世中有此三種姓已，便知有第四沙門種耶？于剎利族姓之子，能自訶責惡不善法，自厭憎惡惡不善法，剃除須發，著袈裟衣，至信、舍家、無家、學道，而作是念：‘我當作沙門行于梵行。’便作沙門行于梵行。如是梵志種族、鞞舍種族族姓之子，亦自訶責惡不善法，自厭憎惡惡不善法，剃除須發，著袈裟衣，至信、舍家、無家、學道，亦作是念：‘我當作沙門行于梵行。’便作沙門行于梵行。婆私吒，如是世中起此三種姓已，便知有第四沙門種也。 
　　“婆私吒，我今廣說此三種姓。云何廣有此三種耶？剎利種族族姓之子身行不善法，口、意行不善法，彼身壞命終，一向受苦。如是梵志種族、鞞舍種族族姓之子身行不善法，口、意行不善法，彼身壞命終，一向受苦。婆私吒，剎利種族族姓之子身行善法，口、意行善法，彼身壞命終，一向受樂。如是梵志種族、鞞舍種族族姓之子身行善法，口、意行善法，彼身壞命終，一向受樂。婆私吒，剎利種族族姓之子身行二行及與護行，口、意行二行及與護行，彼身壞命終，受于苦樂。如是梵志種族、鞞舍種族族姓之子身行二行及與護行，口、意行二行及與護行，彼身壞命終，受于苦樂。 
　　“婆私吒，剎利種族族姓之子修七覺法，善思善觀，彼如是知、如是見，欲漏心解脫，有漏、無明漏心解脫；解脫已，便知解脫：生已盡，梵行已立，所作已辦，不更受有，知如真。如是，梵志種族、鞞舍種族族姓之子修七覺法，善思善觀，彼如是知、如是見，欲漏心解脫，有漏、無明漏心解脫；解脫已，便知解脫：生已盡，梵行已立，所作已辦，不更受有，知如真。婆私吒，如是此三種廣分別也。梵天帝主說此偈曰：  
　　“‘剎利二足尊，謂有種族姓， 
　　　　求學明及行，彼為天人稱。’  
　　“婆私吒，梵天帝主善說此偈，非不善也；善歌諷誦，非不善也，善詠語言，非不善也。謂如是說：  
　　“‘剎利二足尊，謂有種族姓， 
　　　　求學明及行，彼為天人稱。’  
　　“所以者何？我亦如是說：剎利二足尊，謂有種族姓，求學明及行，彼為天人稱。” 
　　佛說如是，尊者婆私吒、婆羅婆等，及諸比丘聞佛所說，歡喜奉行。  
梵志品須達哆經第十四  
　　我聞如是：一時，佛游舍衛國，在勝林給孤獨園。 
　　爾時，須達哆居士往詣佛所，稽首作禮，卻坐一面。 
　　世尊問曰：“居士家頗行施耶？” 
　　須達哆居士答曰：“唯然，世尊，家行布施，但為至粗，不能好也，糠飯麻羹，姜菜一片。” 
　　世尊告曰：“居士，若施粗食及施妙食，俱得報耳！居士，若行粗施，不信施、不故施、不自手施、不自往施、不思惟施、不由信施、不觀業果報施者，當觀如是受報：心不欲得好家，不欲得好乘，不欲得好衣被，不欲得好飲食，不欲得好五欲功德。所以者何？以不至心故行施也。居士，當知受報如是。居士，若行粗施，信施、故施、自手施、自往施、思惟施、由信施、觀業果報施者，當觀如是受報：心欲得好家，欲得好乘，欲得好衣被，欲得好飲食，欲得好五欲功德。所以者何？以其至心故行施也。居士，當知受報如是。 
　　“居士，若行妙施，不信施、不故施、不自手施、不自往施、不思惟施、不由信施、不觀業果報施者，當觀如是受報：心不欲得好家，不欲得好乘，不欲得好衣被，不欲得好飲食，不欲得好五欲功德。所以者何？以不至心故行施也。居士，當知受報如是。居士，若行妙施，信施、故施、自手施、自往施、思惟施、由信施、觀業果報施者，當觀如是受報：心欲得好家，欲得好乘，欲得好衣被，欲得好飲食，欲得好五欲功德。所以者何？以其至心故行施也。居士，當知受報如是。 
　　“居士，昔過去時有梵志大長者，名曰隨藍，極大富樂，資財無量，封戶食邑多諸珍寶，畜牧產業不可稱計，彼行布施其像如是：八萬四千金缽盛滿碎銀，行如是大施；八萬四千銀缽盛滿碎金，行如是大施；八萬四千金缽盛滿碎金，行如是大施；八萬四千銀缽盛滿碎銀，行如是大施；八萬四千象，莊校嚴飾，白絡覆上，行如是大施；八萬四千馬，莊校嚴飾，白絡金合霏那，行如是大施；八萬四千牛，衣繩衣覆，構之皆得一斛乳汁，行如是大施；八萬四千女，姿容端正，睹者歡悅，眾寶瓔珞，嚴飾具足，行如是大施，況復其余食啖含消！ 
　　“居士，若梵志隨藍行如是大施，若復有施滿閻浮場凡夫食者，此于彼施為最勝也。 
　　“居士，若梵志隨藍行如是大施，及施滿閻浮場凡夫人食，若復有施一須陀洹食者，此于彼施最為勝也。 
　　“居士，若梵志隨藍行如是大施，及施滿閻浮場凡夫人食，施百須陀洹食，若復有施一斯陀含食者，此于彼施為最勝也。 
　　“居士，若梵志隨藍行如是大施，及施滿閻浮場凡夫人食，施百須陀洹、百斯陀含食，若復有施一阿那含食者，此于彼施為最勝也。 
　　“居士，若梵志隨藍行如是大施，及施滿閻浮場凡夫人食，施百須陀洹、百斯陀含、百阿那含食，若復有施一阿羅訶食者，此于彼施為最勝也。 
　　“居士，若梵志隨藍行如是大施，及施滿閻浮場凡夫人食，施百須陀洹、百斯陀含、百阿那含、百阿羅訶食，若復有施一辟支佛食者，此于彼施為最勝也。 
　　“居士，若梵志隨藍行如是大施，及施滿閻浮場凡夫人食，施百須陀洹、百斯陀含、百阿那含、百阿羅訶、百辟支佛食，若復有施一如來、無所著、等正覺食者，此于彼施為最勝也。 
　　“居士，若梵志隨藍行如是大施，及施滿閻浮場凡夫人食，施百須陀洹、百斯陀含、百阿那含、百阿羅訶、百辟支佛食，若有作房舍，施四方比丘眾者，此于彼施為最勝也。 
　　“居士，若梵志隨藍行如是大施，及施滿閻浮場凡夫人食，施百須陀洹、百斯陀含、百阿那含、百阿羅訶、百辟支佛食，作房舍施四方比丘眾，若有歡喜心歸命三尊佛、法、比丘眾及受戒者，此于彼施為最勝也。 
　　“居士，若梵志隨藍行如是大施，及施滿閻浮場凡夫人食，施百須陀洹、百斯陀含、百阿那含、百阿羅訶、百辟支佛食，作房舍施四方比丘眾，歡喜心歸命三尊佛、法、比丘眾及受戒，若有為彼一切眾生行于慈心，乃至[(殼-一)/牛]牛頃者，此于彼施為最勝也。 
　　“居士，若梵志隨藍行如是大施，及施滿閻浮場凡夫人食，施百須陀洹、百斯陀含、百阿那含、百阿羅訶、百辟支佛食，作房舍施四方比丘眾，歡喜心歸命三尊佛、法、比丘眾及受戒，為一切眾生行于慈心，乃至[(殼-一)/牛]牛頃，若有能觀一切諸法無常、苦、空及非神者，此于彼施為最勝也。 
　　“于居士意云何？昔時梵志大長者名隨藍者，謂異人耶？莫作斯念！所以者何？當知即是我也。我昔為梵志大長者，名曰隨藍。居士，我于爾時為自饒益，亦饒益他，饒益多人，憫傷世間，為天、為人求義及饒益，求安隱快樂，爾時說法不至究竟，不究竟白凈、不究竟梵行、不究竟梵行訖。爾時，不離生老病死、啼哭憂戚，亦未能得脫一切苦。 
　　“居士，我今出世如來、無所著、等正覺、明行成為、善逝、世間解、無上士、道法御、天人師，號佛、眾佑，我今自饒益，亦饒益他，饒益多人，憫傷世間，為天、為人求義及饒益，求安隱快樂，我今說法得至究竟，究竟白凈、究竟梵行、究竟梵行訖。我今已離生老病死、啼哭憂戚，我今已得脫一切苦。” 
　　佛說如是，須達哆居士及諸比丘聞佛所說，歡喜奉行。  
梵志品梵波羅延經第十五  
　　我聞如是：一時，佛游舍衛國，在勝林給孤獨園。 
　　爾時，拘娑羅國眾多梵志中后彷徉，往詣佛所，共相問訊，卻坐一面，白曰：“瞿曇，欲有所問，聽我問耶？” 
　　世尊告曰：“恣汝所問。” 
　　時，諸梵志問曰：“瞿曇，頗今有梵志學故梵志法，為越故梵志法耶？” 
　　世尊答曰：“今無梵志學故梵志法，梵志久已越故梵志法。” 
　　時，諸梵志問曰：“瞿曇，云何今無梵志學故梵志法，諸梵志等越故梵志法來為幾時耶？” 
　　彼時，世尊以偈答曰：  
　　“所謂昔時有，自調御熱行， 
　　　舍五欲功德，行清凈梵行。 
　　　梵行及戒行，率至柔軟性， 
　　　恕亮無害心，忍辱護其意。 
　　　昔時有此法，梵志不護此， 
　　　梵志不守護；所有錢財谷， 
　　　誦習錢財谷，梵志守此藏。 
　　　衣色若干種，屋舍及床榻， 
　　　豐城及諸國，梵志學如是， 
　　　此梵志莫害，率守護諸法。 
　　　往到于他門，無有拘制彼， 
　　　發家乞求法，隨其食時到。 
　　　梵志住在家，見者欲為施， 
　　　滿四十八年，行清凈梵行。 
　　　求索明行成，昔時梵志行， 
　　　彼不偷財物，亦無有恐怖。 
　　　愛受攝相應，當以共和合， 
　　　不為煩惱故，怨淫相應法。 
　　　諸有梵志者，無能行如是， 
　　　若有第一行，梵志極堅求。 
　　　彼諸淫欲法，不行乃至夢， 
　　　彼因此梵行，自稱梵我梵。 
　　　知彼有此行，慧者當知彼， 
　　　床薄衣極單，食酥乳命存。 
　　　乞求皆如法，立齋行布施， 
　　　齋時無異乞，自于己乞求。 
　　　立齋行施時，彼不有殺牛， 
　　　如父母兄弟，及余有親親。 
　　　人牛亦如是，彼因是生樂， 
　　　飲食體有力，乘者安隱樂。 
　　　知有此義理，莫樂殺于牛， 
　　　柔軟身極大，精色名稱譽。 
　　　殷勤自求利，昔時梵志行， 
　　　梵志為自利，專事及非事。 
　　　彼當來此世，必度脫此世， 
　　　彼月過于月，見意趣向彼。 
　　　游戲于夜中，嚴飾諸婦人， 
　　　吉牛圍繞前，婦女極端正。 
　　　人間微妙欲，梵志之常愿， 
　　　具足車乘具，善作縫治好。 
　　　家居及婚姻，梵志之常愿， 
　　　彼造作此縛，我等從彼來。 
　　　大王齋行施，莫失其財利， 
　　　饒財物米谷，若有余錢財。 
　　　大王相應此，梵志及車乘， 
　　　象齋及馬齋，馬齋不障門。 
　　　聚集作齋施，財物施梵志， 
　　　彼從此得利，愛樂惜財物。 
　　　彼以起為欲，數數增長愛， 
　　　猶如廣池水，及無量財物。 
　　　如是人有牛，于生生活具， 
　　　彼造作此縛，我等從彼來。 
　　　大王齋行施，莫失其財利， 
　　　饒財物米谷，若汝多有牛。 
　　　大王相應此，梵志及車乘， 
　　　無量百千牛，因為齋故殺。 
　　　頭角無所嬈，牛豬昔時等， 
　　　往至提牛角，持利刀殺牛。 
　　　喚牛及于父，羅剎名曰香， 
　　　彼喚呼非法，以刀刺牛時。 
　　　此法行于齋，越過最在前， 
　　　無有事而殺，遠離衰退法。 
　　　昔時有三病，欲不用食老， 
　　　以憎嫉于牛，起病九十八。 
　　　如是此憎諍，故為智所惡， 
　　　若人見如是，誰不有憎者？ 
　　　如是此世行，無智最下賤， 
　　　各各為欲憎，若婦誹謗夫。 
　　　剎利梵志女，及守護于姓， 
　　　若犯于生法，自在由于欲。  
　　“如是，梵志，今無梵志學故梵志法，梵志越故梵志法來爾許時也。” 
　　于是，拘娑羅國眾多梵志白曰：“世尊，我已知。善逝，我已解。世尊，我今自歸于佛、法及比丘眾，惟愿世尊受我為優婆塞！從今日始，終身自歸，乃至命盡。” 
　　佛說如是，彼拘娑羅國眾多梵志及諸比丘聞佛所說，歡喜奉行。  
中阿含經卷第四十 梵志品黃蘆園經第十六  
　　我聞如是：一時，佛游鞞蘭若，在黃蘆園中。 
　　爾時，鞞蘭若梵志年耆宿老，壽將欲過，命垂至盡，年百二十，拄杖而行，中后彷徉，往詣佛所，共相問訊，當在佛前倚杖而立，白曰：“瞿曇，我聞沙門瞿曇年幼極少，新出家學，若有名德沙門梵志親自來詣，而不禮敬，亦不尊重，不從座起，不請令坐。瞿曇，此事大為不可。” 
　　世尊告曰：“梵志，我初不見天及魔、梵、沙門、梵志，從人至天，謂自來詣，能令如來禮敬尊重，而從座起，請令坐者。梵志，若有來詣，欲令如來禮敬尊重，而從座起，請令坐者，彼人必當頭破七分。” 
　　梵志復白：“瞿曇無味。” 
　　世尊告曰：“梵志，有事令我無味，然不如汝言。若有色味、聲味、香味、觸味者，彼如來斷智絕滅拔根終不復生，是謂有事令我無味，然不如汝言。” 
　　梵志復白：“瞿曇無恐怖。” 
　　世尊告曰：“梵志，有事令我無恐怖，然不如汝言。若有色恐怖，聲、香、味、觸恐怖者，彼如來斷智絕滅拔根終不復生，是謂有事令我無恐怖，然不如汝言。” 
　　梵志復白：“瞿曇不入胎。” 
　　世尊告曰：“梵志，有事令我不入胎，然不如汝言。若有沙門、梵志當來胎床，斷智絕滅拔根終不復生者，我說彼不入胎，如來當來胎床，斷智絕滅拔根終不復生，是故令我不入胎，是謂有事令我不入胎，然不如汝言。 
　　“梵志，我于此眾生無明來，無明樂、無明覆、無明卵之所裹，我先觀法，我于眾生為最第一。猶雞生卵，或十或十二，隨時念，隨時覆，隨時暖，隨時擁護，彼于其后，雞設放逸，于中有雞子，或以口嘴，或以足爪，啄破其卵，安隱自出，彼于雞子為最第一。我亦如是，于此眾生無明來，無明樂、無明覆、無明卵之所裹，我先觀法，我于眾生為最第一。 
　　“梵志，我持蒿草住詣覺樹，布草樹下，敷尼師壇，結跏趺坐，不破正坐，要至漏盡。我不破正坐，要至漏盡，我正坐已，離欲、離惡不善之法，有覺有觀，離生喜樂，逮初禪成就游，是謂我爾時獲第一增上心，即于現法得安樂居，易不難得，樂住無怖，安隱快樂，令升涅槃。 
　　“復次，梵志，我覺觀已息，內靜、一心，無覺無觀，定生喜樂，逮第二禪成就游，是謂我爾時獲第二增上心，即于現法得安樂居，易不難得，樂住無怖，安隱快樂，令升涅槃。 
　　“復次，梵志，我離于喜欲舍無求游，正念正智而身覺樂，謂圣所說、圣所舍、念、樂住、空，逮第三禪成就游，是謂我爾時獲第三增上心，即于現法得安樂居，易不難得，樂住無布，安隱快樂，令升涅槃。 
　　“復次，梵志，我樂滅、苦滅，喜、憂本已滅，不苦不樂、舍、念、清凈，逮第四禪成就游，是謂我爾時獲第四增上心，即于現法得安樂居，易不難得，樂住無怖，安隱快樂，令升涅槃。 
　　“復次，梵志，我已得如是定心清凈，無穢無煩，柔軟善住，得不動心，覺憶宿命智通作證，我有行有相貌，憶本無量昔所經歷，謂一生、二生、百生、千生、成劫、敗劫、無量成敗劫，彼眾生名某，彼昔更歷，我曾生彼，如是姓，如是字，如是生，如是飲食，如是受苦樂，如是長壽，如是久住，如是壽訖。此死生彼，彼死生此，我生在此，如是姓，如是字，如是生，如是飲食，如是受苦樂，如是長壽，如是久住，如是壽訖。是謂我爾時初夜得此第一明達，以本無放逸，樂住遠離，修行精勤，謂無智滅而智生，暗壞而明成，無明滅而明生，謂憶宿命智作證明達。 
　　“復次，梵志，我已得如是定心清凈，無穢無煩，柔軟善住，得不動心，學于生死智通作證。我以清凈天眼出過于人，見此眾生死時生時，好色惡色，妙與不妙，往來善處及不善處，隨此眾生之所作業，見其如真。若此眾生成就身惡行，口、意惡行，誹謗圣人，邪見，成就邪見業；彼因緣此，身壞命終，必至惡處，生地獄中。若此眾生成就身妙行，口、意妙行，不誹謗圣人，正見，成就正見業；彼因緣此，身壞命終，必升善處，上生天中。是謂我爾時中夜得此第二明達，以本無放逸，樂住遠離，修行精勤，謂無智滅而智生，暗壞而明成，無明滅而明生，謂生死智作證明達。 
　　“復次，梵志，我已得如是定心清凈，無穢無煩，柔軟善住，得不動心，學于漏盡智通作證。我知此苦如真，知此苦集，知此苦滅，知此苦滅道如真；知此漏如真，知此漏集，知此漏滅，知此漏滅道如真。我如是知，如是見，欲漏心解脫，有漏、無明漏心解脫；解脫已，便知解脫：生已盡，梵行已立，所作已辦，不更受有，知如真。是謂我爾時后夜得此第三明達，以本無放逸，樂住遠離，修行精勤，謂無智滅而智生，暗壞而明成，無明滅而明生，謂漏盡智作證明達。 
　　“復次，梵志，若有正說而說不癡法，眾生生世，一切眾生最勝，不為苦樂所覆，當知正說者即是我也。所以者何？我說不癡法，眾生生世，一切眾生最勝，不為苦樂所覆。” 
　　于是，鞞蘭若梵志即便舍杖，稽首佛足，白世尊曰：“世尊為第一，世尊為大，世尊為最，世尊為勝，世尊為等，世尊為不等，世尊無與等等，世尊無障，世尊無障人。世尊，我今自歸于佛、法及比丘眾，惟愿世尊受我為優婆塞！從今日始，終身自歸，乃至命盡。” 
　　佛說如是，鞞蘭若梵志及諸比丘聞佛所說，歡喜奉行。  
梵志品頭那經第十七  
　　我聞如是：一時，佛游舍衛國，在勝林給孤獨園。 
　　爾時，頭那梵志中后彷徉，往詣佛所，共相問訊，卻坐一面。世尊問曰：“頭那，若有問汝是梵志耶？汝梵志汝自稱說。” 
　　梵志頭那答曰：“瞿曇，若有正稱說梵志者，為父母所舉，受生清凈，乃至七世父母不絕種族，生生無惡，博聞總持，誦過四典經，深達因、緣、正、文、戲五句說。瞿曇，正稱說梵志者，即是我也。所以者何？我為父母所舉，受生清凈，乃至七世父母不絕種族，生生無惡，博聞總持，誦過四典經，深達因、緣、正、文、戲五句說。” 
　　世尊告曰：“頭那，我今問汝，隨所解答。頭那，于意云何？若昔有梵志壽終命過，誦持經書，流布經書，誦習典經，所謂夜吒、婆摩、婆摩提婆、毗奢蜜哆邏、夜陀揵尼、應疑羅娑、婆私吒、迦葉、娑羅婆、婆和，謂此施設五種梵志，有梵志猶如梵，有梵志似如天，有梵志不越界，有梵志越界，有梵志旃荼羅第五。頭那，此五種梵志，汝為似誰？” 
　　頭那白曰：“瞿曇略說此義，不廣分別，我不能知。惟愿沙門瞿曇善說，令我知義！” 
　　世尊告曰：“頭那，諦聽！善思念之，我當為汝廣分別說。” 
　　頭那白曰：“唯然，瞿曇。”頭那梵志受教而聽。 
　　佛言：“頭那，云何梵志猶如梵耶？若有梵志為父母所舉，受生清凈，乃至七世父母不絕種族，生生無惡。彼四十八年行童子梵行，欲得經書，誦習典經。彼得經書，誦習典經已，為供養師求乞財物，如法，非不如法。云何不如法？非田作，非治生，非書，非算，非數，非印，非手筆，非文章，非經，非詩，非以刀杖，非王從事。如法求乞，求乞財物供養于師。布施財物已，心與慈俱，遍滿一方成就游。如是二三四方、四維上下，普周一切，心與慈俱，無結無怨，無恚無諍，極廣甚大，無量善修，遍滿一切世間成就游。如是悲、喜心與舍俱，無結無怨，無恚無諍，極廣甚大，無量善修，遍滿一切世間成就游。頭那，如是梵志猶如梵也。 
　　“頭那，云何梵志似如天耶？若有梵志為父母所舉，受生清凈，乃至七世父母不絕種族，生生無惡。彼四十八年行童子梵行，欲得經書，誦習典經。彼得經書，誦習典經已，為供養師求乞財物，如法，非不如法。云何不如法？非田作，非治生，非書，非算，非數，非印，非手筆，非文章，非經，非詩，非以刀杖，非王從事。如法求乞，求乞財物供養于師。布施財物已，行身妙行，口、意妙行。行身妙行，口、意妙行已，彼因緣此，身壞命終，必升善處，上生天中。頭那，如是梵志似如天也。 
　　“頭那，云何梵志不越界耶？若有梵志為父母所舉，受生清凈，乃至七世父母不絕種族，生生無惡。彼四十八年行童子梵行，欲得經書，誦習典經。彼得經書，誦習典經已，為供養師求乞財物，如法，非不如法。云何不如法？非田作，非治生，非書，非算，非數，非印，非手筆，非文章，非經，非詩，非以刀杖，非王從事。如法求乞，求乞財物供養于師。布施財物已，為自求妻，如法，非不如法。云何不如法？梵志不如是，意向梵志女，令更相愛，相攝合會。彼趣梵志女，非不梵志女，亦非剎利女。不懷妊，不產生。頭那，以何等故梵志非趣懷妊？莫令彼男及以女人名不凈淫，是故梵志非趣懷妊。頭那，以何等故梵志不趣產生？莫令彼男及以女人名不凈恚，是故梵志不趣產生。頭那，彼所趣向，不為財物，不為驕傲，不為莊嚴，不為校飾，但為子故。彼生子已，若有故梵志要誓處所界障，住彼持彼，不越于彼。頭那，如是梵志不越界也。 
　　“頭那，云何梵志為越界耶？若有梵志為父母所舉，受生清凈，乃至七世父母不絕種族，生生無惡。彼四十八年行童子梵行，欲得經書，誦習典經。彼得經書，誦習經典已，為供養師求乞財物，如法，非不如法。云何不如法？非田作，非治生，非書，非算，非數，非印，非手筆，非文章，非經，非詩，非以刀杖，非王從事。如法求乞，求乞財物供養于師。布施財物已，為自求妻，如法，非不如法。云何不如法？梵志不如是，意向梵志女，令更相愛，相攝合會。彼趣梵志女，非不梵志女，亦非剎利女。不懷妊，不產生。頭那，以何等故梵志不趣懷妊？莫令彼男及以女人名不凈淫，是故梵志不趣懷妊。頭那，以何等故梵志不趣產生？莫令彼男及以女人名不凈恚，是故梵志不趣產生。頭那，彼所趣向，不為財物，不為驕傲，不為壯嚴，不為校飾，但為子故。彼生子已，若有故梵志要誓處所界障，不住止彼，不受持彼，便越于彼。頭那，如是梵志名越界也。 
　　“頭那，云何梵志梵志旃荼羅？若有梵志為父母所舉，受生清凈，乃至七世父母不絕種族，生生無惡。彼四十八年行童子梵行，欲得經書，誦習典經。彼得經書，誦習典經已，為供養師求乞財物，如法，非不如法。云何不如法？非田作，非治生，非書，非算，非數，非印，非手筆，非文章，非經，非詩，非以刀杖，非王從事。如法求乞，求乞財物供養于師。布施財物已，為自求妻，如法，非不如法。云何不如法？梵志不如是，意向梵志女，令更相愛，相攝合會。趣彼梵志女，非不梵志女，亦不剎利女。不懷妊，不產生。頭那，以何等故梵志不趣懷妊？莫令彼男及以女人名不凈淫，是故梵志不趣懷妊。頭那，以何等故梵志不趣產生？莫令彼男及以女人名不凈恚，是故梵志不趣產生。頭那，彼所趣向，不為財物，不為驕傲，不為莊嚴，不為校飾，但為子故。彼生子已，作王相應事、賊相應事、邪道相應事，作如是說：‘梵志應作一切事，梵志不以此染著，亦不穢污，猶若如火，凈亦燒，不凈亦燒。梵志不應作一切事，梵志不以此染著，亦不穢污。’頭那，如是梵志梵志旃荼羅。頭那，此五種梵志，汝為似誰？” 
　　頭那白曰：“瞿曇，說此最后梵志旃荼羅者，我尚不及，況復余耶？世尊，我已知。善逝，我已解。世尊，我今自歸于佛、法及比丘眾，惟愿世尊受我為優婆塞！從今日始，終身自歸，乃至命盡。” 
　　佛說如是，頭那梵志聞佛所說，歡喜奉行。  
梵志品阿伽羅訶那經第十八  
　　我聞如是：一時，佛游舍衛國，在勝林給孤獨園。爾時，阿伽羅訶那梵志中后彷徉，往詣佛所，共相問訊，卻坐一面，白曰：“瞿曇，欲有所問，聽乃敢陳。” 
　　世尊告曰：“恣汝所問。” 
　　梵志即便問曰：“瞿曇，梵志經典何所依住？” 
　　世尊答曰：“梵志經典依于人住。” 
　　梵志即復問曰：“瞿曇，人何所依住？” 
　　世尊答曰：“人依稻麥住。” 
　　梵志即復問曰：“瞿曇，稻麥何所依住？” 
　　世尊答曰：“稻麥依地住。” 
　　梵志即復問曰：“瞿曇，地何所依住？” 
　　世尊答曰：“地依水住。” 
　　梵志即復問曰：“瞿曇，水何所依住？” 
　　世尊答曰：“水依風住。” 
　　梵志即復問曰：“瞿曇，風何所依住？” 
　　世尊答曰：“風依空住。” 
　　梵志即復問曰：“瞿曇，空何所依住？” 
　　世尊答曰：“空無所依，但因日月，故有虛空。” 
　　梵志即復間曰：“瞿曇，日月何所依住？” 
　　世尊答曰：“日月依于四王天住。” 
　　梵志即復問曰：“瞿曇，四王天何所依住？” 
　　世尊答曰：“四王天依三十三天住。” 
　　梵志即復問曰：“瞿曇，三十三天何所依住？” 
　　世尊答曰：“三十三天依焰摩天住。” 
　　梵志即復問曰：“瞿曇，焰摩天何所依住？” 
　　世尊答曰：“焰摩天依兜瑟哆天住。” 
　　梵志即復問曰：“瞿曇，兜瑟哆天何所依住？” 
　　世尊答曰：“兜瑟哆天依化樂天住。” 
　　梵志即復問曰：“瞿曇，化樂天何所依住？” 
　　世尊答曰：“化樂天依他化樂天住。” 
　　梵志即復問曰：“瞿曇，他化樂天何所依住？” 
　　世尊答曰：“他化樂天依梵世住。” 
　　梵志即復問曰：“瞿曇，梵世何所依住？” 
　　世尊答曰：“梵世依于大梵住。” 
　　梵志即復問曰：“瞿曇，大梵何所依住？” 
　　世尊答曰：“大梵依于忍辱溫良住。” 
　　梵志即復問曰：“瞿曇，忍辱溫良何所依住？” 
　　世尊答曰：“忍辱溫良依涅槃住。” 
　　梵志即復問曰：“瞿曇，涅槃何所依住？” 
　　世尊告曰：“梵志意欲依無窮事，汝今從我受問無邊，然涅槃者無所依住，但涅槃滅訖，涅槃為最。梵志，以此義故，從我行梵行。” 
　　梵志白曰：“世尊，我已知。善逝，我已解。世尊，我今自歸于佛、法及比丘眾，惟愿世尊受我為優婆塞！從今日始，終身自歸，乃至命盡。” 
　　佛說如是，阿伽羅訶那梵志聞佛所說，歡喜奉行。  
梵志品阿蘭那經第十九  
　　我聞如是：一時，佛游舍衛國，在勝林給孤獨園。爾時，諸比丘于中食后集坐講堂，論如是事：“諸賢，甚奇！甚奇！人命極少，要至后世，應作善事，應行梵行，生無不死，然今世人于法行、于義行、于善行、于妙行，無為無求。” 
　　彼時，世尊在晝行處，以凈天耳出過于人，聞諸比丘于中食后集坐講堂，論如是事：“諸賢，甚奇！甚奇！人命極少，要至后世，應作善事，應行梵行，生無不死，然今世人于法行、于義行、于善行、于妙行，無為無求。” 
　　世尊聞已，則于晡時從宴坐起，住詣講堂，在比丘眾前敷座而坐，問諸比丘：“汝論何事？以何等故集坐講堂？” 
　　時，諸比丘白曰：“世尊，我等眾比丘于中食后集坐講堂，論如是事：‘諸賢，甚奇！甚奇！人命極少，要至后世，應作善事，應行梵行，生無不死，然今世人于法行、于義行、于善行、于妙行，無為無求。’世尊，我等共論此事，以此事故集坐講堂。” 
　　世尊嘆曰：“善哉！善哉！比丘，謂汝作是說：‘諸賢，甚奇！甚奇！人命極少，要至后世，應作善事，應行梵行，生無不死，然今世人于法行、于義行、于善行、于妙行，無為無求。’所以者何？我亦如是說：‘甚奇！甚奇！人命極少，要至后世，應作善事，應行梵行，生無不死，然今世人于法行、于義行、于善行、于妙行，無為無求。’所以者何？乃過去世時，有眾生壽八萬歲。比丘，人壽八萬歲時，此閻浮洲極大豐樂，饒財珍寶，村邑相近，如雞一飛。比丘，人壽八萬歲時，女年五百乃當出嫁。比丘，人壽八萬歲時，唯有如是病，謂寒、熱、大小便、欲、不食、老，更無余患。 
　　“比丘，人壽八萬歲時，有王名拘牢婆，為轉輪王，聰明智慧，有四種軍，整御天下，由己自在，如法法王成就七寶。彼七寶者，輪寶、象寶、馬寶、珠寶、女寶、居士寶、主兵臣寶，是謂為七。千子具足，顏貌端正，勇猛無畏，能伏他眾，必當統領此一切地，乃至大海，不以刀杖，以法致令，令得安隱。 
　　“比丘，拘牢婆王有梵志，名阿蘭那大長者，為父母所舉，受生清凈，乃至七世父母不絕種族，生生無惡，博聞總持，誦過四典經，深達因、緣、正、文、戲五句說。比丘，梵志阿蘭那有無量百千摩納磨，梵志阿蘭那為無量百千摩納磨住一無事處，教學經書。 
　　“爾時，梵志阿蘭那獨住靜處，宴坐思惟，心作是念：‘甚奇！甚奇！人命極少，要至后世，應作善事，應行梵行，生無不死，然今世人于法行、于義行、于善行、于妙行，無為無求。我寧可剃除須發，著袈裟衣，至信、舍家、無家、學道。’于是，梵志阿蘭那往至若干國眾多摩納磨所，而語彼曰：‘諸摩納磨，我獨住靜處，宴坐思惟，心作是念：“甚奇！甚奇！人命極少，要至后世，應作善事，應行梵行，生無不死，然今世人于法行、于義行、于善行、于妙行，無為無求。我今寧可剃除須發，著袈裟衣，至信、舍家、無家、學道。”諸摩納磨，我今欲剃除須發，著袈裟衣，至信、舍家、無家、學道，汝等當作何等？’ 
　　“彼若干國眾多摩納磨白曰：‘尊師，我等所知，皆蒙師恩。若尊師剃除須發，著袈裟衣，至信、舍家、無家、學道者，我等亦當剃除須發，著袈裟衣，至信、舍家、無家，從彼尊師出家學道。’于是，梵志阿蘭那則于后時剃除須發，著袈裟衣，至信、舍家、無家、學道；彼若干國眾多摩納磨亦剃除須發，著袈裟衣，至信、舍家、無家，從彼尊師梵志阿蘭那出家學道，是為尊師阿蘭那，是為尊師阿蘭那弟子名號生也。 
　　“爾時，尊師阿蘭那為弟子說法：‘諸摩納磨，甚寄！甚奇！人命極少，要至后世，應作善事，應行梵行，生無不死，然今世人于法行、于義行、于善行、于妙行，無為無求。’爾時，尊師阿蘭那為弟子說法：‘諸摩納磨，甚奇！甚奇！人命極少，要至后世，應作善事，應行梵行，生無不死，然今世人于法行、于義行、于善行、于妙行，無為無求。’如是尊師阿蘭那為弟子說法。 
　　“復次，尊師阿蘭那為弟子說法：‘摩納磨，猶如朝露滴在草上，日出則消，暫有不久。如是，摩納磨，人命如朝露，甚為難得，至少少味，大苦災患，災患甚多。’如是尊師阿蘭那為弟子說法。 
　　“復次，尊師阿蘭那為弟子說法：‘摩納磨，猶大雨時，滴水成泡，或生或滅。如是，摩納磨，人命如泡，甚為難得，至少少味，大苦災患，災患甚多。’如是尊師阿蘭那為弟子說法。 
　　“復次，尊師阿蘭那為弟子說法：‘摩納磨，猶如以杖投著水中，還出至速。如是，摩納磨，人命如杖，投水出速，甚為難得，至少少味，大苦災患，災患甚多。’如是尊師阿蘭那為弟子說法。 
　　“復次，尊師阿蘭那為弟子說法：‘摩納磨，猶新瓦盂，投水出速，著風熱中，干燥至速。如是，摩納磨，人命如新瓦盂，水漬速燥，甚為難得，至少少味，大苦災患，災患甚多。’如是尊師阿蘭那為弟子說法。 
　　“復次，尊師阿蘭那為弟子說法：‘摩納磨，猶如小段肉著大釜水中，下熾燃火，速得消盡。如是，摩納磨，人命如肉消，甚為難得，至少少味，大苦災患，災患甚多。’如是尊師阿蘭那為弟子說法。 
　　“復次，尊師阿蘭那為弟子說法：‘摩納磨，猶縛賊送至標下殺，隨其舉足，步步趣死，步步趣命盡。如是，摩納磨，人命如賊，縛送標下殺，甚為難得，至少少味，大苦災患，災患甚多。’如是尊師阿蘭那為弟子說法。 
　　“復次，尊師阿蘭那為弟子說法：‘摩納磨，猶如屠兒牽牛殺之，隨其舉足，步步趣死，步步趣命盡。如是，摩納磨，人命如牽牛殺，甚為難得，至少少味，大苦災患，災患甚多。’如是尊師阿蘭那為弟子說法。 
　　“復次，尊師阿蘭那為弟子說法：‘摩納摩，猶如機織，隨其行緯，近成近訖。如是，摩納磨，人命如機織訖，甚為難得，至少少味，大苦災患，災患甚多。’如是尊師阿蘭那為弟子說法。 
　　“復次，尊師阿蘭那為弟子說法：‘摩納磨，猶如山水，瀑漲流疾，多有所漂，水流速駛，無須臾停。如是，摩納磨，人壽行速，去無一時住。如是，摩納磨，人命如駛水流，甚為難得，至少少味，大苦災患，災患甚多。’如是尊師阿蘭那為弟子說法。 
　　“復次，尊師阿蘭那為弟子說法：‘摩納磨，猶如夜暗以杖投地，或下頭墮地，或上頭墮地，或復臥墮，或墮凈處，或墮不凈處。如是，摩納磨，眾生為無明所覆，為愛所系，或生泥犁，或生畜生，或生餓鬼，或生天上，或生人間。如是，摩納磨，人命如暗杖投地，甚為難得，至少少味，大苦災患，災患甚多。’如是尊師阿蘭那為弟子說法。 
　　“復次，尊師阿蘭那為弟子說法：‘摩納磨，我于世斷除貪伺，心無有諍，見他財物諸生活具，不起貪伺，欲令我得，我于貪伺凈除其心。如是瞋恚、睡眠、掉悔，我于世斷疑度惑，于諸善法無有猶豫，我于疑惑凈除其心。摩納磨，汝等于世亦當斷除貪伺，心無有諍，見他財物諸生活具，不起貪伺，欲令我得，汝于貪伺凈除其心。如是瞋恚、睡眠、掉悔，汝于世斷疑度惑，于諸善法無有猶豫。’如是尊師阿蘭那為弟子說法。 
　　“復次，尊師阿蘭那為弟子說法：‘摩納磨，我心與慈俱，遍滿一方成就游。如是二三四方，四維上下，普周一切，心與慈俱，無結無怨，無恚無諍，極廣甚大，無量善修，遍滿一切世間成就游。如是悲、喜心與舍俱，無結無怨，無恚無諍，極廣甚大，無量善修，遍滿一切世間成就游。摩納磨，汝等亦當心與慈俱，遍滿一方成就游。如是二三四方，四維上下，普周一切，心與慈俱，無結無怨，無恚無諍，極廣甚大，無量善修，遍滿一切世間成就游。如是悲、喜心與舍俱，無結無怨，無恚無諍，極廣甚大，無量善修，遍滿一切世間就游。’如是尊師阿蘭那為弟子說法。 
　　“復次，尊師阿蘭那為弟子說梵世法。若尊師阿蘭那為說梵世法時，諸弟子等有不具足奉行法者，彼命終已，或生四王天，或生三十三天，或生焰摩天，或生兜瑟哆天，或生化樂天，或生他化樂天。若尊師阿蘭那為說梵世法時，諸弟子等設有具足奉行法者，修四梵室，舍離于欲，彼命終已，得生梵天。爾時，尊師阿蘭那而作是念：‘我不應與弟子等同，俱至后世共生一處。我今寧可更修增上慈，修增上慈已，命終得生晃昱天中。’尊師阿蘭那則于后時更修增上慈，修增上慈已，命終得生晃昱天中。尊師阿蘭那及諸弟子學道不虛，得大果報。比丘，于意云何？昔時尊師阿蘭那者謂異人耶？莫作斯念！所以者何？比丘，當知即是我也。我于爾時名尊師阿蘭那，我于爾時有無量百千弟子，我于爾時為諸弟子說梵世法。 
　　“我說梵世法時，諸弟子等有不具足奉行法者，彼命終已，或生四王天，或生三十三天，或生焰摩天，或生兜瑟哆天，或生化樂天，或生他化樂天。我說梵世法時，諸弟子等設有具足奉行法者，修四梵室，舍離于欲，彼命終已，得生梵天。我于爾時而作是念：‘我不應與弟子等同，俱至后世共生一處。我今寧可更修增上慈，修增上慈已，命終得生晃昱天中。’我于后時更修增上慈，修增上慈已，命終得生晃昱天中。我于爾時及諸弟子學道不虛，得大果報。 
　　“我于爾時自饒益，亦饒益他，饒益多人，憫傷世間，為天為人求義及饒益，求安隱快樂。我于爾時說法不至究竟，不究竟白凈、不究竟梵行、不究竟梵行訖。我于爾時不離生老病死、啼哭憂戚，亦未能得脫一切苦。比丘，我今出世，如來、無所著、等正覺、明行成為、善逝、世間解、無上士、道法御、天人師，號佛、眾佑，我今自饒益，亦饒益他，饒益多人，愍傷世間，為天為人求義及饒益，求安隱快樂。我今說法得至究竟，究竟白凈、究竟梵行、究竟梵行訖，我今已離生老病死、啼哭憂戚，我今已得脫一切苦。 
　　“比丘，若有正說者，人命極少，要至后世，應行善事，應行梵行，生無不死。比丘，今是正說。所以者何？今若有長壽，遠至百歲，或復小過者。若有長壽者，命存三百時，春時百、夏時百、冬時百。是命存千二百月，春四百、夏四百、冬四百。命存千二百月者，命存二千四百半月，春八百、夏八百、冬八百。命存二千四百半月者，三萬六千晝夜，春萬二千、夏萬二千、冬萬二千。命存三萬六千晝夜者，七萬二千食，及障礙及母乳。于有障礙，苦不食，瞋不食，病不食，有事不食，行來不食，至王間不食，齋日不食，不得者不食，是謂比丘一百歲命存百歲數、時數、歲時數、月數、半月數、月半月數、晝數、夜數、晝夜數、食數、障礙數、食障礙數。 
　　“比丘，若有尊師所為弟子起大慈哀，憐念愍傷，求義及饒益，求安隱快樂者，我今已作，汝亦當復作，至無事處、山林樹下、空安靜處，宴坐思惟，勿得放逸！勤加精進，莫令后悔！此是我之教敕，是我訓誨。” 
　　佛說如是，彼諸比丘聞佛所說，歡喜奉行。   
 上一部：乾隆大藏經·小乘阿含部·中阿含經六十卷（第二十一卷～第三十卷）  下一部：乾隆大藏經·小乘阿含部·中阿含經六十卷（第四十一卷～第五十卷）   
 
   
  
乾隆大藏經·小乘阿含部·中阿含經        
    