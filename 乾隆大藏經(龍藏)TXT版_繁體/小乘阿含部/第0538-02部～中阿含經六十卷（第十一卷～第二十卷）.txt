    第0538-02部～中阿含經六十卷（第十一卷～第二十卷）           
    
  
   小乘阿含部·第0538部    
中阿含經六十卷（第十一卷～第二十卷）    
東晉罽賓三藏瞿曇僧伽提婆譯      
  

中阿含經卷第十一 王相應品第六（有十四經）（初一日誦）  
　　七寶、相、四洲，牛糞、摩竭王， 
　　鞞鞞婆麗陵耆，天使最在后。  
王相應品七寶經第一  
　　我聞如是：一時，佛游舍衛國，在勝林給孤獨園。 
　　爾時，世尊告諸比丘：“若轉輪王出于世時，當知便有七寶出世，云何為七？輪寶、象寶、馬寶、珠寶、女寶、居士寶、主兵臣寶，是謂為七。 
　　“若轉輪王出于世時，當知有此七寶出世；如是如來、無所著、等正覺出于世時，當知亦有七覺支寶出于世間。云何為七？念覺支寶、擇法覺支、精進覺支、喜覺支、息覺支、定覺支、舍覺支寶，是謂為七。如來、無所著、等正覺出于世時，當知有此七覺支寶出于世間。 
　　佛說如是，彼諸比丘聞佛所說，歡喜奉行。  
王相應品三十二相經第二  
　　我聞如是：一時，佛游舍衛國，在勝林給孤獨園。 
　　爾時，諸比丘于中食后集坐講堂，共論此事：“諸賢，甚奇！甚特！大人成就三十二相，必有二處真諦不虛：若在家者，必為轉輪王，聰明智慧，有四種軍，整御天下，由己自在，如法法王成就七寶。彼七寶者，輪寶、象寶、馬寶、珠寶、女寶、居士寶、主兵臣寶，是為七。千子具足，顏貌端正，勇猛無畏，能伏他眾。彼必統領此一切地乃至大海，不以刀杖，以法教令，令得安樂。若剃除須發，著袈裟衣，至信、舍家、無家、學道者，必得如來、無所著、等正覺，名稱流布，周聞十方。” 
　　爾時，世尊在于宴坐，以凈天耳出過于人，聞諸比丘于中食后集坐講堂，共論此事：“諸賢，甚奇！甚特！大人成就三十二相，必有二處真諦不虛：若在家者，必為轉輪王，聰明智慧，有四種軍，整御天下，由己自在，如法法王成就七寶。彼七寶者，輪寶、象寶、馬寶、珠寶、女寶、居士寶、主兵臣寶，是為七。千子具足，顏貌端正，勇猛無畏，能伏他眾。彼必統領此一切地乃至大海，不以刀杖，以法教令，令得安樂。若剃除須發，著袈裟衣，至信、舍家、無家、學道者，必得如來、無所著、等正覺，名稱流布，周聞十方。” 
　　世尊聞已，則于晡時從宴坐起，往詣講堂比丘眾前敷座而坐，問諸比丘：“汝等今日共論何事集坐講堂？” 
　　時，諸比丘白曰：“世尊，我等今日集坐講堂共論此事：‘諸賢，甚奇！甚特！大人成就三十二相，必有二處真諦不虛：若在家者，必為轉輪王，聰明智慧，有四種軍，整御天下，由己自在，如法法王成就七寶。彼七寶者，輪寶、象寶、馬寶、珠寶、女寶、居士寶、主兵臣寶，是為七。千子具足，顏貌端正，勇猛無畏，能伏他眾。彼必統領此一切地乃至大海，不以刀杖，以法教令，令得安樂。若剃除須發，著袈裟衣，至信、舍家、無家、學道者，必得如來、無所著、等正覺，名稱流布，周聞十方。’世尊，我等共論如此事故集坐講堂。” 
　　于是，世尊告曰：“比丘，汝等欲得從如來聞三十二相耶？謂大人所成，必有二處真諦不虛：若在家者，必為轉輪王，聰明智慧，有四種軍，整御天下，由己自在，如法法王成就七寶。彼七寶者，輪寶、象寶、馬寶、珠寶、女寶、居士寶、主兵臣寶，是為七。千子具足，顏貌端正，勇猛無畏，能伏他眾。彼必統領此一切地乃至大海，不以刀杖，以法教令，令得安樂。若剃除須發，著袈裟衣，至信、舍家、無家、學道者，必得如來、無所著、等正覺，名稱流布、周聞十方。” 
　　時，諸比丘聞已，白曰：“世尊，今正是時。善逝，今正是時。若世尊為諸比丘說三十二相者，諸比丘聞已當善受持。” 
　　世尊告曰：“諸比丘，諦聽！諦聽！善思念之，吾當為汝廣分別說。”時，諸比丘受教而聽。 
　　佛言：“大人足安平立，是謂大人大人之相。 
　　“復次，大人足下生輪，輪有千輻，一切具足，是謂大人大人之相。 
　　“復次，大人足指纖長，是謂大人大人之相。 
　　“復次，大人足周正直，是謂大人大人之相。 
　　“復次，大人足跟踝后兩邊平滿，是謂大人大人之相。 
　　“復次，大人足兩踝[月+庸]，是謂大人大人之相。 
　　“復次，大人身毛上向，是謂大人大人之相。 
　　“復次，大人手足網縵，猶如雁王，是謂大人大人之相。 
　　“復次，大人手足極妙柔弱軟敷，猶兜羅華，是謂大人大人之相。 
　　“復次，大人肌皮軟細，塵水不著，是謂大人大人之相。 
　　“復次，大人一一毛；一一毛者，身一孔一毛生，色若紺青，如螺右旋，是謂大人大人之相。 
　　“復次，大人鹿腨腸，猶如鹿王，是謂大人大人之相。 
　　“復次，大人陰馬藏，猶良馬王，是謂大人大人之相。 
　　“復次，大人身形圓好，猶如尼拘類樹，上下圓相稱，是謂大人大人之相。 
　　“復次，大人身不阿曲；身不曲者，平立伸手以摩其膝，是謂大人大人之相。 
　　“復次，大人身黃金色，如紫磨金，是謂大人大人之相。 
　　“復次，大人身七處滿；七處滿者，兩手、兩足、兩肩及頸，是謂大人大人之相。 
　　“復次，大人其上身大，猶如師子，是謂大人大人之相。 
　　“復次，大人師子頰車，是謂大人大人之相。 
　　“復次，大人脊背平直，是謂大人大人之相。 
　　“復次，大人兩肩上連，通頸平滿，是謂大人大人之相。 
　　“復次，大人四十齒牙、平齒、不疏齒、白齒、通味第一味，是謂大人大人之相。 
　　“復次，大人梵音可愛，其聲猶如加羅毗伽，是謂大人大人之相。 
　　“復次，大人廣長舌；廣長舌者，舌從口出遍覆其面，是謂大人大人之相。 
　　“復次，大人承淚處滿，猶如牛王，是謂大人大人之相。 
　　“復次，大人眼色紺青，是謂大人大人之相。 
　　“復次，大人頂有肉髻，團圓相稱，發螺右旋，是謂大人大人之相。 
　　“復次，大人眉間生毛，潔白右縈，是謂大人大人之相。 
　　“諸比丘，大人成就此三十二相，必有二處真諦不虛：若在家者，必為轉輪王，聰明智慧，有四種軍，整御天下，由己自在，如法法王成就七寶。彼七寶者，輪寶、象寶、馬寶、珠寶、女寶、居士寶、主兵臣寶，是為七。千子具足，顏貌端正，勇猛無畏，能伏他眾，彼必統領此一切地乃至大海，不以刀杖，以法教令，令得安樂。若剃除發須，著袈裟衣，至信、舍家、無家、學道者，必得如來、無所著、等正覺，名稱流布，周聞十方。” 
　　佛說如是，彼諸比丘聞佛所說，歡喜奉行。  
王相應品四洲經第三  
　　我聞如是：一時，佛游舍衛國，在勝林給孤獨園。 
　　爾時，尊者阿難在安靜處，宴坐思惟而作是念：“世人甚少少能于欲有滿足意，少有厭患于欲而命終者。世人于欲有滿足意，厭患于欲而命終者，為甚難得。” 
　　尊者阿難則于晡時從宴坐起，往詣佛所，到已作禮，卻住一面，白曰：“世尊，我今在安靜處，宴坐思惟而作是念：‘世人甚少少能于欲有滿足意，少有厭患于欲而命終者。世人于欲有滿足意，厭患于欲而命終者，為甚難得。’” 
　　佛告阿難：“如是！如是！世人甚少少能于欲有滿足意，少有厭患于欲而命終者。阿難，世人于欲有滿足意，厭患于欲而命終者，為甚難得。阿難，世人極甚難得，極甚難得于欲有滿足意，厭患于欲而命終者。阿難，但世間人甚多甚多，于欲無滿足意，不厭患欲而命終也。所以者何？阿難，往昔有王名曰頂生，作轉輪王，聰明智慧，有四種軍，整御天下，由己自在，如法法王成就七寶。彼七寶者，輪寶、象寶、馬寶、珠寶、女寶、居士寶、主兵臣寶，是為七。千子具足，顏貌端正，勇猛無畏，能伏他眾。彼必統領此一切地乃至大海，不以刀杖，以法教令，令得安樂。阿難，彼頂生王而于后時極大久遠，便作是念：‘我有閻浮洲，極大富樂，多有人民。我有七寶，千子具足。我欲于宮雨寶七日，積至于膝。’阿難，彼頂生王有大如意足，有大威德，有大福佑，有大威神；適發心已，即于宮中雨寶七日，積至于膝。 
　　“阿難，彼頂生王而于后時極大久遠，復作是念：‘我有閻浮洲，極大富樂，多有人民。我有七寶，千子具足；及于宮中雨寶七日，積至于膝。我憶曾從古人聞之，西方有洲名瞿陀尼，極大富樂，多有人民。我今欲往見瞿陀尼洲，到已整御。’阿難，彼頂生王有大如意足，有大威德，有大福佑，有大威神；適發心已，即以如意足乘虛而去，及四種軍。阿難，彼頂生王即時往到，住瞿陀尼洲。阿難，彼頂生王住已，整御瞿陀尼洲，乃至無量百千萬歲。 
　　“阿難，彼頂生王而于后時極大久遠，復作是念：‘我有閻浮洲，極大富樂，多有人民。我有七寶，千子具足；及于宮中雨寶七日，積至于膝。我亦復有瞿陀尼洲。我復曾從古人聞之，東方有洲名弗婆鞞陀提，極大富樂，多有人民。我今欲往見弗婆鞞陀提洲，到已整御。’阿難，彼頂生王有大如意足，有大威德，有大福佑，有大威神；適發心已，即以如意足乘虛而去，及四種軍。阿難，彼頂生王即時往到，住弗婆鞞陀提洲。阿難，彼頂生王住已，整御弗婆鞞陀提洲，乃至無量百千萬歲。 
　　“阿難，彼頂生王而于后時極大久遠，復作是念：‘我有閻浮洲，極大富樂，多有人民。我有七寶，千子具足；及于宮中雨寶七日，積至于膝。我亦復有瞿陀尼洲，亦有弗婆鞞陀提洲。我復曾從古人聞之，北方有洲名郁單曰，極大富樂，多有人民。彼雖無我想亦無所受，我今欲往見郁單曰洲，到已整御，及諸眷屬。’阿難，彼頂生王有大如意足，有大威德，有大福佑，有大威神；適發心已，即以如意足乘虛而去，及四種軍。 
　　“阿難，彼頂生王遙見平地白，告諸臣曰：‘卿等見郁單曰平地白耶？’諸臣對曰：‘見也，天王。’王復告曰：‘卿等知不？彼是郁單曰人自然粳米，郁單曰人常所食者，卿等亦應共食此食。’阿難，彼頂生王復遙見郁單曰洲中，若干種樹，凈妙嚴飾，種種彩色，在欄楯里，告諸臣曰：‘卿等見郁單曰洲中，若干種樹，凈妙嚴飾，種種彩色，在欄楯里耶？’諸臣對曰：‘見也，天王。’王復告曰：‘卿等知不？是郁單曰人衣樹，郁單曰人取此衣著，卿等亦應取此衣著。’阿難，彼頂生王即時往到，住郁單曰洲。阿難，彼頂生王住已，整御郁單曰洲，乃至無量百千萬歲，及諸眷屬。 
　　“阿難，彼頂生王而于后時極大久遠，復作是念：‘我有閻浮洲，極大富樂，多有人民。我有七寶，千子具足；及于宮中雨寶七日，積至于膝。我亦復有瞿陀尼洲，亦有弗婆鞞陀提洲，亦有郁單曰洲。我復曾從古人聞之，有天名曰三十三天，我今欲往見三十三天。’阿難，彼頂生王有大如意足，有大威德，有大福佑，有大威神；適發心已，即以如意足乘虛而往，及四種軍，向日光去。 
　　“阿難，彼頂生王遙見三十三天中，須彌山王上猶如大云，告諸臣曰：‘卿等見三十三天中，須彌山王上猶如大云耶？’諸臣對曰：‘見也，天王。’王復告曰：‘卿等知不？是三十三天晝度樹也。三十三天在此樹下，于夏四月，具足五欲，而自娛樂。’ 
　　“阿難，彼頂生王復遙見三十三天中，須彌山王上近于南邊猶如大云，告諸臣曰：‘卿等見三十三天中，須彌山王上近于南邊猶如大云耶？’諸臣對曰：‘見也，天王。’王復告曰：‘卿等知不？是三十三天正法之堂。三十三天于此堂中，八日、十四日、十五日，為天為人，思法思義。’ 
　　“阿難，彼頂生王即到三十三天。彼頂生王到三十三天已，即入法堂。于是，天帝釋便與頂生王半座令坐，彼頂生王即坐天帝釋半座。于是，頂生王及天帝釋都無差別，光光無異，色色無異，形形無異，威儀禮節及其衣服亦無有異，唯眼眴異。 
　　“阿難，彼頂生王而于后時極大久遠，復作是念：‘我有閻浮洲，極大富樂，多有人民。我有七寶，千子具足；及于宮中雨寶七日，積至于膝。我亦復有瞿陀尼洲，亦有弗婆鞞陀提洲，亦有郁單曰洲。我又已見三十三天云集大會，我已得入諸天法堂。又天帝釋與我半座，我已得坐帝釋半座。我與帝釋都無差別，光光無異，色色無異，形形無異，威儀禮節及其衣服亦無有異，唯眼眴異。我今寧可驅帝釋去，奪取半座，作天人王，由己自在。’ 
　　“阿難，彼頂生王適發此念，不覺已下在閻浮洲，便失如意足，生極重病。命將終時，諸臣往詣頂生王所，白曰：‘天王，若有梵志、居士及臣人民，來問我等：“頂生王臨命終時說何等事？”天王，我等當云何答梵志、居士及臣人民？’ 
　　“時，頂生王告諸臣曰：‘若梵志、居士及臣人民，來問卿等：“頂生王臨命終時說何等事？”卿等應當如是答之：“頂生王得閻浮洲，意不滿足而命終。頂生王得七寶，意不滿足而命終。千子具足，意不滿足而命終。頂生王七日雨寶，意不滿足而命終。頂生王得瞿陀尼洲，意不滿足而命終。頂生王得弗婆鞞陀提洲，意不滿足而命終。頂生王得郁單曰洲，意不滿足而命終。頂生王見諸天集會，意不滿足而命終。頂生王具足五欲功德——色、聲、香、味、觸，意不滿足而命終。”若梵志、居士及臣人民，來問卿等：“頂生王臨命終時說何等事？”卿等應當如是答之。’” 
　　于是，世尊而說頌曰：  
　　“天雨妙珍寶，欲者無厭足， 
　　　欲苦無有樂，慧者應當知。 
　　　若有得金積，猶如大雪山， 
　　　一一無有足，慧者作是念。 
　　　得天妙五欲，不以此五樂， 
　　　斷愛不著欲，等正覺弟子。”  
　　于是，世尊告曰：“阿難，昔頂生王，汝謂異人耶？莫作斯念，當知即是我也。 
　　“阿難，我于爾時為自饒益，亦饒益他，饒益多人，愍傷世間，為天、為人求義及饒益，求安隱快樂。爾時說法不至究竟，不究竟白凈，不究竟梵行；不究竟梵行訖，爾時不離生老病死、啼哭憂戚，亦未能得脫一切苦。 
　　“阿難，我今出世，如來、無所著、等正覺、明行成為、善逝、世間解、無上士、道法御、天人師，號佛、眾佑。我今自饒益，亦饒益他，饒益多人，愍傷世間，為天、為人求義及饒益，求安隱快樂。我今說法得至究竟，究竟白凈，究竟梵行；究竟梵行訖，我今得離生老病死、啼哭憂戚，我今已得脫一切苦。” 
　　佛說如是，尊者阿難及諸比丘聞佛所說，歡喜奉行。  
王相應品牛糞喻經第四  
　　我聞如是：一時，佛游舍衛國，在勝林給孤獨園。 
　　爾時，有一比丘在安靜處，宴坐思惟而作是念：“頗復有色常住不變，而一向樂，恒久存耶？頗有覺、想、行、識常住不變，而一向樂，恒久存耶？” 
　　彼一比丘則于晡時從宴坐起，往詣佛所，稽首作禮，卻坐一面，白曰：“世尊，我今在安靜處宴坐思惟而作是念：‘頗復有色常住不變，而一向樂，恒久存耶？頗有覺、想、行、識常住不變，而一向樂，恒久存耶？’” 
　　佛告比丘：“無有一色常住不變，而一向樂，恒久存者；無有覺、想、行、識常住不變，而一向樂，恒久存者。” 
　　于是，世尊以手指爪抄少牛糞，告曰：“比丘，汝今見我以手指爪抄少牛糞耶？” 
　　比丘白曰：“見也，世尊。” 
　　佛復告曰：“比丘，如是無有少色常住不變，而一向樂，恒久存也；如是無有少覺、想、行、識常住不變，而一向樂，恒久存也。所以者何？比丘，我憶昔時長夜作福，長作福已，長受樂報。比丘，我在昔時七年行慈，七反成敗，不來此世。世敗壞時，生晃昱天；世成立時，來下生空梵宮殿中，于彼梵中作大梵天。余處千返，作自在天王；三十六返，作天帝釋。復無量反，作剎利頂生王。 
　　“比丘，我作剎利頂生王時，有八萬四千大象，被好乘具，眾寶校飾，白珠珞覆，于娑賀象王為首。比丘，我作剎利頂生王時，有八萬四千馬，被好乘具，眾寶莊飾，金銀珓珞，[馬+毛]馬王為首。比丘，我作剎利頂生王時，有八萬四千車，四種校飾，莊以眾好、師子、虎豹斑文之皮，織成雜色，種種莊飾，極利疾，名樂聲車為首。比丘，我作剎利頂生王時，有八萬四千大城，極大富樂，多有人民，拘舍惒堤王城為首。比丘，我作剎利頂生王時，有八萬四千樓，四種寶樓，金、銀、琉璃及水精，正法殿為首。 
　　“比丘，我作剎利頂生王時，有八萬四千御座，四種寶座，金、銀、琉璃及水精，敷以氍氀、毾[毯-炎+登]，覆以錦綺羅縠，有襯體被，兩頭安枕，加陵伽波惒邏波遮悉多羅那。比丘，我作剎利頂生王時，有八萬四千雙衣，初摩衣、錦衣、繒衣、劫貝衣、加陵伽波惒邏衣。比丘，我作剎利頂生王時，有八萬四千女，身體光澤，皎潔明凈，美色過人，小不及天，姿容端正，睹者歡悅，眾寶瓔珞嚴飾具足，盡剎利種女，余族無量。比丘，我作剎利頂生王時，有八萬四千種食，晝夜常供，為我故設，欲令我食。 
　　“比丘，彼八萬四千種食中，有一種食，極美凈潔，無量種味，是我常所食。比丘，彼八萬四千女中，有一剎利女，最端正姝好，常奉侍我。比丘，彼八萬四千雙衣中，有一雙衣，或初摩衣、或錦衣、或繒衣、或劫貝衣、或加陵伽波惒邏衣，是我常所著。比丘，彼八萬四千御座中，有一御座，或金、或銀、或琉璃、或水精，敷以氍氀、毾[毯-炎+登]，覆以錦綺羅縠，有襯體被，兩頭安枕，加陵伽波惒邏波遮悉多羅那，是我常所臥。比丘，彼八萬四千樓觀中，有一樓觀，或金、或銀、或琉璃、或水精，名正法殿，是我常所住。 
　　“比丘，彼八萬四千大城中，而有一城，極大富樂，多有人民，名拘舍惒堤，是我常所居。比丘，彼八萬四千車中，而有一車，莊以眾好、師子、虎豹斑文之皮，織成雜色，種種莊飾，極利疾，名樂聲車，是我常所載，至觀望園觀。比丘，彼八萬四千馬中，而有一馬，體紺青色，頭像如鳥，名[馬+毛]馬王，是我常所騎，至觀望園觀。比丘，彼八萬四千大象中，而有一象，舉體極白，七支盡正，名于娑賀象王，是我常所乘，至觀望園觀。 
　　“比丘，我作此念：‘是何業果？為何業報？令我今日有大如意足，有大威德，有大福佑，有大威神？’比丘，我復作此念：‘是三業果，為三業報，令我今日有大如意足，有大威德，有大福佑，有大威神：一者、布施，二者、調御，三者、守護。’比丘，汝觀彼一切所有盡滅，如意足亦失。比丘，于意云何？色為有常？為無常耶？” 
　　答曰：“無常也，世尊。” 
　　復問曰：“若無常者，是苦？非苦耶？” 
　　答曰：“苦、變易也，世尊。” 
　　復問曰：“若無常、苦、變易法者，是多聞圣弟子頗受是我，是我所，我是彼所耶？” 
　　答曰：“不也，世尊。” 
　　復問曰：“比丘，于意云何？覺、想、行、識為有常？為無常耶？ 
　　答曰：“無常也，世尊。” 
　　復問曰：“若無常者，是苦？非苦耶？” 
　　答曰：“苦、變易也，世尊。” 
　　復問曰：“若無常、苦、變易法者，是多聞圣弟子頗受是我，是我所，我是彼所耶？” 
　　答曰：“不也，世尊。” 
　　“是故，比丘，汝應如是學，若有色，或過去、或未來、或現在，或內、或外，或粗、或細，或好、或惡，或近、或遠，彼一切非我，非我所，我非彼所，當以慧觀知如真。若有覺、想、行、識，或過去、或未來、或現在，或內、或外，或粗、或細，或好、或惡，或近、或遠，彼一切非我，非我所，我非彼所，當以慧觀知如真。比丘，若多聞圣弟子如是觀者，彼便厭色，厭覺、想、行、識；厭已便無欲；無欲已便解脫；解脫已便知解脫：生已盡，梵行已立，所作已辦，不更受有，知如真。” 
　　于是，彼比丘聞佛所說，善受善持，即從坐起，稽首佛足，繞三匝而去。 
　　彼比丘受佛化已，獨住遠離，心無放逸，修行精勤。彼獨住遠離，心無放逸，修行精勤已，族姓子所為，剃除須發，著袈裟衣，至信、舍家、無家、學道者，唯無上梵行訖，于現法中自知、自覺、自作證成就游：生已盡，梵行已立，所作已辦，不更受有，知如真。如是彼比丘知法已，乃至得阿羅訶。 
　　佛說如是，彼諸比丘聞佛所說，歡喜奉行。  
王相應品頻鞞娑邏王迎佛經第五  
　　我聞如是：一時，佛游摩竭陀國，與大比丘眾俱，比丘一千悉無著、至真，本皆編發，往詣王舍城摩竭陀邑。于是，摩竭陀王頻鞞娑邏聞世尊游摩竭陀國，與大比丘眾俱，比丘一千悉無著、至真，本皆編發，來此王舍城摩竭陀邑。摩竭陀王頻鞞娑邏聞已，即集四種軍，象軍、馬軍、車軍、步軍。集四種軍已，與無數眾俱，長一由延，往詣佛所。于是，世尊遙見摩竭陀王頻鞞娑邏來，則便避道，往至善住尼拘類樹王下，敷尼師檀，結跏趺坐，及比丘眾。 
　　摩竭陀王頻鞞娑邏遙見世尊在林樹間，端正姝好，猶星中月，光耀暐曄，晃若金山，相好具足，威神巍巍，諸根寂定，無有蔽礙，成就調御，息心靜默，見已下車。若諸王剎利以水灑頂，得為人主，整御大地，有五儀式：一者、劍，二者、蓋，三者、天冠，四者、珠柄拂，五者、嚴飾屣。一切除卻，及四種軍；步進詣佛，到已作禮，三自稱名姓：“世尊，我是摩竭陀王洗尼頻鞞娑邏。”如是至三。 
　　于是，世尊告曰：“大王，如是！如是！汝是摩竭陀王洗尼頻鞞娑邏。” 
　　于是，摩竭陀王洗尼頻鞞娑邏再三自稱名姓已，為佛作禮，卻坐一面。諸摩竭陀人或禮佛足，卻坐一面；或問訊佛，卻坐一面；或叉手向佛，卻坐一面；或遙見佛已，默然而坐。 
　　爾時，尊者郁毗邏迦葉亦在眾坐。尊者郁毗羅迦葉是摩竭陀人意之所系，謂大尊師是無著真人。于是，摩竭陀人悉作是念：“沙門瞿曇從郁毗羅迦葉學梵行耶？為郁毗羅迦葉從沙門瞿曇學梵行耶？” 
　　爾時，世尊即知摩竭陀人心之所念，便向尊者郁毗羅迦葉而說頌曰：  
　　“郁毗見何等，斷火來就此？ 
　　　迦葉為我說，所由不事火。”  
　　“飲食種種味，為欲故事火， 
　　　生中見如此，是故不樂事。”  
　　“迦葉意不樂，飲食種種味， 
　　　何不樂天人？迦葉為我說。”  
　　“見寂靜滅盡，無為不欲有， 
　　　更無有尊天，是故不事火。 
　　　世尊為最勝，世尊不邪思， 
　　　了解覺諸法，我受最勝法。”  
　　于是，世尊告曰：“迦葉，汝今當為現如意足，令此眾會咸得信樂。” 
　　于是，尊者郁毗羅迦葉即如其像作如意足，便在坐沒，從東方出，飛騰虛空，現四種威儀：一行、二住、三坐、四臥。復次，入于火定，尊者郁毗羅迦葉入火定已，身中便出種種火焰，青、黃、赤、白中水精色，下身出火，上身出水；上身出火，下身出水。如是南、西、北方，飛騰虛空，現四種威儀：一行、二住、三坐、四臥。復次，入于火定，尊者郁毗羅迦葉入火定已，身中便出種種火焰，青、黃、赤、白中水精色，下身出火，上身出水；上身出火，下身出水。 
　　于是，尊者郁毗羅迦葉現如意足已，為佛作禮，白曰：“世尊，佛是我師，我是佛弟子；佛具一切智，我無一切智。 
　　世尊告曰：“如是，迦葉。如是，迦葉。我有一切智，汝無一切智。” 
　　爾時，尊者郁毗羅迦葉因自己故，而說頌曰：  
　　“昔無所知時，為解脫事火， 
　　　雖老猶生盲，邪不見真際。 
　　　我今見上跡，無上龍所說， 
　　　無為盡脫苦，見已生死盡。”  
　　諸摩竭陀人見如此已，便作是念：“沙門瞿曇不從郁毗羅迦葉學梵行，郁毗羅迦葉從沙門瞿曇學梵行也。” 
　　世尊知諸摩竭陀人心之所念，便為摩竭陀王洗尼頻鞞娑邏說法，勸發渴仰，成就歡喜；無量方便為彼說法，勸發渴仰，成就歡喜已，如諸佛法，先說端正法，聞者歡悅，謂說施、說戒、說生天法，毀呰欲為災患，生死為穢，稱嘆無欲為妙，道品白凈。 
　　世尊為彼大王說之，佛已知彼有歡喜心、具足心、柔軟心、堪耐心、升上心、一向心、無疑心、無蓋心，有能、有力堪受正法。謂如諸佛所說正要，世尊即為彼說苦、集、滅、道：“大王，色生滅，汝當知色生滅。大王，覺、想、行、識生滅，汝當知識生滅。大王，猶如大雨時，水上之泡或生或滅。大王，色生滅亦如是，汝當知色生滅。大王，覺、想、行、識生滅，汝當知識生滅。 
　　“大王，若族姓子知色生滅，便知不復生當來色。大王，若族姓子知覺、想、行、識生滅，便知不復生當來識。大王，若族姓子知色如真，便不著色，不計色，不染色，不住色，不樂色是我。大王，若族姓子知覺、想、行、識如真，便不著識，不計識，不染識，不住識，不樂識是我。大王，若族姓子不著色，不計色，不染色，不住色，不樂色是我者，便不復更受當來色。大王，若族姓子不著覺、想、行、識，不計識，不染識，不住識，不樂識是我者，便不復更受當來識。大王，此族姓子無量、不可計、無限，得息寂。若舍此五陰已，則不更受陰也。” 
　　于是，諸摩竭陀人而作是念：“若使色無常，覺、想、行識無常者，誰活？誰受苦樂？” 
　　世尊即知摩竭陀人心之所念，便告比丘：“愚癡凡夫不有所聞，見我是我而著于我，但無我、無我所，空我、空我所，法生則生，法滅則滅，皆由因緣合會生苦。若無因緣，諸苦便滅。眾生因緣會相連續則生諸法。如來見眾生相連續生已，便作是說：‘有生有死。’我以清凈天眼出過于人，見此眾生死時、生時，好色、惡色，或妙、不妙，往來善處及不善處，隨此眾生之所作業，見其如真。若此眾生成就身惡行，口、意惡行，誹謗圣人，邪見成就邪見業；彼因緣此，身壞命終，必至惡處，生地獄中。若此眾生成就身善行，口、意善行，不誹謗圣人，正見成就正見業；彼因緣此，身壞命終，必升善處，乃至天上。我知彼如是，然不語彼。此是我為能覺、能語、作教、作起、教起，謂彼彼處受善惡業報。于中或有作是念：‘此不相應，此不得住，其行如法，因此生彼。’若無此因，便不生彼，因此有彼；若此滅者，彼便滅也。所謂緣無明有行，乃至緣生有老死；若無明滅則行便滅，乃至生滅則老死滅。大王，于意云何？色為有常？為無常耶？” 
　　答曰：“無常也，世尊。” 
　　復問曰：“若無常者，是苦？非苦耶？” 
　　答曰：“苦、變易也，世尊。” 
　　復問曰：“若無常、苦、變易法者，是多聞圣弟子頗受是我，是我所，我是彼所耶？” 
　　答曰：“不也，世尊。” 
　　“大王，于意云何？覺、想、行、識為有常？為無常耶？” 
　　答曰：“無常也，世尊。” 
　　復問曰：“若無常者，是苦？非苦耶？” 
　　答曰：“苦、變易也，世尊。” 
　　復問曰：“若無常、苦、變易法者，是多聞圣弟子頗受是我，是我所，我是彼所耶？” 
　　答曰：“不也，世尊。” 
　　“大王，是故汝當如是學：若有色，或過去、或未來、或現在，或內、或外，或粗、或細，或好、或惡，或近、或遠；彼一切非我，非我所，我非彼所，當以慧觀知如真。大王，若有覺、想、行、識，或過去、或未來、或現在，或內、或外，或粗、或細，或好、或惡，或近、或遠；彼一切非我，非我所，我非彼所，當以慧觀知如真。大王，若多聞圣弟子如是觀者，彼便厭色，厭覺、想、行、識；厭已便無欲；無欲已便得解脫；解脫已便知解脫：生已盡，梵行已立，所作已辦，不更受有，知如真。” 
　　佛說此法時，摩竭陀王洗尼頻鞞娑邏遠塵離垢，諸法法眼生，及千八萬天、摩竭陀諸人萬二千遠塵離垢，諸法法眼生。于是，摩竭陀王洗尼頻鞞娑邏見法得法，覺白凈法，斷疑度惑，更無余尊，不復從他，無有猶豫，已住果證，于世尊法得無所畏；即從座起，稽首佛足，白曰：“世尊，我今自歸于佛、法及比丘眾，惟愿世尊受我為優婆塞！從今日始，終身自歸，乃至命盡。” 
　　佛說如是，摩竭陀王洗尼頻鞞娑邏及八萬天、摩竭諸人萬二千及千比丘聞佛所說，歡喜奉行。  
中阿含經卷第十二 王相應品鞞婆陵耆經第六  
　　我聞如是：一時，佛游拘薩羅國。 
　　爾時，世尊與大比丘眾俱行道，中路欣然而笑。 
　　尊者阿難見世尊笑，叉手向佛，白曰：“世尊，何因緣笑？諸佛如來、無所著、等正覺若無因緣，終不妄笑，愿聞其意！” 
　　彼時，世尊告曰：“阿難，此處所中，迦葉如來、無所著、等正覺在此處坐，為弟子說法。” 
　　于是，尊者阿難即在彼處速疾敷座，叉手向佛，白曰：“世尊，惟愿世尊亦坐此處，為弟子說法！如是此處為二如來、無所著、等正覺所行。” 
　　爾時，世尊便于彼處坐尊者阿難所敷之座，坐已，告曰：“阿難，此處所中，迦葉如來、無所著、等正覺有講堂，迦葉如來、無所著、等正覺于中坐已，為弟子說法。阿難，此處所中昔有村邑，名鞞婆陵耆，極大豐樂，多有人民。阿難，鞞婆陵耆村邑之中有梵志大長者，名曰無恚，極大富樂，資財無量，畜牧產業不可稱計，封戶食邑種種具足。阿難，梵志大長者無恚有子，名優多羅摩納，為父母所舉，受生清凈，乃至七世父母不絕種族，生生無惡，博聞總持，誦過四典經，深達因、緣、正、文、戲五句說。阿難，優多羅童子有善朋友，名難提波羅陶師，常為優多羅童子之所愛念，喜見無厭。 
　　“阿難，難提波羅陶師歸佛、歸法、歸比丘眾，不疑三尊，不惑苦、集、滅、道，得信、持戒、博聞、惠施、成就智慧。離殺、斷殺，棄舍刀杖，有慚有愧，有慈悲心，饒益一切乃至昆蟲，彼于殺生凈除其心。阿難，難提波羅陶師離不與取，斷不與取，與之乃取，樂于與取，常好布施，歡喜無吝，不望其報，彼于不與取凈除其心。阿難，難提波羅陶師離非梵行，斷非梵行，勤修梵行，精勤妙行，清凈無穢，離欲斷淫，彼于非梵行凈除其心。 
　　“阿難，難提波羅陶師離妄言，斷妄言，真諦言，樂真諦，住真諦不移動，一切可信，不欺世間，彼于妄言凈除其心。阿難，難提波羅陶師離兩舌，斷兩舌，行不兩舌，不破壞他；不聞此語彼，欲破壞此；不聞彼語此，欲破壞彼；離者欲合，合者歡喜；不作群黨，不樂群黨，不稱群黨，彼于兩舌凈除其心。阿難，難提波羅陶師離粗言，斷粗言，若有所言辭氣粗獷，惡聲逆耳，眾所不喜，眾所不愛，使他苦惱，令不得定，斷如是言；若有所說清和柔潤，順耳入心，可喜可愛，使他安樂，言聲具了，不使人畏，令他得定，說如是言，彼于粗言凈除其心。阿難，難提波羅陶師離綺語，斷綺語，時說、真說、法說、義說、止息說、樂止息說，事順時得宜，善教善訶，彼于綺語凈除其心。 
　　“阿難，難提波羅陶師離治生，斷治生，棄舍稱量及斗斛，棄舍受貨，不縛束人，不望折斗量，不以小利侵欺于人，彼于治生凈除其心。阿難，難提波羅陶師離受寡婦、童女，斷受寡婦、童女，彼于受寡婦、童女凈除其心。阿難，難提波羅陶師離受奴婢，斷受奴婢，彼于受奴婢凈除其心。阿難，難提波羅陶師離受象、馬、牛、羊，斷受象、馬、牛、羊，彼于受象、馬、牛、羊凈除其心。阿難，難提波羅陶師離受雞、豬，斷受雞、豬，彼于受雞、豬凈除其心。阿難，難提波羅陶師離受田業、店肆，斷受田業、店肆，彼于受田業、店肆凈除其心。阿難，難提波羅陶師離受生稻、麥、豆，斷受生稻、麥、豆，彼于受生稻、麥、豆凈除其心。 
　　“阿難，難提波羅陶師離酒、斷酒，彼于飲酒凈除其心。阿難，難提波羅陶師離高廣大床，斷高廣大床，彼于高廣大床凈除其心。阿難，難提波羅陶師離華鬘、瓔珞、涂香、脂粉，斷華鬘、瓔珞、涂香、脂粉，彼于華鬘、瓔珞、涂香、脂粉凈除其心。阿難，難提波羅陶師離歌舞倡妓及往觀聽，斷歌舞倡妓及往觀聽，彼于歌舞倡妓及往觀聽凈除其心。阿難，難提波羅陶師離受生色像寶，斷受生色像寶，彼于生色像寶凈除其心。阿難，難提波羅陶師離過中食，斷過中食，常一食，不夜食，學時食，彼于過中食凈除其心。 
　　“阿難，難提波羅陶師盡形壽手離鏵鍬，不自掘地，亦不教他。若水岸崩土及鼠傷土，取用作器，舉著一面，語買者曰：‘汝等若有豌豆、稻、麥、大小麻豆、豍豆、芥子，瀉已持器去，隨意所欲。’ 
　　“阿難，難提波羅陶師盡形壽供侍父母，父母無目，唯仰于人，是故供侍。 
　　“阿難，難提波羅陶師過夜平旦，往詣迦葉如來、無所著、等正覺所，到已作禮，卻坐一面。迦葉如來、無所著、等正覺為彼說法，勸發渴仰，成就歡喜；無量方便為彼說法，勸發渴仰，成就歡喜已，默然而住。阿難，于是，難提波羅陶師，迦葉如來、無所著、等正覺，為其說法，勸發渴仰，成就歡喜已，即從座起，禮迦葉如來、無所著、等正覺足已，繞三匝而去。 
　　“爾時，優多羅童子乘白馬車，與五百童子俱，過夜平旦，從鞞婆陵耆村邑出，往至一無事處，欲教若干國來諸弟子等，令讀梵志書。于是，優多羅童子遙見難提波羅陶師來，見已便問：‘難提波羅，汝從何來？’難提波羅答曰：‘我今從迦葉如來、無所著、等正覺所供養禮事來。優多羅，汝可共我往詣迦葉如來、無所著、等正覺所供養禮事。’于是，優多羅童子答曰：‘難提波羅，我不欲見禿頭沙門，禿沙門不應得道，道難得故。’于是，難提波羅陶師捉優多羅童子頭髻，牽令下車。于是，優多羅童子便作是念：‘此難提波羅陶師常不調戲，不狂不癡，今捉我頭髻，必當有以。’念已，語曰：‘難提波羅，我隨汝去！我隨汝去！’難提波羅喜，復語曰：‘去者甚善！’ 
　　“于是，難提波羅陶師與優多羅童子共往詣迦葉如來、無所著、等正覺所，到已作禮，卻坐一面。難提波羅陶師白迦葉如來、無所著、等正覺曰：‘世尊，此優多羅童子是我朋友，彼常見愛，常喜見我，無有厭足。彼于世尊無信敬心，惟愿世尊善為說法，令彼歡喜，得信敬心！’于是，迦葉如來、無所著、等正覺為難提波羅陶師及優多羅童子說法，勸發渴仰，成就歡喜；無量方便為彼說法，勸發渴仰，成就歡喜已，默然而住。于是，難提波羅陶師及優多羅童子，迦葉如來、無所著、等正覺為其說法，勸發渴仰，成就歡喜已，即從座起，禮迦葉如來、無所著、等正覺足，繞三匝而去。 
　　“于是優多羅童子還去不遠，問曰：‘難提波羅，汝從迦葉如來、無所著、等正覺得聞如是微妙之法，何意住家？不能舍離學圣道耶？’于是，難提波羅陶師答曰：‘優多羅，汝自知我盡形壽供養父母。父母無目，唯仰于人，我以供養侍父母故。’于是，優多羅童子問難提波羅：‘我可得從迦葉如來、無所著、等正覺出家學道，受于具足，得作比丘，行梵行耶？’于是，難提波羅陶師及優多羅童子即從彼處復往詣迦葉如來、無所著、等正覺所，到已作禮，卻坐一面。 
　　“難提波羅陶師白迦葉如來、無所著、等正覺曰：‘世尊，此優多羅童子還去不遠，而問我言：“難提波羅，汝從迦葉如來、無所著、等正覺得聞如是微妙之法，何意住家？不能舍離學圣道耶？”世尊，我答彼曰：“優多羅，汝自知我盡形壽供養父母。父母無目，唯仰于人，我以供養侍父母故。”優多羅復問我曰：“難提波羅，我可得從迦葉如來、無所著、等正覺出家學道，受于具足，得作比丘，行梵行耶？”愿世尊度彼出家學道，授與具足，得作比丘。’迦葉如來、無所著、等正覺為難提波羅默然而受。于是，難提波羅陶師知迦葉如來、無所著、等正覺默然受已，即從座起，稽首作禮，繞三匝而去。 
　　“于是，迦葉如來、無所著、等正覺，難提波羅去后不久，度優多羅童子出家學道，授與具足。出家學道，授與具足已，于鞞婆陵耆村邑隨住數日，攝持衣缽，與大比丘眾俱，共游行，欲至波羅柰迦私國邑；展轉游行，便到波羅柰迦私國邑，游波羅柰住仙人處鹿野園中。 
　　“于是，頰鞞王聞迦葉如來、無所著、等正覺游行迦私國，與大比丘眾俱，到此波羅柰住仙人處鹿野園中。頰鞞王聞已，告御者曰：‘汝可嚴駕，我今欲往詣迦葉如來、無所著、等正覺所。’時，彼御者受王教已，即便嚴駕。嚴駕已訖，還白王曰：‘已嚴好車，隨天王意。’ 
　　“于是，頰鞞王乘好車已，從波羅柰出，往詣仙人住處鹿野園中。時，頰鞞王遙見樹間，迦葉如來、無所著、等正覺，端正姝好，猶星中月，光耀暐曄，晃若金山，相好具足，威神巍巍，諸根寂定，無有蔽礙，或就調御，息心靜默；見已下車，步詣迦葉如來、無所著、等正覺所，到已作禮，卻坐一面。頰鞞王坐一面已，迦葉如來、無所著、等正覺為彼說法，勸發渴仰，成就歡喜；無量方便為彼說法，勸發渴仰，成就歡喜已，默然而住。 
　　“于是，頰鞞王，迦葉如來、無所著、等正覺為其說法，勸發渴仰，成就歡喜已，即從座起，偏袒著衣，叉手而向，白迦葉如來、無所著、等正覺曰：‘惟愿世尊，明受我請，及比丘眾！’迦葉如來、無所著、等正覺為頰鞞王默然受請。于是，頰鞞王知迦葉如來、無所著、等正覺默然受已，稽首作禮，繞三匝而去。還歸其家，于夜施設極美凈妙種種豐饒食啖含消，即于其夜供辦已訖。平旦敷床唱曰：‘世尊，今時已到，食具已辦，惟愿世尊以時臨顧！’ 
　　“于是，迦葉如來、無所著、等正覺過夜平旦，著衣持缽，諸比丘眾侍從世尊往詣頰鞞王家，在比丘眾上敷座而坐。于是，頰鞞王見佛及比丘眾坐已，自行澡水，以極美凈妙種種豐饒食啖含消，手自斟酌，令得飽滿；食訖收器，行澡水竟，敷一小床，別坐聽法。頰鞞王坐已，迦葉如來、無所著、等正覺為彼說法，勸發渴仰，成就歡喜；無量方便為彼說法，勸發渴仰，成就歡喜已，默然而住。 
　　“于是，頰鞞王，迦葉如來、無所著、等正覺為其說法，勸發渴仰，成就歡喜已，即從座起，偏袒著衣，叉手而向，白迦葉如來、無所著、等正覺曰：‘惟愿世尊于此波羅柰受我夏坐，及比丘眾！我為世尊作五百房、五百床褥，及施拘執如此白粳米，王之所食種種諸味，飯供世尊及比丘眾。’迦葉如來、無所著、等正覺告頰鞞王曰：‘止！止！大王，但心喜足。’頰鞞王如是至再三，叉手而向，白迦葉如來、無所著、等正覺曰：‘惟愿世尊于此波羅柰受我夏坐，及比丘眾！我為世尊作五百房、五百床褥，及施拘執如此白粳米，王之所食種種諸味，飯供世尊及比丘眾。’迦葉如來、無所著、等正覺亦再三告頰鞞王曰：‘止！止！大王，但心喜足。’ 
　　“于是，頰鞞王不忍不欲，心大憂戚：‘迦葉如來、無所著、等正覺不能為我于此波羅柰而受夏坐，及比丘眾。’作是念已，頰鞞王白迦葉如來、無所著、等正覺曰：‘世尊，頗更有在家白衣，奉事世尊如我者耶？’ 
　　“迦葉如來、無所著、等正覺告頰鞞王曰：‘有！在王境界鞞婆陵耆村極大豐樂，多有人民。大王，彼鞞婆陵耆村中有難提波羅陶師。大王，難提波羅陶師歸佛、歸法、歸比丘眾，不疑三尊，不惑苦、集、滅、道，得信、持戒、博聞、惠施、成就智慧，離殺、斷殺、棄舍刀杖，有慚有愧，有慈悲心，饒益一切乃至昆蟲，彼于殺生凈除其心。大王，難提波羅陶師離不與取，斷不與取，與之乃取，樂于與取，常好布施，歡喜無吝，不望其報，彼于不與取凈除其心。大王，難提波羅陶師離非梵行，斷非梵行，勤修梵行，精勤妙行，清凈無穢，離欲斷淫，彼于非梵行凈除其心。 
　　“‘大王，難提波羅陶師離妄言，斷妄言，真諦言，樂真諦，住真諦不移動，一切可信，不欺世間，彼于妄言凈除其心。大王，難提波羅陶師離兩舌，斷兩舌，行不兩舌，不破壞他；不聞此語彼，欲破壞此；不聞彼語此，欲破壞彼；離者欲合，合者歡喜；不作群黨，不樂群黨，不稱群黨，彼于兩舌凈除其心。大王，難提波羅陶師離粗言，斷粗言，若有所言辭氣粗獷，惡聲逆耳，眾所不喜，眾所不愛，使他苦惱，令不得定，斷如是言；若有所說清和柔潤，順耳入心，可喜可愛，使他安樂，言聲具了，不使人畏，令他得定，說如是言，彼于粗言凈除其心。大王，難提波羅陶師離綺語，斷綺語，時說、真說、法說、義說、止息說、樂止息說，事順時得宜，善教善訶，彼于綺語凈除其心。 
　　“‘大王，難提波羅陶師離治生，斷治生，棄舍稱量及斗斛，亦不受貨，不縛束人，不望折斗量，不以小利侵欺于人，彼于治生凈除其心。大王，難提波羅陶師離受寡婦、童女，斷受寡婦、童女，彼于受寡婦、童女凈除其心。大王，難提波羅陶師離受奴婢，斷受奴婢，彼于受奴婢凈除其心。大王，難提波羅陶師離受象、馬、牛、羊，斷受象、馬、牛、羊，彼于受象、馬、牛、羊凈除其心。大王，難提波羅陶師離受雞、豬，斷受雞、豬，彼于受雞、豬凈除其心。大王，難提波羅陶師離受田業、店肆，斷受田業、店肆，彼于受田業、店肆凈除其心。大王，難提波羅陶師離受生稻、麥、豆，斷受生稻、麥、豆，彼于受生稻、麥、豆凈除其心。 
　　“‘大王，難提波羅陶師離酒、斷酒，彼于飲酒凈除其心。大王，難提波羅陶師離高廣大床，斷高廣大床，彼于高廣大床凈除其心。大王，難提波羅陶師離華鬘、瓔珞、涂香、脂粉，斷華鬘、瓔珞、涂香、脂粉，彼于華鬘、瓔珞、涂香、脂粉凈除其心。大王，難提波羅陶師離歌舞倡妓及往觀聽，斷歌舞倡妓及往觀聽，彼于歌舞倡妓及往觀聽凈除其心。大王，難提波羅陶師離受生色像寶，斷受生色像寶，彼于受生色像寶凈除其心。大王，難提波羅陶師離過中食，斷過中食，常一食，不夜食，學時食，彼于過中食凈除其心。 
　　“‘大王，難提波羅陶師盡形壽手離鏵鍬，不自掘地，亦不教他。若水岸崩土及鼠傷土，取用作器，舉著一面，語買者言：“汝等若有豌豆、稻、麥、大小麻豆、豍豆、芥子，瀉已持器去，隨意所欲。” 
　　“‘大王，難提波羅陶師盡形壽供侍父母，父母無目，唯仰于人，是故供侍。 
　　“‘大王，我憶昔時依鞞婆陵耆村邑游行。大王，我爾時平旦著衣持缽，入鞞婆陵耆村邑乞食，次第乞食，往到難提波羅陶師家。爾時，難提波羅為小事故，出行不在。大王，我問難提波羅陶師父母曰：“長老，陶師今在何處？”彼答我曰：“世尊，侍者為小事故，暫出不在。善逝，侍者為小事故，暫出不在。世尊，籮中有麥飯，釜中有豆羹，惟愿世尊為慈愍故隨意自取！”大王，我便受郁單曰法，即于籮釜中取羹飯而去。難提波羅陶師于后還家，見籮中飯少，釜中羹減，白父母曰：“誰取羹飯？”父母答曰：“賢子，今日迦葉如來、無所著、等正覺至此乞食，彼于籮釜中取羹飯去。”難提波羅陶師聞已，便作是念：“我有善利，有大功德，迦葉如來、無所著、等正覺于我家中隨意自在。”彼以此歡喜結跏趺坐，息心靜默，至于七日，于十五日中而得歡樂，其家父母于七日中亦得歡樂。 
　　“‘復次，大王，我憶昔時依鞞婆陵耆村邑游行。大王，我爾時平旦著衣持缽，入鞞婆陵耆村邑乞食，次第乞食，往到難提波羅陶師家。爾時，難提波羅為小事故，出行不在。大王，我問難提波羅陶師父母曰：“長老，陶師今在何處？”彼答我曰：“世尊，侍者為小事故，暫出不在。善逝，侍者為小事故，暫出不在。世尊，釜有粳麥飯，小釜中有豆羹，惟愿世尊為慈愍故隨意自取！”大王，我便受郁單曰法，即于大小釜中取羹飯而去。難提波羅陶師于后還家，見大釜中飯少，小釜中羹減，白父母曰：“誰大釜中取飯，小釜中取羹？”父母答曰：“賢子，今日迦葉如來、無所著、等正覺至此乞食，彼于大小釜中取羹飯去。”難提波羅陶師聞已，便作是念：“我有善利，有大功德，迦葉如來、無所著、等正覺于我家中隨意自在。”彼以此歡喜結跏趺坐，息心靜默，至于七日，于十五日中而得歡樂，其家父母于七日中亦得歡樂。 
　　“‘復次，大王，我憶昔時依鞞婆陵耆村邑而受夏坐。大王，我爾時新作屋未覆，難提波羅陶師故陶屋新覆。大王，我告瞻侍比丘曰：“汝等可去壞難提波羅陶師故陶屋，持來覆我屋。”瞻侍比丘即受我教，便去往至難提波羅陶師家，挽壞故陶屋，作束持來，用覆我屋。難提波羅陶師父母聞壞故陶屋，聞已，問曰：“誰壞難提波羅故陶屋耶？”比丘答曰：“長老，我等是迦葉如來、無所著、等正覺瞻侍比丘，挽壞難提波羅陶師故陶屋，作束用覆迦葉如來、無所著、等正覺屋。”難提波羅父母語曰：“諸賢，隨意持去，無有制者。”難提波羅陶師于后還家，見挽壞故陶屋，白父母曰：“誰挽壞我故陶屋耶？”父母答曰：“賢子，今日迦葉如來、無所著、等正覺瞻侍比丘挽壞故陶屋，作束持去，用覆迦葉如來、無所著、等正覺屋。”難提波羅陶師聞已，便作是念：“我有善利，有大功德，迦葉如來、無所著、等正覺于我家中隨意自在。”彼以此歡喜結跏趺坐，息心靜默，至于七日，于十五日中而得歡樂，其家父母于七日中亦得歡樂。 
　　“‘大王，難提波羅陶師故陶屋竟夏四月都不患漏。所以者何？蒙佛威神故。大王，難提波羅陶師無有不忍，無有不欲，心無憂戚：“迦葉如來、無所著、等正覺于我家中隨意自在。”大王，汝有不忍，汝有不欲，心大憂戚：“迦葉如來、無所著、等正覺不受我請，于此波羅柰而受夏坐，及比丘眾。”’ 
　　“于是，迦葉如來、無所著、等正覺為頰鞞王說法，勸發渴仰，成就歡喜；無量方便為彼說法，勸發渴仰，成就歡喜已，從座起去。時，頰鞞王于迦葉如來、無所著、等正覺去后不久，便敕侍者：‘汝等可以五百乘車載滿白粳米，王之所食種種諸味，載至難提波羅陶師家，而語之曰：“難提波羅，此五百乘車載滿白粳米，王之所食種種諸味，頰鞞王送來餉汝。為慈愍故，汝今當受！”’時，彼侍者受王教已，以五百乘車載滿白粳米，王之所食種種諸味，送詣難提波羅陶師家，到已，語曰：‘難提波羅陶師，此五百乘車載滿白粳米，王之所食種種諸味，頰鞞王送來餉汝。為慈愍故，汝今當受！’于是，難提波羅陶師辭讓不受，語侍者曰：‘諸賢，頰鞞王家國大事多，費用處廣，我知如此，以故不受。’” 
　　佛告阿難：“于意云何？爾時童子優多羅者，汝謂異人耶？莫作斯念！當知即是我也。 
　　“阿難，我于爾時為自饒益，亦饒益他，饒益多人，愍傷世間，為天、為人求義及饒益，求安隱快樂。爾時說法不至究竟，不究竟白凈，不究竟梵行；不究竟梵行訖，爾時不離生老病死、啼哭憂戚，亦未能得脫一切苦。 
　　“阿難，我今出世，如來、無所著、等正覺、明行成為、善逝、世間解、無上士、道法御、天人師、號佛、眾佑。我今自饒益，亦饒益他，饒益多人，愍傷世間，為天、為人求義及饒益，求安隱快樂。我今說法得至究竟，究竟白凈，究竟梵行；究竟梵行訖，我今已離生老病死、啼哭憂戚，我今已得脫一切苦。 
　　佛說如是，尊者阿難及諸比丘聞佛所說，歡喜奉行。  
王相應品天使經第七  
　　我聞如是：一時，佛游舍衛國，在勝林給孤獨園。 
　　爾時，世尊告諸比丘：“我以凈天眼出過于人，見此眾生死時、生時，好色、惡色，或妙、不妙，往來善處及不善處，隨此眾生之所作業，見其如真。若此眾生成就身惡行，口、意惡行，誹謗圣人，邪見成就邪見業；彼因緣此，身壞命終，必至惡處，生地獄中。若此眾生成就身妙行，口、意妙行，不誹謗圣人，正見成就正見業；彼因緣此，身壞命終，必升善處，乃生天上。 
　　“猶大雨時，水上之泡，或生或滅，若有目人住一處，觀生時、滅時；我亦如是，以凈天眼出過于人，見此眾生死時、生時，好色、惡色，或妙、不妙，往來善處及不善處，隨此眾生之所作業，見其如真。若此眾生成就身惡行，口、意惡行，誹謗圣人，邪見成就邪見業；彼因緣此，身壞命終，必至惡處，生地獄中。若此眾生成就身妙行，口、意妙行，不誹謗圣人，正見成就正見業；彼因緣此，身壞命終，必升善處，乃生天上。 
　　“猶大雨時，雨墮之滴，或上或下，若有目人住一處，觀上時、下時；我亦如是，以凈天眼出過于人，見此眾生，死時、生時，好色、惡色，或妙、不妙，往來善處及不善處，隨此眾生之所作業，見其如真。若此眾生成就身惡行，口、意惡行，誹謗圣人，邪見成就邪見業；彼因緣此，身壞命終，必至惡處，生地獄中。若此眾生成就身妙行，口、意妙行，不誹謗圣人，正見成就正見業；彼因緣此，身壞命終，必升善處，乃生天上。 
　　“猶琉璃珠，清凈自然，生無瑕穢，八楞善治，貫以妙繩，或青或黃，或赤、黑、白，若有目人住一處，觀此琉璃珠，清凈自然，生無瑕穢，八楞善治，貫以妙繩，或青或黃，或赤、黑、白；我亦如是，以凈天眼出過于人，見此眾生死時、生時，好色、惡色，或妙、不妙，往來善處及不善處，隨此眾生之所作業，見其如真。若此眾生成就身惡行，口、意惡行，誹謗圣人，邪見成就邪見業；彼因緣此，身壞命終，必至惡處，生地獄中。若此眾生成就身妙行，口、意妙行，不誹謗圣人，正見成就正見業；彼因緣此，身壞命終，必升善處，乃生天上。 
　　“猶如兩屋共一門，多人出入，若有目人住一處，觀出時、入時；我亦如是，以凈天眼出過于人，見此眾生死時、生時，好色、惡色，或妙、不妙，往來善處及不善處，隨此眾生之所作業，見其如真。若此眾生成就身惡行，口、意惡行，誹謗圣人，邪見成就邪見業；彼因緣此，身壞命終，必至惡處，生地獄中。若此眾生成就身妙行，口、意妙行，不誹謗圣人，正見成就正見業；彼因緣此，身壞命終，必升善處，乃生天上。 
　　“若有目人住高樓上，觀于下人往來周旋、坐臥走踴；我亦如是，以凈天眼出過于人，見此眾生死時、生時，好色、惡色，或妙、不妙，往來善處及不善處，隨此眾生之所作業，見其如真。若此眾生成就身惡行，口、意惡行，誹謗圣人，邪見成就邪見業；彼因緣此，身壞命終，必至惡處，生地獄中。若此眾生成就身妙行，口、意妙行，不誹謗圣人，正見成就正見業；彼因緣此，身壞命終，必升善處，乃生天上。 
　　“若有眾生生于人間，不孝父母，不知尊敬沙門、梵志，不行如實，不作福業，不畏后世罪；彼因緣此，身壞命終，生閻王境界。閻王人收送詣王所，白曰：‘天王，此眾生本為人時，不孝父母，不知尊敬沙門、梵志，不行如實，不作福業，不畏后世罪，惟愿天王處當其罪！’ 
　　“于是，閻王以初天使善問、善檢、善教、善訶：‘汝頗曾見初天使來耶？’彼人答曰：‘不見也，天王。’閻王復問：‘汝本不見一村邑中，或男或女，幼小嬰孩，身弱柔軟，仰向自臥大小便中，不能語父母，父母抱移離不凈處，澡浴其身，令得凈潔？’彼人答曰：‘見也，天王。’閻王復問：‘汝于其后有識知時，何不作是念：“我自有生法，不離于生，我應行妙身、口、意業”？’彼人白曰：‘天王，我了敗壞，長衰永失耶！’閻王告曰：‘汝了敗壞，長衰永失！今當拷汝，如治放逸行、放逸人。汝此惡業非父母為，非王非天，亦非沙門、梵志所為，汝本自作惡不善業，是故汝今必當受報。’ 
　　“閻王以此初天使善問、善檢、善教、善訶已，復以第二天使善問、善檢、善教、善訶：‘汝頗曾見第二天使來耶？’彼人答曰：‘不見也，天王。’閻王復問：‘汝本不見一村邑中，或男或女，年耆極老，壽過苦極，命垂欲訖，齒落頭白，身曲僂步，拄杖而行，身體戰動耶？’彼人答曰：‘見也，天王。’閻王復問：‘汝于其后有識知時，何不作是念：“我自有老法，不離于老，我應行妙身、口、意業”？’彼人白曰：‘天王，我了敗壞，長衰永失耶！’閻王告曰：‘汝了敗壞，長衰永失！今當拷汝，如治放逸行、放逸人。汝此惡業非父母為，非王非天，亦非沙門、梵志所為，汝本自作惡不善業，是故汝今必當受報。’ 
　　“閻王以此第二天使善問、善檢、善教、善訶已，復以第三天使善問、善檢、善教、善訶：‘汝頗曾見第三天使來耶？’彼人答曰：‘不見也，天王。’閻王復問：‘汝本不見一村邑中，或男或女，疾病困篤，或坐臥床，或坐臥榻，或坐臥地，身生極苦甚重苦，不可愛念，令促命耶？’彼人答曰：‘見也，天王。’閻王復問：‘汝于其后有識知時，何不作是念：“我自有病法，不離于病，我應行妙身、口、意業”？’彼人白曰：‘天王，我了敗壞，長衰永失耶！’閻王告曰：‘汝了敗壞，長衰永失！今當拷汝，如治放逸行、放逸人。汝此惡行非父母為，非王非天，亦非沙門、梵志所為，汝本自作惡不善業，是故汝今必當受報。’ 
　　“閻王以此第三天使善問、善檢、善教、善訶已，復以第四天使善問、善檢、善教、善訶：‘汝頗曾見第四天使來耶？’彼人答曰：‘不見也，天王。’閻王復問：‘汝本不見一村邑中，或男或女，若死亡時，或一、二日至六、七日，烏鴟所啄，豺狼所食，或以火燒，或埋地中，或爛腐壞耶？’彼人答曰：‘見也，天王。’閻王復問：‘汝于其后有識知時，何不作是念：“我自有死法，不離于死，我應行妙身、口、意業”？’彼人白曰：‘天王，我了敗壞，長衰永失耶！’閻王告曰：‘汝了敗壞，長衰永失！今當拷汝，如治放逸行、放逸人。汝此惡業非父母為，非王非天，亦非沙門、梵志所為，汝本自作惡不善業，是故汝今必當受報。’ 
　　“閻王以此第四天使善問、善檢、善教、善訶已，復以第五天使善問、善檢、善教、善訶：‘汝頗曾見第五天使來耶？’彼人答曰：‘不見也，天王。’閻王復問：‘汝本不見王人捉犯罪人，種種拷治，截手截足，或截手足，截耳截鼻，或截耳鼻，或臠臠割，拔須、拔發，或拔須發，或著檻中衣裹火燒，或以沙壅草纏火燒，或內鐵驢腹中，或著鐵豬口中，或置鐵虎口中燒，或安銅釜中，或著鐵釜中煮，或段段截，或利叉刺，或以鉤鉤，或臥鐵床以沸油澆，或坐鐵臼以鐵杵搗，或以龍蛇蜇，或以鞭鞭，或以杖撾，或以棒打，或生貫高標上，或梟其首耶？’彼人答曰：‘見也，天王。’閻王復問：‘汝于其后有識知時，何不作是念：“我今現見惡不善法”？’彼人白曰：‘天王，我了敗壞，長衰永失耶！’閻王告曰：‘汝了敗壞，長衰永失！今當拷汝，如治放逸行、放逸人。汝此惡業非父母為，非王非天，亦非沙門、梵志所為，汝本自作惡不善業，是故汝今必當受報。’ 
　　“閻王以此第五天使善問、善檢、善教、善訶已，即付獄卒，獄卒便捉持，著四門大地獄中。于是頌曰：  
　　“四柱有四門，壁方十二楞， 
　　　以鐵為垣墻，其上鐵覆蓋。 
　　　地獄內鐵地，熾燃鐵火布， 
　　　深無量由延，乃至地底住。 
　　　極惡不可受，火色難可視， 
　　　見已身毛豎，恐懼怖甚苦。 
　　　彼墮生地獄，腳上頭在下， 
　　　誹謗諸圣人，調御善清善。  
　　“有時于后極大久遠，為彼眾生故，四門大地獄東門便開，東門開已，彼眾生等走來趣向，欲求安處，求所歸依。彼若集聚無量百千已，地獄東門便還自閉，彼于其中受極重苦，啼哭喚呼，心悶臥地，終不得死，要令彼惡不善業盡。極大久遠，南門、西門、北門復開，北門開已，彼眾生等走來趣向，欲求安處，求所歸依。彼若集聚無量百千已，地獄北門復還自閉，彼于其中受極重苦，啼哭喚呼，心悶臥地，終不得死，要令彼惡不善業盡。 
　　“復于后時極大久遠，彼眾生等從四門大地獄出，四門大地獄次生峰巖地獄，火滿其中，無煙無焰，令行其上，往來周旋。彼之兩足皮肉及血，下足則盡，舉足則生，還復如故。治彼如是無量百千歲，受極重苦，終不得死，要令彼惡不善業盡。 
　　“復于后時極大久遠，彼眾生等從峰巖大地獄出，峰巖大地獄次生糞屎大地獄，滿中糞屎，深無量百丈，彼眾生等盡墮其中。彼糞屎大地獄中生眾多蟲，蟲名凌瞿來，身白頭黑，其嘴如針，此蟲鉆破彼眾生足；破彼足已，復破膞腸骨；破膞腸骨已，復破髀骨；破髀骨已，復破髖骨；破髖骨已，復破脊骨；破脊骨已，復破肩骨、頸骨、頭骨；破頭骨已，食頭腦盡。彼眾生等如是逼迫無量百千歲，受極重苦，終不得死，要令彼惡不善業盡。 
　　“復于后時極大久遠，彼眾生等從糞屎大地獄出，糞屎大地獄次生鐵鍱林大地獄。彼眾生見已，起清涼想，便作是念：‘我等往彼，快得清涼。’彼眾生等走往趣向，欲求安處，求所歸依。彼若集聚無量百千已，便入鐵鍱林大地獄中，彼鐵鍱林大地獄中，四方則有大熱風來；熱風來已，鐵鍱便落；鐵鍱落時，截手、截足，或截手足，截耳、截鼻，或截耳鼻及余支節，截身血涂無量百千歲，受極重苦，終不得死，要令彼惡不善業盡。復次，彼鐵鍱林大地獄中生極大狗，牙齒極長，攬彼眾生，從足剝皮，至頭便食；從頭剝皮，至足便食。彼眾生等如是逼迫無量百千歲，受極重苦，終不得死，要令彼惡不善業盡。復次，彼鐵鍱林大地獄中生大烏鳥，兩頭鐵喙，住眾生額，生挑眼吞，喙破頭骨，取腦而食。彼眾生等如是逼迫無量百千歲，受極重苦，終不得死，要令彼惡不善業盡。 
　　“復于后時極大久遠，彼眾生等從鐵鍱林大地獄出，鐵鍱林大地獄次生鐵劍樹林大地獄。彼大劍樹高一由延，刺長尺六，令彼眾生使緣上下；彼上樹時，刺便下向；若下樹時，刺便上向。彼劍樹刺貫刺眾生，刺手、刺足，或刺手足，刺耳、刺鼻，或刺耳鼻及余支節，刺身血涂無量百千歲，受極重苦，終不得死，要令彼惡不善業盡。 
　　“復于后時極大久遠，彼眾生等從鐵劍樹林大地獄出，鐵劍樹林大地獄次生灰河，兩岸極高，周遍生刺，沸灰湯滿，其中極暗。彼眾生見已，起冷水想：‘當有冷水。’彼起想已，便作是念：‘我等往彼，于中洗浴，恣意飽飲，快得涼樂。’彼眾生等競走趣向，入于其中，欲求樂處，求所歸依。彼若集聚無量百千已，便墮灰河；墮灰河已，順流、逆流，或順逆流。彼眾生等順流、逆流、順逆流時，皮熟墮落，肉熟墮落，或皮肉熟俱時墮落，唯骨鎖在。灰河兩岸有地獄卒，手捉刀劍、大棒、鐵叉，彼眾生等欲度上岸，彼時獄卒還推著中。 
　　“復次，灰河兩岸有地獄卒，手捉鉤罥，鉤挽眾生從灰河出，著熱鐵地，洞燃俱熾，舉彼眾生極撲著地，在地旋轉，而問之曰：‘汝從何來？’彼眾生等僉共答曰：‘我等不知所從來處，但我等今唯患大饑。’彼地獄卒便捉眾生著熱鐵床，洞燃俱熾，強令坐上，以熱鐵鉗鉗開其口，以熱鐵丸洞燃俱熾，著其口中。彼熱鐵丸燒唇，燒唇已燒舌，燒舌已燒龂，燒龂已燒咽，燒咽已燒心，燒心已燒大腸，燒大腸已燒小腸，燒小腸已燒胃，燒胃已從身下過。彼如是逼迫無量百千歲，受極重苦，終不得死，要令彼惡不善業盡。 
　　“復次，彼地獄卒問眾生曰：‘汝欲何去？’眾生答曰：‘我等不知欲何所去，但患大渴。’彼地獄卒便捉眾生著熱鐵床，洞燃俱熾，強令坐上，以熱鐵鉗鉗開其口，以沸洋銅灌其口中。彼沸洋銅燒唇，燒唇已燒舌，燒舌已燒龂，燒龂已燒咽，燒咽已燒心，燒心已燒大腸，燒大腸已燒小腸，燒小腸已燒胃，燒胃已從身下過。彼如是逼迫無量百千歲，受極重苦，終不得死，要令彼惡不善業盡。 
　　“若彼眾生地獄惡不善業不悉盡、不一切盡、盡無余者，彼眾生等復墮灰河中，復上下鐵劍樹林大地獄，復入鐵鍱林大地獄，復墮糞屎大地獄，復往來峰巖大地獄，復入四門大地獄中。若彼眾生地獄惡不善業悉盡、一切盡、盡無余者，彼于其后或入畜生，或墮餓鬼，或生天中。若彼眾生本為人時，不孝父母，不知尊敬沙門、梵志，不行如實，不作福業，不畏后世罪；彼受如是不愛、不念、不喜苦報，譬猶若彼地獄之中。若彼眾生本為人時，孝順父母，知尊敬沙門、梵志，行如實事，作福德業，畏后世罪；彼受如是可愛、可念、可喜樂報，猶虛空神宮殿之中。 
　　“昔者閻王在園觀中而作是愿：‘我此命終，生于人中，若有族姓極大富樂，資財無量，畜牧產業不可稱計，封戶食邑種種具足。彼為云何？謂剎利大長者族、梵志大長者族、居士大長者族。若更有如是族極大富樂，資財無量，畜牧產業不可稱計，封戶食邑種種具足，生如是家。生已覺根成就，如來所說正法之律，愿得凈信。得凈信已，剃除須發，著袈裟衣，至信、舍家、無家、學道。族姓子所為剃除須發，著袈裟衣，至信、舍家、無家、學道者，唯無上梵行訖，于現法中自知、自覺、自作證成就游：生已盡，梵行已立，所作已辦，不更受有，知如真。’ 
　　“昔者閻王在園觀中而作是愿。于是頌曰：  
　　“為天使所訶，人故放逸者， 
　　　長夜則憂戚，謂弊欲所覆。 
　　　為天使所訶，真實有上人， 
　　　終不復放逸，善說妙圣法。 
　　　見受使恐怖，求愿生老盡， 
　　　無受、滅無余，便為生老訖。 
　　　彼到安隱樂，現法得滅度， 
　　　度一切恐怖，亦度世間流。”  
　　佛說如是，彼諸比丘聞佛所說，歡喜奉行。  
中阿含經卷第十三  
　　烏鳥喻、說本，天柰林、善見， 
　　三十喻、轉輪，蜱肆最在后。  
王相應品烏鳥喻經第八（第二小土城誦）  
　　我聞如是：一時，佛游王舍城，在竹林迦蘭哆園。 
　　爾時，世尊告諸比丘：“昔轉輪王欲試珠寶時，便集四種軍——象軍、馬軍、車軍、步軍，集四種軍已，于夜暗中豎立高幢，安珠置上，出至園觀；珠之光耀，照四種軍，明之所及，方半由延。彼時，有一梵志而作是念：‘我寧可往見轉輪王及四種軍，觀琉璃珠。’爾時，梵志復作是念：‘且置見轉輪王及四種軍、觀琉璃珠，我寧可往至彼林間。’ 
　　“于是，梵志便往詣林，到已入中，至一樹下。坐已未久，有一獺獸來，梵志見已而問之曰：‘善來！獺獸，汝從何來？為欲何去？’答曰：‘梵志，此池本時清泉盈溢，饒藕多華，魚龜滿中，我昔所依，而今枯槁。梵志當知：我欲舍去，入彼大河。我今欲去，唯畏于人。’時，彼獺獸與此梵志共論是已，便舍而去，梵志故坐。 
　　“復有究暮鳥來，梵志見已而問之曰：‘善來！究暮鳥，汝從何來？為欲何去？’答曰：‘梵志，此池本時清泉盈溢，饒藕多華，魚龜滿中，我昔所依，而今枯槁。梵志當知：我欲舍去，依彼死牛聚處棲宿，或依死驢，或依死人聚處棲宿。我今欲去，唯畏于人。’彼究暮鳥與此梵志共論是已，便舍而去，梵志故坐。 
　　“復有鷲鳥來，梵志見已而問之曰：‘善來！鷲鳥，汝從何來？為欲何去？’答曰：‘梵志，我從大墓復至大墓殺害而來，我今欲食死象之肉，死馬、死牛、死人之肉。我今欲去，唯畏于人。’時，彼鷲鳥與此梵志共論是已，便舍而去，梵志故坐。 
　　“復有食吐鳥來，梵志見已而問之曰：‘善來！食吐鳥，汝從何來？為欲何去？’答曰：‘梵志，汝見向者鷲鳥去耶？我食彼吐。我今欲去，唯畏于人。’彼食吐鳥與此梵志共論是已，便舍而去，梵志故坐。 
　　“復有豺獸來，梵志見已而問之曰：‘善來！豺獸，汝從何來？為欲何去？’答曰：‘梵志，我從深澗至深澗，從榛莽至榛莽，從僻靜至僻靜處來，我今欲食死象之肉，死馬、死牛、死人之肉。我今欲去，唯畏于人。’時，彼豺獸與此梵志共論是已，便舍而去，梵志故坐。 
　　“復有烏鳥來，梵志見已而問之曰：‘善來！烏鳥，汝從何來？為欲何去？’答曰：‘梵志，汝強額癡狂，何為問我：汝從何來？為欲何去？’彼時烏鳥，面訶梵志已，便舍而去，梵志故坐。 
　　“復有狌狌獸來，梵志見已而問之曰：‘善來！狌狌獸，汝從何來？為欲何去？’答曰：‘梵志，我從園至園，從觀至觀，從林至林，飲清泉水，食好果來。我今欲去，不畏于人。’彼狌狌獸與此梵志共論是已，便舍而去。” 
　　佛告諸比丘：“吾說此喻，欲令解義，汝等當知此說有義。時，彼獺獸與此梵志共論是已，便舍而去。吾說此喻有何義耶？若有比丘依村邑行，比丘平旦著衣持缽，入村乞食，不護于身，不守諸根，不立正念，而彼說法，或佛所說，或聲聞所說，因此得利衣被、飲食、床褥、湯藥、諸生活具。彼得利已，染著觸猗，不見災患，不能舍離，隨意而用。彼比丘行惡戒，成就惡法，最在其邊，生弊腐敗，非梵行稱梵行，非沙門稱沙門；猶如梵志見獺獸已，而問之曰：‘善來！獺獸，汝從何來？為欲何去？’答曰：‘梵志，此池本時清泉盈溢，饒藕多華，魚龜滿中，我昔所依，而今枯槁。梵志當知：我欲舍去，入彼大河。我今欲去，唯畏于人。’吾說比丘亦復如是，入惡不善穢污法中，為當來有本煩熱苦報、生老病死因。是以比丘莫行如獺，莫依非法以自存命，當凈身行，凈口、意行，住無事中，著糞掃衣，常行乞食；次第乞食，少欲知足，樂住遠離而習精勤，立正念、正智、正定、正慧，常當遠離，應學如是！ 
　　“彼究暮鳥與此梵志共論是已，便舍而去。吾說此喻有何義耶？若有比丘依村邑行，比丘平旦著衣持缽，入村乞食，不護于身，不守諸根，不立正念，彼入他家教化說法，或佛所說，或聲聞所說，因此得利衣被、飲食、床褥、湯藥、諸生活具。彼得利已，染著觸猗，不見災患，不能舍離，隨意而用。彼比丘行惡戒，成就惡法，最在其邊，生弊腐敗，非梵行稱梵行，非沙門稱沙門；猶如梵志見究暮已，而問之曰：‘善來！究暮，汝從何來？為欲何去？’答曰：‘梵志，此池本時清泉盈溢，饒藕多華，魚龜滿中，我昔所依，而今枯槁。梵志當知：我今欲去，依彼死牛聚處棲宿，或依死驢，或依死人聚處棲宿。我今欲去，唯畏于人。’吾說比丘亦復如是，依惡不善穢污之法，為當來有本煩熱苦報、生老病死因。是以比丘莫行如究暮，莫依非法以自存命，當凈身行，凈口、意行，住無事中，著糞掃衣，常行乞食；次第乞食，少欲知足，樂住遠離而習精勤，立正念、正智、正定、正慧，常當遠離，應學如是！ 
　　“時，彼鷲鳥與此梵志共論是已，便舍而去。吾說此喻有何義耶？若有比丘依村邑行，比丘平旦者衣持缽，入村乞食，不護于身，不守諸根，不立正念，彼入他家教化說法，或佛所說，或聲聞所說，因此得利衣被、飲食、床褥、湯藥、諸生活具。彼得利已，染著觸猗，不見災患，不能舍離，隨意而用。彼比丘行惡戒，成就惡法，最在其邊，生弊腐敗，非梵行稱梵行，非沙門稱沙門；猶如梵志見鷲鳥已，而問之曰：‘善來！鷲鳥，汝從何來？為欲何去？’答曰：‘梵志，我從大墓復至大墓殺害而來，我今欲食死象之肉，死馬、死牛、死人之肉。我今欲去，唯畏于人。’吾說比丘亦復如是。是以比丘莫行如鷲鳥，莫依非法以自存命，當凈身行，凈口、意行，住無事中，著糞掃衣，常行乞食；次第乞食，少欲知足，樂住遠離而習精勤，立正念、正智、正定、正慧，常當遠離，應學如是！ 
　　“彼食吐鳥與此梵志共論是已，便舍而去。吾說此喻有何義耶？若有比丘依村邑行，比丘平旦著衣持缽，入村乞食，不護于身，不守諸根，不立正念，彼入比丘尼房教化說法，或佛所說，或聲聞所說，彼比丘尼入若干家說好說惡，受信施物持與比丘，因此得利衣被、飲食、床褥、湯藥、諸生活具。彼得利已，染著觸猗，不見災患，不能舍離，隨意而用。彼比丘行惡戒，成就惡法，最在其邊，生弊腐敗，非梵行稱梵行，非沙門稱沙門；猶如梵志見食吐鳥已，而問之曰：‘善來！食吐鳥，汝從何來？為欲何去？’答曰：‘梵志，汝見向者鷲鳥去耶？我食彼吐。我今欲去，唯畏于人。’吾說比丘亦復如是。是以比丘莫行如食吐鳥，莫依非法以自存命，當凈身行，凈口、意行，住無事中，著糞掃衣，常行乞食；次第乞食，少欲知足，樂住遠離而習精勤，立正念、正智、正定、正慧，常當遠離，應學如是！ 
　　“時，彼豺獸與此梵志共論是已，便舍而去。吾說此喻有何義耶？若有比丘依貧村住，彼若知村邑及城郭中多有智慧精進梵行者，即便避去。若知村邑及城郭中無有智慧精進梵行者，而來住中，或九月，或十月。諸比丘見已，便問：‘賢者，何處游行？’彼即答曰：‘諸賢，我依某處貧村邑行。’諸比丘聞已，即作是念：‘此賢者難行而行。所以者何？此賢者乃能依某貧村邑行。’諸比丘等便共恭敬禮事供養，因此得利衣被、飲食、床褥、湯藥、諸生活具。彼得利已，染著觸猗，不見災患，不能舍離，隨意而用。彼比丘行惡戒，成就惡法，最在其邊，生弊腐敗，非梵行稱梵行，非沙門稱沙門；猶如梵志見豺獸已，而問之曰：‘善來！豺獸，汝從何來？為欲何去？’答曰：‘梵志，我從深澗至深澗，從榛莽至榛莽，從僻靜至僻靜處來，我今欲食死象之肉，死馬、死牛、死人之肉。我今欲去，唯畏于人。’吾說比丘亦復如是。是以比丘莫行如豺，莫依非法以自存命，當凈身行，凈口、意行，住無事中，著糞掃衣，常行乞食；次第乞食，少欲知足，樂住遠離而習精勤，立正念、正智、正定、正慧，常當遠離，應學如是！ 
　　“彼時，烏鳥面訶梵志已，便舍而去。吾說此喻有何義耶？若有比丘依貧無事處而受夏坐，彼若知村邑及城郭中多有智慧精進梵行者，即便避去。若知村邑及城郭中無有智慧精進梵行者，而來住中二月、三月。諸比丘見已，問曰：‘賢者，何處夏坐？’答曰：‘諸賢，我今依某貧無事處而受夏坐。我不如彼諸愚癡輩，作床成就，具足五事而住于中，中前中后、中后中前，口隨其味，味隨其口，求而求，索而索。’時，諸比丘聞已，即作是念：‘此賢者難行而行。所以者何？此賢者乃能依某貧無事處而受夏坐。’諸比丘等便共恭敬禮事供養，因此得利衣被、飲食、床褥、湯藥、諸生活具。彼得利已，染著觸猗，不見災患，不能舍離，隨意而用。彼比丘行惡戒，成就惡法，最在其邊，生弊腐敗，非梵行稱梵行，非沙門稱沙門；猶如梵志見烏鳥已，而問之曰：‘善來！烏鳥，汝從何來？為欲何去？’答曰：‘梵志，汝強額癡狂，何為問我：汝從何來？為欲何去？’吾說比丘亦復如是。是以比丘莫行如烏，莫依非法以自存命，當凈身行，凈口、意行，住無事中，著糞掃衣，常行乞食；次第乞食，少欲知足，樂住遠離而習精勤，立正念、正智、正定、正慧，常當遠離，應學如是！ 
　　“彼狌狌獸與此梵志共論是已，便舍而去。吾說此喻有何義耶？若有比丘依村邑行，比丘平日著衣持缽，入村乞食，善護于身，守攝諸根，立于正念。彼從村邑乞食已竟，食訖，中后收舉衣缽，澡洗手足，以尼師檀著于肩上，或至無事處，或至樹下，或至空屋中，敷尼師檀，結跏趺坐。正身正愿，反念不向，斷除貪伺，心無有諍，見他財物、諸生活具，不起貪伺，欲令我得。彼于貪伺凈除其心，如是瞋恚、睡眠、掉悔，斷疑度惑，于善法中無有猶豫，彼于疑惑凈除其心。彼已斷此五蓋心穢慧羸，離欲、離惡不善之法，至得第四禪成就游。彼得如是，定心清凈，無穢無煩，柔軟善住，得不動心，趣向漏盡智通作證，彼便知此苦如真，知此苦集、知此苦滅、知此苦滅道如真；知此漏，知此漏集、知此漏滅、知此漏滅道如真。彼如是知，如是見已，則欲漏心解脫，有漏、無明漏心解脫；解脫已，便知解脫：生已盡，梵行已立，所作已辦，不更受有，知如真。猶如梵志見狌狌已，而問之曰：‘善來！狌狌，汝從何來？為欲何去？’答曰：‘梵志，我從園至園，從觀至觀，從林至林，飲清泉水，啖好果來。我今欲去，不畏于人。’吾說比丘亦復如是。 
　　“是以比丘莫行如獺，莫行如究暮，莫行如鷲，莫行如食吐鳥，莫行如豺，莫行如烏，當行如狌狌。所以者何？世中無著真人如狌狌獸。” 
　　佛說如是，彼諸比丘聞佛所說，歡喜奉行。  
王相應品說本經第九  
　　我聞如是：一時，佛游波羅柰，在仙人住處鹿野園中。 
　　時，諸比丘于中食后，以小因緣集坐講堂，共論此事：“云何，諸賢，居士在家何者為勝？為比丘等持戒妙法，成就威儀，入家受食耶？為朝朝益利百千萬倍乎？” 
　　或有比丘作是說者：“諸賢，何用益利百千萬倍，唯此至要，若有比丘持戒妙法，成就威儀，入家受食，非為朝朝益利百千萬倍。” 
　　是時，尊者阿那律陀亦在眾中。于是，尊者阿那律陀告諸比丘：“諸賢，何用益利百千萬倍？設復過是，唯此至要，若有比丘持戒妙法，成就威儀，入家受食，非為朝朝益利百千萬倍。所以者何？我憶昔時在此波羅柰國為貧窮人，唯仰捃拾客擔生活。是時，此波羅柰國災旱、早霜、蟲蝗，五谷不熟，人民荒儉，乞求難得。是時，有一辟支佛，名曰無患，依此波羅柰住。于是，無患辟支佛過夜平旦，著衣持缽，入波羅柰而行乞食。我于爾時為捃拾故，早出波羅柰。諸賢，我登出時，逢見無患辟支佛入彼。時，無患辟支佛持凈缽入，如本凈缽出。 
　　“諸賢，我時捃還入波羅柰，復見無患辟支佛出。彼見我已，便作是念：‘我旦入時，見此人出；我今還出，復見此人入。此人或能未得食也，我今寧可隨此人去。’時，辟支佛便追尋我，如影隨形。諸賢，我持捃還到家，舍擔而回顧視，便見無患辟支佛來追尋我后，如影隨形。我見彼已，便作是念：‘我旦出時，見此仙人入城乞食。今此仙人或未得食，我寧可自缺己食，分與此仙人。’作是念已，即持食分與辟支佛，白曰：‘仙人，當知此食是我己分，為慈愍故，愿哀受之！’時，辟支佛即答我曰：‘居士，當知今年災旱、早霜、蟲蝗，五谷不熟，人民荒儉，乞求難得。汝可減半著我缽中，汝自食半，俱得存命，如是者好。’我復白曰：‘仙人，當知我在居家自有釜灶、有樵薪、有谷米，飲食早晚亦無時節。仙人，當為慈愍我故，盡受此食！’時，辟支佛為慈愍故，便盡受之。 
　　“諸賢，我因施彼一缽食福，七反生天，得為天王；七反生人，復為人王。諸賢，我因施彼一缽食福，得生如此釋種族中，大富豐饒，多諸畜牧、封戶、食邑，資財無量，珍寶具足。諸賢，我因施彼一缽食福，棄舍百千姟金錢王，出家學道，況復其余種種雜物？諸賢，我因施彼一缽食福，為王、王臣、梵志、居士、一切人民所見識待，及四部眾比丘、比丘尼、優婆塞、優婆夷所見敬重。諸賢，我因施彼一缽食福，常為人所請求，令受飲食、衣被、氍氀、毾[毯-炎+登]、床褥、綩綖、病瘦湯藥、諸生活具，非不請求。若我爾時知彼沙門是無著真人者，所獲福報當復轉倍，受大果報，極妙功德，明所徹照，極廣甚大。” 
　　于是，尊者阿那律陀無著真人逮正解脫，說此頌曰：  
　　“我憶昔貧窮，唯仰捃拾活， 
　　　缺己供沙門，無患最上德。 
　　　因此生釋種，名曰阿那律， 
　　　善解能歌舞，作樂常歡喜。 
　　　我得見世尊，正覺如甘露， 
　　　見已生信樂，棄舍家學道。 
　　　我得識宿命，知本之所生， 
　　　生三十三天，七反住于彼。 
　　　此七彼亦七，世受生十四， 
　　　人間及天上，初不墮惡處。 
　　　我今知死生，眾生往來處， 
　　　知他心是非，賢圣五娛樂。 
　　　得五支禪定，常息心靜默， 
　　　已得靜正住，便逮凈天眼。 
　　　所為今學道，遠離棄舍家， 
　　　我今獲此義，得入佛境界。 
　　　我不樂于死，亦不愿于生， 
　　　隨時任所適，建立正念智。 
　　　隨耶離竹林，我命在彼盡， 
　　　當在竹林下，無余般涅槃。”  
　　爾時，世尊在于宴坐，以凈天耳出過于人，聞諸比丘于中食后集坐講堂，共論此事。 
　　世尊聞已，則于晡時從宴坐起，往至講堂比丘眾前，敷座而坐，問諸比丘：“汝等今日以何事故集坐講堂？” 
　　時，諸比丘白曰：“世尊，我等今日以尊者阿那律陀因過去事而說法故集坐講堂。” 
　　于是，世尊告諸比丘：“汝等今日欲從佛聞因未來事而說法耶？” 
　　諸比丘白曰：“世尊，今正是時。善逝，今正是時。若世尊為諸比丘因未來事而說法者，諸比丘聞已，當善受持。” 
　　世尊告曰：“諸比丘，諦聽！諦聽！善思念之，吾當為汝廣分別說。” 
　　時，諸比丘受教而聽。 
　　世尊告曰：“諸比丘，未來久遠當有人民壽八萬歲。人壽八萬歲時，此閻浮洲極大富樂，多有人民，村邑相近，如雞一飛。諸比丘，人壽八萬歲時，女年五百乃當出嫁。諸比丘，人壽八萬歲時，唯有如是病，謂寒、熱、大小便、欲、飲食、老，更無余患。 
　　“諸比丘，人壽八萬歲時，有王名螺，為轉輪王，聰明智慧，有四種軍，整御天下，由己自在，如法法王成就七寶。彼七寶者，輪寶、象寶、馬寶、珠寶、女寶、居士寶、主兵臣寶，是為七。千子具足，顏貌端正，勇猛無畏，能伏他眾。彼當統領此一切地乃至大海，不以刀杖，以法教令，令得安樂。有大金幢，諸寶嚴飾，舉高千肘，圍十六肘，彼當豎之。既豎之后，下便布施沙門、梵志、貧窮、孤獨、遠來乞者，以飲食、衣被、車乘、華鬘、散華、涂香、屋舍、床褥、氍氀、綩綖、給使、明燈。彼施此已，便剃除須發，著袈裟衣，至信、舍家、無家、學道。彼族姓子所為，剃除須發，著袈裟衣，至信、舍家、無家、學道者，唯無上梵行訖，于現法中自知、自覺、自作證成就游：生已盡，梵行已立，所作已辦，不更受有，知如真。” 
　　爾時，尊者阿夷哆在眾中坐。于是，尊者阿夷哆即從座起，偏袒著衣，叉手向佛，白曰：“世尊，我于未來久遠人壽八萬歲時，可得作王，號名曰螺，為轉輪王，聰明智慧，有四種軍，整御天下，由己自在，如法法王成就七寶。彼七寶者，輪寶、象寶、馬寶、珠寶、女寶、居士寶、主兵臣寶，是為七。我當有千子具足，顏貌端正，勇猛無畏，能伏他眾。我當統領此一切地乃至大海，不以刀杖，以法教令，令得安樂。有大金幢，諸寶嚴飾，舉高千肘，圍十大肘，我當豎之。既豎之后，下便布施沙門、梵志、貧窮、孤獨、遠來乞者，以飲食、衣被、車乘、華鬘、散華、涂香、屋舍、床褥、氍氀、綩綖、給使、明燈。我施此已，便剃除須發，著袈裟衣，至信、舍家、無家、學道。我族姓子所為，剃除須發，著袈裟衣，至信、舍家、無家、學道者，唯無上梵行訖，于現法中自知、自覺、自作證成就游：生已盡，梵行已立，所作已辦，不更受有，知如真。” 
　　于是，世尊訶尊者阿夷哆曰：“汝愚癡人！應更一死，而求再終。所以者何？謂汝作是念：‘世尊，我于未來久遠人壽八萬歲時，可得作王，號名曰螺，為轉輪王，聰明智慧，有四種軍，整御天下，由己自在，如法法王成就七寶。彼七寶者，輪寶、象寶、馬寶、珠寶、女寶、居士寶、主兵臣寶，是為七。我當有千子具足，顏貌端正，勇猛無畏，能伏他眾。我當統領此一切地乃至大海，不以刀杖，以法教令，令得安樂。有大金幢，諸寶嚴飾，舉高千肘，圍十六肘，我當豎之。既豎之后，下便布施沙門、梵志、貧窮、孤獨、遠來乞者，以飲食、衣被、車乘、華鬘、散華、涂香、屋舍、床褥、氍氀、綩綖、給使、明燈。我施此已，便剃除須發，著袈裟衣，至信、舍家、無家、學道。我族姓子所為，剃除須發，著袈裟衣，至信、舍家、無家、學道者，唯無上梵行訖，于現法中自知、自覺、自作證成就游：生已盡，梵行已立，所作已辦，不更受有，知如真。’” 
　　世尊告曰：“阿夷哆，汝于未來久遠人壽八萬歲時，當得作王，號名曰螺，為轉輪王，聰明智慧，有四種軍，整御天下，由己自在，如法法王成就七寶。彼七寶者，輪寶、象寶、馬寶、珠寶、女寶、居士寶、主兵臣寶，是為七。汝當有千子具足，顏貌端正，勇猛無畏，能伏他眾。汝當統領此一切地乃至大海，不以刀杖，以法教令，令得安樂。有大金幢，諸寶嚴飾，舉高千肘，圍十六肘，汝當豎之。既豎之后，下便布施沙門、梵志、貧窮、孤獨、遠來乞者，以飲食、衣被、車乘、華鬘、散華、涂香、屋舍、床褥、氍氀、綩綖、給使、明燈。汝施此已，便剃除須發，著袈裟衣，至信、舍家、無家、學道。汝族姓子所為，剃除須發，著袈裟衣，至信、舍家、無家、學道者，唯無上梵行訖，于現法中自知、自覺、自作證成就游：生已盡，梵行已立，所作已辦，不更受有，知如真。” 
　　佛告諸比丘：“未來久遠人壽八萬歲時，當有佛，名彌勒如來、無所著、等正覺、明行成為、善逝、世間解、無上士、道法御、天人師，號佛、眾佑；猶如我今已成如來、無所著、等正覺、明行成為、善逝、世間解、無上士、道法御、天人師、號佛、眾佑。彼于此世，天及魔、梵、沙門、梵志，從人至天，自知、自覺、自作證成就游；猶如我今于此世，天及魔、梵、沙門、梵志，從人至天，自知、自覺、自作證成就游。彼當說法，初妙、中妙、竟亦妙，有義有文，具足清凈，顯現梵行；猶如我今說法，初妙、中妙、竟亦妙，有義有文，具足清凈，顯現梵行。彼當廣演流布梵行，大會無量，從人至天，善發顯現；猶如我今廣演流布梵行，大會無量，從人至天，善發顯現。彼當有無量百千比丘眾，猶如我今無量百千比丘眾。” 
　　爾時，尊者彌勒在彼眾中。于是，尊者彌勒即從座起，偏袒著衣，叉手向佛白曰：“世尊，我于未來久遠人壽八萬歲時，可得成佛，名彌勒如來、無所著、等正覺、明行成為、善逝、世間解、無上士、道法御、天人師，號佛、眾佑；如今世尊、如來、無所著、等正覺、明行成為、善逝、世間解、無上士、道法御、天人師，號佛、眾佑。我于此世，天及魔、梵、沙門、梵志，從人至天，自知、自覺、自作證成就游；如今世尊于此世，天及魔、梵、沙門、梵志，從人至天，自知、自覺、自作證成就游。我當說法，初妙、中妙、竟亦妙，有義有文，具足清凈，顯現梵行；如今世尊說法，初妙、中妙、竟亦妙，有義有文，具足清凈，顯現梵行。我當廣演流布梵行，大會無量，從人至天，善發顯現；如今世尊廣演流布梵行，大會無量，從人至天，善發顯現。我當有無量百千比丘眾，如今世尊無量百千比丘眾。” 
　　于是，世尊嘆彌勒曰：“善哉！善哉！彌勒，汝發心極妙，謂領大眾。所以者何？如汝作是念：‘世尊，我于未來久遠人壽八萬歲時，可得成佛，名彌勒如來、無所著、等正覺、明行成為、善逝、世間解、無上士、道法御、天人師、號佛、眾佑；如今世尊、如來、無所著、等正覺、明行成為、善逝、世間解、無上士、道法御、天人師，號佛、眾佑。我于此世，天及魔、梵、沙門、梵志，從人至天，自知、自覺、自作證成就游；如今世尊于此世，天及魔、梵、沙門、梵志，從人至天，自知、自覺、自作證成就游。我當說法，初妙、中妙、竟亦妙，有義有文，具足清凈，顯現梵行；如今世尊說法，初妙、中妙、竟亦妙，有義有文，具足清凈，顯現梵行。我當廣演流布梵行，大會無量，從人至天，善發顯現；如今世尊廣演流布梵行，大會無量，從人至天，善發顯現。’” 
　　佛復告曰：“彌勒，汝于未來久遠人壽八萬歲時，當得作佛，名彌勒如來、無所著、等正覺、明行成為、善逝、世間解、無上士、道法御、天人師、號佛、眾佑；猶如我今如來、無所著、等正覺、明行成為、善逝、世間解、無上士、道法御、天人師，號佛、眾佑。汝于此世，天及魔、梵、沙門、梵志，從人至天，自知、自覺、自作證成就游；猶如我今于此世，天及魔、梵、沙門、梵志，從人至天，自知、自覺、自作證成就游。汝當說法，初妙、中妙、竟亦妙，有義有文，具足清凈，顯現梵行；猶如我今說法，初妙、中妙、竟亦妙，有義有文，具足清凈，顯現梵行。汝當廣演流布梵行，大會無量，從人至天，善發顯現；猶如我今廣演流布梵行，大會無量，從人至天，善發顯現。汝當有無量百千比丘眾，猶如我今無量百千比丘眾。” 
　　爾時，尊者阿難執拂侍佛。于是，世尊回顧告曰：“阿難，汝取金縷織成衣來，我今欲與彌勒比丘。” 
　　時，尊者阿難受世尊教，即取金縷織成衣來，授與世尊。于是，世尊從尊者阿難受此金縷織成衣已，告曰：“彌勒，汝從如來取此金縷織成之衣，施佛、法、眾。所以者何？彌勒，諸如來、無所著、等正覺，為世間護，求義及饒益，求安隱快樂。” 
　　于是，尊者彌勤從如來取金縷織成衣已，施佛、法、眾。 
　　時，魔波旬便作是念：“此沙門瞿曇游行波羅柰仙人住處鹿野園中，彼為弟子因未來說法，我寧可往而嬈亂之。” 
　　時，魔波旬往至佛所，到已向佛即說頌曰：  
　　“彼必定當得，容貌妙第一， 
　　　華鬘瓔珞身，明珠佩其臂， 
　　　若在雞頭城，螺王境界中”  
　　于是，世尊而作是念：“此魔波旬來到我所，欲相嬈亂。”世尊知已，為魔波旬即說頌曰：  
　　“彼必定當得，無伏無疑惑， 
　　　斷生老病死，無漏所作訖， 
　　　若行梵行者，彌勒境界中。”  
　　于是，魔王復說頌曰：  
　　“彼必定當得，名衣上妙服， 
　　　栴檀以涂體，身[月+庸]直姝長， 
　　　若在雞頭城，螺王境界中。”  
　　爾時，世尊復說頌曰：  
　　“彼必定當得，無主亦無家， 
　　　手不持金寶，無為無所憂， 
　　　若行梵行者，彌勒境界中。”  
　　于是，魔王復說頌曰：  
　　“彼必定當得，名財好飲食， 
　　　善能解歌舞，作樂常歡喜， 
　　　若在雞頭城，螺王境界中。”  
　　爾時，世尊復說頌曰：  
　　“彼為必度岸，如鳥破網出， 
　　　得禪自在游，具樂常歡喜， 
　　　汝魔必當知，我已相降伏。”  
　　于是，魔王復作是念：“世尊知我！善逝見我！”愁惱憂戚不能得往，即于彼處忽沒不現。 
　　佛說如是，彌勒、阿夷哆、尊者阿難及諸比丘聞佛所說，歡喜奉行。  
中阿含經卷第十四 王相應品大天奈林經第十  
　　我聞如是：一時，佛游鞞陀提國，與大比丘眾俱，往至彌薩羅，住大天柰林中。 
　　爾時，世尊行道中路欣然而笑。尊者阿難見世尊笑，叉手向佛，白曰：“世尊，何因緣笑？諸如來、無所著、等正覺，若無因緣，終不妄笑。愿聞其意！” 
　　彼時，世尊告曰：“阿難，在昔異時此彌薩羅柰林之中，于彼有王，名曰大天，為轉輪王，聰明智慧，有四種軍，整御天下，由己自在，如法法王成就七寶，得人四種如意之德。 
　　“阿難，彼大天王成就七寶，為何謂耶？謂輪寶、象寶、馬寶、珠寶、女寶、居士寶、主兵臣寶，是謂為七。 
　　“阿難，彼大天王云何名為成就輪寶？阿難，時，大天王于月十五日說從解脫時，沐浴澡洗，升正殿上；有天輪寶從東方來，輪有千輻，一切具足，清凈自然，非人所造，色如火焰，光明昱爍。大天王見已，歡喜踴躍，心自念曰：‘生賢輪寶，生妙輪寶，我亦曾從古人聞之：若頂生剎利王于月十五日說從解脫時，沐浴澡洗，升正殿上；有天輪寶從東方來，輪有千輻，一切具足，清凈自然，非人所造，色如火焰，光明昱爍。彼必當作轉輪王也。我將無作轉輪王耶？’ 
　　“阿難，昔大天王將欲自試天輪寶。時，集四種軍——象軍、馬軍、車軍、步軍。集四種軍已，詣天輪寶所，以左手撫輪，右手轉之，而作是語：‘隨天輪寶，隨天輪寶之所轉去。’阿難，彼天輪寶轉已即去，向于東方。時，大天王亦自隨后及四種軍。若天輪寶有所住處，時大天王即彼止宿及四種軍。于是，東方諸小國王，彼皆來詣大天王所，白曰：‘天王，善來！天王，此諸國土極大豐樂，多有人民，盡屬天王，惟愿天王以法教之！我等亦當輔佐天王。’于是，大天王告諸小王曰：‘卿等各各自領境界，皆當以法，莫以非法，無令國中有諸惡業、非梵行人。’ 
　　“阿難，彼天輪寶過東方去，度東大海，回至南方、西方、北方。阿難，隨天輪寶周回轉去時，大天王亦自隨后及四種軍。若天輪寶有所住處，時大天王即彼止宿及四種軍。于是北方諸小國王，彼皆來詣大天王所，白曰：‘天王，善來！天王，此諸國土極大豐樂，多有人民，盡屬天王，惟愿天王以法教之！我等亦當輔佐天王。’于是，大天王告諸小王曰：‘卿等各各自領境界，皆當以法，莫以非法，無令國中有諸惡業、非梵行人。’阿難，彼天輪寶過北方去，度北大海，即時速還至本王城。彼大天王坐正殿上斷理財物，時，天輪寶住于虛空。是謂大天王成就如是天輪之寶。 
　　“阿難，彼大天王云何名為成就象寶？阿難，時，大天王而生象寶，彼象極白而有七支，其象名曰于娑賀。大天王見已，歡喜踴躍，若可調者，極令賢善。阿難，彼大天王則于后時告象師曰：‘汝速御象，令極善調。若象調已，便來白我。’爾時，象師受王教已，至象寶所，速御象寶，令極善調。彼時象寶受極御治，疾得善調。猶昔良象壽無量百千歲，以無量百千歲受極御治，疾得善調；彼象寶者亦復如是，受極御治，疾得善調。阿難，爾時，象師速御象寶，令極善調。象寶調已，便詣大天王所，白曰：‘天王，當知我以極御治之，象寶已調，隨天王意。’阿難，昔大天王試象寶時，平旦日出，至象寶所，乘彼象寶，游一切地乃至大海，即時速還至本王城。是謂大天王成就如是白象之寶。 
　　“阿難，彼大天王云何名為成就馬寶？阿難，時，大天王而生馬寶。彼馬寶者，極紺青色，頭像如鳥，以毛嚴身，名髦馬王。天王見已，歡喜踴躍，若可調者，極令賢善。阿難，彼大天王則于后時告馬師曰：‘汝速御馬，令極善調。若馬調已，便來白我。’爾時，馬師受王教已，至馬寶所，速御馬寶，令極善調。彼時馬寶受極御治，疾得善調。猶昔良馬壽無量百千歲，以無量百千歲受極御治，疾得善調；彼馬寶者亦復如是，受極御治，疾得善調。阿難，爾時，馬師速御馬寶，令極善調。馬寶調已，便詣大天王所，白曰：‘天王，當知我以極御治之，馬寶已調，隨天王意。’阿難，昔大天王試馬寶時，平旦日出，至馬寶所，乘彼馬寶，游一切地乃至大海，即時速還至本王城。是謂大天王成就如是紺馬之寶。 
　　“阿難，彼大天王云何名為成就珠寶？阿難，時，大天王而生珠寶。彼珠寶者，明凈自然，無有造者，八楞無垢，極好磨治，貫以五色繩，青、黃、赤、白、黑。阿難，時，大天王內宮殿中欲得燈明，即用珠寶。阿難，昔大天王試珠寶時，便集四種軍——象軍、馬軍、車軍、步軍。集四種軍已，于夜暗中豎立高幢，安珠置上，出至園觀，珠之光耀照四種軍，明之所及方半由延。是謂大天王成就如是明珠之寶。 
　　“阿難，彼大天王云何名為成就女寶？阿難，時，大天王而生女寶。彼女寶者，身體光澤，皎潔明凈，美色過人，少不及天，姿容端正，睹者歡悅，口出芬馥青蓮華香，身諸毛孔出栴檀馨，冬則身溫，夏則身涼。彼女至心承事于王，發言悅樂，所作捷疾，聰明智慧，歡喜行善。彼女念王，常不離心，況身、口行？是謂大天王成就如是美女之寶。 
　　“阿難，彼大天王云何成就居士之寶？阿難，時，大天王生居士寶。彼居士寶極大豐富，資財無量，多有畜牧、封戶、食邑，種種具足福業之報，而得天眼，見諸寶藏，空、有悉見，見有守護、無守護者，金藏、錢藏，作以不作皆悉見之。阿難，彼居士寶詣大天王，白曰：‘天王，若欲得金及錢寶者，天王莫憂！我自知時。’阿難，昔大天王試居士寶時，彼王乘船，入恒水中，告曰：‘居士，我欲得金及以錢寶。’居士白曰：‘天王，愿船至岸。’時，大天王告曰：‘居士，正欲此中得，正欲此中得。’居士白曰：‘天王，愿令船住。’阿難，時，居士寶至船前頭，長跪伸手，便于水中舉四藏，出金藏、錢藏、作藏、不作藏，白曰：‘天王，隨意所欲，金及錢寶恣其所用；用已余者，還著水中。’是謂大天王成就如是居士之寶。 
　　“阿難，彼大天王云何成就主兵臣寶？阿難，時，大天王生主兵寶。彼主兵臣聰明智慧，辯才巧言，多識分別。主兵臣寶為大天王設現世義，勸安立之；設后世義，勸安立之；設現世義、后世義，勸安立之。彼主兵臣為大天王，欲合軍眾，便能合之，欲解便解，欲令大天王四種軍眾不使疲乏，及勸助之，諸臣亦然。是謂大天王成就如是主兵臣寶。 
　　“阿難，是謂大天王成就七寶。 
　　“阿難，彼大天王云何得人四種如意之德？ 
　　“彼大天王壽命極長八萬四千歲，為童子嬉戲八萬四千歲，作小國王八萬四千歲，為大國王八萬四千歲，剃除須發，著袈裟衣，至信、舍家、無家、學道，學仙人王修行梵行，在此彌薩羅，住大天柰林中。阿難，若大天王壽命極長八萬四千歲，為童子嬉戲八萬四千歲，作小國王八萬四千歲，為大國王八萬四千歲，剃除須發，著袈裟衣，至信、舍家、無家、學道，學仙人王修行梵行，在此彌薩羅，住大天柰林中者，是謂大天王第一如意之德。 
　　“復次，阿難，彼大天王無有疾病，成就平等食味之道，不冷不熱，安隱無諍，由是之故，其所飲食而得安消。阿難，若大天王無有疾病，成就平等食味之道，不冷不熱，安隱無諍，由是之故，其所飲食而得安消者，是謂大天王第二如意之德。 
　　“復次，阿難，彼大天王身體光澤，皎潔明凈，美色過人，少不及天，端正姝好，睹者歡悅。阿難，若大天王身體光澤，皎潔明凈，美色過人，小不及天，端正姝好，觀者歡悅，是謂大天王第三如意之德。 
　　“復次，阿難，彼大天王常于愛念梵志、居士，如父念子；梵志、居土亦復敬重于大天王，如子敬父。阿難，昔大天王在園觀中告御者曰：‘徐徐御車，我欲久視梵志、居士。’梵志、居士亦告御者：‘徐徐御車，我等欲久視大天王。’阿難，若大天王常于愛念梵志、居士，如父念子；梵志、居士亦復敬重于大天王，如子敬父者，是謂大天王第四如意之德。 
　　“阿難，是謂大天王得人四種如意之德。 
　　“阿難，彼大天王則于后時告剃須人：‘汝若見我頭生白發者，便可啟我。’于是，剃須人受王教已，而于后時沐浴王頭，見生白發，見已，啟曰：‘天王，當知天使已至，頭生白發。’彼大天王復告剃發人：‘汝持金鑷徐拔白發，著吾手中。’時，剃發人聞王教已，即以金鑷徐拔白發，著王手中。阿難，彼大天王手捧白發而說頌曰：  
　　“‘我頭生白發，壽命轉衰減， 
　　　　天使已來至，我今學道時。’  
　　“阿難，彼大天王見白發已，告太子曰：‘太子，當知天使已至，頭生白發。太子，我已得人間欲，今當復求天上之欲。太子，我欲剃除須發，著袈裟衣，至信、舍家、無家、學道。太子，我今以此四天下付授于汝，汝當如法治化，莫以非法，無令國中有諸惡業、非梵行人。太子，汝后若見天使已至，頭生白發者，汝當復以此國政授汝太子，善教敕之。授太子國已，汝亦當復剃除須發，著袈裟衣，至信、舍家、無家、學道。太子，我今為汝轉此相繼之法，汝亦當復轉此相繼之法，莫令人民墮在極邊。太子，云何我今為汝轉此相繼之法，汝亦當復轉此相繼之法，莫令人民墮在極邊？太子，若此國中傳授法絕，不復續者，是名人民墮在極邊。太子，以是之故，我今為汝轉。太子，我已為汝轉此相繼之法，汝亦當復轉此相繼之法，莫令人民墮在極邊。’ 
　　“阿難，彼大天王以此國政付受太子，善教敕已，便剃除須發，著袈裟衣，至信、舍家、無家、學道，學仙人王修行梵行，在此彌薩羅大天王柰林中。彼亦轉輪王，成就七寶，得人四種如意之德。云何成就七寶，得人四種如意之德？如前所說七寶，得人四種如意之德。 
　　“阿難，彼轉輪王亦于后時告剃發人：‘汝若見我頭生白發者，便可啟我。’于是，剃發人受王教已，而于后時沐浴王頭，見生白發，見已，啟曰：‘天王，當知天使已至，頭生白發。’彼轉輪王復告剃發人：‘汝持金鑷徐拔白發，著吾手中。’時，剃須人聞王教已，即以金鑷徐拔白發，著王手中。阿難，彼轉輪王手捧白發，而說頌曰：  
　　“‘我頭生白發，壽命轉衰減， 
　　　　天使已來至，我今學道時。’  
　　“阿難，彼轉輪王見白發已，告太子曰：‘太子，當知天使已至，頭生白發。太子，我已得人間欲，今當復求天上之欲。太子，我欲剃除須發，著袈裟衣，至信、舍家、無家、學道，我今以此四天下付授于汝，汝當如法治化，莫以非法，無令國中有諸惡業、非梵行人。太子，汝后若見天使已至，頭生白發者，汝亦當復以此國政授汝太子，善教敕之。授太子國已，汝亦當復剃除須發，著袈裟衣，至信、舍家、無家、學道。太子，我今為汝轉此相繼之法，汝亦當復轉此相繼之法，莫令人民墮在極邊。太子，云何我今為汝轉此相繼之法，汝亦當復轉此相繼之法，莫令人民墮在極邊？太子，若此國中傳授法絕，不復續者，是名人民墮在極邊。太子，以是之故，我今為汝轉。太子，我已為汝轉此相繼之法，汝亦當復轉此相繼之法，莫令人民墮在極邊。’ 
　　“阿難，彼轉輪王以此國政付授太子，善教敕已，便剃除須發，著袈裟衣，至信、舍家、無家、學道，學仙人王修行梵行，在此彌薩羅大天柰林中。 
　　“阿難，是為從子至子，從孫至孫，從族至族，從見至見，展轉八萬四千轉輪王，剃除須發，著袈娑衣，至信、舍家、無家、學道，學仙人王修行梵行，在此彌薩羅大天柰林中。彼最后王名曰尼彌，如法法王，行法如法，而為太子、后妃、婇女及諸臣民、沙門、梵志，乃至昆蟲，奉持法齋，月八日、十四日、十五日修行布施，施諸窮乏沙門、梵志、貧窮、孤獨、遠來乞者，以飲食、衣被、車乘、華鬘、散華、涂香、屋舍、床褥、氍氀、綩綖、給使、明燈。 
　　“彼時，三十三天集坐善法講堂，咨嗟稱嘆尼彌王曰：‘諸賢，鞞陀提人有大善利，有大功德。所以者何？彼最后王名曰尼彌，如法法王，行法如法，而為大子、后妃、婇女及諸臣民、沙門、梵志，乃至昆蟲，奉持法齋，月八日、十四日、十五日修行布施，施諸窮乏沙門、梵志、貧窮、孤獨、遠來乞者，以飲食、衣被、車乘、華鬘、散華、涂香、屋舍、床褥、氍氀、綩綖、給使、明燈。’ 
　　“時，天帝釋亦在眾中。于是，天帝釋告三十三天曰：‘諸賢，汝等欲得即在此見尼彌王耶？’三十三天白曰：‘拘翼，我等欲得即在此見彼尼彌王。’爾時，帝釋猶如力士屈伸臂頃，于三十三天上忽沒不現，已來至此尼彌王殿。于是，尼彌王見天帝釋，見已，問曰：‘汝為是誰？’帝釋答曰：‘大王，聞有天帝釋耶？’答曰：‘聞有帝釋。’告曰：‘我即是也。大王有大善利，有大功德。所以者何？三十三天為汝集坐善法講堂，咨嗟稱嘆曰：“諸賢，鞞陀提人有大善利，有大功德。所以者何？彼最后王名曰尼彌，如法法王，行法如法，而為太子、后妃、婇女及諸臣民、沙門、梵志，乃至昆蟲，奉持法齋，月八日、十四日、十五日修行布施，施諸窮乏沙門、梵志、貧窮、孤獨、遠來乞者，以飲食、衣被、車乘、華鬘、散華、涂香、屋舍、床褥、氍氀、綩綖、給使、明燈。”大王，欲見三十三天耶？’答曰：‘欲見。’帝釋復告尼彌王曰：‘我還天上，當敕嚴駕千象車來，大王乘車娛樂游戲升于天上。’時，尼彌王為天帝釋默然而受。 
　　“于是，帝釋知尼彌王默然受已，猶如力士屈伸臂頃，于尼彌王殿忽沒不現，已還至彼三十三天。帝釋到已，告御者曰：‘汝速嚴駕千象車，往迎尼彌王，到已白曰：“大王，當知天帝釋遣此千象車來迎于大王，可乘此車娛樂游戲升于天上。”王乘車已，復白王曰：“王欲令我從何道送？為從惡受惡報道，為從妙受妙報道耶？”’ 
　　“于是，御者受帝釋教已，即便嚴駕千象車，往至尼彌王所，到已白曰：‘大王，當知帝釋遣此千象車來迎于大王，可乘此車娛樂游戲升于天上。’時，尼彌王升彼車已，御者復白王：‘欲令我從何道送？為從惡受惡報道？為從妙受妙報道耶？’時，尼彌王告御者曰：‘汝于兩道中間送我，惡受惡報，妙受妙報。’于是，御者便于兩道中間送王，惡受惡報，妙受妙報。于是，三十三天遙見尼彌王來，見已稱善：‘善來！大王，善來！大王，可與三十三天共住娛樂。’時，尼彌王為三十三天而說頌曰：  
　　“‘猶如假借乘，一時暫求車， 
　　　　此處亦復然，謂為他所有。 
　　　　我還彌薩羅，當作無量善， 
　　　　因是生天上，作福為資糧。’  
　　“阿難，昔大天王者，汝謂異人耶？莫作是念！當知即是我也。阿難，我昔從子至子，從孫至孫，從族至族，從我展轉八萬四千轉輪王，剃除須發，著袈娑衣，至信、舍家、無家、學道，學仙人王修行梵行，在此彌薩羅大天柰林中。阿難，我爾時為自饒益，亦饒益他，饒益多人，愍傷世間，為天、為人求義及饒益，求安隱快樂。爾時說法不至究竟，不究竟白凈，不究竟梵行；不究竟梵行訖，爾時不離生老病死、啼哭憂戚，亦未能得脫一切苦。 
　　“阿難，我今出世，如來、無所著、等正覺、明行成為、善逝、世間解、無上士、道法御、天人師，號佛、眾佑，我今為自饒益，亦饒益他，饒益多人，愍傷世間，為天、為人求義及饒益，求安隱快樂。我今說法得至究竟，究竟白凈，究竟梵行；究竟梵行訖，我今得離生老病死、啼哭憂戚，我今已得脫一切苦。 
　　“阿難，我今為汝轉相繼法，汝亦當復轉相繼法，莫令佛種斷。阿難，云何我今為汝轉相繼法，汝亦當復轉相繼法，莫令佛種斷？謂八支圣道，正見乃至正定為八。阿難，是謂我今為汝轉相繼法，汝亦當復轉相繼法，莫令佛種斷。” 
　　佛說如是，尊者阿難及諸比丘聞佛所說，歡喜奉行。  
王相應品大善見王經第十一  
　　我聞如是：一時，佛游拘尸城，住惒跋單力士娑羅林中。 
　　爾時，世尊最后欲取般涅槃時，告曰：“阿難，汝往至雙娑羅樹間，可為如來北首敷床，如來中夜當般涅槃。” 
　　尊者阿難受如來教，即詣雙樹，于雙樹間而為如來北首敷床。敷床已訖，還詣佛所，稽首禮足，卻住一面，白曰：“世尊，已為如來于雙樹間北首敷床，惟愿世尊自當知時！”于是，世尊將尊者阿難至雙樹間，四疊郁多羅僧以敷床上，襞僧伽梨作枕，右脅而臥，足足相累，最后欲取般涅槃。 
　　時，尊者阿難執拂侍佛，尊者阿難叉手向佛，白曰：“世尊，更有余大城，一名、瞻波，二名、舍衛，三名、鞞舍離，四名、王舍城，五名、波羅柰，六名、加維羅衛。世尊不于彼般涅槃，何故正在此小土城？諸城之中此最為下。” 
　　是時，世尊告曰：“阿難，汝莫說此為小土城，諸城之中此最為下。所以者何？乃過去時，此拘尸城名拘尸王城，極大豐樂，多有人民。阿難，拘尸王城長十二由延，廣七由延。阿難，造立樓櫓，高如一人，或二、三、四至高七人。阿難，拘尸王城于外周匝有塹七重，其塹則以四寶磚壘——金、銀、琉璃及水精。其底布以四種寶沙——金、銀、琉璃及水精。阿難，拘尸王城周匝外有垣墻七重，其墻亦以四寶磚壘——金、銀、琉璃及水精。阿難，拘尸王城周匝七重，行四寶多羅樹——金、銀、琉璃及水精，金多羅樹銀葉華實，銀多羅樹金葉華實，琉璃多羅樹水精葉華實，水精多羅樹琉璃葉華實。 
　　“阿難，彼多羅樹間作種種華池——青蓮華池，紅蓮、赤蓮、白蓮華池。阿難，其華池岸四寶磚壘——金、銀、琉璃及水精。其底布以四種寶沙——金、銀、琉璃及水精。阿難，彼池中有四寶梯陛——金、銀、琉璃及水精，金陛銀蹬，銀陛金蹬，琉璃陛水精蹬，水精陛琉璃蹬。阿難，彼池周匝有四寶鉤欄——金、銀、琉璃及水精，金欄銀鉤，銀欄金鉤，琉璃欄水精鉤，水精欄琉璃鉤。阿難，彼池覆以羅網，鈴懸其間，彼鈴四寶——金、銀、琉璃及水精，金鈴銀舌，銀鈴金舌，琉璃鈴水精舌，水精鈴琉璃舌。 
　　“阿難，于彼池中植種種水華——青蓮華，紅蓮、赤蓮、白蓮華，常水常華，無守視者，通一切人。阿難，于彼池岸植種種陸華——修摩那華、婆師華、薝蔔華、修揵提華、摩頭揵提華、阿提牟哆華、波羅頭華。 
　　“阿難，其華池岸有眾多女，身體光澤，皎潔明凈，美色過人，少不及天，姿容端正，睹者歡悅，眾寶瓔珞，嚴飾具足。彼行惠施，隨其所須，飲食、衣被、車乘、屋舍、床褥、氍氀、給使、明燈，悉以與之。 
　　“阿難，其多羅樹葉，風吹之時，有極上妙音樂之聲，猶五種妓工師作樂，極妙上好諧和之音。阿難，其多羅樹葉，風吹之時，亦復如是。阿難，拘尸城中設有弊惡極下之人，其有欲得五種妓樂者，即共往至多羅樹間，皆得自恣，極意娛樂。阿難，拘尸王城常有十二種聲，未曾斷絕，象聲、馬聲、車聲、步聲、吹螺聲、鼓聲、薄洛鼓聲、伎鼓聲、歌聲、舞聲、飲食聲、惠施聲。 
　　“阿難，拘尸城中有王，名大善見，為轉輪王，聰明智慧，有四種軍整御天下，由己自在，如法法王成就七寶，得人四種如意之德。云何成就七寶，得人四種如意之德？如前所說七寶、四種人如意之德。 
　　“阿難，于是，拘尸王城梵志、居士，多取珠寶、鉗婆羅寶，載詣大善見王，白曰：‘天王，此多珠寶、鉗婆羅寶，天王當為見慈愍故，愿垂納受！’大善見王告梵志、居士曰：‘卿等送獻，我所不須，吾亦自有。’ 
　　“阿難，復有八萬四千諸小國王詣大善見王，白曰：‘天王，我等欲為天王作殿。’大善見王告諸小王：‘卿等欲為我作正殿，我所不須，自有正殿。’八萬四千諸小國王皆叉手向，再三白曰：‘天王，我等欲為天王作殿，我等欲為天王作殿。’于是，大善見王為八萬四千諸小王故，默然而聽。爾時，八萬四千諸小國王知大善見王默然聽已，拜謁辭退，繞三匝而去，各還本國，以八萬四千車載金自重，并及其錢作以不作，復以一一珠寶之柱載往拘尸城，去城不遠，作大正殿。 
　　“阿難，彼大正殿長一由延，廣一由延。阿難，彼大正殿四寶磚壘——金、銀、琉璃及水精。阿難，彼大正殿四寶梯陛——金、銀、琉璃及水精，金陛銀蹬，銀陛金蹬，琉璃陛水精蹬，水精陛琉璃蹬。阿難，大正殿中有八萬四千柱，以四寶作——金、銀、琉璃及水精，金柱銀櫨磉，銀柱金櫨磉，琉璃柱水精櫨磉，水精柱琉璃櫨磉。阿難，大正殿內立八萬四千樓，以四寶作——金、銀、琉璃及水精，金樓銀覆，銀樓金覆，琉璃樓水精覆，水精樓琉璃覆。 
　　“阿難，大正殿中設八萬四千御座，亦四寶作——金、銀、琉璃及水精，金樓設銀御座，敷以氍氀、毾[毯-炎+登]，覆以錦綺羅縠，有襯體被，兩頭安枕，加陵伽波惒邏波遮悉多羅那。如是銀樓設金御座，琉璃樓設水精御座，水精樓設琉璃御座，敷以氍氀、毾[毯-炎+登]，覆以錦綺羅縠，有襯體被，兩頭安枕，加陵伽波惒邏波遮悉多羅那。阿難，彼大正殿周匝繞有四寶鉤欄——金、銀、琉璃及水精，金欄銀鉤，銀欄金鉤，琉璃欄水精鉤，水精欄琉璃鉤。阿難，彼大正殿覆以羅網，鈴懸其間，彼鈴四寶——金、銀、琉璃及水精，金鈴銀舌，銀鈴金舌，琉璃鈴水精舌，水精鈴琉璃舌。 
　　“阿難，彼大正殿具足成已，八萬四千諸小國王去殿不遠，作大華池。阿難，彼大華池長一由延，廣一由延。阿難，彼大華池四寶磚壘——金、銀、琉璃及水精。其底布以四種寶沙——金、銀、琉璃及水精。阿難，彼大華池有四寶梯陛——金、銀、琉璃及水精，金陛銀蹬，銀陛金蹬，琉璃陛水精蹬，水精陛琉璃蹬。 
　　“阿難，彼大華池周匝繞有四寶鉤欄——金、銀、琉璃及水精，金欄銀鉤，銀欄金鉤，琉璃欄水精鉤，水精欄琉璃鉤。阿難，彼大華池覆以羅網，鈴懸其間，彼鈴四寶——金、銀、琉璃及水精，金鈴銀舌，銀鈴金舌，琉璃鈴水精舌，水精鈴琉璃舌。阿難，彼大華池其中則有種種水華——青蓮華、紅蓮、赤蓮、白蓮華，常水常華，有守視者，不通一切人。阿難，彼大華池其岸則有種種陸華——修摩那華、婆師華、薝蔔華、修揵提華、摩頭揵提華、阿提牟哆華、波羅賴華。 
　　“阿難，如是大殿及大華池具足成已，八萬四千諸小國王去殿不遠，作多羅園。阿難，彼多羅園長一由延，廣一由延。阿難，多羅園中植八萬四千多羅樹，則以四寶——金、銀、琉璃及水精，金多羅樹銀葉華實，銀多羅樹金葉華實，琉璃多羅樹水精葉華實，水精多羅樹琉璃葉華實。阿難，彼多羅園周匝有四寶鉤欄——金、銀、琉璃及水精，金欄銀鉤，銀欄金鉤，琉璃欄水精鉤，水精欄琉璃鉤。阿難，彼多羅園覆以羅網，鈴懸其間，彼鈴四寶——金、銀、琉璃及水精，金鈴銀舌，銀鈴金舌，琉璃鈴水精舌，水精鈴琉璃舌。 
　　“阿難，如是大殿華池及多羅園具足成已，八萬四千諸小國王即共往詣大善見王，白曰：‘天王，當知大殿華池及多羅園悉具足成，惟愿天王隨意所欲。’阿難，爾時，大善見王便作是念：‘我不應先升此大殿！若有上尊沙門、梵志，依此拘尸王城住者，我寧可請一切來集坐此大殿，施設上味極美肴饌，種種豐饒食啖含消，手自斟酌，皆令飽滿，食竟收器，行澡水訖，發遣令還。’ 
　　“阿難，大善見王作是念已，即請上尊沙門、梵志，依彼拘尸王城住者，一切來集升大正殿。都集坐已，自行澡水，便以上味極美肴饌，種種豐饒食啖含消，手自斟酌，皆令飽滿。食竟收器，行澡水訖，受咒愿已，發遣令還。 
　　“阿難，大善見王復作是念：‘今我不應大正殿中而行于欲，我寧可獨將一侍人升大殿住。’阿難，大善見王則于后時，將一侍人升大正殿，便入金樓，坐銀御床，敷以氍氀、毾[毯-炎+登]，覆以錦綺羅縠，有襯體被，兩頭安枕，加陵伽波惒邏波遮悉多羅那。坐已，離欲、離惡不善之法，有覺、有觀，離生喜、樂，逮初禪成就游。從金樓出，次入銀樓，坐金御床，敷以氍氀、毾[毯-炎+登]，覆以錦綺羅縠，有襯體被，兩頭安枕，加陵伽波惒邏波遮悉多羅那。坐已，離欲、離惡不善之法，有覺、有觀，離生喜、樂，逮初禪成就游。從銀樓出，入琉璃樓，坐水精御床，敷以氍氀、毾[毯-炎+登]，覆以錦綺羅縠，有襯體被，兩頭安枕，加陵伽波惒邏波遮悉多羅那。坐已，離欲、離惡不善之法，有覺、有觀，離生喜、樂，逮初禪成就游。從琉璃樓出，入水精樓，坐琉璃御床，敷以氍氀、毾[毯-炎+登]，覆以錦綺羅縠，有襯體被，兩頭安枕，加陵伽波惒邏波遮悉多羅那。坐已，離欲、離惡不善之法，有覺、有觀，離生喜、樂，逮初禪成就游。 
　　“阿難，爾時八萬四千夫人及女寶并久不見大善見王，各懷饑虛，渴仰欲見。于是，八萬四千夫人共詣女寶，白曰：‘天后，當知我等并久不覲天王。天后，我等今欲共見天王。’女寶聞已，告主兵臣：‘汝今當知，我等并久不覲天王，今欲往見。’主兵臣聞，即送八萬四千夫人及女寶至大正殿。八萬四千象、八萬四千馬、八萬四千車、八萬四千步、八萬四千小王亦共侍送至大正殿。當去之時，其聲高大，音響震動，大善見王聞其聲高大，音聲震動，聞已，即問傍侍者曰：‘是誰聲高大，音響震動？’侍者白曰：‘天王，是八萬四千夫人及女寶，今悉共來詣大正殿。八萬四千象、八萬四千馬、八萬四千車、八萬四千步、八萬四千小王亦復共來詣大正殿，是故其聲高大，音響震動。’大善見王聞已，告侍者曰：‘汝速下殿，可于露地疾敷金床，訖還白我。’侍者受教，即從殿下，則于露地疾敷金床訖，還白曰：‘已為天王則于露地敷金床訖，隨天王意。’ 
　　“阿難，大善見王即共侍者從殿來下，升金床上，結跏趺坐。阿難，彼時八萬四千夫人及女寶皆悉共前，詣大善見王。阿難，大善見王遙見八萬四千夫人及女寶，見已，則便閉塞諸根。于是，八萬四千夫人及女寶見王閉塞諸根已，便作是念：‘天王今必不用我等。所以者何？天王適見我等，便閉塞諸根。’ 
　　“阿難，于是，女寶則前往詣大善見王，到已，白曰：‘天王，當知彼八萬四千夫人及女寶盡是天王所有，惟愿天王常念我等，乃至命終！八萬四千象、八萬四千馬、八萬四千車、八萬四千步、八萬四千小王，盡是天王所有，惟愿天王常念我等，乃至命終！’ 
　　“彼時大善見王聞斯語已，告女寶曰：‘妹，汝等長夜教我為惡，不令行慈。妹，汝等從今已后，當教我行慈，莫令為惡。’阿難，八萬四千夫人及女寶卻住一面，涕零悲泣，而作此語：‘我等非是天王之妹，而今天王稱我等為妹。’ 
　　“阿難，彼八萬四千夫人及女寶各各以衣抆拭其淚，復前往詣大善見王，到已，白曰：‘天王，我等云何教天王行慈，不為惡耶？’大善見王答曰：‘諸妹，汝等為我，應如是說：“天王知不？人命短促，當就后世，應修梵行，生無不終。天王，當知彼法必來，非可愛念，亦不可喜，壞一切世，名曰為死。是以天王于八萬四千夫人及女寶有念有欲者，惟愿天王悉斷、舍離，至終莫念！于八萬四千象、八萬四千馬、八萬四千車、八萬四千步、八萬四千小王，天王有欲有念者，惟愿天王悉斷、舍離，至終莫念！”諸妹，汝等如是教我行慈，不令為惡。’ 
　　“阿難，彼八萬四千夫人及女寶白曰：‘天王，我等從今已后，當教天王行慈，不令為惡。天王，人命短促，當就后世。彼法必來，非可愛念，亦不可喜，壞一切世，名曰為死。是以天王于八萬四千夫人及女寶有念有欲者，惟愿天王悉斷、舍離，至終莫念！于八萬四千象、八萬四千馬、八萬四千車、八萬四千步、八萬四千小王，天王有欲有念者，惟愿天王悉斷、舍離，至終莫念！’阿難，大善見王為彼八萬四千夫人及女寶說法，勸發渴仰，成就歡喜；無量方便為彼說法，勸發渴仰，成就歡喜已，發遣令還。阿難，彼八萬四千夫人及女寶知大善見王發遣已，各拜辭還。 
　　“阿難，彼八萬四千夫人及女寶還去不久，大善見王即共侍者還升大殿，則入金樓，坐銀御床，敷以氍氀、毾[毯-炎+登]，覆以錦綺羅縠，有襯體被，兩頭安枕，加陵伽波惒邏波遮悉多羅那。坐已，作是觀：‘我是最后邊，念欲、念恚、念害、斗諍、相憎、諛諂、虛偽、欺誑、妄言，無量諸惡不善之法是最后邊。’心與慈俱，遍滿一方成就游。如是二三四方，四維上下，普周一切，無結無怨，無恚無諍，極廣甚大，無量善修，遍滿一切世間成就游。 
　　“從金樓出，次入銀樓，坐金御床，敷以氍氀、毾[毯-炎+登]，覆以錦綺羅縠，有襯體被，兩頭安枕，加陵伽波惒邏波遮悉多羅那。坐已，作是觀：‘我是最后邊，念欲、念恚、念害、斗諍、相憎、諛諂、虛偽、欺誑、妄言，無量諸惡不善之法是最后邊。’心與悲俱，遍滿一方成就游。如是二三四方，四維上下，普周一切，無結無怨，無恚無諍，極廣甚大，無量善修，遍滿一切世間成就游。 
　　“從銀樓出，入琉璃樓，坐水精御床，敷以氍氀、毾[毯-炎+登]，覆以錦綺羅縠，有襯體被，兩頭安枕，加陵伽波惒邏波遮悉多羅那。坐已，作是觀：‘我是最后邊，念欲、念恚、念害、斗諍、相憎、諛諂、虛偽、欺誑、妄言，無量諸惡不善之法是最后邊。’心與喜俱，遍滿一方成就游。如是二三四方，四維上下，普周一切，無結無怨，無恚無諍，極廣甚大，無量善修，遍滿一切世間成就游。 
　　“從琉璃樓出，入水精樓，坐琉璃御床，敷以氍氀、毾[毯-炎+登]，覆以錦綺羅縠，有襯體被，兩頭安枕，加陵伽波惒邏波遮悉多羅那。坐已，作是觀：‘我是最后邊，念欲、念恚、念害、斗諍、相憎、諛諂、虛偽、欺誑、妄言，無量諸惡不善之法是最后邊。’心與舍俱，遍滿一方成就游。如是二三四方，四維上下，普周一切，無結無怨，無恚無諍，極廣甚大，無量善修，遍滿一切世間成就游。 
　　“阿難，大善見王于最后時生微微死痛，猶如居士或居士子，食極妙食，生小微煩。阿難，大善見王于最后時生微微死痛亦復如是。阿難，爾時大善見王，修習四梵室，舍念欲已，乘是命終，生梵天中。 
　　“阿難，在昔異時大善見王者，汝謂異人耶？莫作斯念！當知即是我也。阿難，我于爾時為自饒益，亦饒益他，饒益多人，愍傷世間，為天、為人求義及饒益，求安隱快樂。爾時說法不至究竟，不究竟白凈，不究竟梵行；不究竟梵行訖，爾時不離生老病死、啼哭憂戚，亦未能得脫一切苦。 
　　“阿難，我今出世，如來、無所著、等正覺、明行成為、善逝、世間解、無上士、道法御、天人師，號佛、眾佑，我今為自饒益，亦饒益他，饒益多人，愍傷世間，為天、為人求義及饒益，求安隱快樂。我今說法得至究竟，究竟白凈，究竟梵行；究竟梵行訖，我今得離生老病死、啼哭憂戚，我今已得脫一切苦。 
　　“阿難，從拘尸城，從惒跋單力士娑羅林，從尼連然河，從婆求河，從天冠寺，從為我敷床處，我于其中間七反舍身，于中六返為轉輪王，今第七如來、無所著、等正覺。 
　　“阿難，我不復見世中天及魔、梵、沙門、梵志，從天至人，更復舍身者，是處不然。阿難，我今最后生、最后有、最后身、最后形、得最后我，我說是苦邊。” 
　　佛說如是，尊者阿難及諸比丘聞佛所說，歡喜奉行。  
中阿含經卷第十五 王相應品三十喻經第十二  
　　我聞如是：一時，佛游王舍城，在竹林迦蘭哆園，與大比丘眾俱，共受夏坐。 
　　爾時，世尊于十五日說從解脫時，在比丘眾前敷座而坐。世尊坐已，便入定意，觀諸比丘心。于是，世尊見比丘眾靜坐默然極默然，無有睡眠，除陰蓋故。比丘眾坐甚深極甚深，息極息、妙極妙。 
　　是時，尊者舍梨子亦在眾中。于是，世尊告曰：“舍梨子，比丘眾靜坐默然極默然，無有睡眠，除陰蓋故。比丘眾坐甚深極甚深，息極息、妙極妙。舍梨子，誰能敬重奉事比丘眾者？” 
　　于是，尊者舍梨子即從座起，偏袒著衣，叉手向佛，白曰：“世尊，如是比丘眾靜坐默然極默然，無有睡眠，除陰蓋故。比丘眾坐甚深極甚深，息極息、妙極妙。世尊，無能敬重奉事比丘眾者，唯有世尊能敬重奉事法及比丘眾、戒、不放逸、布施及定，唯有世尊能敬重奉事。” 
　　世尊告曰：“舍梨子，如是！如是！無能敬重奉事比丘眾者，唯有世尊能敬重奉事法及比丘眾、戒、不放逸、布施及定，唯有世尊能敬重奉事。 
　　“舍梨子，猶如王及大臣有種種嚴飾具，繒彩錦罽、指環、臂釧、肘瓔、咽鉗、生色珠鬘；舍梨子，如是，比丘、比丘尼以戒德為嚴飾具。舍梨子，若比丘、比丘尼成就戒德為嚴飾具者，便能舍惡，修習于善。 
　　“舍梨子，猶如王及大臣有五儀式，劍、蓋、天冠、珠柄之拂及嚴飾屣，守衛其身，令得安隱；舍梨子，如是，比丘、比丘尼以持禁戒為衛梵行。舍梨子，若比丘、比丘尼成就禁戒為衛梵行者，便能舍惡，修習于善。 
　　“舍梨子，猶如王及大臣有守閣人；舍梨子，如是，比丘、比丘尼以護六根為守閣人。舍梨子，若比丘、比丘尼成就護六根為守閣人者，便能舍惡，修習于善。 
　　“舍梨子，猶如王及大臣有守門將，聰明智慧，分別曉了；舍梨子，如是，比丘、比丘尼以正念為守門將。舍梨子，若比丘、比丘尼成就正念為守門將者，便能舍惡，修習于善。 
　　“舍梨子，猶如王及大臣有好浴池，清泉平滿；舍梨子，如是，比丘、比丘尼以息心為浴池泉。舍梨子，若比丘、比丘尼成就息心為浴池泉者，便能舍惡，修習于善。 
　　“舍梨子，猶如王及大臣有沐浴人，常使洗浴；舍梨子，如是，比丘、比丘尼以善知識為沐浴人。舍梨子，若比丘、比丘尼成就善知識為沐浴人者，便能舍惡，修習于善。 
　　“舍梨子，猶如王及大臣有涂身香，木蜜、沉水、栴檀、蘇合、雞舌、都梁；舍梨子，如是，比丘、比丘尼以戒德為涂香。舍梨子，若比丘、比丘尼成就戒德為涂香者，便能舍惡，修習于善。 
　　“舍梨子，猶如王及大臣有好衣服，初摩衣、錦繒衣、白氎衣、加陵伽波惒邏衣；舍梨子，如是，比丘、比丘尼以慚愧為衣服。舍梨子，若比丘、比丘尼成就慚愧為衣服者，便能舍惡，修習于善。 
　　“舍梨子，猶如王及大臣有好床座，極廣高大；舍梨子，如是，比丘、比丘尼以四禪為床座。舍梨子，若比丘、比丘尼成就四禪為床座者，便能舍惡，修習于善。 
　　“舍梨子，猶如王及大臣有工剃師，常使洗浴；舍梨子，如是，比丘、比丘尼以正念為剃師。舍梨子，若比丘、比丘尼成就正念為剃師者，便能舍惡，修習于善。 
　　“舍梨子，猶如王及大臣有肴饌美食，種種異味；舍梨子，如是，比丘、比丘尼以喜為食。舍梨子，若比丘、比丘尼成就于喜以為食者，便能舍惡，修習于善。 
　　“舍梨子，猶如王及大臣有種種飲，柰飲、瞻波飲、甘蔗飲、蒲桃飲、末蹉提飲；舍梨子，如是，比丘、比丘尼以法味為飲，舍梨子，若比丘、比丘尼成就法味以為飲者，便能舍惡，修習于善。 
　　“舍梨子，猶如王及大臣有妙華鬘，青蓮華鬘、薝蔔華鬘、修摩那華鬘、婆師華鬘、阿提牟哆華鬘；舍梨子，如是，比丘、比丘尼以三定為華鬘：空、無愿、無相。舍梨子，若比丘、比丘尼成就三定為華鬘者，便能舍惡，修習于善。 
　　“舍梨子，猶如王及大臣有諸屋舍，堂閣、樓觀；舍梨子，如是，比丘、比丘尼以三室為屋舍：天室、梵室、圣室。舍梨子，若比丘、比丘尼成就三室為屋舍者，便能舍惡，修習于善。 
　　“舍梨子，猶如王及大臣有典守者，謂守室人；舍梨子，如是，比丘、比丘尼以智慧為守室人。舍梨子，若比丘、比丘尼成就智慧為守室人者，便能舍惡，修習于善。 
　　“舍梨子，猶如王及大臣有諸國邑四種租稅，一分供王及給皇后、宮中婇女，二分供給太子、群臣，三分供國一切民人，四分供給沙門、梵志；舍梨子，如是，比丘、比丘尼以四念處為租稅。舍梨子，若比丘、比丘尼成就四念處為租稅者，便能舍惡，修習于善。 
　　“舍梨子，猶如王及大臣有四種軍——象軍、馬軍、車軍、步軍；舍梨子，如是，比丘、比丘尼，以四正斷為四種軍。舍梨子，若比丘、比丘尼成就四正斷為四種軍者，便能舍惡，修習于善。 
　　“舍梨子，猶如王及大臣有種種輿——象輿、馬輿、車輿、步輿；舍梨子，如是，比丘、比丘尼以四如意足為掆輿。舍梨子，若比丘、比丘尼成就四如意足以為輿者，便能舍惡，修習于善。 
　　“舍梨子，猶如王及大臣有種種車莊，以眾好師子、虎、豹斑文之皮，織成雜色種種莊飾；舍梨子，如是，比丘、比丘尼以止觀為車。舍梨子，若比丘、比丘尼成就止觀以為車者，便能舍惡，修習于善。 
　　“舍梨子，猶如王及大臣有駕御者，謂御車人；舍梨子，如是，比丘、比丘尼以正念為駕御人。舍梨子，若比丘、比丘尼成就正念為駕御人者，便能舍惡，修習于善。 
　　“舍梨子，猶如王及大臣有極高幢；舍梨子，如是，比丘、比丘尼以己心為高幢。舍梨子，若比丘、比丘尼成就己心為高幢者，便能舍惡，修習于善。 
　　“舍梨子，猶如王及大臣有好道路，平正坦然，唯趣園觀；舍梨子，如是，比丘、比丘尼以八支圣道為道路，平正坦然，唯趣涅槃。舍梨子，若比丘、比丘尼成就八支圣道以為道路，平正坦然，唯趣涅槃者，便能舍惡，修習于善。 
　　“舍梨子，猶如王及大臣有主兵臣，聰明智慧，分別曉了；舍梨子，如是，比丘、比丘尼以智慧為主兵臣。舍梨子，若比丘、比丘尼成就智慧為主兵臣者，便能舍惡，修習于善。 
　　“舍梨子，猶如王及大臣有大正殿，極廣高敞；舍梨子，如是，比丘、比丘尼以智慧為大正殿。舍梨子，若比丘、比丘尼成就智慧為大正殿者，便能舍惡，修習于善。 
　　“舍梨子，猶如王及大臣升高殿上，觀殿下人往來走踴、住立坐臥；舍梨子，如是，比丘、比丘尼以升無上智慧高殿，為自觀己心，周正柔軟，歡喜遠離。舍梨子，若比丘、比丘尼成就無上智慧高殿，為自觀己心，周正柔軟，歡喜遠離者，便能舍惡，修習于善。 
　　“舍梨子，猶如王及大臣有宗正卿，諳練宗族；舍梨子，如是，比丘、比丘尼以四圣種為宗正卿。舍梨子，若比丘、比丘尼成就四圣種為宗正卿者，便能舍惡，修習于善。 
　　“舍梨子，猶如王及大臣有名良醫，能治眾病；舍梨子，如是，比丘、比丘尼以正念為良醫。舍梨子，若比丘、比丘尼成就正念為良醫者，便能舍惡，修習于善。 
　　“舍梨子，猶如王及大臣有正御床，敷以氍氀、毾[毯-炎+登]，覆以錦綺羅縠，有襯體被，兩頭安枕，加陵伽波惒邏波遮悉多羅那；舍梨子，如是，比丘、比丘尼以無礙定為正御床。舍梨子，若比丘、比丘尼成就無礙定為正御床者，便能舍惡，修習于善。 
　　“舍梨子，猶如王及大臣有名珠寶；舍梨子，如是，比丘、比丘尼以不動心解脫為名珠寶，舍梨子，若比丘、比丘尼成就不動心解脫為名珠寶者，便能舍惡，修習于善。 
　　“舍梨子，猶如王及大臣極凈沐浴，好香涂身，身極清凈；舍梨子，如是，比丘、比丘尼以自觀己心為身極凈。舍梨子，若比丘、比丘尼成就自觀己心為身凈者，便能敬重奉事世尊、法及比丘眾、戒、不放逸、布施及定。” 
　　佛說如是，尊者舍梨子及諸比丘聞佛所說，歡喜奉行。  
王相應品轉輪王經第十三  
　　我聞如是：一時，佛游摩兜麗剎利，在柰林駛河岸。 
　　爾時，世尊告諸比丘：“諸比丘，當自燃法燈，自歸己法！莫燃余燈，莫歸余法！諸比丘，若自燃法燈，自歸己法，不燃余燈，不歸余法者，便能求學得利，獲福無量。所以者何？比丘，昔時有王名曰堅念，為轉輪王，聰明智慧，有四種軍整御天下，由己自在，如法法王成就七寶，得人四種如意之德。云何成就七寶，得人四種如意之德？如前所說成就七寶，得人四種如意之德。 
　　“于是，堅念王而于后時，天輪寶移，忽離本處。有人見之，詣堅念王，白曰：‘天王，當知天輪寶移，離于本處。’堅念王聞已，告曰：‘太子，我天輪寶移離于本處。太子，我自曾從古人聞之，若轉輪王天輪寶移，離本處者，彼王必不久住，命不久存。太子，我已得人間之欲，今當復求于天上欲。太子，我欲剃除須發，著袈裟衣，至信、舍家、無家、學道。太子，我今以此四天下付授于汝，汝當如法治化，莫以非法，無令國中有諸惡業、非梵行人。太子，汝后若見天輪寶移離本處者，汝亦當復以此國政授汝太子，善教敕之。授太子國已，汝亦當復剃除須發，著袈裟衣，至信、舍家、無家、學道。’于是，堅念王授太子國，善教敕已，便剃除須發，著袈裟衣，至信、舍家、無家、學道。 
　　“時，堅念王出家學道七日之后，彼天輪寶即沒不現。失天輪已，剎利頂生王便大憂惱，愁戚不樂。剎利頂生王即詣父堅念王仙人所，到已，白曰：‘天王，當知天王學道七日之后，彼天輪寶便沒不現。’父堅念王仙人告子剎利頂生王曰：‘汝莫以失天輪寶故而懷憂戚。所以者何？汝不從父得此天輪。’剎利頂生王復白父曰：‘天王，我今當何所為？’ 
　　“父堅念王仙人告其子曰：‘汝當應學相繼之法！汝若學相繼之法者，于十五日說從解脫時，沐浴澡洗，升正殿已，彼天輪寶必從東方來，輪有千幅，一切具足，清凈自然，非人所造，色如火[火+僉]，光明昱爍。’剎利頂生王復白父曰：‘天王，云何相繼之法欲令我學，令我學已，于十五日說從解脫時，沐浴澡洗，升正殿已，彼天輪寶從東方來，輪有千輻，一切具足，清凈自然，非人所造，色如火[火+僉]，光明昱爍？’ 
　　“父堅念王仙人復告子曰：‘汝當觀法如法，行法如法，當為太子、后妃、婇女及諸臣民、沙門、梵志乃至昆蟲奉持法齋。月八日、十四日、十五日修行布施，施諸窮乏沙門、梵志、貧窮、孤獨、遠來乞者，以飲食、衣被、車乘、華鬘、散華、涂香、屋舍、床褥、氍氀、綩綖、給使、明燈。若汝國中有上尊名德沙門、梵志者，汝當隨時往詣彼所，問法受法：“諸尊，何者善法？何者不善法？何者為罪？何者為福？何者為妙？何者非妙？何者為黑？何者為白？黑白之法從何而生？何者現世義？何者后世義？云何作行受善不受惡？”從彼聞已，行如所說。若汝國中有貧窮者，當出財物，以給恤之。子，是謂相繼之法，汝當善學！汝善學已，于十五日說從解脫時，沐浴澡洗，升正殿已，彼天輪寶必從東方來，輪有千輻，一切具足，清凈自然，非人所造，色如火[火+僉]，光明昱爍。’ 
　　“剎利頂生王便于后時觀法如法，行法如法，而為太子、后妃、婇女及諸臣民、沙門梵志乃至昆蟲奉持法齋。月八日、十四日、十五日修行布施，施諸窮乏沙門、梵志、貧窮、孤獨、遠來乞者，以飲食、衣被、車乘、華鬘、散華、涂香、屋舍、床褥、氍氀、綩綖、給使、明燈。若其國中有上尊名德沙門、梵志者，便自隨時往詣彼所，問法受法：‘諸尊，何者善法？何者不善法？何者為罪？何者為福？何者為妙？何者非妙？何者為黑？何者為白？黑白之法從何而生？何者現世義？何者后世義？云何作行受善不受惡？’從彼聞已，行如所說。若其國中有貧窮者，即出財物，隨時給恤。剎利頂生王于后十五日說從解脫時，沐浴澡洗，升正殿已，彼天輪寶從東方來，輪有千輻，一切具足，清凈自然，非人所造，色如火[火+僉]，光明昱爍。彼亦得轉輪王，亦成就七寶，亦得人四種如意之德。云何成就七寶，得人四種如意之德？亦如前說。 
　　“彼轉輪王而于后時，天輪寶移，忽離本處。有人見之，詣轉輪王，白曰：‘天王，當知天輪寶移，離于本處。’轉輪王聞已，告曰：‘太子，我天輪寶移離本處。太子，我曾從父堅念王仙人聞之，若轉輪王天輪寶移離本處者，彼王必不久住，命不久存。太子，我已得人間之欲，今當復求于天上欲。太子，我欲剃除須發，著袈裟衣，至信、舍家、無家、學道。太子，我今以此四天下付授于汝，汝當如法治化，莫以非法，無令國中有諸惡業、非梵行人。太子，汝后若見天輪寶移離本處者，汝亦當復以此國政授汝太子，善教敕之。授太子國已，汝亦當復剃除須發，著袈裟衣，至信、舍家、無家、學道。’于是，轉輪王授太子國，善教敕已，便剃除須發，著袈娑衣，至信、舍家、無家、學道。 
　　“彼轉輪王出家學道七日之后，彼天輪寶即沒不現。失天輪已，剎利頂生王而不憂戚，但染欲著欲，貪欲無厭，為欲所縛，為欲所觸，為欲所使，不見災患，不知出要，便自出意治國，以自出意治國故，國遂衰減，不復增益。猶如昔時諸轉輪王學相繼法，國土人民轉增熾盛，無有衰減；剎利頂生王亦復如是，自出意治國，以自出意治國故，國遂衰減，不復增益。 
　　“于是，國師梵志案行國界，見國人民轉就衰減，不復增益，便作是念：‘剎利頂生王自出意治國，以自出意治國故，國土人民轉就衰減，不復增益。猶如昔時諸轉輪王學相繼法，國土人民轉增熾盛，無有衰減；此剎利頂生王亦復如是，自出意治國，以自出意治國故，國土人民轉就衰減，不復增益。’ 
　　“國師梵志即共往詣剎利頂生王，白曰：‘天王，當知天王自出意治國，以自出意治國故，國土人民轉就衰減，不復增益。猶如昔時諸轉輪王學相繼法，國土人民轉增熾盛，無有衰減；今天王亦復如是，自出意治國，以自出意治國故，國土人民轉就衰減，不復增益。’剎利頂生王聞已告曰：‘梵志，我當云何？’國師梵志白曰：‘天王，國中有人聰明智慧，明知算數，國中有大臣眷屬學經明經，誦習受持相繼之法，猶如我等一切眷屬。天王，當學相繼之法，學相繼法已，于十五日說從解脫時，沐浴澡洗，升正殿已，彼天輪寶必從東方來，輪有千輻，一切具足，清凈自然，非人所造，色如火[火+僉]，光明昱爍。’ 
　　“剎利頂生王復問曰：‘梵志，云何相繼之法欲令我學，令我學已，于十五日說從解脫時，沐浴澡洗，升正殿已，彼天輪寶必從東方來，輪有千輻，一切具足，清凈自然，非人所造，色如火[火+僉]，光明昱爍？’國師梵志白曰：‘天王，當觀法如法，行法如法，當為太子、后妃、婇女及諸臣民、沙門、梵志乃至昆蟲奉持法齋。月八日、十四日、十五日修行布施，施諸窮乏沙門、梵志、貧窮、孤獨遠來乞者，以飲食、衣被、車乘、華鬘、散華、涂香、屋舍、床褥、氍氀、綩綖、給使、明燈。若王國中有上尊名德沙門、梵志者，當自隨時往詣彼所，問法受法：“諸尊，何者善法？何者不善法？何者為罪？何者為福？何者為妙？何者非妙？何者為黑？何者為白？黑白之法從何而生？何者現世義？何者后世義？云何作行受善不受惡？”從彼聞已，行如所說。若王國中有貧窮者，當出財物，用給恤之。天王，是謂相繼之法，當善取學。善取學已，于十五日說從解脫時，沐浴澡洗，升正殿已，彼天輪寶必從東方來，輪有千輻，一切具足，清凈自然，非人所造，色如火[火+僉]，光明昱爍。’ 
　　“剎利頂生王便于后時觀法如法，行法如法，而為太子、后妃、女及諸臣民、沙門、梵志乃至昆蟲奉持法齋。月八日、十四日、十五日修行布施，施諸窮乏沙門、梵志、貧窮、孤獨、遠來乞者，以飲食、衣被、車乘、華鬘、散華、涂香、屋舍、床褥、氍氀、綩綖、給使、明燈。若其國中有上尊名德沙門、梵志者，便自隨時往詣彼所，問法受法：‘諸尊，何者善法？何者不善法？何者為罪？何者為福？何者為妙？何者非妙？何者為黑？何者為白？黑白之法從何而生？何者現世義？何者后世義？云何作行受善不受惡？’從彼聞已，行如所說。 
　　“然國中民有貧窮者，不能出物，用給恤之，是為困貧無財物者不能給恤，故人轉窮困。因窮困故，便盜他物；因偷盜故，其主捕伺收縛，送詣剎利頂生王，白曰：‘天王，此人盜我物，愿天王治。’剎利頂生王問彼人曰：‘汝實盜耶？’彼人白曰：‘天王，我實偷盜。所以者何？天王，以貧困故，若不盜者，便無以自濟。’剎利頂生王即出財物而給與之，語盜者曰：‘汝等還去，后莫復作！’于是，國中人民聞剎利頂生王若國中人有行盜者，王便出財物而給與之，由斯之故，人作是念：‘我等亦應盜他財物。’于是，國人各各競行盜他財物，是為困貧無財物者，不能給恤，故人轉窮困；因窮困故，盜轉滋甚；因盜滋甚故，彼人壽轉減，形色轉惡。彼壽轉減，色轉惡已，比丘，父壽八萬歲，子壽四萬歲。 
　　“比丘，彼人壽四萬歲時，有人便行盜他財物，其主捕伺收縛，送詣剎利頂生王，白曰：‘天王，此人盜我物，愿天王治。’剎利頂生王問彼人曰：‘汝實盜耶？’彼人白曰：‘天王，我實偷盜。所以者何？以貧困故，若不盜者，便無以自濟。’剎利頂生王聞已，便作是念：‘若我國中有盜他物，更出財物盡給與者，如是唐空竭國藏，盜遂滋甚！我今寧可作極利刀，若我國中有偷盜者，便收捕取，坐高標下，斬截其頭。’于是，剎利頂生王后便敕令，作極利刀，若國中有盜他物者，即敕捕取，坐高標下，斬截其頭。國中人民聞剎利頂生王敕作利刀，若國中有盜他物者，即便捕取，坐高標下，斬截其頭。‘我亦寧可效作利刀，持行劫物，若從劫物者，捉彼物主而截其頭。’于是，彼人則于后時效作利刀，持行劫物，捉彼物主，截斷其頭。是為困貧無財物者，不能給恤故，人轉窮困；因窮困故，盜轉滋甚；因盜滋甚故，刀殺轉增；因刀殺增故，彼人壽轉減，形色轉惡。彼壽轉減，色轉惡已，比丘，父壽四萬歲，子壽二萬歲。 
　　“比丘，人壽二萬歲時，有人盜他財物，其主捕伺收縛，送詣剎利頂生王，白曰：‘天王，此人盜我財物，愿天王治！’剎利頂生王問彼人曰：‘汝實盜耶？’時，彼盜者便作是念：‘剎利頂生王若知其實，或縛鞭我，或拋或擯，或罰錢物，或種種苦治，或貫標上，或梟其首，我寧可以妄言欺誑剎利頂生王耶？’念已，白曰：‘天王，我不偷盜。’是為困貧無財物者，不能給恤故，人轉窮困；因窮困故，盜轉滋甚；因盜滋甚故，刀殺轉增；因刀殺增故，便妄言、兩舌轉增；因妄言、兩舌增故，彼人壽轉減，形色轉惡。彼壽轉減，色轉惡已，比丘，父壽二萬歲，子壽一萬歲。 
　　“比丘，人壽萬歲時，人民或有德，或無德。若無德者，彼為有德人起嫉妒意而犯其妻。是為困貧無財物者，不能給恤故，人轉窮困；因窮困故，盜轉滋甚；因盜滋甚故，刀殺轉增；因刀殺增故，便妄言、兩舌轉增；因妄言、兩舌增故，便嫉妒、邪淫轉增；因嫉妒、邪淫增故，彼人壽轉減，形色轉惡。彼壽轉減，色轉惡已，比丘，父壽萬歲，子壽五千歲。 
　　“比丘，人壽五千歲時，三法轉增：非法、欲貪、邪法。因三法增故，彼人壽轉減，形色轉惡。彼壽轉減，色轉惡已，比丘，父壽五千歲，子壽二千五百歲。 
　　“比丘，人壽二千五百歲時，復三法轉增：兩舌、粗言、綺語。因三法增故，彼人壽轉減，形色轉惡。彼壽轉減，色轉惡已，比丘，父壽二千五百歲，子壽千歲。 
　　“比丘，人壽千歲時，一法轉增，邪見是也。因一法增故，彼人壽轉減，形色轉惡。彼壽轉減，色轉惡已，比丘，父壽千歲，子壽五百歲。 
　　“比丘，人壽五百歲時，彼人盡壽不孝父母，不能尊敬沙門、梵志，不行順事，不作福業，不見后世罪。彼因不孝父母，不能尊敬沙門、梵志，不行順事，不作福業，不見后世罪故，比丘，父壽五百歲，子壽或二百五十、或二百歲。比丘，今若有長壽，或壽百歲，或不啻者。 
　　佛復告曰：“比丘，未來久遠時，人壽十歲。比丘，人壽十歲時，女生五月，即便出嫁。比丘，人壽十歲時，有谷名稗子，為第一美食；猶如今人，粳糧為上饌。比丘，如是人壽十歲時，有谷名稗子，為第一美食。比丘，人壽十歲時，若今日所有美味，酥油、鹽、蜜、甘蔗、糖，彼一切盡沒。比丘，人壽十歲時，若行十惡業道者，彼便為人所敬重。猶如今日若行十善業道者，彼便為人所敬重；比丘，人壽十歲時亦復如是，若行十惡業道者，彼便為人之所敬重。比丘，人壽十歲時都無有善名，況復有行十善業道？ 
　　“比丘，人壽十歲時，有人名彈罰，周行遍往，家家彈罰。比丘，人壽十歲時，母于其子極有害心，子亦于母極有害心。父子、兄弟、姊妹、親屬，展轉相向，有賊害心。猶如獵師見彼鹿已，極有害心；比丘，人壽十歲時亦復如是，母于其子極有害心，子亦于母極有害心，父子、兄弟、姊妹、親屬，展轉相向，有賊害心。比丘，人壽十歲時，當有七日刀兵劫。彼若捉草，即化成刀，若捉樵木，亦化成刀。彼以此刀各各相殺，彼于七日刀兵劫，過七日便止。 
　　“爾時，亦有人生慚恥羞愧，厭惡不愛，彼人七日刀兵劫時，便入山野，在隱處藏。過七日已，則從山野于隱處出，更互相見，生慈愍心，極相愛念。猶如慈母，唯有一子，與久離別，從遠來還，安隱歸家，相見喜歡，生慈愍心，極相愛念；如是彼人過七日后，則從山野于隱處出，更互相見，生慈愍心，極相愛念。共相見已，便作是語：‘諸賢，我今相見，今得安隱。我等坐生不善法故，今值見此，親族死盡。我等寧可共行善法。云何當共行善法耶？我等皆是殺生之人，今寧可共離殺、斷殺，我等應共行是善法！’彼便共行如是善法，行善法已，壽便轉增，形色轉好。彼壽轉增，色轉好已，比丘，壽十歲，人生子壽二十。 
　　“比丘，壽二十歲人復作是念：‘若求學善者，壽便轉增，形色轉好，我等應共更增行善。云何當共更增行善？我等已共離殺、斷殺，然故共行不與而取，我等寧可離不與取、斷不與取，我等應共行是善法！’彼便共行如是善法，行善法已，壽便轉增，形色轉好。彼壽轉增，色轉好已，比丘，壽二十歲，人生子壽四十。 
　　“比丘，壽四十歲人亦作是念：‘若求學善者，壽便轉增，形色轉好，我等應共更增行善。云何當共更增行善？我等已離殺、斷殺，離不與取、斷不與取，然故行邪淫，我等寧可離邪淫、斷邪淫，我等應共行是善法！’彼便共行如是善法，行善法已，壽便轉增，形色轉好。彼壽轉增、色轉好已，比丘，壽四十歲，人生子壽八十。 
　　“比丘，壽八十歲人亦作是念：‘若求學善者，壽便轉增，形色轉好，我等應共更增行善。云何當共更增行善？我等已離殺、斷殺，離不與取、斷不與取，離邪淫、斷邪淫，然故行妄言，我等寧可離妄言、斷妄言，我等應共行是善法！’彼便共行如是善法，行善法已，壽便轉增，形色轉好。彼壽轉增，色轉好已，比丘，壽八十歲，人生子壽百六十。 
　　“比丘，壽百六十歲人亦作是念：‘若求學善者，壽便轉增，形色轉好，我等應共更增行善。云何當共更增行善？我等已離殺、斷殺，離不與取、斷不與取，離邪淫、斷邪淫，離妄言、斷妄言，然故行兩舌，我等寧可離兩舌、斷兩舌，我等應共行是善法！’彼便共行如是善法，行善法已，壽便轉增，形色轉好。彼壽轉增，色轉好已，比丘，壽百六十歲，人生子壽三百二十歲。 
　　“比丘，壽三百二十歲人亦作是念：‘若求學善者，壽便轉增，形色轉好，我等應共更增行善。云何當共更增行善？我等已離殺、斷殺，離不與取、斷不與取，離邪淫、斷邪淫，離妄言、斷妄言，離兩舌、斷兩舌，然故行粗言，我等寧可離粗言、斷粗言，我等應共行是善法！’彼便共行如是善法，行善法已，壽便轉增，形色轉好。彼壽轉增，色轉好已，比丘，壽三百二十歲，人生子壽六百四十。 
　　“比丘，壽六百四十歲人亦作是念：‘若求學善者，壽便轉增，形色轉好，我等應共更增行善。云何當共更增行善？我等已離殺、斷殺，離不與取、斷不與取，離邪淫、斷邪淫，離妄言、斷妄言，離兩舌、斷兩舌，離粗言、斷粗言，然故行綺語，我等寧可離綺語、斷綺語，我等應共行是善法！’彼便共行如是善法，行善法已，壽便轉增，形色轉好。彼壽轉增，色轉好已，比丘，壽六百四十歲，人生子壽二千五百。 
　　“比丘，壽二千五百歲人亦作是念：‘若求學善者，壽便轉增，形色轉好，我等應共更增行善。云何當共更增行善？我等已離殺、斷殺、離不與取、斷不與取，離邪淫、斷邪淫，離妄言、斷妄言，離兩舌、斷兩舌，離粗言、斷粗言，離綺語、斷綺語，然故行貪嫉，我等寧可離貪嫉、斷貪嫉，我等應共行是善法！’彼便共行如是善法，行善法已，壽便轉增，形色轉好。彼壽轉增，色轉好已，比丘，壽二千五百歲，人生子壽五千。 
　　“比丘，壽五千歲人亦作是念：‘若求學善者，壽便轉增，形色轉好，我等應共更增行善。云何當共更增行善？我等已離殺、斷殺，離不與取、斷不與取，離邪淫、斷邪淫，離妄言、斷妄言，離兩舌、斷兩舌，離粗言、斷粗言，離綺語、斷綺語，離貪嫉、斷貪嫉，然故行瞋恚，我等寧可離瞋恚、斷瞋恚，我等應共行是善法！’彼便共行如是善法，行善法已，壽便轉增，形色轉好。彼壽轉增，色轉好已，比丘，壽五千歲，人生子壽一萬。 
　　“比丘，壽萬歲人亦作是念：‘若求學善者，壽便轉增，形色轉好，我等應共更增行善。云何當共更增行善？我等已離殺、斷殺，離不與取、斷不與取，離邪淫、斷邪淫，離妄言、斷妄言，離兩舌、斷兩舌，離粗言、斷粗言，離綺語、斷綺語，離貪嫉、斷貪嫉，離瞋恚、斷瞋恚，然故行邪見，我等寧可離邪見、斷邪見，我等應共行是善法！’彼便共行如是善法，行善法已，壽便轉增，形色轉好。彼壽轉增，色轉好已，比丘，壽萬歲，人生子壽二萬。 
　　“比丘，壽二萬歲人亦作是念：‘若求學善者，壽便轉增，形色轉好，我等應共更增行善。云何當共更增行善？我等已離殺、斷殺，離不與取、斷不與取，離邪淫、斷邪淫，離妄言、斷妄言，離兩舌、斷兩舌，離粗言、斷粗言，離綺語、斷綺語，離貪嫉、斷貪嫉，離瞋恚、斷瞋恚，離邪見、斷邪見，然故有非法、欲惡、貪行邪法，我等寧可離此三惡不善法、斷三惡不善法，我等應共行是善法！’彼便共行如是善法，行善法已，壽便轉增，形色轉好。彼壽轉增，色轉好已，比丘，壽二萬歲，人生子壽四萬。 
　　“比丘，人壽四萬歲時孝順父母，尊重恭敬沙門、梵志，奉行順事，修習福業，見后世罪。彼因孝順父母，尊重恭敬沙門、梵志，奉行順事，修習福業，見后世罪故，比丘，壽四萬歲，人生子壽八萬。 
　　“比丘，人壽八萬歲時，此閻浮洲極大豐樂，多有人民，村邑相近，如雞一飛。比丘，人壽八萬歲時，女年五百乃當出嫁。比丘，人壽八萬歲時，唯有如是病：寒熱、大小便、欲、飲食、老，更無余患。 
　　“比丘，人壽八萬歲時有王名螺，為轉輪王，聰明智慧，有四種軍整御天下，由己自在，如法法王成就七寶。彼七寶者，輪寶、象寶、馬寶、珠寶、女寶、居士寶、主兵臣寶，是謂為七。千子具足，顏貌端正，勇猛無畏，能伏他眾。彼必統領此一切地，乃至大海，不以刀杖，以法教令，令得安樂。比丘，諸剎利頂生王得為人主，整御天下，行自境界，從父所得。彼因行自境界，從父所得，壽不轉減，形色不惡，未曾失樂，力亦不衰。諸比丘，汝等亦應如是，剃除須發，著袈裟衣，至信、舍家、無家、學道，行自境界，從父所得。諸比丘，汝等因行自境界，從父所得，壽不轉減，形色不惡，未曾失樂，力亦不衰。 
　　“云何比丘行自境界，從父所得？此比丘觀內身如身，觀內覺、心、法如法，是謂比丘行自境界，從父所得。云何比丘壽？此比丘修欲定如意足，依遠離，依無欲，依滅盡，趣向出要；修精進定，修心定，修思惟定如意足，依遠離，依無欲，依滅盡，趣向出要，是謂比丘壽。云何比丘色？此比丘修習禁戒，守護從解脫，又復善攝威儀禮節，見纖介罪，常懷畏怖，受持學戒，是謂比丘色。云何比丘樂？此比丘離欲、離惡不善之法，乃至得第四禪成就游，是謂比丘樂。云何比丘力？此比丘諸漏已盡，得無漏，心解脫、慧解脫，于現法中自知、自覺、自作證成就游：生已盡，梵行已立，所作已辦，不更受有，知如真。是謂比丘力。 
　　“比丘，我不更見有力不可降伏如魔王力，彼漏盡比丘則以無上圣慧之力而能降伏！” 
　　佛說如是，彼諸比丘聞佛所說，歡喜奉行。  
中阿含經卷第十六 王相應品蜱肆經第十四  
　　我聞如是：一時尊者鳩摩羅迦葉游拘薩羅國，與大比丘眾俱，往詣斯惒提，住彼村北尸攝惒林。 
　　爾時，斯惒提中有王名蜱肆，極大豐樂，資財無量，畜牧產業不可稱計，封戶、食邑種種具足。斯惒提邑泉池草木一切屬王，從拘薩羅王波斯匿之所封授。 
　　于是，斯惒提梵志、居士聞：有沙門名鳩摩羅迦葉游拘薩羅國，與大比丘眾俱，來至此斯惒提，住彼村北尸攝惒林。彼沙門鳩摩羅迦葉有大名稱，周聞十方，鳩摩羅迦葉才辯無礙，所說微妙，彼是多聞阿羅訶也。若有見此阿羅訶恭敬禮事者，快得善利！“我等可往見彼沙門鳩摩羅迦葉。”斯惒提梵志、居士各與等類相隨而行，從斯惒提并共北出，至尸攝惒林。 
　　是時，蜱肆王在正殿上，遙見斯惒提梵志、居士各與等類相隨而行，從斯惒提并共北出，至尸攝惒林。蜱肆王見已，告侍人曰：“此斯惒提梵志、居士，今日何故各與等類相隨而行，從斯惒提并共北出，至尸攝惒林？” 
　　侍人白曰：“天王，彼斯惒提梵志、居士聞：有沙門鳩摩羅迦葉游拘薩羅國，與大比丘眾俱，來至此斯惒提，住彼村北尸攝惒林。天王，彼沙門鳩摩羅迦葉有大名稱，周聞十方，鳩摩羅迦葉才辯無礙，所說微妙，彼是多聞阿羅訶也。若有見此阿羅訶恭敬禮事者，快得善利！我等可往見彼沙門鳩摩羅迦葉。天王，是故斯惒提梵志、居士各與等類相隨而行，從斯惒提并共北出，至尸攝惒林。” 
　　蜱肆王聞已，告侍人曰：“汝往詣彼斯惒提梵志、居士所，而語之曰：‘蜱肆王告斯惒提梵志、居士：諸賢可住！我與汝等共往見彼沙門鳩摩羅迦葉，汝等愚癡，勿為彼所欺，為有后世，有眾生生。我如是見、如是說，無有后世，無眾生生。’” 
　　侍人受教，即往詣彼斯惒提梵志、居士所，而語之曰：“蜱肆王告斯惒提梵志、居士：諸賢可住！我與汝等共往見彼沙門鳩摩羅迦葉。汝等愚癡，勿為彼所欺，為有后世，有眾生生。我如是見、如是說，無有后世，無眾生生。” 
　　斯惒提梵志、居士聞此教已，答侍人曰：“輒如來敕。” 
　　侍人還啟：“已宣王命，彼斯惒提梵志、居士住待天王，惟愿天王宜知是時。” 
　　時，蜱肆王即敕御者：“汝速嚴駕！我今欲行。” 
　　御者受教，即速嚴駕訖，還白王：“嚴駕已辦，隨天王意。” 
　　時，蜱肆王即乘車出，往詣斯惒提梵志、居士所，與共北行至尸攝惒林。時，蜱肆王遙見尊者鳩摩羅迦葉在樹林間，即下車步進，往詣尊者鳩摩羅迦葉所，共相問訊，卻坐一面，問曰：“迦葉，我今欲問，寧見聽耶？” 
　　尊者鳩摩羅迦葉告曰：“蜱肆，若欲問者，便可問之，我聞已當思。” 
　　時，蜱肆王即便問曰：“迦葉，我如是見、如是說，無有后世，無眾生生。沙門鳩摩羅迦葉，于意云何？” 
　　尊者鳩摩羅迦葉告曰：“蜱肆，我今問王，隨所解答。于王意云何？今此日月，為是今世，為后世耶？” 
　　蜱肆答曰：“沙門鳩摩羅迦葉雖作是說，當我如是見、如是說，無有后世，無眾生生。” 
　　尊者鳩摩羅迦葉告曰：“蜱肆，復更有惡而過此耶？” 
　　蜱肆答曰：“如是，迦葉，復更有惡。迦葉，我有親親疾病困篤，我往彼所，到已，謂言：‘汝等當知我如是見、如是說，無有后世，無眾生生。親親！有沙門、梵志如是見、如是說，言有后世，有眾生生。我常不信彼之所說。彼復作是語：“若有男女作惡行，不精進，懶惰、懈怠、嫉妒、慳貪，不舒手，不庶幾，極著財物。彼因緣此，身壞命終，必至惡處，生地獄中。”若彼沙門、梵志所說是真實者，汝等是我親親，作惡行，不精進，懶惰、懈怠、嫉妒、慳貪，不舒手，不庶幾，極著財物。若汝等身壞命終，必至惡處，生地獄中者，可還語我：“蜱肆，彼地獄中如是如是苦。”若當爾者，我便現見。’彼聞我語，受我教已，都無有來語我言：‘蜱肆，彼地獄中如是如是苦。’迦葉，因此事故，我作是念：‘無有后世，無眾生生。’” 
　　尊者鳩摩羅迦葉告曰：“蜱肆，我復問王，隨所解答。若有王人收縛罪者，送至王所，白曰：‘天王，此人有罪，王當治之。’王告彼曰：‘汝等將去反縛兩手，令彼騎驢，打破敗鼓，聲如驢鳴。遍宣令已，從城南門出，坐高標下，斬斷其頭。’彼受教已，即反縛罪人，令其騎驢，打破敗鼓，聲如驢鳴。遍宣令已，從城南門出，坐高標下，欲斬其頭。此人臨死語彼卒曰：‘汝且小住！我欲得見父母、妻子、奴婢、使人，聽我暫去。’于王意云何？彼卒寧當放斯罪人，聽暫去耶？” 
　　蜱肆答曰：“不也，迦葉。” 
　　尊者鳩摩羅迦葉告曰：“蜱肆，王親親者亦復如是，作惡行，不精進，懶惰、懈怠、嫉妒、慳貪，不舒手，不庶幾，極著財物。彼因緣此，身壞命終，必至惡處，生地獄中。地獄卒捉極苦治時，彼語卒曰：‘諸地獄卒，汝等小住，莫苦治我！我欲暫去詣蜱肆王，告語之曰：“彼地獄中如是如是苦，令彼現見。”’于王意云何？彼地獄卒寧當放王親親令暫來耶？” 
　　蜱肆答曰：“不也，迦葉。” 
　　尊者鳩摩羅迦葉告曰：“蜱肆，汝應如是觀于后世，莫如肉眼之所見也。蜱肆，若有沙門、梵志斷絕離欲，趣向離欲；斷絕離恚，趣向離恚；斷絕離癡，趣向離癡。彼以清凈天眼出過于人，見此眾生死時、生時，好色、惡色，或妙、不妙，往來善處及不善處，隨此眾生之所作業，見其如真。” 
　　蜱肆王復言：“沙門鳩摩羅迦葉雖作是說，但我如是見、如是說，無有后世，無眾生生。” 
　　尊者鳩摩羅迦葉告曰：“蜱肆，復更有惡而過此耶？” 
　　蜱肆答曰：“如是，迦葉，復更有惡。迦葉，我有親親疾病困篤，我往彼所，到已謂言：‘汝等當知我如是見、如是說，無有后世，無眾生生。親親！有沙門、梵志如是見、如是說，言有后世，有眾生生。我常不信彼之所說。彼復作是語：“若有男女妙行精進，精勤不懈，無有嫉妒，亦不慳貪，舒手，庶幾，開意放舍，給諸孤窮，常樂施與，不著財物。彼因緣此，身壞命終，必升善處，乃生天上。”若彼沙門、梵志所說是真實者，汝等是我親親，妙行精進，精勤不懈，無有嫉妒，亦不慳貪，舒手，庶幾，開意放舍，給諸孤窮，常樂施與，不著財物。若汝等身壞命終，必升善處，生天上者，可還語我：“蜱肆，天上如是如是樂。”若當爾者，我便現見。’彼聞我語，受我教已，都無有來語我言：‘蜱肆，天上如是如是樂。’迦葉，因此事故，我作是念：‘無有后世，無眾生生。’” 
　　尊者鳩摩羅迦葉告曰：“蜱肆，聽我說喻，慧者聞喻則解其義。蜱肆，猶村邑外有都圊廁，深沒人頭，糞滿其中，而有一人墮沒廁底。若復有人為慈愍彼，求義及饒益，求安隱快樂，便從廁上徐徐挽出，刮以竹片，拭以樹葉，洗以暖湯。彼于后時凈澡浴已，以香涂身，升正殿上，以五所欲而娛樂之。于王意云何？彼人寧復憶念先廁，歡喜稱譽，復欲見耶？” 
　　蜱肆答曰：“不也，迦葉。若更有人憶念彼廁，歡喜稱譽而欲見者，便不愛此人，況復自憶念先廁，歡喜稱譽，復欲見者？是處不然！” 
　　“蜱肆，若王有親親妙行精進，精勤不懈，無有嫉妒，亦不慳貪，舒手，庶幾，開意放舍，給諸孤窮，常樂施與，不著財物。彼因緣此，身壞命終，必升善處，乃生天上。生天上已，天五所欲而自娛樂。于王意云何？彼天天子寧當舍彼天五所欲，憶念于此人間五欲，歡喜稱譽，復欲見耶？” 
　　蜱肆答曰：“不也，迦葉。所以者何？人間五欲臭處不凈，甚可憎惡，而不可向，不可愛念，粗澀不凈。迦葉，比于人間五所欲者，天欲為最，最上最好，最妙最勝。若彼天天子舍天五欲，而更憶念人間五欲，歡喜稱譽，復欲見者，是處不然！” 
　　“蜱肆，汝應如是觀于后世，莫如肉眼之所見也。蜱肆，若有沙門、梵志斷絕離欲，趣向離欲；斷絕離恚，趣向離恚；斷絕離癡，趣向離癡。彼以清凈天眼出過于人，見此眾生死時、生時，好色、惡色，或妙、不妙，往來善處及不善處，隨此眾生之所作業，見其如真。” 
　　蜱肆王復言：“沙門鳩摩羅迦葉雖作是說，但我如是見、如是說，無有后世，無眾生生。” 
　　尊者鳩摩羅迦葉告曰：“蜱肆，復更有惡而過是耶。” 
　　蜱肆答曰：“如是，迦葉，復更有惡。迦葉，我有親親疾病困篤，我往彼所，到已謂言：‘汝等當知我如是見、如是說，無有后世，無眾生生。親親！有沙門、梵志如是見、如是說，言有后世，有眾生生。我常不信彼之所說。彼復作是語：“若有男女妙行精進，精勤不懈，無有嫉妒，亦不慳貪，舒手，庶幾，開意放舍，給諸孤窮，常樂施與，不著財物。彼因緣此，身壞命終，必升善處，乃生天上。”若彼沙門、梵志所說是真實者，汝等是我親親，妙行精進，精勤不懈，無有嫉妒，亦不慳貪，舒手，庶幾，開意放舍，給諸孤窮，常樂施與，不著財物。若汝等身壞命終，必升善處，生天上者，可還語我：“蜱肆，天上如是如是樂。”若汝天上而作是念：“我若還歸，當何所得？”蜱肆王家多有財物，吾當與汝。’彼聞我語，受我教已，都無有來語我言：‘蜱肆，天上如是如是樂。’迦葉，因此事故，我作是念：‘無有后世，無眾生生。’” 
　　尊者鳩摩羅迦葉告曰：“蜱肆，天上壽長，人間命短。若人間百歲，是三十三天一日一夜，如是一日一夜，月三十日，年十二月，三十三天天壽千年。于王意云何？若汝有親親妙行精進，精勤不懈，無有嫉妒，亦不慳貪，舒手，庶幾，開意放舍，給諸孤窮，常樂施與，不著財物。彼因緣此，身壞命終，必升善處，乃生天上。生天上已，便作是念：‘我等先當一日一夜，以天五欲而自娛樂；或二、三、四至六、七日，以天五欲而自娛樂，然后當往語蜱肆王：“天上如是如是樂。”令彼現見。’于王意云何？汝竟當得爾所活不？” 
　　蜱肆問曰：“迦葉，誰從后世來語沙門鳩摩羅迦葉：天上壽長，人間命短。若人間百歲，是三十三天一日一夜，如是一日一夜，月三十日，年十二月，三十三天天壽千年？” 
　　尊者鳩摩羅迦葉告曰：“蜱肆，聽我說喻，慧者聞喻則解其義。蜱肆，猶如盲人，彼作是說：‘無黑白色，亦無見黑白色；無長短色，亦無見長短色；無近遠色，亦無見近遠色；無粗細色，亦無見粗細色。何以故？我初不見不知，是故無有色。’彼盲如是說，為真說耶？” 
　　蜱肆答曰：“不也，迦葉。所以者何？迦葉，有黑白色，亦有見黑白色；有長短色，亦有見長短色；有近遠色，亦有見近遠色；有粗細色，亦有見粗細色。若盲作是說‘我不見不知，是故無有色’者，彼作是說，為不真實。” 
　　尊者鳩摩羅迦葉告曰：“蜱肆王亦如盲。若王作是說：‘誰從后世來語沙門鳩摩羅迦葉：天上壽長，人間命短。若人間百歲是三十三天一日一夜，如是一日一夜，月三十日，年十二月，三十三天天壽千年？’” 
　　蜱肆王言：“沙門鳩摩羅迦葉，大為不可！不應作是說！所以者何？沙門鳩摩羅迦葉，精進比我如盲。迦葉，若知我知我親親妙行精進，精勤不懈，無有嫉妒，亦不慳貪，舒手，庶幾，開意放舍，給諸孤窮，常樂施與，不著財物。彼因緣此，身壞命終，必升善處，生天上者。迦葉，我今便應即行布施，修諸福業，奉齋守戒已，以刀自殺，或服毒藥，或投坑井，或自縊死。沙門鳩摩羅迦葉，精進不應比我如彼盲人。” 
　　尊者鳩摩羅迦葉告曰：“蜱肆，復聽我說喻，慧者聞喻則解其義。蜱肆，猶如梵志有年少婦，方始懷妊，又前婦者已有一男，而彼梵志于其中間忽便命終。命終之后，彼前婦兒語小母曰：‘小母，當知今此家中所有財物盡應屬我，不復見應可與分者。’小母報曰：‘我今懷妊，若生男者，汝應與分；若生女者，物盡屬汝。’彼前婦兒復更再三語小母曰：‘今此家中所有財物盡應屬我，不復見應可與分者。’小母亦復再三報曰：‘我今懷妊，若生男者，汝應與分；若生女者，物盡屬汝。’于是，小母愚癡不達，不善曉解，無有智慧，欲求存命而反自害，即入室中，便取利刀自決其腹，看為是男、為是女耶？彼愚癡不達，不善曉解，無有智慧，欲求存命而反自害及腹中子。 
　　“當知蜱肆亦復如是愚癡不達，不善曉解，無有智慧，欲求存命，反作是念：‘迦葉，若知我知我親親妙行精進，精勤不懈，無有嫉妒，亦不慳貪，舒手，庶幾，開意放舍，給諸孤窮，常樂施與，不著財物。彼因緣此，身壞命終，必升善處，生天上者，我今便應即行布施，修諸福業，奉齋守戒已，以刀自殺，或服毒藥，或投坑井，或自縊死。沙門鳩摩羅迦葉，精進不應比我如彼盲人。’蜱肆，若精進人長壽者，便得大福；若得大福者，便得生天長壽。蜱肆，汝應如是觀于后世，莫如肉眼之所見也。蜱肆，若有沙門、梵志斷絕離欲，趣向離欲；斷絕離恚，趣向離恚；斷絕離癡，趣向離癡。彼以清凈天眼出過于人，見此眾生死時、生時，好色、惡色，或妙、不妙，往來善處及不善處，隨此眾生之所作業，見其如真。” 
　　蜱肆王復言：“沙門鳩摩羅迦葉雖作是說，但我如是見、如是說，無有后世，無眾生生。” 
　　尊者鳩摩羅迦葉告曰：“蜱肆，復更有惡而過此耶？” 
　　蜱肆答日：“如是，迦葉，復更有惡。迦葉，我有親親疾病困篤，我往彼所，慰勞看彼，彼亦慰勞視我。彼若命終，我復詣彼慰勞看彼，彼亦不復慰勞視我，我亦不復慰勞看彼。迦葉，以此事故，我作是念：‘無眾生生。’” 
　　尊者鳩摩羅迦葉告曰：“蜱肆，復聽我說喻，慧者聞喻則解其義。蜱肆，猶如有人善能吹螺。若彼方土未曾聞螺聲，便往彼方，于夜暗中升高山上盡力吹螺。彼眾多人未曾聞螺聲，聞已，便念：‘此為何聲？如是極妙，為甚奇特！實可愛樂，好可觀聽，令心歡悅。’時，彼眾人便共往詣善吹螺人所，到已問曰：‘此是何聲？如是極妙，為甚奇特！實可愛樂，好可觀聽，令心歡悅。’善吹螺人以螺投地，語眾人曰：‘諸君，當知即此螺聲。’于是，眾人以足蹴螺，而作是語：‘螺可出聲！螺可出聲！’寂無音響。善吹螺人便作是念：‘今此眾人愚癡不達，不善曉解，無有智慧。所以者何？乃從無知之物欲求音聲。’ 
　　“是時，善吹螺人還取彼螺，以水凈洗，便舉向口，盡力吹之。時，彼眾人聞已，作是念：‘螺甚奇妙！所以者何？謂因手因水因口，風吹便生好聲，周滿四方。’如是，蜱肆，若人活命存者，則能言語共相慰勞；若其命終，便不能言共相慰勞。蜱肆，汝應如是觀眾生生，莫如肉眼之所見也。蜱肆，若有沙門、梵志斷絕離欲，趣向離欲；斷絕離恚，趣向離恚；斷絕離癡，趣向離癡。彼以清凈天眼出過于人，見此眾生死時、生時，好色、惡色，或妙、不妙，往來善處及不善處，隨此眾生之所作業，見其如真。” 
　　蜱肆王復言：“沙門鳩摩羅迦葉雖作是說，但我如是見、如是說，無眾生生。” 
　　尊者鳩摩羅迦葉告曰：“蜱肆，復更有惡而過此耶？” 
　　蜱肆答曰：“如是，迦葉，復更有惡。迦葉，我有有司收捕罪人，送詣我所，到已白曰：‘天王，此人有罪，愿王治之！’我語彼曰：‘取此罪人可生稱之，生稱之已，還下著地，以繩絞殺，殺已復稱。我欲得知此人為何時極輕柔軟，色悅澤好？為死時耶？為活時耶？’彼受我教，取此罪人，活稱之已，還下著地，以繩絞殺，殺已復稱。彼罪人活時極輕柔軟，色悅澤好；彼人死已，皮轉厚重，堅不柔軟，色不悅澤。迦葉，因此事故，我作是念：‘無眾生生。’” 
　　尊者鳩摩羅迦葉告曰：“蜱肆，復聽我說喻，慧者聞喻則解其義。蜱肆，猶如鐵丸或鐵犁镵，竟日火燒，彼當爾時，極輕柔軟，色悅澤好；若火滅已，漸漸就冷，轉凝厚重，堅不柔軟，色不悅澤。如是，蜱肆，若人活時，身體極輕柔軟，色悅澤好；若彼死已，便轉厚重，堅不柔軟，色不悅澤。蜱肆，汝應如是觀眾生生，莫如肉眼之所見也。蜱肆，若有沙門、梵志斷絕離欲，趣向離欲；斷絕離恚，趣向離恚；斷絕離癡，趣向離癡。彼以清凈天眼出過于人，見眾生死時、生時，好色、惡色，或妙、不妙，往來善處及不善處，隨此眾生之所作業，見其如真。” 
　　蜱肆王復言：“沙門鳩摩羅迦葉雖作是說，但我如是見、如是說，無眾生生。” 
　　尊者鳩摩羅迦葉告曰：“蜱肆，復更有惡而過此耶？” 
　　蜱肆答曰：“如是，迦葉，復更有惡。迦葉，我有有司收捕罪人，送詣我所，到已白曰：‘天王，此人有罪，愿王治之！’我語彼曰：‘取此罪人倒著鐵釜中，或著銅釜中，密蓋其口，于下燃火。下燃火已，觀視眾生入時出時，往來周旋。’彼受我教，取此罪人，倒著鐵釜中，或著銅釜中，密蓋其口，于下燃火。下燃火已，觀視眾生入時出時、往來周旋。迦葉，我作如是方便，不見眾生生。迦葉，因此事故，我作是念：‘無眾生生。’” 
　　尊者鳩摩羅迦葉告曰：“蜱肆，我今問汝，隨所解答。于意云何？若汝食好極美上饌，晝寢于床，汝頗曾憶于夢中見園觀浴池、林木華果、清泉長流，極意游戲周旋往來耶？” 
　　蜱肆答曰：“曾憶有之。” 
　　迦葉復問：“若汝食好極美上饌，晝寢于床，爾時頗有直侍人不？” 
　　答曰：“有也。” 
　　迦葉復問：“若汝食好極美上饌，晝寢于床，當爾之時，左右直侍頗有見汝出入周旋往來時耶？” 
　　蜱肆答曰：“正使異人亦不能見，況復左右直侍人耶？” 
　　“蜱肆，汝應如是觀眾生生，莫如肉眼之所見也。蜱肆，若有沙門、梵志斷絕離欲，趣向離欲；斷絕離恚，趣向離恚；斷絕離癡，趣向離癡。彼以清凈天眼出過于人，見此眾生死時、生時，好色、惡色，或妙、不妙，往來善處及不善處，隨此眾生之所作業，見其如真。” 
　　蜱肆王復言：“沙門鳩摩羅迦葉雖作是說，但我如是見、如是說，無眾生生。” 
　　尊者鳩摩羅迦葉告曰：“蜱肆，復更有惡而過此耶？” 
　　蜱肆答曰：“如是，迦葉，復更有惡。迦葉，我有有司收捕罪人，送詣我所，到已白曰：‘天王，此人有罪，愿王治之。’我語彼曰：‘取此罪人剝皮剔肉，截筋破骨，乃至于髄，求眾生生。’彼受我教，取此罪人剝皮剔肉，截筋破骨，乃至于髄，求眾生生。迦葉，我作如是方便求眾生生，而竟不見眾生生。迦葉，因此事故，我作是念：‘無眾生生。’” 
　　尊者鳩摩羅迦葉告曰：“蜱肆，復聽我說喻，慧者聞喻則解其義。蜱肆，猶如事火編發梵志居近道邊，去彼不遠，有商人宿。時，諸商人過夜平旦匆匆發去，忘一小兒。于是，事火編發梵志早起案行商人宿處，見一小兒獨住失主，見已，念曰：‘今此小兒無所依怙，我不養者，必死無疑。’便抱持去，還至本處而養長之。此兒轉大，諸根成就。爾時，事火編發梵志彼于人間有小事緣。于是，事火編發梵志敕年少曰：‘我有小事暫出人間，汝當種火，慎莫令滅！若火滅者，汝可取此火鉆求之。’ 
　　“爾時，事火編發梵志善教敕已，即至人間。于后年少便出游戲，火遂滅盡。彼還求火，即取火鉆以用打地，而作是語：‘火出！火出！’火竟不出。復于石上加力打之：‘火出！火出！’火亦不出。火既不出，便破火鉆十片、百片，棄去坐地，愁惱而言：‘不能得火，當如之何？’ 
　　“是時，事火編發梵志彼于人間所作已訖，還歸本處，到已問曰：‘年少，汝不游戲，隨視種火，不令滅耶？’年少白曰：‘尊者，我出游戲，火后遂滅。我還求火，即取火鉆以用打地而作是語：“火出！火出！”火竟不出。復于石上加力打之：“火出！火出！”火亦不出。火既不出，便破火鉆十片、百片，棄去坐地。尊者，我如是求，不能得火，當如之何？’ 
　　“爾時，事火編發梵志便作是念：‘今此年少甚癡不達，不善曉解，無有智慧。所以者何？從無知火鉆作如是意求索火耶？’于是，事火編發梵志取燥火鉆火母，著地而以鉆之，即便火出，轉轉熾盛，語年少曰：‘年少，求火法應如是！不應如汝愚癡不達，無有智慧，從無知火鉆作如是意求索于火。’ 
　　“當知蜱肆亦復如是！愚癡不達，不善曉解，無有智慧，于無知死肉乃至骨髄求眾生生。蜱肆，汝應如是觀眾生生，莫如肉眼之所見也。蜱肆，若有沙門、梵志斷絕離欲，趣向離欲；斷絕離恚，趣向離恚；斷絕離癡，趣向離癡。彼以清凈天眼出過于人，見此眾生死時、生時，好色、惡色，或妙、不妙，往來善處及不善處，隨此眾生之所作業，見其如真。” 
　　蜱肆王復言：“沙門鳩摩羅迦葉雖作是說，但我此見欲取、恚取、怖取、癡取，終不能舍。所以者何？若有他國異人聞之，便作是說：‘蜱肆王有見長夜受持，彼為沙門鳩摩羅迦葉之所降伏、所治斷舍。’迦葉，是故我此見欲取、恚取、怖取、癡取，終不能舍。” 
　　尊者鳩摩羅迦葉告曰：“蜱肆，聽我說喻，慧者聞喻則解其義。蜱肆，猶如朋友二人舍家治生，彼行道時，初見有麻甚多無主。一人見已，便語伴曰：‘汝當知之，今此有麻甚多無主。我欲與汝共取，自重而擔，還歸可得資用。’便取重擔。彼于道路復見多有劫貝紗縷及劫貝衣甚多無主，復見多銀亦無有主。一人見已，便棄麻擔，取銀自重。復于道路見多金聚而無有主，時，擔銀人語擔麻者：‘汝今當知，此金極多而無有主。汝可舍麻，我舍銀擔，我欲與汝共取此金，重擔而歸，可得供用。’彼擔麻者語擔銀人：‘我此麻擔已好，裝治縛束已堅，從遠擔來，我不能舍。汝且自知，勿憂我也。’于是，擔銀人強奪麻擔，撲著于地而挽壞之。彼擔麻者語擔銀人：‘汝已如是挽壞我擔，我此麻擔縛束已堅，所來處遠，我要自欲擔此麻歸，終不舍之。汝且自知，勿憂我也。’ 
　　“彼擔銀人即舍銀擔，便自取金，重擔而還。擔金人歸，父母遙見擔金來歸，見已，嘆曰：‘善來！賢子。快來！賢子。汝因是金快得生活，供養父母，供給妻子、奴婢、使人；復可布施沙門、梵志，作福升上，善果善報，生天長壽。’彼擔麻者還歸其家，父母遙見擔麻來歸，見已，罵曰：‘汝罪人來！無德人來！汝因此麻，不得生活，供養父毋，供給妻子、奴婢、使人；又亦不得布施沙門及諸梵志，作福升上，善果善報，生天長壽。’當知蜱肆亦復如是！若汝此見欲取、恚取、怖取、癡取，終不舍者，汝便當受無量之惡，亦為眾人之所憎惡。” 
　　蜱肆王復言：“沙門鳩摩羅迦葉雖作是說，但我此見欲取、恚取、怖取、癡取，終不能舍。所以者何？若有他國異人聞之，便作是說：‘蜱肆王有見長夜受持，彼為沙門鳩摩羅迦葉之所降伏、所治斷舍。’迦葉，是故我此見欲取、恚取、怖取、癡取，終不能舍。” 
　　尊者鳩摩羅迦葉告曰：“蜱肆，復聽我說喻，慧者聞喻則解其義。蜱肆，猶如商人與其大眾，有千乘車，行饑儉道。此大眾中而有兩主，彼作是念：‘我等何因得脫此難？’復作是念：‘我此大眾應分為兩部，部各五百。’彼商人眾便分為兩部，部各五百。于是，一商人主將五百乘至饑儉道。彼商人主常在前導，見有一人從傍道來，衣服盡濕，身黑頭黃，兩眼極赤，著蘅華鬘而乘驢車，泥著兩[車+怱]。彼商人主見，便問曰：‘饑儉道中有天雨不？彼有新水、樵及草耶？’彼人答曰：‘饑儉道中天降大雨，極有新水，乃饒樵、草。諸賢，汝等可舍故水、樵、草，莫令乘乏，汝等不久當得新水及好樵、草。’ 
　　“彼商人主聞已即還，詣諸商人而告之曰：‘我在前行，見有一人從傍道來，衣服盡濕，身黑頭黃，兩眼極赤，著蘅華鬘而乘驢車，泥著兩[車+怱]。我問彼曰：“饑儉道中有天雨不？彼有新水、樵及草耶？”彼答我曰：“饑儉道中天降大雨，極有新水，乃饒樵、草。諸賢，汝等可舍故水、樵、草，莫令乘乏，汝等不久當得新水及好樵、草。”諸商人，我等可舍故水、樵、草，如是不久當得新水、樵、草，莫令乘乏。’彼商人等即便棄舍故水、樵、草，一日行道不得新水、樵、草，二日、三日乃至七日行道，猶故不得新水、樵、草。過七日已，為食人鬼之所殺害。 
　　“第二商人主便作是念：‘前商人主已過險難，我等今當以何方便復得脫難？’第二商人主作是念已，與五百車即便俱進至饑儉道。第二商人主自在前導，見有一人從傍道來，衣服盡濕，身黑頭黃，兩眼極赤，著蘅華鬘而乘驢車，泥著兩[車+怱]。第二商人主見便問曰：‘饑儉道中有天雨不？彼有新水、樵及草耶？’彼人答曰：‘饑儉道中天降大雨，極有新水，乃饒樵、草。諸賢，汝等可舍故水、樵、草，莫令乘乏，汝等不久當得新水及好樵草。’ 
　　“第二商人主聞已即還，詣諸商人而告之曰：‘我在前行，見有一人從傍道來，衣服盡濕，身黑頭黃，兩眼極赤，著蘅華鬘而乘驢車，泥著兩[車+怱]。我問彼曰：“饑儉道中有天雨不？彼有新水、樵及草耶？”彼答我曰：“饑儉道中天適大雨，極有新水，乃饒樵、草。諸賢，汝等可舍故水、樵、草，莫令乘乏，汝等不久當得新水及好樵、草。”諸商人，我等未可舍故水、樵、草；若得新水、樵、草，然后當棄。’彼不舍故水、樵、草，一日行道不得新水、樵、草，二日、三日乃至七日行道，猶故不得新水、樵、草。第二商人主在前行時，見前第一商人主及諸商人為食人鬼之所殺害。第二商人主見已，語諸商人：‘汝等看前商人主愚癡不達，不善曉解，無有智慧，既自殺身，復殺諸人。汝等商人若欲取前諸商人物，自恣取之。’當知蜱肆亦復如是！若汝此見欲取、恚取、怖取、癡取，終不舍者，汝便當受無量之惡，亦為眾人之所憎惡，猶前第一商人之主及諸商人。” 
　　蜱肆王復言：“沙門鳩摩羅迦葉雖作是說，但我此見欲取、恚取、怖取、癡取，終不能舍。所以者何？若有他國異人聞之，便作是說：‘蜱肆王有見長夜受持，彼為沙門鳩摩羅迦葉之所降伏、所治斷舍。’迦葉，是故我此見欲取、恚取、怖取、癡取，終不能舍。” 
　　尊者鳩摩羅迦葉告曰：“蜱肆，復聽我說喻，慧者聞喻則解其義。蜱肆，猶如二人許戲賭餅，第一戲者并竊食之，食一、二、三，或至眾多。第二戲者便作是念：‘共此人戲，數數欺我而偷餅食，或一、二、三，或至眾多。’見如是已，語彼伴曰：‘我今欲息，后當更戲。’于是，第二戲者離于彼處，便以毒藥用涂其餅，涂已即還，語其伴曰：‘可來共戲！即來共戲！’第一戲者復竊餅食，或一、二、三，或至眾多；既食餅已，即便戴眼吐沫欲死。于是，第二戲者向第一戲人即說頌曰：  
　　“‘此餅毒藥涂，汝貪食不覺， 
　　　　坐為餅欺我，后必致苦患。’  
　　“當知蜱肆亦復如是！若汝此見欲取、恚取、怖取、癡取，終不舍者，汝便當受無量之惡，亦為眾人之所憎惡，猶如戲人為餅欺他，還自得殃。” 
　　蜱肆王復言：“沙門鳩摩羅迦葉雖作是說，但我此見欲取、恚取、怖取、癡取，終不能舍。所以者何？若有他國異人聞之，便作是說：‘蜱肆王有見長夜受持，彼為沙門鳩摩羅迦葉之所降伏、所治斷舍。’迦葉，是故我此見欲取、恚取、怖取、癡取，終不能舍。” 
　　尊者鳩摩羅迦葉告曰：“蜱肆，復聽我說喻，慧者聞喻則解其義。蜱肆，猶養豬人，彼行路時，見有熇糞甚多無主，便作是念：‘此糞可以養飽多豬，我寧可取，自重而去。’即取負去。彼于中道遇天大雨，糞液流漫，澆污其身，故負持去，終不棄舍。彼則自受無量之惡，亦為眾人之所憎惡。當知蜱肆亦復如是！若汝此見欲取、恚取、怖取、癡取，終不舍者，汝便當受無量之惡，亦為眾人之所憎惡，猶養豬人。” 
　　蜱肆王復言：“沙門鳩摩羅迦葉雖作是說，但我此見欲取、恚取、怖取、癡取，終不能舍。所以者何？若有他國異人聞之，便作是說：‘蜱肆王有見長夜受持，彼為沙門鳩摩羅迦葉之所降伏、所治斷舍。’迦葉，是故我此見欲取、恚取、怖取、癡取，終不能舍。” 
　　尊者鳩摩羅迦葉告曰：“蜱肆，復聽我說最后譬喻。若汝知者，善；若不知者，我不復說法。蜱肆，猶如大豬為五百豬王，行險難道，彼于中路遇見一虎。豬見虎已，便作是念：‘若與斗者，虎必殺我；若畏走者，然諸親族便輕慢我。不知今當以何方便得脫此難？’作是念已，而語虎曰：‘若欲斗者，便可共斗；若不爾者，借我道過。’彼虎聞已，便語豬曰：‘聽汝共斗，不借汝道。’豬復語曰：‘虎！汝小住！待我被著祖父時鎧，還當共戰。’彼虎聞已，而作是念：‘彼非我敵，況祖父鎧耶？’便語豬曰：‘隨汝所欲。’豬即還至本廁處所，婉轉糞中，涂身至眼已，便往至虎所，語曰：‘汝欲斗者，便可共斗；若不爾者，借我道過。’虎見豬已，復作是念：‘我常不食雜小蟲者，以惜牙故，況復當近此臭豬耶？’虎念是已，便語豬曰：‘我借汝道，不與汝斗。’豬得過已，則還向虎而說頌曰：  
　　“‘虎汝有四足，我亦有四足， 
　　　　汝來共我斗，何意怖而走？’  
　　“時，虎聞已，亦復說頌而答豬曰：  
　　“‘汝毛豎森森，諸畜中下極， 
　　　　豬汝可速去，糞臭不可堪。’  
　　“時，豬自夸復說頌曰：  
　　“‘摩竭、鴦二國，聞我共汝斗， 
　　　　汝來共我戰，何以怖而走？’  
　　“虎聞此已，復說頌曰：  
　　“‘舉身毛皆污，豬汝臭熏我， 
　　　　汝斗欲求勝，我今與汝勝。’”  
　　尊者鳩摩羅迦葉告曰：“蜱肆，我亦如是，若汝此見欲取、恚取、怖取、癡取，終不舍者，汝便自受無量之惡，亦為眾人之所憎惡，猶如彼虎與豬勝也。” 
　　蜱肆王聞已，白曰：“尊者初說日月喻時，我聞即解，歡喜奉受，然我欲從尊者鳩摩羅迦葉求上復上妙智所說，是故我向問復問耳！我今自歸尊者鳩摩羅迦葉。” 
　　尊者鳩摩羅迦葉告曰：“蜱肆，汝莫歸我！我所歸佛，汝亦應歸。” 
　　蜱肆王白曰：“尊者，我今自歸佛、法及比丘眾，愿尊者鳩摩羅迦葉為佛受我為優婆塞！從今日始，終身自歸，乃至命盡。尊者鳩摩羅迦葉，我從今日始行布施修福。” 
　　尊者鳩摩羅迦葉問曰：“蜱肆，汝欲行施修福，施與幾人？能至幾時？” 
　　蜱肆王白曰：“布施百人，或至千人；一日、二日，或至七日。” 
　　尊者鳩摩羅迦葉告曰：“若王行施修福，布施百人，或至千人；一日、二日，或至七日者，諸方沙門、梵志盡聞：‘蜱肆王有見長夜受持，彼為沙門鳩摩羅迦葉之所降伏、所治斷舍。’諸方聞已，盡當遠來，七日之中不及王施；若不得食王信施者，王便無福，不得長夜受其安樂。蜱肆王，猶如種子不碎不壞，不剖不坼，非風非日，非水中傷，秋時好藏。若彼居士深耕良田，極治地已，隨時下種，然雨澤不適者。于蜱肆意云何？彼種可得生增長不？” 
　　答曰：“不也。” 
　　尊者鳩摩羅迦葉告曰：“蜱肆，汝亦如是！若行施修福，布施百人，或至千人；一日、二日，或至七日者，諸方沙門、梵志盡聞：‘蜱肆王有見長夜受持，彼為沙門鳩摩羅迦葉之所降伏、所治斷舍。’諸方聞已，盡當遠來，七日之中不及王施；若不得食王信施者，王便無福，不得長夜受其安樂。” 
　　蜱肆王復問曰：“尊者，我當云何？” 
　　尊者鳩摩羅迦葉答曰：“蜱肆，汝當行施修福，常供長齋。若蜱肆王行施修福，常供長齋者，諸方沙門、梵志聞：‘蜱肆王有見長夜受持，彼為沙門鳩摩羅迦葉之所降伏、所治斷舍。’諸方聞已，盡當遠來，彼皆可得及王信施，王便有福，而得長夜受其安樂。蜱肆，猶如種子不碎不壞，不剖不坼，非風非日，非水中傷，秋時好藏。若彼居士深耕良田，極治地已，隨時下種，雨澤適者。于蜱肆意云何？彼種可得生增長不？” 
　　答曰：“生也。” 
　　尊者鳩摩羅迦葉告曰：“蜱肆，汝亦如是。若當行施修福，常供長齋者，諸方沙門、梵志聞：‘蜱肆王有見長夜受持，彼為沙門鳩摩羅迦葉之所降伏、所治斷舍。’諸方聞已，盡當遠來，彼皆可得及王信施，王便有福，而得長夜受其安樂。” 
　　于是，蜱肆王白曰：“尊者，我從今始行施修福，常供長齋。” 
　　爾時，尊者鳩摩羅迦葉為蜱肆王及斯惒提梵志、居士說法，勸發渴仰，成就歡喜。無量方便，為彼說法，勸發渴仰，成就歡喜已，默然而住。于是，蜱肆王及斯惒提梵志、居士，尊者鳩摩羅迦葉為其說法，勸發渴仰，成就歡喜已，即從座起，稽首尊者鳩摩羅迦葉足，繞三匝而去。 
　　彼蜱肆王雖行施修福，然極惡粗弊豆羹菜茹，唯一片姜，又復施以粗弊布衣。 
　　時，監廚者名優多羅，彼行施修福時，為蜱肆王囑語上座咒愿：“此施若有福報者，莫令蜱肆王今世后世受。”蜱肆王聞優多羅行施修福時，常為囑上座咒愿：“此施若有福報者，莫令蜱肆王今世后世受。”聞已，即呼問曰：“優多羅，汝實行施修福時，為我囑上座咒愿：‘此施若有福報者，莫令蜱肆王今世后世受。’為如是耶？” 
　　優多羅白曰：“實爾，天王。所以者何？天王雖行施修福，然極惡粗弊豆羹菜茹，唯一片姜。天王，此食尚不可以手觸，況復自食耶？天王施以粗弊布衣。天王，此衣尚不可以腳躡，況復自著耶？我敬天王，不重所施。是故，天王，我不愿此弊布施報令王受也。” 
　　蜱肆王聞已，告曰：“優多羅，汝從今始，如我所食，當以飯食；如我著衣，當以布施。”于是，優多羅從是已后，如王所食，便以飯食；如王所衣，便以布施。 
　　爾時，優多羅因為蜱肆王監行布施故，身壞命終，生四王天中。彼蜱肆王以不至心行布施故，身壞命終，生榵樹林空宮殿中。尊者橋[火+僉]缽帝數往游行彼榵樹林空宮殿中，尊者橋[火+僉]缽帝遙見蜱肆王，即便問曰：“汝是誰耶？” 
　　蜱肆王答曰：“尊者橋[火+僉]缽帝，頗聞閻浮洲中有斯惒提王，名蜱肆耶？” 
　　尊者橋[火+僉]缽帝答曰：“我聞閻浮洲中斯惒提有王，名蜱肆。 
　　蜱肆王白曰：“尊者橋[火+僉]缽帝，我即是也，本名蜱肆王。 
　　尊者橋[火+僉]缽帝復問曰：“蜱肆王如是見、如是說，無有后世，無眾生生。彼何由生此？依四王天小榵樹林空宮殿中？” 
　　蜱肆王白曰：“尊者橋[火+僉]缽帝，我本實有是見，然為尊者沙門鳩摩羅迦葉之所降伏、所治斷舍。若尊者橋[火+僉]缽帝還下閻浮洲者，愿遍告語閻浮洲人：‘若行施修福時，當至心與，自手與，自往與，至信與，知有業、有業報與。所以者何？莫令以是受布施報如斯惒提蜱肆王也！蜱肆王者是布施主，以不至心行施與故，生依四王天小榵樹林空宮殿中。’”爾時，尊者橋[火+僉]缽帝默然而受。 
　　于是，尊者橋[火+僉]缽帝有時來下至閻浮洲，則遍告諸閻浮洲人：“至心施與，自手與，自往與，至信與，知有業、有業報與。所以者何？莫令以是受布施報如斯惒提蜱肆王也！蜱肆王者是布施主，以不至心行施與故，生依四王天小榵樹林空宮殿中。” 
　　尊者鳩摩羅迦葉所說如是，蜱肆王、斯惒提梵志、居士及諸比丘聞尊者鳩摩羅迦葉所說，歡喜奉行。  
　　王相應品第六竟。  
中阿含經卷第十七 長壽王品第七（有十五經）（第二小土城誦）  
　　長壽、天、八念，凈不移動道， 
　　郁伽支羅說，娑雞三族姓， 
　　梵天迎請佛，勝天、迦絺那， 
　　念身、支離彌，上尊長老眠， 
　　無刺及真人，說處最在后。  
長壽王品長壽王本起經第一  
　　我聞如是：一時，佛游拘舍彌，在瞿師羅園。 
　　爾時，拘舍彌諸比丘數共斗諍。于是，世尊告拘舍彌諸比丘曰：“比丘，汝等莫共斗諍！所以者何？  
　　“若以諍止諍，至竟不見止， 
　　　唯忍能止諍，是法可尊貴。  
　　“所以者何？昔過去時，有拘娑羅國王，名曰長壽；復有加赦國王，名梵摩達哆。彼二國王常共戰諍。于是，加赦國王梵摩達哆興四種軍——象軍、馬軍、車軍、步軍；興四種軍已，加赦國王梵摩達哆自引軍往，欲與拘娑羅國王長壽共戰。拘娑羅國王長壽聞加赦國王梵摩達哆興四種軍——象軍、馬軍、車軍、步軍；興四種軍已，來與我戰。拘娑羅國王長壽聞已，亦興四種軍——象軍、馬軍、車軍、步軍；興四種軍已，拘娑羅國王長壽自引軍出，往至界上，列陣共戰，即摧破之。于是，拘娑羅國王長壽盡奪取彼梵摩達哆四種軍——象軍、馬軍、車軍、步軍，乃復生擒加赦國王梵摩達哆身；得已，即放而語彼曰：‘汝窮厄人！今原赦汝，后莫復作！’ 
　　“加赦國王梵摩達哆復再三興四種軍——象軍、馬軍、車軍、步軍；興四種軍已，復自引軍往與拘娑羅國長壽共戰。拘娑羅國王長壽聞加赦國王梵摩達哆復興四種軍——象軍、馬軍、車軍、步軍，興四種軍已，來與我戰。拘娑羅國王長壽聞已，便作是念：‘我已克彼，何須復克？我已伏彼，何足更伏？我已害彼，何須復害？但以空弓，足能伏彼。’拘娑羅國王長壽作是念已，晏然不復興四種軍——象軍、馬軍、車軍、步軍，亦不自往。于是，加赦國王梵摩達哆得來破之，盡奪取拘娑羅國王長壽四種軍眾——象軍、馬軍、車軍、步軍。 
　　“于是，拘娑羅王長壽聞加赦國王梵摩達哆來，盡奪取我四種軍眾——象軍、馬軍、車軍、步軍已，復作是念：‘斗為甚奇！斗為甚惡！所以者何？克當復克，伏當復伏，害當復害。我今寧可獨將一妻，共乘一車，走至波羅柰。’于是，拘娑羅國王長壽即獨將妻，共乘一車，走至波羅柰。拘娑羅國王長壽復作是念：‘我今寧可至村村邑邑，受學博聞。’拘娑羅國王長壽作是念已，即便往至村村邑邑，受學博聞；以博聞故，即轉名為長壽博士。 
　　“長壽博士復作是念：‘所為學者，我今已得。我寧可往波羅柰都邑中，住街街巷巷，以歡悅顏色作妙音伎，如是波羅柰諸貴豪族聞已，當極歡喜而自娛樂。’長壽博士作是念已，便往至波羅柰都邑中，住街街巷巷，以歡悅顏色作妙音伎，如是波羅柰諸貴豪族聞已，極大歡喜而自娛樂。于是，加赦國王梵摩達哆外眷屬聞，中眷屬、內眷屬及梵志國師展轉悉聞。梵志國師聞已，便呼見之。于是，長壽博士往詣梵志國師所，向彼而立，以歡悅顏色作妙音伎。梵志國師聞已，極大歡喜而自娛樂。于是，梵志國師告長壽博士：‘汝從今日可依我住，當相供給。’長壽博士白曰：‘尊者，我有一妻，當如之何？’梵志國師報曰：‘博士，汝可將來依我家往，當供給之。’于是，長壽博士即將其妻依梵志國師家住，梵志國師即便供給彼。 
　　“于后時長壽博士妻心懷憂戚，作如是念：‘欲令四種軍陣列鹵簿，拔白露刃，徐詳而過，我欲遍觀，亦復欲得磨刀水飲。’長壽博士妻作是念已，便白長壽博士：‘我心懷憂戚，作如是念：“欲今四種軍陣列鹵簿，拔白露刃，徐詳而過，我欲遍觀，亦復欲得磨刀水飲。”’長壽博士即告妻曰：‘卿莫作是念！所以者何？我等今為梵摩達哆王所破壞，卿當何由得見四種軍陣列鹵簿，拔白露刃，徐詳而過，我欲遍觀，亦復欲得磨刀水飲耶？’妻復白曰：‘尊若能得者，我有活望；若不得者，必死無疑。’ 
　　“長壽博士即便往詣梵志國師所，向彼而立，顏色愁慘，以惡微聲作諸音伎。梵志國師聞已不得歡喜。于是，梵志國師問曰：‘博士，汝本向我立，以歡悅顏色作妙音伎，我聞已極大歡喜而自娛樂。汝今何以向我立，顏色愁慘，以惡微聲作諸音伎？我聞已不得歡喜。長壽博士，汝身無疾患，意無憂戚耶？’長壽博士白曰：‘尊者，我身無患，但意有憂戚耳！尊者，我妻心懷憂戚，作如是念：“我欲得四種軍陣列鹵簿，拔白露刃，徐詳而過，我欲遍觀，亦復欲得磨刀水飲。”我即報妻曰：“卿莫作是念！所以者何？我今如此，卿當何由得四種軍陣列鹵簿，拔白露刃，徐詳而過，我欲遍觀，亦復欲得磨刀水飲耶？”妻復白我曰：“尊若能得者，我有活望；若不得者，必死無疑。”尊者，若妻不全，我亦無理。’ 
　　“梵志國師問曰：‘博士，汝妻可得見不？’白曰：‘尊者，可得見耳！’于是，梵志國師將長壽博士往至妻所。是時，長壽博士妻懷有德子，梵志國師見長壽博士妻懷有德子故，便以右膝跪地，叉手向長壽博士妻，再三稱說：‘生拘娑羅國王！生拘娑羅國王！’教敕左右曰：‘莫令人知。’梵志國師告曰：‘博士，汝勿憂戚！我能令汝妻得見四種軍陣列鹵簿，拔白露刃，徐詳而過，亦能令得磨刀水飲。’ 
　　“于是，梵志國師往詣加赦國王梵摩達哆所，到已白曰：‘天王，當知有德星現，惟愿天王嚴四種軍，陣列鹵簿，拔白露刃，徐詳導引，出曜軍威，以水磨刀。惟愿天王自出觀視！天王，若作是者，必有吉應。’加赦國王梵摩達哆即敕主兵臣：‘卿今當知有德星現，卿宜速嚴四種之軍，陣列鹵簿，拔白露刃，徐詳導引，出曜軍威，以水磨刀，我自出觀。若作是者，必有吉應。’時，主兵臣即受王教，嚴四種軍，陣列鹵簿，拔白露刃，徐詳導引，出曜軍威，以水磨刀，梵摩達哆即自出觀。 
　　“因是長壽博土妻得見四種軍陣列鹵簿，拔白露刃，徐詳導引，出曜軍威，并亦復得磨刀水飲。飲磨刀水已，憂戚即除，尋生德子，便為作字，名長生童子，寄人密養，漸已長大。長生童子若諸剎利頂生王者，整御天下，得大國土，種種伎藝，乘象、騎馬、調御、馳驟、射戲、手搏、擲罥、擲鉤、乘車、坐輦，如是種種諸妙伎藝皆善知之。若干種妙觸事殊勝，猛毅超世，聰明挺出，幽微隱遠，無不博達。 
　　“于是，梵摩達哆聞拘娑羅國王長壽彼作博士，轉名在此波羅柰城中。梵摩達哆即敕左右：‘卿等速往收拘娑羅國王長壽，反縛兩手，令彼騎驢，打破敗鼓，聲如驢鳴，遍宣令已，從城南門出，坐高標下，詰問其辭。’左右受教，即便往收拘娑羅國王長壽，反縛兩手，令彼騎驢，打破敗鼓，聲如驢鳴，遍宣令已，從城南門出，坐高標下，詰問其辭。是時，長生童子尋隨父后，或在左右而白父曰：‘天王勿怖！天王勿怖！我即于此，必能拔濟！必能拔濟！’拘娑羅王長壽告曰：‘童子可忍！童子可忍！莫起怨詰，但當行慈。’眾人聞長壽王而作此語，便問于王：‘所道何等？’王答眾人曰：‘此童子聰明，必解我語。’ 
　　“爾時，長生童子勸波羅柰城中諸貴豪族：‘諸君，行施修福，為拘娑羅國王長壽咒愿：“以此施福，愿拘娑羅國王長壽令安隱，得解脫！”’于是，波羅柰城中諸貴豪族為長生童子所勸，行施修福，為拘娑羅國王長壽咒愿：‘以此施福，愿拘娑羅國王長壽令安隱，得解脫！’加赦國王梵摩達哆聞此波羅柰諸貴豪族行施修福，為拘娑羅國王長壽咒愿：‘以此施福，愿拘娑羅國王長壽令安隱，得解脫！’聞即大怖，身毛皆豎：‘莫令此波羅柰城中諸貴豪族反于我耶？且置彼事，我今急當先滅此事。’于是，加赦國王梵摩達哆教敕左右：‘汝等速去！殺拘娑羅國王長壽，斬作七段。’左右受教，即便速往，殺長壽王，斬作七段。 
　　“于是，長生童子勸波羅柰城中諸貴豪族而作是語：‘諸君看此！加赦國王梵摩達哆酷暴無道，彼取我父拘娑羅國王長壽無過之人，奪取其國倉庫財物，怨酷枉殺，斬作七段。諸君可往，以新繒疊收斂我父，取七段尸，以一切香、香木積聚而阇維之，立于廟堂，為我作書與梵摩達哆言：“拘娑羅國王長生童子，彼作是語：汝不畏后為子孫作患耶？”’于是，波羅柰諸貴豪族為長生童子所勸，以新繒疊即往斂，取彼七段尸，以一切香、香木積聚而阇維之，為立廟堂，亦為作書與梵摩達哆言：‘拘娑羅國王長生童子，彼作是語：汝不畏后為子孫作患耶？’ 
　　“于是，長壽王妻告長生童子曰：‘汝當知此加赦國王梵摩達哆酷暴無道，彼取汝父拘娑羅國王長壽無過之人，奪取其國倉庫財物，怨酷枉殺，斬作七段。童子汝來，共乘一車，走出波羅柰。若不去者，禍將及汝。’于是，長壽王妻與長生童子共乘一車，走出波羅柰。爾時，長生童子作如是念：‘我寧可往至村村邑邑，受學博聞。’長生童子作是念已，便往至村村邑邑，受學博聞；以博聞故，即轉名為長生博士。 
　　“長生博士復作是念：‘所為學者，我今已得。我寧可往波羅柰都邑中，住街街巷巷，以歡悅顏色作妙音伎，如是波羅柰諸貴豪族聞已，當大歡喜而自娛樂。’長生博士作是念已，便往至波羅柰都邑中，住街街巷巷，歡悅顏色作妙音伎，如是波羅柰諸貴豪族聞已，極大歡喜而自娛樂。于是，加赦國王梵摩達哆外眷屬聞，中眷屬、內眷屬、梵志國師，展轉乃至加赦國王梵摩達哆聞，便呼見。 
　　“于是，長生博士即往詣加赦國王梵摩達哆所，向彼而立，以歡悅顏色作妙音伎。如是加赦國王梵摩達哆聞已，極大歡喜而自娛樂。于是，加赦國王梵摩達哆告曰：‘博士，汝從今日可依我住，當相供給。’于是，長生博士即依彼往。加赦國王梵摩達哆即供給之，后遂信任，一以委付，即持衛身刀劍授與長生博士。 
　　“爾時，加赦國王梵摩達哆便敕御者：‘汝可嚴駕，我欲出獵。’御者受教，即便嚴駕訖，還白曰：‘嚴駕已辦，隨天王意。’于是，加赦國王梵摩達哆便與長生博士共乘車出。長生博士即作是念：‘此加赦國王梵摩達哆酷暴無道，彼取我父拘娑羅國王長壽無過之人，奪取其國倉庫財物，怨酷枉殺，斬作七段。我今寧可御車，使離四種軍眾，各在異處。’長生博士作是念已，即便御車離四種軍，各在異處。 
　　“彼時，加赦國王梵摩達哆冒涉涂路，風熱所逼，煩悶渴乏，疲極欲臥，即便下車，枕長生博士膝眠。于是，長生博士復作是念：‘此加赦國王梵摩達哆酷暴無道，彼取我父無過之人，奪取其國倉庫財物，怨酷枉殺，斬作七段。然于今日已在我手，但當報怨！’長生博士作是念已，即拔利刀，著加赦國王梵摩達哆頸上而作是語：‘我今殺汝！我今殺汝！’長生博士復作是念：‘我為不是！所以者何？憶父昔日在標下時，臨終語我：“童子可忍！童子可忍！莫起怨結，但當行慈。”’憶已，舉刀還內鞘中。 
　　“彼時，加赦國王梵摩達哆夢見拘娑羅國王長壽兒長生童子，手拔利刀，著我頸上而作此言：‘我今殺汝！我今殺汝！’見已恐怖，身毛皆豎，便疾驚寤，起語長生博士：‘汝今當知我于夢中，見拘娑羅國王長壽兒長生童子，手拔利刀，著我頸上而作是言：“我今殺汝！我今殺汝！”’長生博士聞已，白曰：‘天王勿怖！天王勿怖！所以者何？彼拘娑羅國王長壽兒長生童子者，即我身是。天王，我作是念：“加赦國王梵摩達哆酷暴無道，彼取我父無過之人，奪取其國倉庫財物，怨酷枉殺，斬作七段。而于今日已在我手，但當報怨！”天王，我拔利刃，著王頸上而作是語：“我今殺汝！我今殺汝！”天王，我復作是念：“我為不是！所以者何？憶父昔日在標下時，臨終語我：童子可忍！童子可忍！莫起怨結，但當行慈。”憶已舉刀還內鞘中。’ 
　　“加赦國王梵摩達哆語曰：‘童子，汝作是說：“童子可忍！童子可忍！”我已知此義。童子又言“莫起怨結，但當行慈”者，此謂何義？’長生童子答曰：‘天王，莫起怨結，但當行慈者，即謂此也。’加赦國王梵摩達哆聞已，語曰：‘童子，從今日始，我所領國盡以相與，汝父本國還持付卿。所以者何？汝所作甚難，乃惠我命。’長生童子聞已，白曰：‘天王本國自屬天王，我父本國可以見還！’ 
　　“于是，加赦國王梵摩達哆與長生童子共載還歸，入波羅柰城，坐正殿上，告諸臣曰：‘卿等若見拘娑羅國王長壽兒長生童子者，當云何耶？’諸臣聞已，或有白曰：‘天王，若見彼者，當截其手！’或復作是語：‘天王，若見彼者，當截其足！’或復作是語：‘當斷其命！’加赦國王梵摩達哆告諸臣曰：‘卿等欲見拘娑羅國王長壽兒長生童子者，即此是也。汝等莫起惡意向此童子。所以者何？此童子所作甚難，惠與我命。’于是，加赦國王梵摩達哆以王沐浴浴長生童子，涂以王香，衣以王服，令坐金御床，以女妻之，還其本國。 
　　“比丘，彼諸國王剎利頂生王，為大國主，整御天下，自行忍辱，復稱嘆忍；自行慈心，復稱嘆慈；自行恩惠，復稱恩惠。諸比丘，汝亦應如是，至信、舍家、無家、學道，當行忍辱，復稱嘆忍；自行慈心，復稱嘆慈；自行恩惠，復稱恩惠。” 
　　于是，諸比丘聞佛所，說作是言：“世尊法主今且住也，彼導說我，我那得不導說彼。” 
　　于是，世尊不悅可拘舍彌諸比丘所行威儀、禮節、所學、所習，即從座起，而說頌曰：  
　　“以若干言語，破壞最尊眾， 
　　　破壞圣眾時，無有能訶止。 
　　　碎身至斷命，奪象牛馬財， 
　　　破國滅亡盡，彼猶故和解。 
　　　況汝小言罵，不能制和合， 
　　　若不思真義，怨結焉得息？ 
　　　罵詈責數說，而能制和合？ 
　　　若思真實義，怨結必得息。 
　　　若以諍止諍，至竟不見止， 
　　　唯忍能止諍，是法可尊貴。 
　　　瞋向慧真人，口說無賴言， 
　　　誹謗牟尼圣，是下賤非智。 
　　　他人不解義，唯我獨能知， 
　　　若有能解義，彼恚便得息。 
　　　若得定為侶，慧者共修善， 
　　　舍本所執意，歡喜常相隨。 
　　　若不得定伴，慧者獨修善， 
　　　如王嚴治國，如象獨在野。 
　　　獨行莫為惡，如象獨在野， 
　　　獨行為善勝，勿與惡共會。 
　　　學不得善友，不與己等者， 
　　　當堅意獨住，勿與惡共會。”  
　　爾時，世尊說此頌已，即以如意足乘虛而去，至婆羅樓羅村。于是，婆羅樓羅村有尊者婆咎釋家子，晝夜不眠，精勤行道，志行常定，住道品法。尊者釋家子遙見佛來，見已往迎，攝佛衣缽，為佛敷床，汲水洗足。佛洗足已，坐尊者釋家子婆咎座，坐已，告曰：“婆咎比丘，汝常安隱，無所乏耶？” 
　　尊者釋家子婆咎白曰：“世尊，我常安隱，無有所乏。” 
　　世尊復問：“婆咎比丘，云何安隱，無所乏耶？” 
　　尊者婆咎白曰：“世尊，我晝夜不眠，精進行道，志行常定，住道品法。世尊，如是我常安隱，無有所乏。” 
　　世尊復念：“此族姓子游行安樂，我今寧可為彼說法。”作是念已，便為尊者婆咎說法，勸發渴仰，成就歡喜；無量方便為彼說法，勸發渴仰，成就歡喜已，從座起去，往至護寺林。入護寺林中，至一樹下，敷尼師檀，結跏趺坐。 
　　世尊復念：“我已得脫彼拘舍彌諸比丘輩，數數斗訟，相伏相憎，相瞋共諍。我不喜念彼方，謂拘舍彌諸比丘輩所住處也。” 
　　當爾之時，有一大象為眾象王，彼離象眾而獨游行，亦至護寺林。入護寺林中，至賢娑羅樹，倚賢娑羅樹立。爾時，大象而作是念：“我已得脫彼群象輩，牝象、牡象、大小象子，彼群象輩常在前行，草為之蹋，水為之渾。我于爾時，食彼蹋草，飲渾濁水。我今飲食新草、清水。” 
　　于是，世尊以他心智，知彼大象心之所念，即說頌曰：  
　　“一象與象等，成身具足牙， 
　　　以心與心等，若樂獨住林。”  
　　于是，世尊從護寺林攝衣持缽，往至般那蔓阇寺林。爾時，般那蔓阇寺林有三族姓子共在中住，尊者阿那律陀、尊者難提、尊者金毗羅。彼尊者等所行如是：若彼乞食有前還者，便敷床，汲水出，洗足器，安洗足橙，及拭腳巾、水瓶、澡罐。若所乞食能盡食者，便盡食之；若有余者，器盛覆舉。食訖收缽，澡洗手足，以尼師檀著于肩上，入室宴坐。若彼乞食有后還者，能盡食者，亦盡食之；若不足者，取前余食，足而食之。若有余者，便瀉著凈地，及無蟲水中。取彼食器，凈洗拭已，舉著一面，收卷床席，斂洗足橙，收拭腳巾，舉洗足器，及水瓶、澡罐。掃灑食堂，糞除凈已，收舉衣缽，澡洗手足，以尼師檀著于肩上，入室宴坐。彼尊者等至于晡時，若有先從宴坐起者，見水瓶、澡罐空無有水，便持行取。若能勝者，便舉持來，安著一面。若不能勝，則便以手招一比丘，兩人共舉，持著一面，各不相語，各不相問。彼尊者等五日一集，或共說法，或圣默然。 
　　于是，守林人遙見世尊來，逆訶止曰：“沙門，沙門，莫入此林！所以者何？今此林中有三族姓子，尊者阿那律陀、尊者難提、尊者金毗羅，彼若見汝，或有不可。” 
　　世尊告曰：“汝守林人，彼若見我，必可，無不可。” 
　　于是，尊者阿那律陀遙見世尊來，即訶彼曰：“汝守林人，莫訶世尊！汝守林人，莫止善逝！所以者何？是我尊來，我善逝來。”尊者阿那律陀出迎世尊，攝佛衣缽，尊者難提為佛敷床，尊者金毗羅為佛取水。 
　　爾時，世尊洗手足已，坐彼尊者所敷之座，坐已，問曰：“阿那律陀，汝常安隱，無所乏耶？” 
　　尊者阿那律陀白曰：“世尊，我常安隱，無有所乏。” 
　　世尊復問阿那律陀：“云何安隱，無所乏耶？” 
　　尊者阿那律陀白曰：“世尊，我作是念：‘我有善利，有大功德，謂我與如是梵行共行。’世尊，我常向彼梵行行慈身業，見與不見，等無有異；行慈口業、行慈意業，見與不見，等無有異。世尊，我作是念：‘我今寧可自舍己心，隨彼諸賢心。’世尊，我便自舍己心，隨彼諸賢心。世尊，我未曾有一不可心。世尊，如是我常安隱，無有所乏。”問尊者難提，答亦如是。 
　　復問尊者金毗羅曰：“汝常安隱，無所乏耶？” 
　　尊者金毗羅白曰：“世尊，我常安隱，無有所乏。” 
　　問曰：“金毗羅，云何安隱，無所乏耶？” 
　　尊者金毗羅白曰：“世尊，我作是念：‘我有善利，有大功德，謂我與如是梵行共行。’世尊，我常向彼梵行行慈身業，見與不見，等無有異；行慈口業、行慈意業，見與不見，等無有異。世尊，我作是念：‘我今寧可自舍己心，隨彼諸賢心。’世尊，我便自舍已心，隨彼諸賢心。世尊，我未曾有一不可心。世尊，如是我常安隱，無有所乏。” 
　　世尊嘆曰：“善哉！善哉！阿那律陀，如是汝等常共和合，安樂無諍，一心一師，合一水乳，頗得人上為法而有差降安樂住止耶？” 
　　尊者阿那律陀白曰：“世尊，如是我等常共和合，安樂無諍，一心一師，合一水乳，得人上之法而有差降安樂住止。世尊，我等得光明便見色，彼見色光明尋復滅。” 
　　世尊告曰：“阿那律陀，汝等不達此相，謂相得光明而見色者，彼見色光明尋復滅。阿那律陀，我本未得覺無上正真道時，亦得光明而見色，彼見色光明尋復滅。阿那律陀，我作是念：‘我心中有何患？令我失定而滅眼，眼滅已，我本所得光明而見色，彼見色光明尋復滅？’阿那律陀，我行精勤無懈怠，身止住，有正念正智，無有愚癡，得定一心。阿那律陀，我作是念：‘我行精勤無懈怠，身止住，有正念正智，無有愚癡，得定一心，若世中無道，我可見可知彼耶？’我心中生此疑患，因此疑患故，便失定而滅眼，眼滅已，我本所得光明而見色，彼見色光明尋復滅。阿那律陀，我今要當作是念：‘我心中不生疑患。’阿那律陀，我欲不起此患故，便在遠離獨住，心無放逸，修行精勤。因在遠離獨住，心無放逸，修行精勤故，便得光明而見色，彼見色光明尋復滅。 
　　“阿那律陀，我復作是念：‘我心中有何患？令我失定而滅眼，眼滅已，我本所得光明而見色，彼見色光明尋復滅？’阿那律陀，我復作是念：‘我心中生無念患，因止無念患故，便失定而滅眼，眼滅已，我本所得光明而見色，彼見色光明尋復滅。’阿那律陀，我今要當作是念：‘我心中不生疑患，亦不生無念患。’阿那律陀，我欲不起此患故，便在遠離獨住，心無放逸，修行精勤。因在遠離獨住，心無放逸，修行精勤故，便得光明而見色，彼見色光明尋復滅。 
　　“阿那律陀，我復作是念：‘我心中有何患？令我失定而滅眼，眼滅已，我本所得光明而見色，彼見色光明尋復滅？’阿那律陀，我復作是念：‘我心中生身病想患，因此身病想患故，便失定而滅眼，眼滅已，我本所得光明而見色，彼見色光明尋復滅’。阿那律陀，我今要當作是念：‘我心中不生疑患，不生無念患，亦不生身病想患。’阿那律陀，我欲不起此患故，便在遠離獨住，心無放逸，修行精勤。因在遠離獨住，心無放逸，修行精勤故，便得光明而見色，彼見色光明尋復滅。 
　　“阿那律陀，我復作是念：‘我心中有何患？令我失定而滅眼，眼滅已，我本所得光明而見色，彼見色光明尋復滅？’阿那律陀，我復作是念：‘我心中生睡眠患，因此睡眠患故，便失定而滅眼，眼滅已，我本所得光明而見色，彼見色光明尋復滅。’阿那律陀，我今要當作是念：‘我心中不生疑患，不生無念患，不生身病想患，亦不生睡眠患。’阿那律陀，我欲不起此患故，便在遠離獨住，心無放逸，修行精勤。因在遠離獨住，心無放逸，修行精勤故，便得光明而見色，彼見色光明尋復滅。 
　　“阿那律陀，我復作是念：‘我心中有何患？令我失定而滅眼，眼滅已，我本所得光明而見色，彼見色光明尋復滅？’阿那律陀，我復作是念：‘我心中生過精勤患，因此過精勤患故，便失定而滅眼，眼滅已，我本所得光明而見色，彼見色光明尋復滅。’阿那律陀，猶如力士捉蠅太急，蠅即便死。如是，阿那律陀，我心中生過精勤患，因此過精勤患故，便失定而滅眼，眼滅已，我本所得光明而見色，彼見色光明尋復滅。阿那律陀，我今要當作是念：‘我心中不生疑患，不生無念患，不生身病想患，不生睡眠患，亦不生過精勤患。’阿那律陀，我欲不起此患故，便在遠離獨住，心無放逸，修行精勤。因在遠離獨住，心無放逸，修行精勤故，便得光明而見色，彼見色光明尋復滅。 
　　“阿那律陀，我復作是念：‘我心中有何患？令我失定而滅眼，眼滅已，我本所得光明而見色，彼見色光明尋復滅？’阿那律陀，我復作是念：‘我心中生太懈怠患，因此太懈怠患故，便失定而滅眼，眼滅已，我本所得光明而見色，彼見色光明尋復滅。’阿那律陀，猶如力士捉蠅太緩，蠅便飛去。阿那律陀，我心中生太懈怠患，因此太懈怠患故，便失定而滅眼，眼滅已，我本所得光明而見色，彼見色光明尋復滅。阿那律陀，我今要當作是念：‘我心中不生疑患，不生無念患，不生身病想患，不生睡眠患，不生太精勤患，亦不生太懈怠患。’阿那律陀，我欲不起此患故，便在遠離獨住，心無放逸，修行精勤。因在遠離獨住，心無放逸，修行精勤故，便得光明而見色，彼見色光明尋復滅。 
　　“阿那律陀，我復作是念：‘我心中有何患？令我失定而滅眼，眼滅已，我本所得光明而見色，彼見色光明尋復滅？’阿那律陀，我復作是念：‘我心中生恐怖患，因此恐怖患故，便失定而滅眼，眼滅已，我本所得光明而見色，彼見色光明尋復滅。’阿那律陀，猶如人行道，四方有怨賊來，彼人見已，畏懼恐怖，舉身毛豎。如是，阿那律陀，我心中生恐怖患，因此恐怖患故，便失定而滅眼，眼滅已，我本所得光明而見色，彼見色光明尋復滅。阿那律陀，我今要當作是念：‘我心中不生疑患，不生無念患，不生身病想患，不生睡眠患，不生太精勤患，不生太懈怠患，亦不生恐怖患。’阿那律陀，我欲不起此患故，便在遠離獨住，心無放逸，修行精勤。因在遠離獨住，心無放逸，修行精勤故，便得光明而見色，彼見色光明尋復滅。 
　　“阿那律陀，我復作是念：‘我心中有何患？令我失定而滅眼，眼滅已，我本所得光明而見色，彼見色光明尋復滅？’阿那律陀，我復作是念：‘我心中生喜悅患，因此喜悅患故，便失定而滅眼，眼滅已，我本所得光明而見色，彼見色光明尋復滅。’阿那律陀，猶若如人本求一寶藏，頓得四寶藏，彼見已，便生悅歡喜。如是，阿那律陀，我心中生喜悅患，因此喜悅患故，便失定而滅眼，眼滅已，我本所得光明而見色，彼見色光明尋復滅。阿那律陀，我今要當作是念：‘我心中不生疑患，不生無念患，不生身病想患，不生睡眠患，不生太精勤患，不生太懈怠患，不生恐怖患，亦不生喜悅患。’阿那律陀，我欲不起此患故，便在遠離獨住，心無放逸，修行精勤。因在遠離獨住，心無放逸，修行精勤故，便得光明而見色，彼見色光明尋復滅。 
　　“阿那律陀，我復作是念：‘我心中有何患？令我失定而滅眼，眼滅已，我本所得光明而見色，彼見色光明尋復滅？’阿那律陀，我復作是念：‘我心中生自高心患，因此自高心患故，便失定而滅眼，眼滅已，我本所得光明而見色，彼見色光明尋復滅。’阿那律陀，我今要當作是念：‘我心中不生疑患，不生無念患，不生身病想患，不生睡眠患，不生太精勤患，不生太懈怠患，不生恐怖患，不生喜悅患，亦不生自高心患。’阿那律陀，我欲不起此患故，便在遠離獨住，心無放逸，修行精勤。因在遠離獨住，心無放逸，修行精勤故，便得光明而見色，彼見色光明尋復滅。 
　　“阿那律陀，我復作是念：‘我心中有何患？令我失定而滅眼，眼滅已，我本所得光明而見色，彼見色光明尋復滅？’阿那律陀，我復作是念：‘我心中生若干想患，因此若干想患故，便失定而滅眼，眼滅已，我本所得光明而見色，彼見色光明尋復滅。’阿那律陀，我今要當作是念：‘我心中不生疑患，不生無念患，不生身病想患，不生睡眠患，不生太精勤患，不生太懈怠患，不生恐怖患，不生喜悅患，不生自高心患，亦不生若干想患。’阿那律陀，我欲不起此患故，便在遠離獨住，心無放逸，修行精勤。因在遠離獨住，心無放逸，修行精勤故，便得光明而見色，彼見色光明尋復滅。 
　　“阿那律陀，我復作是念：‘我心中有何患？令我失定而滅眼，眼滅已，我本所得光明而見色，彼見色光明尋復滅？’阿那律陀，我復作是念：‘我心中生不觀色患，因此不觀色患故，便失定而滅眼，眼滅已，我本所得光明而見色，彼見色光明尋復滅。’阿那律陀，我今要當作是念：‘我心中不生疑患，不生無念患，不生身病想患，不生睡眠患，不生太精勤患，不生太懈怠患，不生恐怖患，不生喜悅患，亦不生自高心患，不生若干想患，亦不生不觀色患。’阿那律陀，我欲不起此患故，便在遠離獨住，心無放逸，修行精勤。因在遠離獨住，心無放逸，修行精勤故，便得光明而見色。阿那律陀，若我心生疑患，彼得心清凈，無念、身病想、睡眠、太精勤、太懈怠、恐怖、喜悅、高心、生若干想、不觀色心患，彼得心清凈。 
　　“阿那律陀，我復作是念：‘我當修學三定，修學有覺有觀定，修學無覺少觀定，修學無覺無觀定。’阿那律陀，我便修學三定，修學有覺有觀定，修學無覺少觀定，修學無覺無觀定。 
　　“若我修學有覺有觀定者，心便順向無覺少觀定，如是我必不失此智見。阿那律陀，如是我知如是已，竟日、竟夜、竟日夜修學有覺有觀定。阿那律陀，我爾時行此住止行，若我修學有覺有觀定者，心便順向無覺無觀定，如是我必不失此智見。阿那律陀，如是我知如是已，竟日、竟夜、竟日夜修學有覺有觀定。阿那律陀，我爾時行此住止行。 
　　“阿那律陀，若我修學無覺少觀定者，心便順向有覺有觀定，如是我必不失此智見。阿那律陀，如是我知如是已，竟日、竟夜、竟日夜修學無覺少觀定。阿那律陀，我爾時行此住止行，若我修學無覺少觀定者，心便順向無覺無觀定，如是我必不失此智見。阿那律陀，如是我知如是已，竟日、竟夜、竟日夜修學無覺少觀定。阿那律陀，我爾時行此住止行。 
　　“阿那律陀，若我修學無覺無觀定者，心便順向有覺有觀定，如是我必不失此智見。阿那律陀，如是我知如是已，竟日、竟夜、竟日夜修學無覺無觀定。阿那律陀，我爾時行此住止行，若我修學無覺無觀定者，心便順向無覺少觀定，如是我不失此智見。阿那律陀，如是我知如是已，竟日、竟夜、竟日夜修學無覺無觀定。阿那律陀，我爾時行此住止行。 
　　“阿那律陀，有時我知光明而不見色。阿那律陀，我作是念：‘何因何緣知光明而不見色？’阿那律陀，我復作是念：‘若我念光明相，不念色相者，爾時我知光明而不見色。’阿那律陀，如是我知如是已，竟日、竟夜、竟日夜知光明而不見色。阿那律陀，我爾時行此住止行。 
　　“阿那律陀，有時我見色而不知光明。阿那律陀，我作是念：‘何因何緣我見色而不知光明？’阿那律陀，我復作是念：‘若我念色相，不念光明相者，爾時我知色而不知光明。’阿那律陀，如是我知如是已，竟日、竟夜、竟日夜知色而不知光明。阿那律陀，我爾時行此住止行。 
　　“阿那律陀，有時我少知光明，亦少見色。阿那律陀，我作是念：‘何因何緣我少知光明，亦少見色？’阿那律陀，我復作是念：‘若我少入定，少入定故，少眼清凈；少眼清凈故，我少知光明，亦少見色。’阿那律陀，如是我知如是已，竟日、竟夜、竟日夜少知光明，亦少見色。阿那律陀，爾時我行此住止行。 
　　“阿那律陀，有時我廣知光明，亦廣見色。阿那律陀，我作是念：‘何因何緣我廣知光明，亦廣見色？’阿那律陀，我復作是念：‘若我廣入定，廣入定故，廣眼清凈；廣眼清凈故，我廣知光明，亦廣見色。’阿那律陀，如是我知如是已，竟日、竟夜、竟日夜廣知光明，亦廣見色。阿那律陀，爾時我行此住止行。 
　　“阿那律陀，若我心中生疑患，彼得心清凈，無念、身病想、睡眠、太精勤、太懈怠、恐怖、喜悅、高心、生若干想、不觀色心患，彼得心清凈，有覺有觀定修學極修學，無覺少觀定修學極修學，無覺無觀定修學極修學，一向定修學極修學，雜定修學極修學，少定修學極修學，廣無量定修學極修學，我生知見極明凈，趣向定住，精勤修道品，生已盡，梵行已立，所作已辦，不更受有，知如真。阿那律陀，爾時我行此住止行。” 
　　佛說如是，尊者阿那律陀、尊者難提、尊者金毗羅聞佛所說，歡喜奉行。  
中阿含經卷第十八 長壽王品天經第二  
　　我聞如是：一時，佛游枝提瘦，在水渚林中。 
　　爾時，世尊告諸比丘：“我本未得覺無上正真道時，而作是念：‘我寧可得生其光明，因其光明而見形色，如是我智見極大明凈。’我為智見極明凈故，便在遠離獨住，心無放逸，修行精勤。我因在遠離獨住，心無放逸，修行精勤故，即得光明，便見形色也；然我未與彼天共同集會，未相慰勞，未有所論說，未有所答對。 
　　“我復作是念：‘我寧可得生其光明，因其光明而見形色，及與彼天共同集會，共相慰勞，有所論說，有所答對，如是我智見極大明凈。’我為智見極明凈故，便在遠離獨住，心無放逸，修行精勤。我因在遠離獨住，心無放逸，修行精勤故，即得光明，便見形色，及與彼天共同集會，共相慰勞，有所論說，有所答對也；然我不知彼天如是姓、如是字、如是生。 
　　“我復作是念：‘我寧可得生其光明，因其光明而見形色，及與彼天共同集會，共相慰勞，有所論說，有所答對；亦知彼天如是姓、如是字、如是生，如是我智見極大明凈。’我為智見極明凈故，便在遠離獨住，心無放逸，修行精勤。我因在遠離獨住，心無放逸，修行精勤故，即得光明，便見形色，及與彼天共同集會，共相慰勞，有所論說，有所答對；亦知彼天如是姓、如是字、如是生也；然我不知彼天如是食、如是受苦樂。 
　　“我復作是念：‘我寧可得生其光明，因其光明而見形色，及與彼天共同集會，共相慰勞，有所論說，有所答對；亦知彼天如是姓、如是字、如是生；亦知彼天如是食，如是受苦樂，如是我智見極大明凈。’我為智見極明凈故，便在遠離獨住，心無放逸，修行精勤。我因在遠離獨住，心無放逸，修行精勤故，即得光明，便見形色，及與彼天共同集會，共相慰勞，有所論說，有所答對；亦知彼天如是姓、如是字、如是生；亦知彼天如是食、如是受苦樂也；然我不知彼天如是長壽、如是久住、如是命盡。 
　　“我復作是念：‘我寧可得生其光明，因其光明而見形色，及與彼天共同集會，共相慰勞，有所論說，有所答對；亦知彼天如是姓、如是字、如是生；亦知彼天如是食、如是受苦樂；亦知彼天如是長壽、如是久住、如是命盡，如是我智見極大明凈。’我為智見極明凈故，便在遠離獨住，心無放逸，修行精勤。我因在遠離獨住，心無放逸，修行精勤故，即得光明，便見形色，及與彼天共同集會，共相慰勞，有所論說，有所答對；亦知彼天如是姓、如是字、如是生；亦知彼天如是食、如是受苦樂；亦知彼天如是長壽、如是久住、如是命盡也；然我不知彼天作如是如是業已，死此生彼。 
　　“我復作是念：‘我寧可得生其光明，因其光明而見形色，及與彼天共同集會，共相慰勞，有所論說，有所答對；亦知彼天如是姓、如是字、如是生；亦知彼天如是食、如是受苦樂；亦知彼天如是長壽、如是久住、如是命盡；亦知彼天作如是如是業已，死此生彼，如是我智見極大明凈。’我為智見極明凈故，便在遠離獨住，心無放逸，修行精勤。我因在遠離獨住，心無放逸，修行精勤故，即得光明，便見形色，及與彼天共同集會，共相慰勞，有所論說，有所答對；亦知彼天如是姓、如是字、如是生；亦知彼天如是食、如是受苦樂；亦知彼天如是長壽、如是久住、如是命盡；亦知彼天作如是如是業已，死此生彼也；然我不知彼天、彼彼天中。 
　　“我復作是念：‘我寧可得生其光明，因其光明而見形色，及與彼天共同集會，共相慰勞，有所論說，有所答對；亦知彼天如是姓、如是字、如是生；亦知彼天如是食、如是受苦樂；亦知彼天如是長壽、如是久住、如是命盡；亦知彼天作如是如是業已，死此生彼；亦知彼天、彼彼天中，如是我智見極大明凈。’我為智見極明凈故，便在遠離獨住，心無放逸，修行精勤。我因在遠離獨住，心無放逸，修行精勤故，即得光明，便見形色，及與彼天共同集會，共相慰勞，有所論說，有所答對；亦知彼天如是姓、如是字、如是生；亦知彼天如是食、如是受苦樂；亦知彼天如是長壽、如是久住、如是命盡；亦知彼天作如是如是業已，死此生彼；亦知彼天、彼彼天中也；然我不知彼天上我曾生中、未曾生中。 
　　“我復作是念：‘我寧可得生其光明，因其光明而見形色，及與彼天共同集會，共相慰勞，有所論說，有所答對；亦知彼天如是姓、如是字、如是生；亦知彼天如是食、如是受苦樂；亦知彼天如是長壽、如是久住、如是命盡；亦知彼天作如是如是業已，死此生彼；亦知彼天、彼彼天中；亦知彼天上我曾生中、未曾生中，如是我智見極大明凈。’我為智見極明凈故，便在遠離獨住，心無放逸，修行精勤。我因在遠離獨住，心無放逸，修行精勤故，即得光明，便見形色，及與彼天共同集會，共相慰勞，有所論說，有所答對；亦知彼天如是姓、如是字、如是生；亦知彼天如是食、如是受苦樂；亦知彼天如是長壽、如是久住、如是命盡；亦知彼天作如是如是業已，死此生彼；亦知彼天、彼彼天中；亦知彼天上我曾生中、未曾生中也。 
　　“若我不正知得此八行者，便不可一向說得，亦不知我得覺無上正真之道，我亦于此世間，諸天、魔、梵、沙門、梵志不能出過其上，我亦不得解脫種種解脫，我亦未離諸顛倒，未生已盡、梵行已立、所作已辦、不更受有、知如真。若我正知得此八行者，便可一向說得，亦知我得覺無上正真之道，我亦于此世間，諸天、魔、梵、沙門、梵志出過其上，我亦得解脫種種解脫，我心已離諸顛倒，生已盡，梵行已立，所作已辦，不更受有，知如真。” 
　　佛說如是，彼諸比丘聞佛所說，歡喜奉行。  
長壽王品八念經第三  
　　我聞如是：一時，佛游婆奇瘦，在鼉山怖林鹿野園中。 
　　爾時，尊者阿那律陀在枝提瘦水渚林中。彼時，尊者阿那律陀在安靜處宴坐思惟，心作是念：“道從無欲，非有欲得；道從知足，非無厭得；道從遠離，非樂聚會，非住聚會，非合聚會得；道從精勤，非懈怠得；道從正念，非邪念得；道從定意，非亂意得；道從智慧，非愚癡得。” 
　　于是，世尊以他心智知尊者阿那律陀心中所念、所思、所行。世尊知已，即入如其像定，以如其像定，猶若力士屈伸臂頃，如是世尊從婆奇瘦鼉山怖林鹿野園中忽沒不現，住枝提瘦水渚林中尊者阿那律陀前。是時，世尊便從定覺，嘆尊者阿那律陀曰：“善哉！善哉！阿那律陀，謂汝在安靜處宴坐思惟，心作是念：‘道從無欲，非有欲得；道從知足，非無厭得；道從遠離，非樂聚會，非住聚會，非合聚會得；道從精勤，非懈怠得；道從正念，非邪念得；道從定意，非亂意得；道從智慧，非愚癡得。’” 
　　“阿那律陀，汝從如來更受第八大人之念，受已，便思道從不戲、樂不戲、行不戲，非戲、非樂戲、非行戲得。阿那律陀，若汝成就此大人八念者，汝必能離欲、離惡不善之法至得第四禪成就游。 
　　“阿那律陀，若汝成就大人八念，而復得此四增上心，現法樂居，易不難得者，如王、王臣有好緘簏，盛滿種種衣，中前欲著，便取著之；中時、中后若欲著衣，便取著之，隨意自在。阿那律陀，汝亦如是，得糞掃衣為第一服，汝必無欲，行此住止行。 
　　“阿那律陀，若汝成就大人八念，而復得此四增上心，現法樂居，易不難得者，如王、王臣有好廚宰，種種凈妙甘美肴膳。阿那律陀，汝亦如是，常行乞食為第一饌，汝心無欲，行此住止行。 
　　“阿那律陀，若汝成就大人八念，而復得此四增上心，現法樂居，易不難得者，如王、王臣有好屋舍，或樓閣宮殿。阿那律陀，汝亦如是，依樹下止為第一舍，汝心無欲，行此住止行。 
　　“阿那律陀，若汝成就大人八念，而復得此四增上心，現法樂居，易不難得者，如王、王臣有好床座，敷以氍氀、毾[毯-炎+登]，覆以綿綺、羅縠，有襯體被，兩頭安枕，加陵伽波惒邏波遮悉哆羅那。阿那律陀，汝亦如是，草座葉座為第一座，汝心無欲，行此住止行。 
　　“阿那律陀，若汝成就大人八念，而復得此四增上心，現法樂居，易不難得者，如是汝若游東方，必得安樂，無眾苦患；若游南方、西方、北方者，必得安樂，無眾苦患。阿那律陀，若汝成就大人八念，而復得此四增上心，現法樂居，易不難得者，我尚不說汝諸善法住，況說衰退？但當晝夜增長善法而不衰退！ 
　　“阿那律陀，若汝成就大人八念，而復得此四增上心，現法樂居，易不難得者，汝于二果必得其一，或于現世得究竟智，或復有余得阿那含。阿那律陀，汝當成就此大人八念，亦應得此四增上心，現法樂居，易不難得已，然后于枝提瘦水渚林中受夏坐也。” 
　　爾時，世尊為尊者阿那律陀說法，勸發渴仰，成就歡喜；無量方便為彼說法，勸發渴仰，成就歡喜已，入如其像定。以如其像定，猶若力士屈伸臂頃，如是，世尊從枝提瘦水渚林中忽沒不見，住婆奇瘦鼉山怖林鹿野園中。 
　　彼時，尊者阿難執拂侍佛。于是，世尊便從定覺，回顧告曰：“阿難，若有比丘游鼉山怖林鹿野園中者，令彼一切皆集講堂。集講堂已，還來白我。” 
　　尊者阿難受佛教已，稽首禮足，即行宣敕，諸有比丘游鼉山怖林鹿野園中者，令彼一切皆集講堂。集講堂已，還詣佛所，頭面禮足，卻住一面，白曰：“世尊，諸有比丘游鼉山怖林鹿野園中者，已令一切皆集講堂，惟愿世尊自當知時。” 
　　于是，世尊將尊者阿難往詣講堂，于比丘眾前敷座而坐。坐已，告曰：“諸比丘，我今為汝說大人八念，汝等諦聽！善思念之。”時，諸比丘受教而聽。 
　　佛言：“大人八念者，謂道從無欲，非有欲得；道從知足，非無厭得；道從遠離，非樂聚會，非住聚會，非合聚會得；道從精勤，非懈怠得；道從正念，非邪念得；道從定意，非亂意得；道從智慧，非愚癡得；道從不戲、樂不戲、行不戲，非戲、非樂戲、非行戲得。” 
　　“云何道從無欲，非有欲得？謂比丘得無欲，自知得無欲，不令他人知我無欲；得知足、得遠離、得精勤、得正念、得定意、得智慧、得不戲，自知得不戲，不欲令他知我無欲，是謂道從無欲，非有欲得。云何道從知足，非無厭得？謂比丘行知足，衣取覆形，食取充軀，是謂道從知足，非無厭得。云何道從遠離，非樂聚會，非住聚會，非合聚會得？謂比丘行遠離，成就二遠離，身及心俱遠離，是謂道從遠離，非樂聚會，非住聚會，非合聚會得。云何道從精進，非懈怠得？謂比丘常行精進，斷惡不善，修諸善法，恒自起意，專一堅固，為諸善本不舍方便，是謂道從精勤，非懈怠得。云何道從正念，非邪念得？謂比丘觀內身如身，觀內覺、心、法如法，是謂道從正念，非邪念得。云何道從定意，非亂意得？謂比丘離欲、離惡不善之法至得第四禪成就游，是謂道從定意，非亂意得。云何道從智慧，非愚癡得？謂比丘修行智慧，觀興衰法，得如是智，圣慧明達，分別曉了，以正盡苦，是謂道從智慧，非愚癡得。云何道從不戲、樂不戲、行不戲，非戲、非樂戲、非行戲得？謂比丘意常滅戲，樂住無余涅槃，心恒樂住，歡喜意解，是謂道從不戲、樂不戲、行不戲，非戲、非樂戲、非行戲得。” 
　　“諸比丘，阿那律陀比丘成就此大人八念已，然后枝提瘦水渚林中受夏坐也。我以此教彼，在遠離獨住，心無放逸，修行精勤。彼在遠離獨住，心無放逸，修行精勤已，族姓子所為，剃除須發，著袈裟衣，至信、舍家、無家、學道者，唯無上梵行訖，于現法中自知、自覺、自作證成就游：生已盡，梵行已立，所作已辦，不更受有，知如真。” 
　　是時，尊者阿那律陀得阿羅呵，心正解脫，得長老上尊，則于爾時而說頌曰：  
　　“遙知我思念，無上世間師， 
　　　正身心入定，乘虛忽來到。 
　　　如我心所念，為說而復過， 
　　　諸佛樂不戲，遠離一切戲。 
　　　既從彼知法，樂住正法中， 
　　　逮得三昧達，佛法作已辦。 
　　　我不樂于死，亦不愿于生， 
　　　隨時任所適，立正念正智。 
　　　鞞耶離竹林，我壽在彼盡， 
　　　當在竹林下，無余般涅槃。”  
　　佛說如是，尊者阿那律陀及諸比丘聞佛所說，歡喜奉行。  
長壽王品凈不動道經第四  
　　我聞如是：一時，佛游拘樓瘦，在劍磨瑟曇拘樓都邑。 
　　爾時，世尊告諸比丘：“欲者無常、虛偽、妄言，是妄言法則是幻化、欺誑、愚癡。若現世欲及后世欲，若現世色及后世色，彼一切是魔境界，則是魔餌，因此令心生無量惡不善之法，增伺、瞋恚及斗諍等，謂圣弟子學時為作障礙。多聞圣弟子作如是觀：‘世尊所說，欲者無常、虛偽、妄言，是妄言法則是幻化、欺誑、愚癡。若現世欲及后世欲，若現世色及后世色，彼一切是魔境界，則是魔餌，因此令心生無量惡不善之法，增伺、瞋恚及斗諍等，謂圣弟子學時為作障礙。’彼作是念：‘我可得大心成就游，掩伏世間，攝持其心。若我得大心成就游，掩伏世間，攝持其心者，如是心便不生無量惡不善之法，增伺、瞋恚及斗諍等，謂圣弟子學時為作障礙。’彼以是行、以是學，如是修習而廣布，便于處得心凈。于處得心凈已，比丘者或于此得入不動，或以慧為解；彼于后時，身壞命終，因本意故，必至不動，是謂第一說凈不動道。 
　　“復次，多聞圣弟子作如是觀：‘若有色者，彼一切四大及四大造，四大者是無常法，是苦、是滅。’彼如是行、如是學，如是修習而廣布，便于處得心凈。于處得心凈已，比丘者或于此得入不動，或以慧為解；彼于后時，身壞命終，因本意故，必至不動，是謂第二說凈不動道。 
　　“復次，多聞圣弟子作如是觀：‘若現世欲及后世欲，若現世色及后世色，若現世欲想、后世欲想，若現世色想、后世色想，彼一切想是無常法、是苦、是滅。’彼于爾時必得不動想，彼如是行、如是學，如是修習而廣布，便于處得心凈。于處得心凈已，比丘者或于此得入不動，或以慧為解；彼于后時，身壞命終，因本意故，必至不動，是謂第三說凈不動道。 
　　“復次，多聞圣弟子作如是觀：‘若現世欲想、后世欲想，若現世色想、后世色想及不動想，彼一切想是無常法，是苦、是滅。’彼于爾時得無所有處想，彼如是行、如是學，如是修習而廣布，便于處得心凈。于處得心凈已，比丘者或于此得入不動，或以慧為解；彼于后時，身壞命終，因本意故，必至不動，是謂第一說凈無所有處道。” 
　　“復次，多聞圣弟子作如是觀：‘此世空空于神、神所有，空有常，空有恒，空長存，空不變易。’彼如是行、如是學，如是修習而廣布，便于處得心凈。于處得心凈已，比丘者或于此得入無所有處，或以慧為解；彼于后時，身壞命終，因本意故，必至無所有處，是謂第二說凈無所有處道。 
　　“復次，多聞圣弟子作如是觀：‘我非為他而有所為，亦非自為而有所為。’彼如是行、如是學，如是修習而廣布，便于處得心凈。于處得心凈已，比丘者或于此得入無所有處，或以慧為解；彼于后時，身壞命終，因本意故，必至無所有處，是謂第三說凈無所有處道。 
　　“復次，多聞圣弟子作如是觀：‘若現世欲及后世欲，若現世色及后世色，若現世欲想、后世欲想，若現世色想、后世色想及不動想、無所有處想，彼一切想是無常法，是苦、是滅。’彼于爾時而得無想，彼如是行、如是學，如是修習而廣布，便于處得心凈。于處得心凈已，比丘者或于此得入無想，或以慧為解；彼于后時，身壞命終，因本意故，必至無想處，是謂說凈無想道。” 
　　是時，尊者阿難執拂侍佛。于是，尊者阿難叉手向佛，白曰：“世尊，若有比丘如是行：‘無我、無我所、我當不有、我所當不有，若本有者，便盡得舍。’世尊，比丘行如是，彼為盡，得般涅槃耶？” 
　　世尊告曰：“阿難，此事不定，或有得者，或有不得。” 
　　尊者阿難白曰：“世尊，比丘云何行不得般涅槃？” 
　　世尊告曰：“阿難，若比丘如是行，無我、無我所、我當不有、我所當不有，若本有者，便盡得舍。阿難，若比丘樂彼舍、著彼舍、住彼舍者，阿難，比丘行如是，必不得般涅槃。” 
　　尊者阿難白曰：“世尊，比丘若有所受，不得般涅槃耶？” 
　　世尊告曰：“阿難，若比丘有所受者，彼必不得般涅槃也。” 
　　尊者阿難白曰：“世尊，彼比丘為何所受？” 
　　世尊告曰：“阿難，行中有余，謂有想、無想處，于有中第一，彼比丘受。” 
　　尊者阿難白曰：“世尊，彼比丘受余行耶？” 
　　世尊告曰：“阿難，如是比丘受余行也。” 
　　尊者阿難白曰：“世尊，比丘云何行必得般涅槃？” 
　　世尊告曰：“阿難，若比丘如是行，無我、無我所、我當不有、我所當不有，若本有者，便盡得舍。阿難，若比丘不樂彼舍、不著彼舍、不住彼舍者，阿難，比丘行如是。必得般涅槃。” 
　　尊者阿難白曰：“世尊，比丘若無所受，必得般涅槃耶？” 
　　世尊告曰：“阿難，若比丘無所受，必得般涅槃。” 
　　爾時，尊者阿難叉手向佛，白曰：“世尊已說凈不動道，已說凈無所有處道，已說凈無想道，已說無余涅槃。世尊，云何圣解脫耶？” 
　　世尊告曰：“阿難，多聞圣弟子作如是觀：‘若現世欲及后世欲，若現世色及后世色，若現世欲想、后世欲想，若現世色想、后世色想及不動想、無所有處想、無想想，彼一切想是無常法、是苦、是滅，是謂自己有。若自己有者，是生、是老、是病、是死。’阿難，若有此法，一切盡滅無余不復有者，彼則無生，無老、病、死。圣如是觀，若有者必是解脫法，若有無余涅槃者是名甘露。彼如是觀、如是見，必得欲漏心解脫，有漏、無明漏心解脫；解脫已，便知解脫：生已盡，梵行已立，所作已辦，不更受有，知如真。 
　　“阿難，我今為汝已說凈不動道，已說凈無所有處道，已說凈無想道，已說無余涅槃，已說圣解脫。如尊師所為弟子起大慈哀，憐念愍傷，求義及饒益，求安隱快樂者，我今已作。汝等當復自作，至無事處，至林樹下，空安靜處宴坐思惟，勿得放逸！勤加精進，莫令后悔！此是我之教敕，是我訓誨。” 
　　佛說如是，尊者阿難及諸比丘聞佛所說，歡喜奉行。  
長壽王品郁伽支羅經第五  
　　我聞如是：一時，佛游郁伽支羅，在恒水池岸。 
　　爾時，一比丘則于晡時從宴坐起，往詣佛所，稽首佛足，卻坐一面，白曰：“世尊，惟愿為我善略說法，從世尊聞已，在遠離獨住，心無放逸，修行精勤。因在遠離獨住，心無放逸，修行精勤故，族姓子所為，剃除須發，著袈裟衣，至信、舍家、無家、學道者，唯無上梵行訖，于現法中自知、自覺、自作證成就游：生已盡，梵行已立，所作已辦，不更受有，知如真。” 
　　世尊告曰：“比丘當如是學，令心得住，在內不動無量善修。復觀內身如身，行極精勤，立正念、正智，善自御心，令離慳貪，意無憂戚。復觀外身如身，行極精勤，立正念、正智，善自御心，令離慳貪，意無憂戚。復觀內外身如身，行極精勤，立正念、正智，善自御心，令離慳貪，意無憂戚。比丘，如此之定，去時、來時當善修習，住時、坐時、臥時、眠時、寤時、眠寤時亦當修習。復次，亦當修習有覺有觀定、無覺少觀定，修習無覺無觀定；亦當修習喜共俱定、樂共俱定、定共俱定，修習舍共俱定。 
　　“比丘，若修此定極善修者，比丘，當復更修觀內覺如覺，行極精勤，立正念、正智，善自御心，令離慳貪，意無憂戚。復觀外覺如覺，行極精勤，立正念、正智，善自御心，令離慳貪，意無憂戚。復觀外覺如覺，行極精勤，立正念、正智，善自御心，令離慳貪，意無憂戚。比丘，如此之定，去時、來時當善修習，住時、坐時、臥時、眠時、寤時、眠寤時亦當修習。復次，亦當修習有覺有觀定、無覺少觀定，修習無覺無觀定；亦當修習喜共俱定、樂共俱定、定共俱定，修習舍共俱定。 
　　“比丘，若修此定極善修者，比丘，當復更修觀內心如心，行極精勤，立正念、正智，善自御心，令離慳貪，意無憂戚。復觀外心如心，行極精勤，立正念、正智，善自御心，令離慳貪，意無憂戚。復觀內外心如心，行極精勤，立正念、正智，善自御心，令離慳貪，意無憂戚。比丘，如此之定，去時、來時當善修習，住時、坐時、臥時、眠時、寤時、眠寤時亦當修習。復次，亦當修習有覺有觀定、無覺少觀定，修習無覺無觀定；亦當修習喜共俱定、樂共俱定、定共俱定，修習舍共俱定。 
　　“比丘，若修此定極善修者，比丘，當復更修觀內法如法，行極精勤，立正念、正智，善自御心，令離慳貪，意無憂戚。復觀外法如法，行極精勤，立正念、正智，善自御心，令離慳貪，意無憂戚。復觀內外法如法，行極精勤，立正念、正智，善自御心，令離慳貪，意無憂戚。比丘，如此之定，去時、來時當善修習，住時、坐時、臥時、眠時、寤時、眠寤時亦當修習。復次，亦當修習有覺有觀定、無覺少觀定，修習無覺無觀定；亦當修習喜共俱定、樂共俱定、定共俱定，修習舍共俱定。” 
　　“比丘，若修此定極善修者，比丘，心當與慈俱，遍滿一方成就游。如是二三四方，四維上下，普周一切，心與慈俱，無結無怨，無恚無諍，極廣甚大，無量善修，遍滿一切世間成就游。如是悲、喜，心與舍俱，無結無怨，無恚無諍，極廣甚大，無量善修，遍滿一切世間成就游。 
　　“比丘，若汝修習此定極善修者，若游東方，必得安樂，無眾苦患；若游南方、西方、北方者，必得安樂，無眾苦患。比丘，若汝修習此定極善修者，我尚不說汝諸善法住，況說衰退？但當晝夜增長善法而不衰退。比丘，若汝修習此定極善修者，汝于二果必得其一，或于現世得究竟智，或復有余得阿那含。” 
　　于是，彼比丘聞佛所說，善受善持，即從座起，稽首佛足，繞三匝而去。受持佛教，在遠離獨住，心無放逸，修行精勤。因在遠離獨住，心無放逸，修行精勤故，族姓子所為，剃除須發，著袈裟衣，至信、舍家、無家、學道者，唯無上梵行訖，于現法中自知、自覺、自作證成就游：生已盡，梵行已立，所作已辦，不更受有，知如真。彼尊者知法已至，得阿羅訶。 
　　佛說如是，彼諸比丘聞佛所說，歡喜奉行。  
長壽王品娑雞帝三族姓子經第六  
　　我聞如是：一時，佛游娑雞帝，在青林中。 
　　爾時，娑雞帝有三族姓子，尊者阿那律陀、尊者難提、尊者金毗羅，并皆年少新出家學，共來入此正法不久。爾時，世尊問諸比丘：“此三族姓子并皆年少新出家學，共來入此正法不久。此三族姓子頗樂于此正法、律中行梵行耶？”時，諸比丘默然不答。 
　　世尊復再三問諸比丘：“此三族姓子并皆年少新出家學，共來入此正法不久。此三族姓子頗樂于此正法、律中行梵行耶？”時，諸比丘亦復再三默然不答。 
　　于是，世尊自問三族姓子，告尊者阿那律陀：“汝等三族姓子并皆年少新出家學，共來入此正法不久。阿那律陀，汝等頗樂此正法、律中行梵行耶？” 
　　尊者阿那律陀白曰：“世尊，如是！我等樂此正法，修行梵行。” 
　　世尊問曰：“阿那律陀，汝等小時年幼童子，清凈黑發，身體盛壯，樂于游戲，樂數澡浴，嚴愛其身。于后親親及其父母皆相愛戀，悲泣啼哭，不欲令汝出家學道，汝等故能剃除須發，著袈裟衣，至信、舍家、無家、學道。阿那律陀，汝等不畏王而行學道，亦不畏賊，不畏負債，不畏恐怖，不畏貧窮不得活故而行學道，但厭生、老、病、死、啼哭、憂苦，或復欲得大苦聚邊。阿那律陀，汝等不以如是心故出家學道耶？” 
　　答曰：“如是。” 
　　“阿那律陀，若族姓子以如是心出家學道者，為知所由，得無量善法耶？” 
　　尊者阿那律陀白世尊曰：“世尊為法本！世尊為法主！法由世尊，惟愿說之！我等聞已，得廣知義。” 
　　佛便告曰：“阿那律陀，汝等諦聽！善思念之，我當為汝分別其義。”阿那律陀等受教而聽。 
　　世尊告曰：“阿那律陀，若為欲所覆、惡法所纏者，不得舍樂、無上止息，彼心生增伺、瞋恚、睡眠，心生不樂，身生頻伸，多食心憂；彼比丘便不能忍饑渴、寒熱、蚊虻、蠅蚤、風日所逼，惡聲、捶杖亦不能忍，身遇諸疾極為苦痛，至命欲絕，諸不可樂，皆不堪耐。所以者何？以為欲所覆、惡法所纏，不得舍樂、無上止息故。若有離欲，非為惡法之所纏者，必得舍樂及無上止息，彼心不生增伺、瞋恚、睡眠，心不生不樂，身不生頻伸，亦不多食，心不愁憂；彼比丘便能忍饑渴、寒熱、蚊虻、蠅蚤、風日所逼，惡聲、捶杖亦能忍之，身遇諸疾極為苦痛，至命欲絕，諸不可樂，皆能堪耐。所以者何？以非為欲所覆故，不為惡法之所纏故，又得舍樂、無上止息故。” 
　　世尊問曰：“阿那律陀，如來以何義故，或有所除，或有所用，或有所堪，或有所止，或有所吐耶？” 
　　阿那律陀白世尊曰：“世尊為法本！世尊為法主！法由世尊，惟愿說之！我等聞已，得廣知義。” 
　　佛便告曰：“阿那律陀，汝等諦聽！善思念之，我當為汝分別其義。”阿那律陀等受教而聽。 
　　世尊告曰：“阿那律陀，諸漏穢污為當來有本，煩熱苦報，生、老、病、死因，如來非不盡，非不知故，或有所除，或有所用，或有所堪，或有所止，或有所吐。阿那律陀，如來但因此身故，因六處故，因壽命故，或有所除，或有所用，或有所堪，或有所止，或有所吐。阿那律陀，如來以此義故，或有所除，或有所用，或有所堪，或有所止，或有所吐。” 
　　世尊問曰：“阿那律陀，如來以何義故，住無事處、山林樹下，樂居高巖，寂無音聲，遠離，無惡，無有人民，隨順宴坐耶？” 
　　尊者阿那律陀白世尊曰：“世尊為法本！世尊為法主！法由世尊，惟愿說之！我等聞已，得廣知義。” 
　　佛便告曰：“阿那律陀，汝等諦聽！善思念之，我當為汝分別其義。”阿那律陀等受教而聽。 
　　世尊告曰：“阿那律陀，如來非為未得欲得、未獲欲獲、未證欲證故，住無事處、山林樹下，樂居高巖，寂無音聲，遠離，無惡，無有人民，隨順宴坐。阿那律陀，如來但以二義故，住無事處、山林樹下，樂居高巖，寂無音聲，遠離，無惡，無有人民，隨順宴坐：一者、為自現法樂居故，二者、為慈愍后生人故。或有后生人效如來住無事處、山林樹下，樂居高巖，寂無音聲，遠離，無惡，無有人民，隨順宴坐。阿那律陀，如來以此義故，住無事處、山林樹下，樂居高巖，寂無音聲，遠離，無惡，無有人民，隨順宴坐。” 
　　世尊問曰：“阿那律陀，如來以何義故，弟子命終，記說某生某處、某生某處？” 
　　尊者阿那律陀白世尊曰：“世尊為法本！世尊為法主！法由世尊，惟愿說之！我等聞已，得廣知義。” 
　　佛便告曰：“阿那律陀，汝等諦聽！善思念之，我當為汝分別其義。”阿那律陀等受教而聽。 
　　世尊告曰：“阿那律陀，如來非為趣為人說，亦不欺誑人，亦不欲得人歡樂故，弟子命終，記說某生某處、某生某處。阿那律陀，如來但為清信族姓男、族姓女，極信極愛，極生喜悅，聞此正法、律已，或心愿效如是如是，故弟子命終，記說某生某處，某生某處。若比丘聞某尊者于某處命終，彼為佛所記，得究竟智：生已盡，梵行已立，所作已辦，不更受有，知如真。或自見彼尊者，或復從他數數聞之，彼尊者如是有信、如是持戒、如是博聞、如是惠施、如是智慧。其人聞已，憶彼尊者有信、持戒、博聞、惠施、智慧，聞此正法、律已，或心愿效如是如是。阿那律陀，如是比丘必得差降安樂住止。 
　　“阿那律陀，復次，比丘聞某尊者于某處命終，彼為佛所記，五下分結已盡，生于彼間而般涅槃，得不退法，不還此世。或自見彼尊者，或復從他數數聞之，彼尊者如是有信、如是持戒、如是博聞、如是惠施、如是智慧。其人聞已，憶彼尊者有信、持戒、博聞、惠施、智慧，聞此正法、律已，或心愿效如是如是。阿那律陀，如是比丘必得差降安樂住止。 
　　“阿那律陀，復次，比丘聞某尊者于某處命終，彼為佛所記，三結盡，淫怒癡薄，得一往來天上人間，一往來已而得苦際。或自見彼尊者，或復從他數數聞之，彼尊者如是有信、如是持戒、如是博聞、如是惠施、如是智慧。其人聞已，憶彼尊者有信、持戒、博聞、惠施、智慧，聞此正法、律已，或心愿效如是如是。阿那律陀，如是比丘必得差降安樂住止。 
　　“阿那律陀，復次，比丘聞某尊者于某處命終，彼為佛所記，三結已盡，得須陀洹，不墮惡法，定趣正覺，極受七有，天上人間七往來已而得苦際。或自見彼尊者，或復從他數數聞之，彼尊者如是有信、如是持戒、如是博聞、如是惠施、如是智慧。其人聞已，憶彼尊者有信、持戒、博聞、惠施、智慧，聞此正法、律已，或心愿效如是如是。阿那律陀，如是比丘必得差降安樂住止。 
　　“阿那律陀，若比丘尼聞某比丘尼于某處命終，彼為佛所記，得究竟智：生已盡，梵行已立，所作已辦，不更受有，知如真。或自見彼比丘尼，或復從他數數聞之，彼比丘尼如是有信、如是持戒、如是博聞、如是惠施、如是智慧。其人聞已，憶彼比丘尼有信、持戒、博聞、惠施、智慧，聞此正法、律已，或心愿效如是如是。阿那律陀，如是，比丘尼必得差降安樂住止。 
　　“阿那律陀，復次，比丘尼聞某比丘尼于某處命終，彼為佛所記，五下分結已盡，生于彼間而般涅槃，得不退法，不還此世。或自見彼比丘尼，或復從他數數聞之，彼比丘尼如是有信、如是持戒、如是博聞、如是惠施、如是智慧。其人聞已，憶彼比丘尼有信、持戒、博聞、惠施、智慧，聞此正法、律已，或心愿效如是如是。阿那律陀，如是比丘尼必得差降安樂住止。 
　　“阿那律陀，復次，比丘尼聞某比丘尼于某處命終，彼為佛所記，三結已盡，淫怒癡薄，得一往來天上人間，一往來已而得苦際。或自見彼比丘尼，或復從他數數聞之，彼比丘尼如是有信、如是持戒、如是博聞、如是惠施、如是智慧。其人聞已，憶彼比丘尼有信、持戒、博聞、惠施、智慧，聞此正法、律已，或心愿效如是如是。阿那律陀，如是比丘尼必得差降安樂住止。 
　　“阿那律陀，復次，比丘尼聞某比丘尼于某處命終，彼為佛所記，三結已盡，得須陀洹，不墮惡法，定趣正覺，極受七有，天上人間七往來已而得苦際。或自見彼比丘尼，或復從他數數聞之，彼比丘尼如是有信、如是持戒、如是博聞、如是惠施、如是智慧。其人聞已，憶彼比丘尼有信、持戒、博聞、惠施、智慧，聞此正法、律已，或心愿效如是如是。阿那律陀，如是比丘尼必得差降安樂住止。 
　　“阿那律陀，若優婆塞聞某優婆塞于某村命終，彼為佛所記，五下分結已盡，生于彼間而般涅槃，得不退法，不還此世。或自見彼優婆塞，或復從他數數聞之，彼優婆塞如是有信、如是持戒、如是博聞、如是惠施、如是智慧。其人聞已，憶彼優婆塞有信、持戒、博聞、惠施、智慧，聞此正法、律已，或心愿效如是如是。阿那律陀，如是優婆塞必得差降安樂住止。” 
　　“阿那律陀，復次，優婆塞聞某優婆塞于某村命終，彼為佛所記，三結已盡，淫怒癡薄，得一往來天上人間，一往來已而得苦際。或自見彼優婆塞，或復從他數數聞之，彼優婆塞如是有信、如是持戒、如是博聞、如是惠施、如是智慧。其人聞已，憶彼優婆塞有信、持戒、博聞、惠施、智慧，聞此正法、律已，或心愿效如是如是。阿那律陀，如是彼優婆塞必得差降安樂住止。 
　　“阿那律陀，復次，優婆塞聞某優婆塞于某村命終，彼為佛所記，三結已盡，得須陀洹，不墮惡法，定趣正覺，極受七有，天上人間七往來已而得苦際。或自見彼優婆塞，或復從他數數聞之，彼優婆塞如是有信、如是持戒、如是博聞、如是惠施、如是智慧。其人聞已，憶彼優婆塞有信、持戒、博聞、惠施、智慧，聞此正法、律已，或心愿效如是如是。阿那律陀，如是優婆塞必得差降安樂住止。 
　　“阿那律陀，若優婆私聞某優婆私于某村命終，彼為佛所記，五下分結已盡，生于彼間而般涅槃，得不退法，不還此世。或自見彼優婆私，或復從他數數聞之，彼優婆私如是有信、如是持戒、如是博聞、如是惠施、如是智慧。其人聞已，憶彼優婆私有信、持戒、博聞、惠施、智慧，聞此正法、律已，或心愿效如是如是。阿那律陀，如是優婆私必得差降安樂住止。” 
　　“阿那律陀，復次，優婆私聞某優婆私于某村命終，彼為佛所記，三結已盡，淫怒癡薄，得一往來天上人間，一往來已而得苦際。或自見彼優婆私，或復從他數數聞之，彼優婆私如是有信、如是持戒、如是博聞、如是惠施、如是智慧。其人聞已，憶彼優婆私有信、持戒、博聞、惠施、智慧，聞此正法、律已，或心愿效如是如是。阿那律陀，如是優婆私必得差降安樂住止。 
　　“阿那律陀，復次，優婆私聞某優婆私于某村命終，彼為佛所記，三結已盡，得須陀洹，不墮惡趣，定趣正覺，極受七有，天上人間七往來已而得苦際。或自見彼優婆私，或復從他數數聞之，彼優婆私如是有信、如是持戒、如是博聞、如是惠施、如是智慧。其人聞已，憶彼優婆私有信、持戒、博聞、惠施、智慧，聞此正法、律已，或心愿效如是如是。阿那律陀，如是優婆私必得差降安樂住止。阿那律陀，如來以此義故，弟子命終，記說某生某處、某生某處。” 
　　佛說如是，尊者阿那律陀及諸比丘聞佛所說，歡喜奉行。  
中阿含經卷第十九 長壽王品梵天請佛經第七  
　　我聞如是：一時，佛游舍衛國，在勝林給孤獨園。 
　　爾時，有一梵天住梵天上，生如是邪見：“此處有常，此處有恒，此處長存，此處是要，此處不終法，此處出要，此出要更無出要過其上，有勝、有妙、有最者。” 
　　于是，世尊以他心智，知彼梵天心之所念，即入如其像定，以如其像定，猶若力士屈伸臂頃，于舍衛國勝林給孤獨園忽沒不現，往梵天上。 
　　時，彼梵天見世尊來，即請世尊：“善來大仙人，此處有常，此處有恒，此處長存，此處是要，此處不終法，此處出要，此出要更無出要過其上，有勝、有妙、有最者。” 
　　于是，世尊告曰：“梵天，汝無常稱說常，不恒稱說恒，不存稱說存，不要稱說要，終法稱說不終法，非出要稱說出要，此出要更無出要過其上，有勝、有妙、有最者。梵天，汝有是無明！梵天，汝有是無明！” 
　　時，魔波旬在彼眾中。于是，魔波旬語世尊曰：“比丘，莫違此梵天所說！莫逆此梵天所說！比丘，若汝違此梵天所說，逆此梵天所說者，是為比丘猶如有人吉祥事來，而排卻之。比丘所說亦復如是，是故，比丘，我語汝莫違此梵天所說！莫逆此梵天所說！比丘，若汝違此梵天所說，逆此梵天所說者，是為比丘猶如有人從山上墮，雖以手足捫摸于空而無所得。比丘所說亦復如是，是故，比丘，我語汝莫違此梵天所說！莫逆此梵天所說！比丘，若汝違此梵天所說，逆此梵天所說者，是為比丘猶如有人從樹上墮，雖以手足捫摸枝葉而無所得。比丘所說亦復如是，是故，比丘，我語汝莫違此梵天所說！莫逆此梵天所說！所以者何？此梵天梵、福佑、能化、最尊、能作、能造、是父，已有、當有一切眾生皆從是生，此所知盡知、所見盡見。 
　　“大仙人，若有沙門、梵志憎惡地、毀呰地者，彼身壞命終，必生余下賤妓樂神中。如是水、火、風、神、天、生主，憎惡梵天、毀呰梵天者，彼身壞命終，必生余下賤妓樂神中。大仙人，若有沙門、梵志愛樂地、稱嘆地者，彼身壞命終，必生最上尊梵天中。如是水、火、風、神、天、生主，愛樂梵天、稱嘆梵天者，彼身壞命終，必生最上尊梵天中。大仙人，汝不見此梵天大眷屬坐如我輩耶？” 
　　彼魔波旬非是梵天，亦非梵天眷屬，然自稱說我是梵天。爾時，世尊便作是念：“此魔波旬非是梵天，亦非梵天眷屬，然自稱說我是梵天。若說有魔波旬者，此即是魔波旬。” 
　　世尊知已，告曰：“魔波旬，汝非梵天，亦非梵天眷屬，然汝自稱說我是梵天。若說有魔波旬者，汝即是魔波旬。”于是，魔波旬而作是念：“世尊知我！善逝見我！”知已愁憂，即于彼處忽沒不現。 
　　時，彼梵天至再三請世尊：“善來大仙人，此處有常，此處恒有，此處長存，此處是要，此處不終法，此處出要，此出要更無出要過其上，有勝、有妙、有最者。” 
　　世尊亦至再三告曰：“梵天，汝無常稱說常，不恒稱說恒，不存稱說存，不要稱說要，終法稱說不終法，非出要稱說出要，此出要更無出要過其上，有勝、有妙、有最者。梵天，汝有是無明！梵天，汝有是無明！” 
　　于是，梵天白世尊曰：“大仙人，昔有沙門、梵志，壽命極長，存住極久。大仙人，汝壽至短，不如彼沙門、梵志一宴坐頃。所以者何？彼所知盡知、所見盡見，若實有出要者，更無余出要過其上，有勝、有妙、有最者；若無有實出要者，更無余出要過其上，有勝、有妙、有最者。大仙人，汝于出要不出要想，不出要出要想，如是汝不得出要，便成大癡。所以者何？以無境界故。大仙人，若有沙門、梵志愛樂地、稱嘆地者，彼為我自在，為隨我所欲，為隨我所使。如是水、火、風、神、天、生主，愛樂梵天、稱嘆梵天者，彼為我自在，為隨我所欲，為隨我所使。大仙人，若汝愛樂地、稱嘆地者，汝亦為我自在，為隨我所欲，為隨我所使。如是水、火、風、神、天、生主，愛樂梵天、稱嘆梵天者，汝亦為我自在，為隨我所欲，為隨我所使。” 
　　于是，世尊告曰：“梵天如是，梵天所說真諦，若有沙門、梵志愛樂地、稱嘆地者，彼為汝自在，為隨汝所欲，為隨汝所使。如是水、火、風、神、天、生主，愛樂梵天、稱嘆梵天者，彼為汝自在，為隨汝所欲，為隨汝所使。梵天，若我愛樂地、稱嘆地者，我亦為汝自在，為隨汝所欲，為隨汝所使。如是水、火、風、神、天、生主，愛樂梵天、稱嘆梵天者，我亦為汝自在，為隨汝所欲，為隨汝所使。 
　　“梵天，若此八事，我隨其事愛樂稱嘆者，彼亦有如是。梵天，我知汝所從來處、所往至處、隨所住、隨所終、隨所生。若有梵天有大如意足，有大威德，有大福佑，有大威神。” 
　　于是，梵天白世尊曰：“大仙人，汝云何知我所知、見我所見？云何識悉我？如日自在，明照諸方，是為千世界。于千世界中，汝得自在耶？知彼彼處無有晝夜，大仙人曾更歷彼，數經歷彼耶？” 
　　世尊告曰：“梵天，如日自在，明照諸方，是為千世界。于千世界中，我得自在，亦知彼彼處無有晝夜。梵天，我曾更歷彼，我數經歷彼。梵天，有三種天：光天、凈光天、遍凈光天。梵天，若彼三種天有知有見者，我亦有彼知見。梵天，若彼三種天無知無見者，我亦自有知見。梵天，若彼三種天及眷屬有知有見者，我亦有彼知見。梵天，若彼三種天及眷屬無知無見者，我亦自有知見。梵天，若汝有知有見者，我亦有此知見。梵天，若汝無知無見者，我亦自有知見。梵天，若汝及眷屬有知有見者，我亦有此知見。梵天，若汝及眷屬無知無見者，我亦自有知見。梵天，汝不與我一切等，不與我盡等，但我于汝最勝最上。” 
　　于是，梵天白世尊曰：“大仙人，何由得彼三種天有知有見者，汝亦有彼知見；若彼三種天無知無見者，汝亦自有知見？若彼三種天及眷屬有知有見者，汝亦有彼知見；若彼三種天及眷屬無知無見者，汝亦自有知見？若我有知有見者，汝亦有此知見；若我無知無見者，汝亦自有知見？若我及眷屬有知有見者，汝亦有此知見；若我及眷屬無知無見者，汝亦自有知見？大仙人，非為愛言耶？問已不知增益愚癡。所以者何？以識無量境界故，無量知、無量見、無量種別，我各各知別，是地知地；水、火、風、神、天、生主，是梵天知梵天。” 
　　于是，世尊告曰：“梵天，若有沙門、梵志于地有地想：地是我、地是我所，我是地所。彼計地是我已，便不知地。如是于水、火、風、神、天、生主、梵天、無煩、無熱，凈有凈想：凈是我，凈是我所，我是凈所。彼計凈是我已，便不知凈。梵天，若有沙門、梵志，地則知地，地非是我，地非我所，我非地所。彼不計地是我已，彼便知地。如是水、火、風、神、天、生主、梵天、無煩、無熱，凈則知凈，凈非是我，凈非我所，我非凈所。彼不計凈是我已，彼便知凈。梵天，我于地則知地，地非是我，地非我所，我非地所。我不計地是我已，我便知地。如是水、火、風、神、天、生主、梵天、無煩、無熱，凈則知凈，凈非是我，凈非我所，我非凈所。我不計凈是我已，我便知凈。” 
　　于是，梵天白世尊曰：“大仙人，此眾生愛有、樂有、習有，汝已拔有根本。所以者何？謂如來、無所著、等正覺故。”便說頌曰：  
　　“于有見恐怖，無有見不懼， 
　　　是故莫樂有，有何不可斷？  
　　“大仙人，我今欲自隱形。” 
　　世尊告曰：“梵天，汝若欲自隱形者，便隨所欲。” 
　　于是，梵天即隨所處自隱其形，世尊即知：“梵天，汝在彼，汝在此，汝在中。” 
　　于是，梵天盡現如意，欲自隱形而不能隱，還住梵天中。于是，世尊告曰：“梵天，我今亦欲自隱其形。” 
　　梵天白世尊曰：“大仙人，若欲自隱形者，便隨所欲。” 
　　于是，世尊而作是念：“我今寧可現如其像如意足，放極妙光明，照一切梵天而自隱住，使諸梵天及梵天眷屬但聞我聲而不見形。”于是，世尊即現如其像如意足，放極妙光明，照一切梵天，便自隱住，使諸梵天及梵天眷屬但聞其聲而不見其形。于是，梵天及梵天眷屬各作是念：“沙門瞿曇甚奇！甚特！有大如意足，有大威德，有大福佑，有大威神。所以者何？謂放極妙光明，照一切梵天而自隱住，使我等及眷屬但聞彼聲而不見形。” 
　　于是，世尊復作是念：“我已化此梵天及梵天眷屬，我今寧可攝如意足。”世尊便攝如意足，還住梵天中。于是，魔王亦至再三在彼眾中。爾時，魔王白世尊曰：“大仙人善見、善知、善達，然莫訓誨教呵弟子，亦莫為弟子說法，莫著弟子！莫為著弟子故，身壞命終，生余下賤妓樂神中；行無為，于現世受安樂。所以者何？大仙人，此唐自煩勞。大仙人，昔有沙門、梵志訓誨弟子，教呵弟子，亦為弟子說法，樂著弟子。彼以著弟子故，身壞命終，生余下賤妓樂神中。大仙人，是故我語汝莫得訓誨教呵弟子，亦莫為弟子說法，莫著弟子！莫為著弟子故，身壞命終，生余下賤妓樂神中；行無為，于現世受安樂。所以者何？大仙人，汝唐自煩勞。” 
　　于是，世尊告曰：“魔波旬，汝不為我求義故說，非為饒益故，非為樂故，非為安隱故：‘莫得訓誨教呵弟子，莫為弟子說法，莫著弟子！莫為著弟子故，身壞命終，生余下賤妓樂神中；行無為，于現世受安樂。所以者何？大仙人，汝唐自煩勞。’魔波旬，汝作是念：‘此沙門瞿曇為弟子說法，彼弟子聞法已，出我境界。’魔波旬，是故汝今語我：‘莫得訓誨教呵弟子，亦莫為弟子說法，莫著弟子！莫為著弟子故，身壞命終，生余下賤妓樂神中；行無為，于現世受安樂。所以者何？大仙人，汝唐自煩勞。’ 
　　“魔波旬，若有沙門、梵志訓誨弟子，教呵弟子，為弟子說法，樂著弟子，為著弟子故，身壞命終，生余下賤妓樂神中。彼沙門、梵志，彼非沙門稱說沙門，非梵志稱說梵志，非阿羅訶稱說阿羅訶，非等正覺稱說等正覺。魔波旬，我實沙門稱說沙門，實梵志稱說梵志，實阿羅訶稱說阿羅訶，實等正覺稱說等正覺。魔波旬，若我為弟子說法，若不說者，汝且自去！我今自知應為弟子說法、不應為弟子說法。” 
　　是為梵天請，魔波旬違逆，世尊隨順說，是故此經名梵天請佛。 
　　佛說如是，梵天及梵天眷屬聞佛所說，歡喜奉行。  
長壽王品有勝天經第八  
　　我聞如是：一時，佛游舍衛國，在勝林給孤獨園。 
　　于是，仙余財主告一使人：“汝往詣佛，為我稽首，禮世尊足，問訊世尊圣體康強，安快無病，起居輕便，氣力如常耶？作如是語：‘仙余財主稽首佛足，問訊世尊圣體康強，安快無病，起居輕便，氣力如常耶？’汝既為我問訊佛已，往詣尊者阿那律陀所，為我稽首禮彼足已，問訊尊者圣體康強，安快無病，起居輕便，氣力如常不？作如是語：‘仙余財主稽首尊者阿那律陀足，問訊尊者圣體康強，安快無病，起居輕便，氣力如常不？仙余財主請尊者阿那律陀四人俱，供明日食。’若受請者，復作是語：‘尊者阿那律陀，仙余財主多事多為，為王眾事斷理臣佐。惟愿尊者阿那律陀為慈愍故，與四人俱，明日早來至仙余財主家。’” 
　　于是，使人受仙余財主教已，往詣佛所，稽首佛足，卻住一面，白曰：“世尊，仙余財主稽首佛足，問訊世尊圣體康強，安快無病，起居輕便，氣力如常耶？” 
　　爾時，世尊告使人曰：“令仙余財主安隱快樂，令天及人、阿修羅、揵塔和、羅剎及余種種身安隱快樂。” 
　　于是，使人聞佛所說，善受善持，稽首佛足，繞三匝而去；往詣尊者阿那律陀所，稽首禮足，卻坐一面，白曰：“尊者阿那律陀，仙余財主稽首尊者阿那律陀足，問訊尊者圣體康強，安快無病，起居輕便，氣力如常不？仙余財主請尊者阿那律陀四人俱，供明日食。” 
　　是時，尊者真迦旃延去尊者阿那律陀不遠而宴坐也。于是，尊者阿那律陀告曰：“賢者迦旃延，我向所道，明日我等為乞食故，入舍衛國，正謂此也。今仙余財主遣人請我等四人，供明日食。” 
　　尊者真迦旃延即時白曰：“愿尊者阿那律陀為彼人故，默然受請。我等明日出此暗林，為乞食故，入舍衛國。”尊者阿那律陀為彼人故，默然而受。 
　　于是，使人知尊者阿那律陀默然受已，尋復白曰：“仙余財主白尊者阿那律陀：‘仙余財主多事多為，為王眾事斷理臣佐。愿尊者阿那律陀為慈愍故，與四人俱，明日早來，至仙余財主家。’” 
　　尊者阿那律陀告使人曰：“汝便還去，我自知時。”于是，使人即從座起，稽首作禮，繞三匝而去。 
　　于是，尊者阿那律陀過夜平旦，著衣持缽，四人共俱，往詣仙余財主家。爾時，仙余財主婇女圍繞，住中門下，待尊者阿那律陀。仙余財主遙見尊者阿那律陀來，見已，叉手向尊者阿那律陀，贊曰：“善來尊者阿那律陀，尊者阿那律陀久不來此。”于是，仙余財主敬心扶抱尊者阿那律陀，將入家中，為敷好床，請使令坐。 
　　尊者阿那律陀即坐其床，仙余財主稽首尊者阿那律陀足，卻坐一面，坐已，白曰：“尊者阿那律陀，欲有所問，惟愿見聽！” 
　　尊者阿那律陀告曰：“財主，隨汝所問，聞已當思。” 
　　仙余財主便問尊者阿那律陀：“或有沙門、梵志來至我所，語我：‘財主，汝當修大心解脫。’尊者阿那律陀，復有沙門、梵志來至我所，語我：‘財主，汝當修無量心解脫。’尊者阿那律陀，大心解脫、無量心解脫，此二解脫，為文異義異耶？為一義文異耶？” 
　　尊者阿那律陀告曰：“財主，汝前問此事，汝先自答，我當后答。” 
　　仙余財主白曰：“尊者阿那律陀，大心解脫、無量心解脫，此二解脫一義文異，仙余財主不能答此事。” 
　　尊者阿那律陀告曰：“財主，當聽我為汝說大心解脫、無量心解脫。大心解脫者，若有沙門、梵志在無事處，或至樹下空安靜處，依一樹，意解大心解脫遍滿成就游，彼齊限是心解脫不過是。若不依一樹者，當依二三樹，意解大心解脫遍滿成就游，彼齊限是心解脫不過是。若不依二三樹者，當依一林；若不依一林者，當依二三林；若不依二三林者，當依一村；若不依一村者，當依二三村；若不依二三村者，當依一國；若不依一國者，當依二三國；若不依二三國者，當依此大地乃至大海，意解大心解脫遍滿成就游，彼齊限是心解脫不過是，是謂大心解脫。 
　　“財主，云何無量心解脫？若有沙門、梵志在無事處，或至樹下空安靜處，心與慈俱，遍滿一方成就游。如是二三四方，四維上下，普周一切，心與慈俱，無結無怨，無恚無諍，極廣甚大，無量善修，遍滿一切世間成就游。如是悲、喜，心與舍俱，無結無怨，無恚無諍，極廣甚大，無量善修，遍滿一切世間成就游，是謂無量心解脫。財主，大心解脫、無量心解脫，此二解脫為義異文異？為一義文異耶？” 
　　仙余財主白尊者阿那律陀曰：“如我從尊者聞，則解其義，此二解脫，義既異，文亦異。” 
　　尊者阿那律陀告曰：“財主，有三種天：光天、凈光天、遍凈光天。于中光天者，彼生在一處，不作是念：‘此我所有，彼我所有。’但光天隨其所往，即樂彼中。財主，猶如蠅在肉段，不作是念：‘此我所有，彼我所有。’但蠅隨肉段去，即樂彼中。如是彼光天不作是念：‘此我所有，彼我所有。’但光天隨其所往，即樂彼中。有時光天集在一處，雖身有異而光不異。財主，猶如有人燃無量燈，著一室中，彼燈雖異而光不異。如是彼光天集在一處，雖身有異而光不異。有時光天各自散去，彼時各散去時，其身既異，光明亦異。財主，猶如有人從一室中出眾多燈，分著諸室，彼燈即異，光明亦異。如是彼光天各自散去，彼各散去時，其身既異，光明亦異。” 
　　于是，尊者真迦旃延白曰：“尊者阿那律陀，彼光天生在一處，可知有勝如、妙不妙耶？” 
　　尊者阿那律陀答曰：“賢者迦旃延，可說彼光天生在一處，知有勝如、妙與不妙。” 
　　尊者真迦旃延復問曰：“尊者阿那律陀，彼光天生在一處，何因何緣，知有勝如、妙與不妙耶？” 
　　尊者阿那律陀答曰：“賢者迦旃延，若有沙門、梵志在無事處，或至樹下空安靜處，依一樹，意解作光明想成就游，心作光明想極盛，彼齊限是心解脫不過是；若不依一樹者，或依二三樹，意解作光明想成就游，心作光明想極盛，彼齊限是心解脫不過是。賢者迦旃延，此二心解脫，何解脫為上、為勝、為妙、為最耶？” 
　　尊者真迦旃延答曰：“尊者阿那律陀，若有沙門、梵志不依一樹者，或依二三樹，意解作光明想成就游，心作光明想極盛，彼齊限是心解脫不過是。尊者阿那律陀，二解脫中，此解說為上、為勝、為妙、為最。” 
　　尊者阿那律陀復問曰：“賢者迦旃延，若不依二三樹者，或依一林；若不依一林者，或依二三林；若不依二三林者，或依一村；若不依一村者，或依二三村；若不依二三村者，或依一國；若不依一國者，或依二三國；若不依二三國者，或依此大地乃至大海，意解作光明想成就游，心作光明想極盛，彼齊限是心解脫不過是。賢者迦旃延，此二解脫，何解脫為上、為勝、為妙、為最？” 
　　尊者真迦旃延答曰：“尊者阿那律陀，若有沙門、梵志不依二三樹者，或依一林；若不依一林者，或依二三林；若不依二三林者，或依一村；若不依一村者，或依二三村；若不依二三村者，或依一國；若不依一國者，或依二三國；若不依二三國者，或依此大地乃至大海，意解作光明想成就游，心作光明想極盛，彼齊限是心解脫不過是。尊者阿那律陀，二解脫中此解脫為上、為勝、為妙、為最。” 
　　尊者阿那律陀告曰：“迦旃延，因是緣是，彼光天生在一處，知有勝如、妙與不妙。所以者何？因人心勝如故，修便有精粗；因修有精粗故，得人則有勝如。賢者迦旃延，世尊亦如是說人有勝如。” 
　　尊者真迦旃延復問曰：“尊者阿那律陀，彼凈光天生在一處，可知有勝如、妙與不妙耶？” 
　　尊者阿那律陀答曰：“賢者迦旃延，可說彼凈光天生在一處，知有勝如、妙與不妙。” 
　　尊者真迦旃延復問曰：“尊者阿那律陀，彼凈光天生在一處，何因何緣，知有勝如、妙與不妙耶？” 
　　尊者阿那律陀答曰：“賢者迦旃延，若有沙門、梵志在無事處，或至樹下空安靜處，意解凈光天遍滿成就游，彼此定不修、不習、不廣、不極成就，彼于后時，身壞命終，生凈光天中。彼生已，不得極止息，不得極寂靜，亦不得盡壽訖。賢者迦旃延，猶青蓮華，紅、赤、白蓮，水生水長，在水底時，爾時根、莖、葉、華，彼一切水漬水澆，水所潤，無處不漬。賢者迦旃延，若有沙門、梵志在無事處，或至樹下空安靜處，意解凈光天遍滿成就游，彼此定不修、不習、不廣，不極成就，彼身壞命終，生凈光天中。彼生已，不得極止息，不得極寂靜，亦不得盡壽訖。 
　　“賢者迦旃延，復有沙門、梵志意解凈光天遍滿成就游，彼此定數修、數習、數廣，極成就，彼身壞命終，生凈光天中。彼生已，得極止息，得極寂靜，亦得壽盡訖。賢者迦旃延，猶青蓮華，紅、赤、白蓮，水生水長，出水上住，水所不漬。賢者迦旃延，如是復有沙門、梵志在無事處，或至樹下空安靜處，意解凈光天遍滿成就游，彼此定數修、數習、數廣，極成就，彼身壞命終，生凈光天中。彼生已，得極止息，得極寂靜，亦得壽盡訖。 
　　“賢者迦旃延，因是緣是，彼凈光天生在一處，知有勝如、妙與不妙。所以者何？因人心勝如故，修便有精粗；因修有精粗故，得人則有勝如。賢者迦旃延，世尊亦如是說人有勝如。” 
　　尊者真迦旃延復問曰：“尊者阿那律陀，彼遍凈光天生在一處，可知有勝如、妙與不妙耶？” 
　　尊者阿那律陀答曰：“賢者迦旃延，可說彼遍凈光天生在一處，知有勝如、妙與不妙。” 
　　尊者真迦旃延復問曰：“尊者阿那律陀，彼遍凈光天生在一處，何因何緣，知有勝如、妙與不妙耶？” 
　　尊者阿那律陀答曰：“賢者迦旃延，若有沙門、梵志在無事處，或至樹下空安靜處，意解遍凈光天遍滿成就游，彼不極止睡眠，不善息掉悔，彼于后時身壞命終，生遍凈光天中。彼生已，光不極凈。賢者迦旃延，譬如燃燈，因緣油炷，若油有滓，炷復不凈，因是燈光生不明凈。賢者迦旃延，如是若有沙門、梵志在無事處，或至樹下空安靜處，意解遍凈光天遍滿成就游，彼不極止睡眠，不善息掉悔，彼身壞命終，生遍凈光天中。彼生已，光不極凈。 
　　“賢者迦旃延，復有沙門、梵志在無事處，或至樹下空安靜處，意解遍凈光天遍滿成就游，彼極止睡眠，善息掉悔，彼身壞命終，生遍凈光天中。彼生已，光極明凈。賢者迦旃延，譬如燃燈，因緣油炷，若油無滓，炷復極凈，因是燈光生極明凈。 
　　“賢者迦旃延，如是復有沙門、梵志在無事處，或至樹下空安靜處，意解遍凈光天遍滿成就游，彼極止睡眠，善息掉悔，彼身壞命終，生遍凈光天中。彼生已，光極明凈。 
　　“賢者迦旃延，因是緣是，彼遍凈光天生在一處，知有勝如、妙與不妙。所以者何？因人心勝如故，修便有精粗；因修有精粗故，得人則有勝如。賢者迦旃延，世尊亦如是說人有勝如。” 
　　于是，尊者真迦旃延嘆仙余財主曰：“善哉！善哉！財主，汝為我等多所饒益。所以者何？初問尊者阿那律陀有勝天，我等未曾從尊者阿那律陀聞如是義，是謂彼天、有彼天、如是彼天。” 
　　于是，尊者阿那律陀告曰：“賢者迦旃延，多有彼天，謂此日月如是有大如意足，有大威德，有大福佑，有大威神。以光不及光，彼與我集，共相慰勞，有所論說，有所答對，然我不如是說，是謂彼天、有彼天、如是彼天。” 
　　爾時，仙余財主知彼尊者所說已訖，即從座起，自行澡水，以極凈美種種豐饒食啖含消，手自斟酌，令得飽滿；食訖舉器，行澡水已，取一小床，別坐聽法。仙余財主坐已，尊者阿那律陀而為說法，勸發渴仰，成就歡喜；無量方便為彼說法，勸發渴仰，成就歡喜已，從座起去。 
　　尊者阿那律陀所說如是，仙余財主及諸比丘聞尊者阿那律陀所說，歡喜奉行。  
長壽王品迦絺那經第九  
　　我聞如是：一時，佛游舍衛國，在勝林給孤獨園。 
　　爾時，尊者阿那律陀亦在舍衛國，住娑羅邏巖山中。于是，尊者阿那律陀過夜平旦，著衣持缽，入舍衛乞食。尊者阿難亦復平旦著衣持缽，入舍衛乞食。 
　　尊者阿那律陀見尊者阿難亦行乞食，見已，語曰：“賢者阿難，當知我三衣粗素壞盡。賢者，今可請諸比丘為我作衣。”尊者阿難為尊者阿那律陀默然許請。 
　　于是，尊者阿難舍衛乞食已，食訖，中后收舉衣缽，澡洗手足，以尼師檀著于肩上，手執戶鑰，遍詣房房，見諸比丘便語之曰：“諸尊，今往詣娑羅邏巖山中，為尊者阿那律陀作衣。” 
　　于是，諸比丘聞尊者阿難語，皆往詣娑羅邏巖山中，為尊者阿那律陀作衣。 
　　于是，世尊見尊者阿難手執戶鑰，遍詣房房，見已，問曰：“阿難，汝以何事，手執戶鑰，遍詣房房？” 
　　尊者阿難白曰：“世尊，我今請諸比丘，為尊者阿那律陀作衣。” 
　　世尊告曰：“阿難，汝何以故不請如來為阿那律陀比丘作衣？” 
　　于是尊者阿難即叉手向佛，白世尊曰：“惟愿世尊往詣娑羅邏巖山中，為尊者阿那律陀作衣。”世尊為尊者阿難默然而許。 
　　于是，世尊將尊者阿難，往詣娑羅邏巖山中比丘眾前，敷座而坐。爾時，娑羅邏巖山中有八百比丘及世尊共集坐，為尊者阿那律陀作衣。 
　　彼時，尊者大目揵連亦在眾中。于是，世尊告曰：“目揵連，我能為阿那律陀舒張衣裁，割截連綴而縫合之。” 
　　爾時，尊者大目揵連即從座起，偏袒著衣，叉手向佛，白世尊曰：“惟愿世尊為賢者阿那律陀舒張衣裁，諸比丘當共割截，連綴縫合。” 
　　于是，世尊即為尊者阿那律陀舒張衣裁，諸比丘便共割截，連綴縫合，即彼一日為尊者阿那律陀成三衣訖。 
　　爾時，世尊知尊者阿那律陀三衣已成，則便告曰：“阿那律陀，汝為諸比丘說迦絺那法。我今腰痛，欲小自息。” 
　　尊者阿那律陀白曰：“唯然，世尊，” 
　　于是，世尊四疊優多羅僧以敷床上，襞僧伽梨作枕，右脅而臥，足足相累，作光明想，立正念正智，常作起想。 
　　彼時，尊者阿那律陀告諸比丘：“諸賢，我本未出家學道時，厭生老病死、啼哭懊惱、悲泣憂戚，欲斷此大苦聚。諸賢，我厭已而作是觀：‘居家至狹，塵勞之處；出家學道，發露曠大。我今在家為鎖所鎖，不得盡形壽修諸梵行。我寧可舍少財物及多財物，舍少親族及多親族，剃除須發，著袈裟衣，至信、舍家、無家、學道。’諸賢，我于后時舍少財物及多財物，舍少親族及多親族，剃除須發，著袈裟衣，至信、舍家、無家、學道。諸賢，我出家學道，舍族姓已，受比丘學，修行禁戒，守護從解脫，又復善攝威儀禮節，見纖介罪，常懷畏怖，受持學戒。 
　　“諸賢，我離殺，斷殺，棄舍刀杖，有慚有愧，有慈悲心，饒益一切乃至昆蟲，我于殺生凈除其心。諸賢，我離不與取，斷不與取，與而后取，樂于與取，常好布施，歡喜無吝，不望其報，我于不與取凈除其心。諸賢，我離非梵行，斷非梵行，勤修梵行，精勤妙行，清凈無穢，離欲斷淫，我于非梵行凈除其心。 
　　“諸賢，我離妄言，斷妄言，真諦言，樂真諦，住真諦，不移動，一切可信，不欺世間，我于妄言凈除其心。諸賢，我離兩舌，斷兩舌，行不兩舌，不破壞他；不聞此語彼，欲破壞此；不聞彼語此，欲破壞彼；離者欲合，合者歡喜，不作群黨，不樂群黨，不稱說群黨，我于兩舌凈除其心。諸賢，我離粗言，斷粗言，若有所言，辭氣粗獷，惡聲逆耳，眾所不喜，眾所不愛，使他苦惱，令不得定，斷如是言；若有所說，清和柔潤，順耳入心，可喜可愛，使他安樂，言聲具了，不使人畏，令他得定，說如是言，我于粗言凈除其心。諸賢，我離綺語，斷綺語，時說、真說、法說、義說、止息說、樂止息說，事順時得宜，善教善訶，我于綺語凈除其心。 
　　“諸賢，我離治生，斷治生，棄舍稱量及斗斛，不受財貸，不縛束人，不望折斗量，不以小利侵欺于人，我于治生凈除其心。諸賢，我離受寡婦、童女，斷受寡婦、童女，我于受寡婦、童女凈除其心。諸賢，我離受奴婢，斷受奴婢，我于受奴婢凈除其心。諸賢，我離受象、馬、牛、羊，斷受象、馬、牛、羊，我于受象、馬、牛、羊凈除其心。諸賢，我離受雞、豬，斷受雞、豬，我于受雞、豬凈除其心。諸賢，我離受田業、店肆，斷受田業、店肆，我于受田業、店肆凈除其心。諸賢，我離受生稻、麥、豆，斷受生稻、麥、豆，我于受生稻、麥、豆凈除其心。 
　　“諸賢，我離酒，斷酒，我于飲酒凈除其心。諸賢，我離高廣大床，斷高廣大床，我于高廣大床凈除其心。諸賢，我離華鬘、瓔珞、涂香、脂粉，斷華鬘、瓔珞、涂香、脂粉，我于華鬘、瓔珞、涂香、脂粉凈除其心。諸賢，我離歌舞、倡妓及往觀聽，斷歌舞、倡妓及往觀聽，我于歌舞、倡妓及往觀聽凈除其心。諸賢，我離受生色像寶，斷受生色像寶，我于受生色像寶凈除其心。諸賢，我離過中食，斷過中食，一食，不夜食，學時食，我于過中食凈除其心。 
　　“諸賢，我已成就此圣戒聚，當復學極知足，衣取覆形，食取充軀，隨所游至，與衣缽俱，行無顧戀，猶如鷹鳥與兩翅俱，飛翔空中。諸賢，我亦如是，隨所游至，與衣缽俱，行無顧戀。諸賢，我已成就此圣戒聚及極知足，當復學守護諸根，常念閉塞，念欲明達，守護念心而得成就，恒起正知。若眼見色，然不受相，亦不味色，謂忿諍故，守護眼根；心中不生貪伺、憂戚、惡不善法，趣向彼故，守護眼根。如是耳、鼻、舌、身，若意知法，然不受相，亦不味法，謂忿諍故，守護意根；心中不生貪伺、憂戚、惡不善法，趣向彼故，守護意根。 
　　“諸賢，我已成就此圣戒聚及極知足，守護諸根，當復學正知出入，善觀分別，屈伸低仰，儀容庠序，善著僧伽梨及諸衣缽，行住坐臥，眠寤語默，皆正知之。諸賢，我已成就此圣戒聚及極知足，守護諸根，正知出入，當復學獨住遠離，在無事處，或至樹下空安靜處，山巖石室、露地蘘[卄/積]，或至林中，或在冢間。諸賢，我已在無事處，或至樹下空安靜處，敷尼師檀，結跏趺坐，正身正愿，反念不向，斷除貪伺，心無有諍。見他財物、諸生活具，不起貪伺，欲令我得，我于貪伺凈除其心。如是瞋恚、睡眠、掉悔，斷疑、度惑，于諸善法無有猶豫，我于疑惑凈除其心。 
　　“諸賢，我已斷此五蓋、心穢、慧羸，離欲、離惡不善之法至得第四禪成就游。諸賢，我已得如是定心清凈，無穢無煩，柔軟善住，得不動心，學如意足智通作證。諸賢，我得無量如意足，謂分一為眾，合眾為一，一則住一，有知有見，不礙石壁，猶如行空，沒地如水，履水如地，結跏趺坐，上升虛空，猶如鳥翔。今此日月有大如意足，有大威德，有大福佑，有大威神，以手捫摸身至梵天。諸賢，我已得如是定心清凈，無穢無煩，柔軟善住，得不動心，學天耳智通作證。諸賢，我以天耳聞人、非人音聲，近遠、妙與不妙。 
　　“諸賢，我已得如是定心清凈，無穢無煩，柔軟善住，得不動心，學他心智通作證。諸賢，我為他眾生所念、所思、所為、所行，以他心智知他心如真；有欲心知有欲心如真，無欲心知無欲心如真；有恚無恚、有癡無癡、有穢無穢、合散、高下、小大、修不修、定不定；不解脫心知不解脫心如真，解脫心知解脫心如真。 
　　“諸賢，我已得如是定心清凈，無穢無煩，柔軟善住，得不動心，學憶宿命智通作證。諸賢，有行有相貌，憶本無量昔所經歷，謂一生、二生、百生、千生、成劫、敗劫、無量成敗劫，彼眾生名某，彼昔更歷，我曾生彼，如是姓、如是字、如是生，如是飲食、如是受苦樂，如是長壽、如是久住、如是壽命訖；此死生彼，彼死生此，我生在此，如是姓、如是字、如是生，如是飲食、如是受苦樂，如是長壽、如是久住、如是壽命訖。 
　　“諸賢，我已得如是定心清凈，無穢無煩，柔軟善住，得不動心，學生死智通作證。諸賢，我以清凈天眼出過于人，見此眾生死時生時，好色惡色，妙與不妙，往來善處及不善處，隨此眾生之所作業見其如真。若此眾生成就身惡行，口、意惡行，誹謗圣人，邪見，成就邪見業；彼因緣此，身壞命終，必至惡處，生地獄中。若此眾生成就身妙行，口、意妙行，不誹謗圣人，正見，成就正見業；彼因緣此，身壞命終，必升善處，上生天中。 
　　“諸賢，我已得如是定心清凈，無穢無煩，柔軟善住，得不動心，學漏盡智通作證。諸賢，我知此苦如真，知此苦集、知此苦滅、知此苦滅道如真；知此漏、知此漏集、知此漏滅、知此漏滅道如真；彼如是知、如是見，欲漏心解脫，有漏、無明漏心解脫；解脫已，便知解脫；生已盡，梵行已立，所作已辦，不更受有，知如真。 
　　“諸賢，若有比丘犯戒、破戒、缺戒、穿戒、穢戒、黑戒者，欲依戒立戒，以戒為梯，升無上慧堂正法閣者，終無是處。諸賢，猶去村不遠，有樓觀堂閣，其中安梯或施十磴，或十二磴。若有人來，求愿欲得升彼堂閣，若不登此梯第一磴上，欲登第二磴者，終無是處。若不登第二磴，欲登第三、四，至升堂閣者，終無是處。諸賢，如是若有比丘犯戒、破戒、缺戒、穿戒、穢戒、黑戒者，欲依戒立戒，以戒為梯，升無上慧堂正法閣者，終無是處。 
　　“諸賢，若有比丘不犯戒、破戒、缺戒、穿戒、穢戒、黑戒者，欲依戒立戒，以戒為梯，升無上慧堂正法閣者，必有是處。諸賢，猶去村不遠，有樓觀堂閣，其中安梯或施十磴，或十二磴。若有人來，求愿欲得升彼堂閣，若登此梯第一磴上，欲登第二磴者，必有是處。若登第二磴，欲登第三、四，至升堂閣者，必有是處。諸賢，如是若有比丘不犯戒、破戒、缺戒、穿戒、穢戒、黑戒者，欲依戒立戒，以戒為梯，升無上慧堂正法閣者，必有是處。 
　　“諸賢，我依戒立戒，以戒為梯，升無上慧堂正法之閣，以小方便觀千世界。諸賢，猶有目人住高樓上，以小方便觀下露地，見千土墩。諸賢，我亦如是，依戒立戒，以戒為梯，升無上慧堂正法之閣，以小方便觀千世界。諸賢，若王大象，或有七寶，或復減八，以多羅葉覆之，如我覆藏于此六通。 
　　“諸賢，若于我如意足智通作證有疑惑者，彼應問我，我當答之。諸賢，若于我天耳智通作證有疑惑者，彼應問我，我當答之。諸賢，若于我他心智通作證有疑惑者，彼應問我，我當答之。諸賢，若于我宿命智通作證有疑惑者，彼應問我，我當答之。諸賢，若于我生死智通作證有疑惑者，彼應問我，我當答之。諸賢，若于我漏盡智通作證有疑惑者，彼應問我，我當答之。” 
　　于是，尊者阿難白曰：“尊者阿那律陀，今娑羅邏巖山集坐八百比丘及世尊在中，為尊者阿那律陀作衣，若于尊者阿那律陀如意足智通作證有疑惑者，彼當問之，尊者阿那律陀答。若于尊者阿那律陀天耳智通作證有疑惑者，彼當問之，尊者阿那律陀答。若于尊者阿那律陀他心智通作證有疑惑者，彼當問之，尊者阿那律陀答。若于尊者阿那律陀宿命智通作證有疑惑者，彼當問之，尊者阿那律陀答。若于尊者阿那律陀生死智通作證有疑惑者，彼當問之，尊者阿那律陀答。若于尊者阿那律陀漏盡智通作證有疑惑者，彼當問之，尊者阿那律陀答。但我等長夜以心識尊者阿那律陀心，如尊者阿那律陀，有大如意足，有大威德，有大福佑，有大威神。” 
　　于是，世尊所患已差，而得安隱，即時便起，結跏趺坐。世尊坐已，嘆尊者阿那律陀曰：“善哉！善哉！阿那律陀，極善！阿那律陀，謂汝為諸比丘說迦絺那法。阿那律陀，汝復為諸比丘說迦絺那法。阿那律陀，汝為諸比丘數數說迦絺那法。” 
　　于是，世尊告諸比丘：“比丘，汝等受迦絺那法，誦習迦絺那法，善持迦絺那法。所以者何？迦絺那法與法相應，為梵行本，致通致覺，亦致涅槃。若族姓子剃除須發，著袈裟衣，至信、舍家、無家、學道者，應當至心受迦絺那法，善受善持迦絺那法。所以者何？我不見過去時諸比丘作如是衣，如阿那律陀比丘；不見未來、現在諸比丘作如是衣，如阿那律陀比丘。所以者何？謂今娑羅邏巖山集坐八百比丘及世尊在中，為阿那律陀比丘作衣。如是阿那律陀比丘，有大如意足，有大威德，有大福佑，有大威神。” 
　　佛說如是，尊者阿那律陀及諸比丘聞佛所說，歡喜奉行。  
中阿含經卷第二十 長壽王品念身經第十  
　　我聞如是：一時，佛游鴦祇國中，與大比丘眾俱，往詣阿惒那揵尼住處。 
　　爾時，世尊過夜平旦，著衣持缽，入阿惒那而行乞食；食訖，中后收舉衣缽，澡洗手足，以尼師檀著于肩上，往詣一林。入彼林中，至一樹下，敷尼師檀，結跏趺坐。 
　　爾時，眾多比丘于中食后，集坐講堂，共論此事：“諸賢，世尊甚奇！甚特！修習念身，分別廣布，極知極觀，極修習，極護治，善具善行，在一心中，佛說念身有大果報，得眼、有目，見第一義。” 
　　爾時，世尊在于宴坐，以凈天耳出過于人，聞諸比丘于中食后，集坐講堂，共論此事：“諸賢，世尊甚奇！甚特！修習念身，分別廣布，極知極觀，極修習，極護治，善具善行，在一心中，佛說念身有大果報，得眼、有目，見第一義。”世尊聞已，則于晡時從宴坐起，往詣講堂比丘眾前，敷座而坐。 
　　爾時，世尊告諸比丘：“汝等向共論何事耶？以何事故集坐講堂？” 
　　時，諸比丘白曰：“世尊，我等諸比丘于中食后，集坐講堂，共論此事：‘諸賢，世尊甚奇！甚特！修習念身，分別廣布，極知極觀，極修習，極護治，善具善行，在一心中，佛說念身有大果報，得眼、有目，見第一義。’世尊，我等向共論如此事，以此事故，集坐講堂。” 
　　世尊復告諸比丘曰：“云何我說修習念身，分別廣布，得大果報？” 
　　時，諸比丘白世尊曰：“世尊為法本！世尊為法主！法由世尊，惟愿說之，我等聞已，得廣知義。” 
　　佛便告曰：“汝等諦聽！善思念之，我當為汝分別其義。”時，諸比丘受教而聽。 
　　佛言：“云何比丘修習念身？比丘者，行則知行，住則知住，坐則知坐，臥則知臥，眠則知眠，寤則知寤，眠寤則知眠寤，如是比丘隨其身行，便知上如真。彼若如是在遠離獨住，心無放逸，修行精勤，斷心諸患而得定心；得定心已，則知上如真，是謂比丘修習念身。 
　　“復次，比丘修習念身。比丘者，正知出入，善觀分別，屈伸低仰，儀容庠序，善著僧伽梨及諸衣缽，行住坐臥、眠寤語默皆正知之，如是比丘隨其身行便知上如真。彼若如是在遠離獨住，心無放逸，修行精勤，斷心諸患而得定心；得定心已，則知上如真，是謂比丘修習念身。 
　　“復次，比丘修習念身。比丘者，生惡不善念，以善法念治斷滅止。猶木工師、木工弟子，彼持墨繩，用絣于木，則以利斧斫治令直；如是比丘生惡不善念，以善法念治斷滅止，如是比丘隨其身行，便知上如真。彼若如是在遠離獨住，心無放逸，修行精勤，斷心諸患而得定心；得定心已，則知上如真，是謂比丘修習念身。 
　　“復次，比丘修習念身。比丘者，齒齒相著，舌逼上腭，以心治心，治斷滅止。猶二力士捉一羸人，處處旋捉，自在打鍛；如是比丘齒齒相著，舌逼上腭，以心治心，治斷滅止，如是比丘隨其身行，便知上如真。彼若如是在遠離獨住，心無放逸，修行精勤，斷心諸患而得定心；得定心已，則知上如真。是謂比丘修習念身。 
　　“復次，比丘修習念身。比丘者，念入息即知念入息，念出息即知念出息，入息長即知入息長，出息長即出息長，入息短即知入息短，出息短即知出息短；學一切身息入，學一切身息出，學止身行息入，學止口行息出，如是比丘隨其身行，便知上如真。彼若如是在遠離獨住，心無放逸，修行精勤，斷心諸患而得定心；得定心已，則知上如真，是謂比丘修習念身。 
　　“復次，比丘修習念身。比丘者，離生喜樂，漬身潤澤，普遍充滿于此身中，離生喜樂無處不遍。猶工浴人器盛澡豆，水和成摶，水漬潤澤，普遍充滿無處不周；如是比丘離生喜樂，漬身潤澤，普遍充滿于此身中，離生喜樂無處不遍，如是比丘隨其身行，便知上如真。彼若如是在遠離獨住，心無放逸，修行精勤，斷心諸患而得定心，得定心已，則知上如真，是謂比丘修習念身。 
　　“復次，比丘修習念身。比丘者，定生喜樂，漬身潤澤，普遍充滿于此身中，定生喜樂無處不遍。猶如山泉，極凈澄清，充滿盈流，四方水來，無緣得入，即彼泉底，水自涌出，盈流于外，漬山潤澤，普遍充滿無處不周；如是比丘定生喜樂，漬身潤澤，普遍充滿于此身中，定生喜樂無處不遍，如是比丘隨其身行，便知上如真。彼若如是在遠離獨住，心無放逸，修行精勤，斷心諸患而得定心；得定心已，則知上如真，是謂比丘修習念身。 
　　“復次，比丘修習念身。比丘者，無喜生樂，漬身潤澤，普遍充滿于此身中，無喜生樂無處不遍。猶青蓮華，紅、赤、白蓮，水生水長，在于水底，根莖華葉，悉漬潤澤，普遍充滿無處不周；如是比丘無喜生樂，漬身潤澤，普遍充滿于此身中，無喜生樂無處不遍，如是比丘隨其身行，便知上如真。彼若如是在遠離獨住，心無放逸，修行精勤，斷心諸患而得定心；得定心已，則知上如真，是謂比丘修習念身。 
　　“復次，比丘修習念身。比丘者，于此身中，以清凈心意解遍滿成就游，于此身中，以清凈心無處不遍。猶有一人，被七肘衣或八肘衣，從頭至足，于此身體無處不覆；如是比丘于此身中，以清凈心意解遍滿成就游，于此身中，以清凈心無處不遍，如是比丘隨其身行，便知上如真。彼若如是在遠離獨住，心無放逸，修行精勤，斷心諸患而得定心；得定心已，則知上如真，是謂比丘修習念身。 
　　“復次，比丘修習念身。比丘者，念光明想，善受善持，善意所念，如前后亦然，如后前亦然，如晝夜亦然，如夜晝亦然，如下上亦然，如上下亦然；如是不顛倒，心無有纏，修光明心，心終不為暗之所覆，如是比丘隨其身行，便知上如真。彼若如是在遠離獨住，心無放逸，修行精勤，斷心諸患而得定心，得定心已，則知上如真，是謂比丘修習念身。 
　　“復次，比丘修習念身。比丘者，觀相善受善持，善意所念。猶如有人，坐觀臥人，臥觀坐人；如是比丘觀相善受善持，善意所念，如是比丘隨其身行，便知上如真。彼若如是在遠離獨住，心無放逸，修行精勤，斷心諸患而得定心；得定心已，則知上如真，是謂比丘修習念身。 
　　“復次，比丘修習念身。比丘者，此身隨住，隨其好惡，從頭至足，觀見種種不凈充滿，謂此身中有發、毛、爪、齒、粗細薄膚、皮、肉、筋、骨、心、腎、肝、肺、大腸、小腸、脾、胃、摶糞、腦及腦根、淚、汗、涕、唾、膿、血、肪、髄、涎、痰、小便。猶以器盛若干種子，有目之士，悉見分明，謂稻、粟種、大麥、小麥、大小麻豆、菘菁芥子；如是比丘此身隨住，隨其好惡，從頭至足，觀見種種不凈充滿，謂此身中有發、毛、爪、齒、粗細薄膚、皮、肉、筋、骨、心、腎、肝、肺、大腸、小腸、脾、胃、摶糞、腦及腦根、淚、汗、涕、唾、膿、血、肪、髄、涎、痰、小便，如是比丘隨其身行，便知上如真。彼若如是在遠離獨住，心無放逸，修行精勤，斷心諸患而得定心；得定心已，則知上如真，是謂比丘修習念身。 
　　“復次，比丘修習念身。比丘者，觀身諸界：‘我此身中有地界、水界、火界、風界、空界、識界。’猶如屠兒殺牛，剝皮布于地上，分作六段；如是比丘觀身諸界：‘我此身中，地界、水界、火界、風界、空界、識界。’如是比丘隨其身行，便知上如真。彼若如是在遠離獨住，心無放逸，修行精勤，斷心諸患而得定心；得定心已，則知上如真，是謂比丘修習念身。 
　　“復次，比丘修習念身。比丘者，觀彼死尸，或一、二日至六、七日，烏鴟所啄，豺狗所食，火燒埋地，悉腐爛壞，見已自比：‘今我此身亦復如是，俱有此法，終不得離。’如是比丘隨其身行，便知上如真。彼若如是在遠離獨住，心無放逸，修行精勤，斷心諸患而得定心；得定心已，則知上如真，是謂比丘修習念身。 
　　“復次，比丘修習念身。比丘者，如本見息道骸骨青色，腐爛食半，骨鎖在地，見已自比：‘今我此身亦復如是，俱有此法，終不得離。’如是比丘隨其身行，便知上如真。彼若如是在遠離獨住，心無放逸，修行精勤，斷心諸患而得定心；得定心已，則知上如真，是謂比丘修習念身。 
　　“復次，比丘修習念身。比丘者，如本見息道離皮肉血，唯筋相連，見已自比：‘今我此身亦復如是，俱有此法，終不得離。’如是比丘隨其身行，便知上如真。彼若如是在遠離獨住，心無放逸，修行精勤，斷心諸患而得定心；得定心已，則知上如真。是謂比丘修習念身。 
　　“復次，比丘修習念身。比丘者，如本見息道骨節解散，散在諸方，足骨、膞骨、髀骨、髖骨、脊骨、肩骨、頸骨、髑髏骨，各在異處，見已自比：‘今我此身亦復如是，俱有此法，終不得離。’如是比丘隨其身行，便知上如真。彼若如是在遠離獨住，心無放逸，修行精勤，斷心諸患而得定心；得定心已，則知上如真。是謂比丘修習念身。 
　　“復次，比丘修習念身。比丘者，如本見息道骨白如螺，青猶鴿色，赤若血涂，腐壞碎末，見已自比：‘今我此身亦復如是，俱有此法，終不得離。’如是比丘隨其身行，便知上如真。彼若如是在遠離獨住，心無放逸，修行精勤，斷心諸患而得定心；得定心已，則知上如真，是謂比丘修習念身。 
　　“若有如是修習念身，如是廣布者，彼諸善法盡在其中，謂道品法也。若彼有心意解遍滿，猶如大海，彼諸小河盡在海中。若有如是修習念身、如是廣布者，彼諸善法盡在其中，謂道品法也。 
　　“若有沙門、梵志不正立念身、游行少心者，彼為魔波旬伺求其便，必能得也。所以者何？彼沙門、梵志空無念身故。猶如有瓶，中空無水，正安著地，若人持水來瀉瓶中。于比丘意云何？彼瓶如是當受水不？” 
　　比丘答曰：“受也，世尊。” 
　　“所以者何？彼空無水，正安著地，是故必受。如是若有沙門、梵志不正立念身、游行少心者，彼為魔波旬伺求其便，必能得也。所以者何？彼沙門、梵志空無念身故。” 
　　“若有沙門、梵志正立念身、游行無量心者，彼為魔波旬伺求其便，終不能得。所以者何？彼沙門、梵志不空有念身故。猶如有瓶，水滿其中，正安著地，若人持水來瀉瓶中。于比丘意云何？彼瓶如是復受水不？” 
　　比丘答曰：“不也，世尊。” 
　　“所以者何？彼瓶水滿，正安著地，是故不受。如是若有沙門、梵志，有正立念身、游行無量心者，彼為魔波旬伺求其便，終不能得。所以者何？彼沙門、梵志不空有念身故。” 
　　“若有沙門、梵志不正立念身、游行少心者，彼為魔波旬伺求其便，必能得也。所以者何？彼沙門、梵志空無念身故。猶如力士，以大重石擲淖泥中。于比丘意云何？泥為受不？” 
　　比丘答曰：“受也，世尊。” 
　　“所以者何？泥淖石重，是故必受。如是若有沙門、梵志不正立念身、游行少心者，彼為魔波旬伺求其便，必能得也。所以者何？彼沙門、梵志空無念身故。 
　　“若有沙門、梵志正立念身、游行無量心者，彼為魔波旬伺求其便，終不能得。所以者何？彼沙門、梵志不空有念身故。猶如力士，以輕毛毱擲平戶扇。于比丘意云何？彼為受不？” 
　　比丘答曰：“不也，世尊。” 
　　“所以者何？毛毱輕闡，戶扇平立，是故不受。如是若有沙門、梵志正立念身、游行無量心者，彼為魔波旬伺求其便，終不能得。所以者何？彼沙門、梵志不空有念身故。 
　　“若有沙門、梵志不正立念身、游行少心者，彼為魔波旬伺求其便，必能得也。所以者何？彼沙門、梵志空無念身故。猶人求火，以槁木為母，以燥鉆鉆。于比丘意云何？彼人如是為得火不？” 
　　比丘答曰：“得也，世尊。” 
　　“所以者何？彼以燥鉆鉆于槁木，是故必得。如是若有沙門、梵志不正立念身、游行少心者，彼為魔波旬伺求其便，必能得也。所以者何？彼沙門、梵志空無念身故。 
　　“若有沙門、梵志正立念身、游行無量心者，彼為魔波旬伺求其便，終不能得。所以者何？彼沙門、梵志不空有念身故。猶人求火，以濕木為母，以濕鉆鉆。于比丘意云何？彼人如是，為得火不？” 
　　比丘答曰：“不也，世尊。” 
　　“所以者何？彼以濕鉆鉆于濕木，是故不得。如是若有沙門、梵志正立念身、游行無量心者，彼為魔波旬伺求其便，終不能得。所以者何？彼沙門、梵志不空有念身故。 
　　“如是修習念身、如是廣布者，當知有十八德。云何十八？比丘者，能忍饑渴、寒熱、蚊虻、蠅蚤、風日所逼，惡聲、捶杖亦能忍之，身遇諸疾，極為苦痛，至命欲絕，諸不可樂，皆能堪耐。如是修習念身，如是廣布者，是謂第一德。復次，比丘堪耐不樂，若生不樂，心終不著。如是修習念身、如是廣布者，是謂第二德。復次，比丘堪耐恐怖，若生恐怖，心終不著。如是修習念身、如是廣布者，是謂第三德。 
　　“復次，比丘生三惡念——欲念、恚念、害念，若生三惡念，心終不著。如是修習念身、如是廣布者，是謂第四德。復次，比丘離欲、離惡不善之法至得第四禪成就游。如是修習念身、如是廣布者，是謂第五至第八德。 
　　“復次，比丘三結已盡，得須陀洹，不墮惡法，定趣正覺，極受七有，天上人間七往來已而得苦際。如是修習念身、如是廣布者，是謂第九德。復次，比丘三結已盡，淫怒癡薄，得一往來天上人間，一往來已而得苦際。如是修習念身、如是廣布者，是謂第十德。復次，比丘五下分結盡，生于彼間，便般涅槃，得不退法，不還此世。如是修習念身、如是廣布者，是謂第十一德。 
　　“復次，比丘若有息解脫，離色得無色，如其像定身作證成就游，而以慧觀知漏、斷漏。如是修習念身、如是廣布者，是謂第十二德。 
　　“復次，比丘如意足、天耳、他心智、宿命智、生死智，諸漏已盡，得無漏心解脫、慧解脫，于現法中自知、自覺、自作證成就游：生已盡，梵行已立，所作已辦，不更受有，知如真。如是修習念身、如是廣布者，是謂第十三至第十八德。如是修習念身、如是廣布者，當知有此十八功德。” 
　　佛說如是，彼諸比丘聞佛所說，歡喜奉行。  
長壽王品支離彌梨經第十一  
　　我聞如是：一時，佛游王舍城，在竹林迦蘭哆園。 
　　爾時，眾多比丘于中食后少有所為，集坐講堂，欲斷諍事，謂論此法、律，此佛之教。彼時，質多羅象子比丘亦在眾中。于是，質多羅象子比丘，眾多比丘論此法、律，此佛教時，于其中間競有所說，不待諸比丘說法訖竟，又不以恭敬、不以善觀問諸上尊長老比丘。 
　　是時，尊者大拘絺羅在彼眾中。于是，尊者大拘絺羅告質多羅象子比丘曰：“賢者，當知眾多比丘說此法、律，此佛教時，汝莫于中競有所說！若諸比丘所說訖已，然后可說。汝當以恭敬、當以善觀問諸上尊長老比丘，莫不恭敬、莫不善觀問諸上尊長老比丘。” 
　　爾時，質多羅象子比丘諸親朋友悉在眾中。于是，質多羅象子比丘諸親朋友語尊者大拘絺羅曰：“賢者大拘絺羅，汝莫大責數質多羅象子比丘。所以者何？質多羅象子比丘戒德多聞，似如懈怠，然不貢高。賢者大拘絺羅，質多羅象子比丘，諸比丘隨所為時而能佐助。” 
　　于是，尊者大拘絺羅語質多羅象子比丘諸親朋友曰：“諸賢，不知他心者，不得妄說稱不稱。所以者何？或有一人在世尊前時，及諸上尊長老梵行可慚可愧、可愛可敬前，彼便善守善護。若于后時離世尊前，及離諸上尊長老梵行可慚可愧、可愛可敬前，彼便數與白衣共會，調笑貢高，種種談嘩。彼數與白衣共會，調笑貢高，種種談嘩已，心便生欲。彼心生欲已，便身熱心熱。彼身心熱已，便舍戒罷道。諸賢，猶若如牛，入他田中，守田人捉，或以繩系，或著欄中。諸賢，若有作是說：‘此牛不復入他田中。’如是彼為正說耶？” 
　　答曰：“不也。” 
　　“所以者何？謂彼牛者，為繩所系，或斷或解，為欄所遮，或破或跳出，復入他田，如前無異。諸賢，或有一人在世尊前時，及諸上尊長老梵行可慚可愧、可愛可敬前，彼便善守善護。若于后時離世尊前，及離諸梵行可慚可愧、可愛可敬前，彼便數與白衣共會，調笑貢高，種種談嘩。彼數與白衣共會，調笑貢高，種種談嘩已，心便生欲。彼心生欲已，便身熱心熱。彼身心熱已，便舍戒罷道。諸賢，是謂有一人。 
　　“復次，諸賢，或有一人逮得初禪，彼得初禪已，便自安住，不復更求未得欲得、不獲欲獲、不作證欲作證。彼于后時，便數與白衣共會，調笑貢高，種種談嘩。彼數與白衣共會，調笑貢高，種種談嘩已，心便生欲。彼心生欲已，便身熱心熱。彼身心熱已，便舍戒罷道。諸賢，猶大雨時，村間湖池水滿其中，彼若本時所見沙石、草木、甲蟲、魚鱉、蝦蟆及諸水性，去時來時，走時住時；后水滿已，盡不復見。諸賢，若有作是說：‘彼湖池中終不復見沙石、草木、甲蟲、魚鱉、蝦蟆及諸水性，去時來時，走時住時。’如是彼為正說耶？” 
　　答曰：“不也。” 
　　“所以者何？彼湖池水，或象飲馬飲，駱駝、牛、驢、豬、鹿、水牛飲，或人取用，風吹日炙，彼若本時不見沙石、草木、甲蟲、魚鱉、蝦蟆及諸水性，去時來時，走時住時；后水減已，還見如故。如是，賢者，或有一人逮得初禪，彼得初禪已，便自安住，不復更求未得欲得、不獲欲獲、不作證欲作證。彼于后時，便數與白衣共會，調笑貢高，種種談嘩。彼數與白衣共會，調笑貢高，種種談嘩已，心便生欲。彼心生欲已，便身熱心熱。彼身心熱已，便舍戒罷道。諸賢，是謂有一人。” 
　　“復次，諸賢，或有一人得第二禪，彼得第二禪已，便自安住，不復更求未得欲得、不獲欲獲、不作證欲作證。彼于后時，便數與白衣共會，調笑貢高，種種談嘩。彼數與白衣共會，調笑貢高，種種談嘩已，心便生欲。彼心生欲已，便身熱心熱。彼身心熱已，便舍戒罷道。諸賢，猶大雨時，四衢道中塵咸作泥。諸賢，若有作是說：‘此四衢道泥終不燥，不復作塵。’如是彼為正說耶？” 
　　答曰：“不也。” 
　　“所以者何？此四衢道，或象行馬行，駱駝、牛、驢、豬、鹿、水牛及人民行，風吹日炙，彼四衢道泥干燥已，還復作塵。如是，諸賢，或有一人得第二禪，彼得第二禪已，便自安住，不復更求未得欲得、不獲欲獲、不作證欲作證。彼于后時，便數與白衣共會，調笑貢高，種種談嘩。彼數與白衣共會，調笑貢高，種種談嘩已，心便生欲。彼心生欲已，便身熱心熱。彼身心熱已，便舍戒罷道。諸賢，是謂有一人。 
　　“復次，諸賢，或有一人得第三禪，彼得第三禪已，便自安住，不復更求未得欲得、不獲欲獲、不作證欲作證。彼于后時，便數與白衣共會，調笑貢高，種種談嘩。彼數與白衣共會，調笑貢高，種種談嘩已，心便生欲。彼心生欲已，便身熱心熱。彼身心熱已，便舍戒罷道。諸賢，猶山泉湖水，澄清平岸，定不動搖，亦無波浪。諸賢，若有作是說：‘彼山泉湖水終不復動，亦無波浪。’如是彼為正說耶？” 
　　答曰：“不也。” 
　　“所以者何？或于東方大風卒來，吹彼湖水，動涌波浪；如是南方、西方、北方大風卒來，吹彼湖水，動涌波浪。如是，諸賢，或有一人得第三禪，彼得第三禪已，便自安住，不復更求未得欲得、不獲欲獲、不作證欲作證。彼于后時，便數與白衣共會，調笑頁高，種種談嘩。彼數與白衣共會，調笑貢高，種種談嘩已，心便生欲。彼心生欲已，便身熱心熱。彼身心熱已，便舍戒罷道。諸賢，是謂有一人。” 
　　“復次，諸賢，或有一人得第四禪，彼得第四禪已，便自安住，不復更求未得欲得、不獲欲獲、不作證欲作證。彼于后時，便數與白衣共會，調笑貢高，種種談嘩。彼數與白衣共會，調笑貢高，種種談嘩已，心便生欲。彼心生欲已，便身熱心熱。彼身心熱已，便舍戒罷道。諸賢，猶如居士、居士子，食微妙食，充足飽滿已，本欲食者，則不復欲。諸賢，若有作是說：‘彼居士、居士子，終不復欲得食。’如是彼為正說耶？” 
　　答曰：“不也。” 
　　“所以者何？彼居士、居士子，過夜饑已，彼若本所不用食者，還復欲得。如是，諸賢，或有一人得第四禪，彼得第四禪已，便自安住，不復更求未得欲得、不獲欲獲、不作證欲作證。彼于后時，便數與白衣共會，調笑貢高，種種談嘩。彼數與白衣共會，調笑貢高，種種談嘩已，心便生欲。彼心生欲已，便身熱心熱。彼身心熱已，便舍戒罷道。諸賢，是謂有一人。 
　　“復次，諸賢，或有一人得無想心定，彼得無想心定已，便自安住，不復更求未得欲得、不獲欲獲、不作證欲作證。彼于后時，便數與白衣共會，調笑貢高，種種談嘩。彼數與白衣共會，調笑貢高，種種談嘩已，心便生欲。彼心生欲已，便身熱心熱。彼身心熱已，便舍戒罷道。諸賢，猶如一無事處，聞支離彌梨蟲聲；彼無事處，或王或王大臣夜止宿，彼象聲、馬聲、車聲、步聲、螺聲、鼓聲、細腰鼓聲、妓鼓聲、舞聲、歌聲、琴聲、飲食聲，彼若本聞支離彌梨蟲聲便不復聞。諸賢，若有作是說：‘彼無事處，終不復聞支離彌梨蟲聲。’如是彼為正說耶？” 
　　答曰：“不也。” 
　　“所以者何？彼王及王大臣過夜平旦，各自還歸，彼若聞象聲、馬聲、車聲、步聲、螺聲、鼓聲、細腰鼓聲、妓鼓聲、舞聲、歌聲、琴聲、飲食聲故，不聞支離彌梨蟲聲；彼既去已，還聞如故。如是，諸賢，得無想心定，得無想心定已，便自安住，不復更求未得欲得、不獲欲獲、不作證欲作證。彼于后時，便數與白衣共會，調笑貢高，種種談嘩。彼數與白衣共會，調笑貢高，種種談嘩已，便心生欲。心生欲已，便身熱心熱。彼身心熱已，便舍戒罷道。諸賢，是謂有一人。” 
　　爾時，質多羅象子比丘尋于其后舍戒罷道。質多羅象子比丘諸親朋友聞質多羅象子比丘舍戒罷道已，往詣尊者大拘絺羅所，到已白曰：“尊者大拘絺羅，為知質多羅象子比丘心？為因余事知？所以者何？今質多羅象子比丘已舍戒罷道。” 
　　尊者大拘絺羅告彼親朋友曰：“諸賢，此事正應爾。所以者何？以不知如真，不見如真。所以者何？因不知如真，不見如真故。” 
　　尊者大拘絺羅所說如是，彼諸比丘聞尊者大拘絺羅所說，歡喜奉行。  
長壽王品長老上尊睡眠經第十二  
　　我聞如是：一時，佛游婆耆瘦，在鼉山怖林鹿野園中。 
　　爾時，尊者大目揵連游摩竭國，在善知識村中。于是，尊者大目揵連獨安靜處宴坐思惟而便睡眠。世尊遙知尊者大目揵連獨安靜處宴坐思惟而便睡眠。世尊知已，即入如其像定，以如其像定，猶若力士屈伸臂頃，從婆耆瘦鼉山怖林鹿野園中忽沒不現，往摩竭國善知識村尊者大目揵連前。于是，世尊從定而寤，告曰：“大目揵連，汝著睡眠！大目揵連，汝著睡眠！” 
　　尊者大目揵連白世尊曰：“唯然，世尊。” 
　　佛復告曰：“大目揵連，如所相著睡眠，汝莫修彼相！亦莫廣布！如是睡眠便可得滅。若汝睡眠故不滅者，大目揵連，當隨本所聞法，隨而受持廣布誦習，如是睡眠便可得滅。若汝睡眠故不滅者，大目揵連，當隨本所聞法，隨而受持為他廣說，如是睡眠便可得滅。若汝睡眠故不滅者，大目揵連，當隨本所聞法，隨而受持、心念、心思，如是睡眠便可得滅。若汝睡眠故不滅者，大目揵連，當以兩手捫摸于耳，如是睡眠便可得滅。 
　　“若汝睡眠故不滅者，大目揵連，當以冷水澡洗面目及灑身體，如是睡眠便可得滅。若汝睡眠故不滅者，大目揵連，當從室出，外觀四方，瞻視星宿，如是睡眠便可得滅。若汝睡眠故不滅者，大目揵連，當從室出，而至屋頭，露地經行，守護諸根，心安在內，于后前想，如是睡眠便可得滅。若汝睡眠故不滅者，大目揵連，當舍經行道，至經行道頭，敷尼師檀，結跏趺坐，如是睡眠便可得滅。若汝睡眠故不滅者，大目揵連，當還入室，四疊優多羅僧以敷床上，襞僧伽梨作枕，右脅而臥，足足相累，心作明想，立正念正智，常欲起想。 
　　“大目揵連，莫計床樂眠臥安快！莫貪財利！莫著名譽！所以者何？我說一切法不可與會，亦說與會。大目揵連，我說何法不可與會？大目揵連，若道俗法共合會者，我說此法不可與會。大目揵連，若道俗法共合會者，便多有所說。若多有所說者，則便有調。若有調者，便心不息。大目揵連，若心不息者，便心離定。大目揵連，是故我說不可與會。大目揵連，我說何法可與共會？大目揵連，彼無事處，我說此法可與共會。山林樹下空安靜處，高巖石室寂無音聲，遠離，無惡，無有人民，隨順宴坐。大目揵連，我說此法可與共會。 
　　“大目揵連，汝若入村行乞食者，當以厭利，厭供養、恭敬。汝若于利、供養、恭敬心作厭已，便入村乞食。大目揵連，莫以高大意入村乞食！所以者何？諸長者家有如是事，比丘來乞食，令長者不作意。比丘便作是念：‘誰壞我長者家？所以者何？我入長者家，長者不作意。’因是生憂，因憂生調，因調生心不息，因心不息，心便離定。大目揵連，汝說法時莫以諍說！若諍說者，便多有所說；因多說故，則便生調；因生調故，便心不息；因心不息故，便心離定。大目揵連，汝說法時莫強，說法如師子。大目揵連，汝說法時，下意說法，舍力、滅力、破壞于力，當以不強，說法如師子。大目揵連，當學如是！” 
　　爾時，尊者大目揵連即從座起，偏袒著衣，叉手向佛，白曰：“世尊，云何比丘得至究竟？究竟白凈、究竟梵行、究竟梵行訖？” 
　　世尊告曰：“大目揵連，比丘若覺樂、覺苦、覺不苦不樂者，彼此覺觀無常、觀興衰、觀斷、觀無欲、觀滅、觀舍；彼此覺觀無常、觀興衰、觀斷、觀無欲、觀滅、觀舍已，不受此世；因不受世已，便不疲勞；因不疲勞已，便般涅槃：生已盡，梵行已立，所作已辦，不更受有，知如真。大目揵連，如是比丘得至究竟，究竟白凈、究竟梵行、究竟梵行訖。” 
　　佛說如是，尊者大目揵連聞佛所說，歡喜奉行。   
 上一部：乾隆大藏經·小乘阿含部·中阿含經六十卷（第一卷～第十卷）  下一部：乾隆大藏經·小乘阿含部·中阿含經六十卷（第二十一卷～第三十卷）   
 
   
   
乾隆大藏經·小乘阿含部·中阿含經        
    