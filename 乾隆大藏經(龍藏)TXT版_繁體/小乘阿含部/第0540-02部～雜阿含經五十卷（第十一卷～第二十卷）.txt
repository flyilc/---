    第0540-02部～雜阿含經五十卷（第十一卷～第二十卷）           
    
  
   小乘阿含部·第0540部    
雜阿含經五十卷（第十一卷～第二十卷）    
劉宋天竺三藏求那跋陀羅譯      
  

雜阿含經卷第十一  
　　如是我聞：一時，佛住舍衛國祇樹給孤獨園。 
　　時，有異比丘獨靜思惟：“云何為我？我何所為？何等是我？我何所住？”從禪覺已，往詣佛所，稽首禮足，退住一面，白佛言：“世尊，我獨一靜處，作是思惟：‘云何為我？我何所為？何法是我？我于何住？’” 
　　佛告比丘：“今當為汝說于二法。諦聽！善思！云何為二？眼色為二，耳聲、鼻香、舌味、身觸、意法為二，是名二法。比丘，若有說言：‘沙門瞿曇所說二法，此非為二。我今舍此，更立二法。’彼但有言，數問已不知，增其疑惑，以非境界故。所以者何？緣眼、色，生眼識。 
　　“比丘，彼眼者，是肉形、是內、是因緣、是堅、是受，是名眼肉形內地界。比丘，若眼肉形，若內、若因緣、津澤、是受，是名眼肉形內水界。比丘，若彼眼肉形，若內、若因緣、明暖、是受，是名眼肉形內火界。比丘，若彼眼肉形，若內、若因緣、輕瓢動搖、是受，是名眼肉形內風界。比丘，譬如兩手和合相對作聲，如是緣眼、色，生眼識，三事和合觸，觸俱生受、想、思，此等諸法非我、非常；是無常之我，非恒，非安隱、變易之我。所以者何？比丘，謂生、老、死、沒、受生之法。 
　　“比丘，諸行如幻、如炎，剎那時頃盡朽，不實來實去。是故，比丘，于空諸行當知、當喜、當念；空諸行常、恒、住、不變易法，空無我、我所。譬如明目士夫，手執明燈，入于空室，彼空室觀察。如是，比丘，于一切空行、空心觀察歡喜，于空法行常、恒、住、不變易法，空我、我所。如眼、耳、鼻、舌、身、意法因緣生意識，三事和合觸，觸俱生受、想、思，此諸法無我、無常乃至空我、我所。 
　　“比丘，于意云何？眼是常、為非常耶？” 
　　答言：“非常，世尊。” 
　　復問：“若無常者，是苦耶？” 
　　答言：“是苦，世尊。” 
　　復問：“若無常、苦是變易法，多聞圣弟子寧于中見我、異我、相在不？” 
　　答言：“不也，世尊。” 
　　“耳、鼻、舌、身、意亦復如是。如是多聞圣弟子于眼生厭，厭故不樂，不樂故解脫，解脫知見：我生已盡，梵行已立，所作已作，自知不受后有。耳、鼻、舌、身、意亦復如是。” 
　　時，彼比丘聞世尊說合手聲譬經教已，獨一靜處，專精思惟，不放逸住，乃至自知不受后有，成阿羅漢。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“非汝有者，當盡棄舍；舍彼法已，長夜安樂。諸比丘，于意云何？于此祇桓中，諸草木枝葉，有人持去，汝等頗有念言：‘此諸物是我所，彼人何故輒持去？’” 
　　答言：“不也，世尊。” 
　　“所以者何？彼亦非我、非我所故。汝諸比丘亦復如是，于非所有物當盡棄舍；棄舍彼法已，長夜安樂。何等為非汝所有？謂眼，眼非汝所有，彼應棄舍；舍彼法已，長夜安樂。耳、鼻、舌、身、意亦復如是。云何，比丘，眼是常耶？為非常耶？” 
　　答言：“無常。” 
　　世尊復問：“若無常者，是苦耶？” 
　　答言：“是苦，世尊。” 
　　復問：“若無常、苦者是變易法，多聞圣弟子寧于中見我、異我、相在不？” 
　　答言：“不也，世尊。” 
　　“耳、鼻、舌、身、意亦復如是。多聞圣弟子于此六入處觀察非我、非我所；觀察已，于諸世間都無所取；無所取故，無所著；無所著故，自覺涅槃：我生已盡，梵行已立，所作已作，自知不受后有。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“其有說言：‘大力者，其唯難陀，此是正說。’其有說言：‘最端正者，其唯難陀，是則正說。’其有說言：‘愛欲重者，其唯難陀，是則正說。’諸比丘，而今難陀關閉根門，飲食知量，初夜、后夜精勤修習，正智成就，堪能盡壽純一滿凈，梵行清白。 
　　“彼難陀比丘，關閉根門故，若眼見色，不取色相，不取隨形好。若諸眼根增不律儀，無明暗障、世間貪、愛、惡不善法不漏其心，生諸律儀；防護于眼、耳、鼻、舌、身、意根，生諸律儀，是名難陀比丘關閉根門。 
　　“飲食知量者，難陀比丘于食系數，不自高、不放逸、不著色、不著莊嚴，支身而已。任其所得，為止饑渴，修梵行故；故起苦覺令息滅，未起苦覺令不起故，成其崇向故；氣力安樂，無聞獨住故。如人乘車，涂以膏油，不為自高，乃至莊嚴，為載運故。又如涂瘡，不貪其味，為息苦故。如是，善男子難陀知量而食，乃至無聞獨住，是名難陀知量而食。 
　　“彼善男子難陀初夜、后夜精勤修業者，彼難陀晝則經行、坐禪，除去陰障，以凈其身；于初夜時，經行、坐禪，除去陰障，以凈其身；于中夜時，房外洗足，入于室中，右脅而臥，屈膝累足，系念明想，作起覺想；于后夜時，徐覺徐起，經行坐禪，是名善男子難陀初夜、后夜精勤修習。 
　　“彼善男子難陀勝念正知者，是善男子難陀觀察東方，一心正念，安住觀察；觀察南、西、北方，亦復如是，一心正念，安住觀察。如是觀者，世間貪、愛、惡不善法不漏其心。彼善男子難陀覺諸受起，覺諸受住，覺諸受滅，正念而住，不令散亂；覺諸想起，覺諸想住，覺諸想滅，覺諸覺起，覺諸覺住，覺諸覺滅，正念心住，不令散亂，是名善男子難陀正念正智成就。 
　　“是故，諸比丘，當作是學，關閉根門，如善男子難陀；飲食知量，如善男子難陀；初夜、后夜精勤修業，如善男子難陀；正念正智成就，如善男子難陀。如教授難陀法，亦當持是為其余人說。” 
　　時，有異比丘而說偈言：  
　　“善關閉根門，正念攝心住， 
　　　飲食知節量，覺知諸心相， 
　　　善男子難陀，世尊之所嘆。”  
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，有如是像類大聲聞尼眾住舍衛國王園中。比丘尼眾其名曰：純陀比丘尼、民陀比丘尼、摩羅婆比丘尼、波羅遮羅比丘尼、阿羅毗迦比丘尼、差摩比丘尼、難摩比丘尼、告難舍瞿曇彌比丘尼、優缽羅色比丘尼、摩訶波阇波提比丘尼，此等及余比丘尼住王園中。 
　　爾時，摩訶波阇波提比丘尼與五百比丘尼前后圍繞，來詣佛所，稽首禮足，退坐一面。爾時，世尊為摩訶波阇波提比丘尼說法，示教照喜；種種說法，示教照喜已，發遣令還，言：“比丘尼，應時宜去。”摩訶波阇波提比丘尼聞佛所說，歡喜隨喜，作禮而去。 
　　爾時，世尊知摩訶波阇波提比丘尼去已，告諸比丘：“我年已老邁，不復堪能為諸比丘尼說法。汝等諸比丘僧，今日諸宿德上座，當教授諸比丘尼。” 
　　時，諸比丘受世尊教，次第教授比丘尼，次至難陀。爾時，難陀次第應至而不欲教授。 
　　爾時，摩訶波阇波提比丘尼與五百比丘尼前后圍繞，詣世尊所，稽首禮足，乃至聞法，歡喜隨喜，作禮而去。 
　　爾時，世尊知摩訶波阇波提比丘尼去已，問尊者阿難：“誰應次至教授諸比丘尼？” 
　　尊者阿難白佛言：“世尊，諸上座次第教授比丘尼，次至難陀，而難陀不欲教授。” 
　　爾時，世尊告難陀言：“汝當教授諸比丘尼，為諸比丘尼說法。所以者何？我自教授比丘尼，汝亦應爾；我為比丘尼說法，汝亦應爾。”爾時，難陀默然受教。 
　　時，難陀夜過晨朝，著衣持缽，入舍衛城乞食；食已，還精舍，舉衣缽，洗足已，入室坐禪；從禪覺，著僧伽梨，將一比丘往詣王園。諸比丘尼遙見尊者難陀來，疾敷床座，請令就座。尊者難陀坐已，諸比丘尼稽首敬禮，退坐一面。尊者難陀語諸比丘尼：“諸姊妹，汝等當問我，今當為汝等說法。汝等解者，當說言解；若不解者，當說不解。于我所說義，若當解者，當善受持；若不解者，汝當更問，當為汝說。” 
　　諸比丘尼白尊者難陀言：“我等今日聞尊者教，令我等問，告我等言：‘汝等若未解者，今悉當問；已解者當言解，未解者當言不解。于我所說義，已解者當奉持，未解者當復更問。’我等聞此，心大歡喜，未解義者，今日當問。” 
　　爾時，尊者難陀告諸比丘尼：“云何，姊妹，于眼內入處觀察，是我、異我、相在不？” 
　　答言：“不也，尊者難陀。” 
　　“耳、鼻、舌、身、意內入處觀察，是我、異我、相在不？” 
　　答言：“不也，尊者難陀。所以者何？尊者難陀，我等已曾于此法如實知見，于六內入處觀察無我，我等已曾作如是意解，六內入處無我。” 
　　尊者難陀告諸比丘尼：“善哉！善哉！姊妹，應如是解：六內入處觀察無我。諸比丘尼，色外入處是我、異我、相在不？” 
　　答言：“不也，尊者難陀。” 
　　“聲、香、味、觸、法外入處，是我、異我、相在不？” 
　　答言：“不也，尊者難陀。所以者何？尊者難陀，我已曾于六外入處如實觀察無我，我常作此意解，六外入處如實無我。” 
　　尊者難陀贊諸比丘尼：“善哉！善哉！汝于此義應如是觀：六外入處無我。若緣眼、色，生眼識，彼眼識是我、異我、相在不？” 
　　答言：“不也，尊者難陀。” 
　　“耳、鼻、舌、身、意法緣生意識，彼意識是我、異我、相在不？” 
　　答言：“不也，尊者難陀。所以者何？我已曾于此六識身如實觀察無我，我亦常作是意解，六識身如實無我。” 
　　尊者難陀告諸比丘尼：“善哉！善哉！姊妹，汝于此義應如是觀察：六識身如實無我。緣眼、色，生眼識，三事和合生觸，彼觸是我、異我、相在不？” 
　　答言：“不也，尊者難陀。” 
　　“耳、鼻、舌、身、意法緣生意識，三事和合生觸，彼觸是我、異我、相在不？” 
　　答言：“不也，尊者難陀。所以者何？我已曾于此六觸觀察如實無我，我亦常如是意解：六觸如實無我。” 
　　尊者難陀告諸比丘尼：“善哉！善哉！當如實觀察：于六觸身如實無我。緣眼、色，生眼觸，三事和合觸，觸緣受，彼觸緣受是我、異我、相在不？” 
　　答言：“不也，尊者難陀。” 
　　“耳、鼻、舌、身、意法緣生意識，三事和合觸，觸緣受，彼受是我、異我、相在不？” 
　　答言：“不也，尊者難陀。所以者何？我等曾于此六受身如實觀察無我，我亦常作此意解：六受身如實無我。” 
　　尊者難陀告諸比丘尼：“善哉！善哉！汝于此義應如是觀察：此六受身如實無我。緣眼、色，生眼識，三事和合生觸，觸緣想，彼想是我、異我、相在不？” 
　　答言：“不也，尊者難陀。” 
　　“耳、鼻、舌、身、意法緣生意識，三事和合生觸，觸緣想，彼想是我、異我、相在不？” 
　　答言：“不也，尊者難陀。所以者何？我曾于此六想身如實觀察無我，我亦常作此意解：六想身如實無我。” 
　　尊者難陀告諸比丘尼：“善哉！善哉！比丘尼，汝于此義應如是觀察：此六想身如實無我。緣眼、色，生眼識，三事和合觸，觸緣思，彼思是我、異我、相在不？” 
　　答言：“不也，尊者難陀。” 
　　“耳、鼻、舌、身、意法緣生意識，三事和合觸，觸緣思，彼思是我、異我、相在不？” 
　　答言：“不也，尊者難陀。所以者何？我曾于此六思身如實觀察無我，我常作此意解：此六思身如實無我。” 
　　尊者難陀告諸比丘尼：“善哉！善哉！比丘尼，汝于此義應如是觀察：此六思身如實無我。緣眼、色，生眼識，三事和合觸，觸緣愛，彼愛是我、異我、相在不？” 
　　答言：“不也，尊者難陀。” 
　　“耳、鼻、舌、身、意法緣生意識，三事和合觸，觸緣愛，彼愛是我、異我、相在不？” 
　　答言：“不也，尊者難陀。所以者何？我曾于此六愛身如實觀察無我，我常作此意解：此六愛身如實無我。” 
　　尊者難陀告諸比丘尼：“汝于此義應如是觀察：此六愛身如實無我。姊妹，譬因膏油、因炷，燈明得燃；彼油無常，炷亦無常，火亦無常，器亦無常。若有作是言：‘無油、無炷、無火、無器，而所依起燈光，常、恒、住、不變易。’作是說者，為等說不？” 
　　答言：“不也，尊者難陀。所以者何？緣油、炷、器燃燈，彼油、炷、器悉無常；若無油、無炷、無器，所依燈光亦復隨滅、息沒、清涼、真實。” 
　　“如是，姊妹，此六內入處無常。若有說言：‘此六內入處因緣生喜樂，常、恒、住、不變易、安隱。’是為等說不？” 
　　答言：“不也，尊者難陀。所以者何？我等曾如實觀察，彼彼法緣生彼彼法；彼彼緣法滅，彼彼生法亦復隨滅、息沒、清涼、真實。” 
　　尊者難陀告諸比丘尼：“善哉！善哉！比丘尼，汝于此義應如是觀察：彼彼法緣生彼彼法；彼彼法緣滅，彼彼生法亦復隨滅、息沒、寂靜、清涼、真實。諸姊妹，譬如大樹根、莖、枝、葉，根亦無常，莖、枝、葉皆悉無常。若有說言‘無彼樹根、莖、枝、葉，唯有其影常、恒、住、不變易、安隱’者，為等說不？” 
　　答言：“不也，尊者難陀。所以者何？如彼大樹根、莖、枝、葉，彼根亦無常，莖、枝、葉亦復無常；無根、無莖、無枝、無葉，所依樹影，一切悉無。” 
　　“諸姊妹，若緣外六入處無常，若言外六入處因緣生喜樂，恒、住、不變易、安隱者，此為等說不？” 
　　答言：“不也，尊者難陀。所以者何？我曾于此義如實觀察，彼彼法緣生彼彼法；彼彼法緣滅，彼彼生法亦復隨滅、息沒、寂靜、清涼、真實。” 
　　尊者難陀告諸比丘尼：“善哉！善哉！姊妹，汝于此義當如實觀察：彼彼法緣生彼彼法；彼彼法緣滅，彼彼生法亦復隨滅、息沒、寂滅、清涼、真實。諸姊妹，聽我說譬，夫智者因譬得解。譬如善屠牛師、屠牛弟子手執利刀，解剝其牛，乘間而剝，不傷內肉、不傷外皮，解其枝節筋骨，然后還以皮覆其上。若有人言：‘此牛皮肉全而不離。’為等說不？” 
　　答言：“不也，尊者難陀。所以者何？彼善屠牛師、屠牛弟子手執利刀，乘間而剝，不傷皮肉，枝節筋骨悉皆斷截，還以皮覆上，皮肉已離，非不離也。” 
　　“姊妹，我說所譬，今當說義。牛者，譬人身粗色，如篋毒蛇經廣說；肉者，謂內六入處；外皮者，謂外六入處；屠牛者，謂學見跡；皮肉中間筋骨者，謂貪喜俱；利刀者，謂利智慧。多聞圣弟子以智慧利刀斷截一切結、縛、使、煩惱、上煩惱、纏。是故，諸姊妹，當如是學：于所可樂法，心不應著，斷除貪故；所可瞋法，不應生瞋，斷除瞋故；所可癡法，不應生癡，斷除癡故。于五受陰，當觀生滅；于六觸入處，當觀集滅；于四念處，當善系心。住七覺分，修七覺分已，于其欲漏，心不緣著，心得解脫；于其有漏，心不緣著，心得解脫；于無明漏，心不緣著，心得解脫。諸姊妹，當如是學。” 
　　爾時，尊者難陀為諸比丘尼說法，示教照喜；示教照喜已，從座起去，時，摩訶波阇波提比丘尼與五百比丘尼眷屬圍繞，往詣佛所，稽首禮足，退住一面，乃至為佛作禮而去。 
　　爾時，世尊知摩訶波阇波提比丘尼去巳，告諸比丘：“譬如明月十四日夜，多眾觀月，為是滿耶？為未滿耶？當知彼月未究竟滿。如是，善男子難陀為五百比丘尼正教授、正說法，于其解脫猶未究竟。然此等比丘尼命終之時，不見一結不斷，能使彼還生于此世。” 
　　爾時，世尊復告難陀：“更為諸比丘尼說法。” 
　　爾時，尊者難陀默然奉教，夜過晨朝，持缽入城乞食；食已，乃至往詣王園，就座而坐，為諸比丘尼說法，示教照喜；示教照喜已，從座起去。摩訶波阇波提比丘尼復于異時與五百比丘尼前后圍繞，往詣佛所，稽首禮足，乃至作禮而去。 
　　爾時，世尊知摩訶波阇波提比丘尼去已，告諸比丘：“譬如明月十五日夜，無有人疑月滿不滿者，然其彼月究竟圓滿。如是，善男子難陀為諸比丘尼說如是正教授，究竟解脫；若命終時，無有說彼道路所趣，此當知即是苦邊。是為世尊為五百比丘尼受第一果記。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有不律儀、律儀。諦聽！善思！當為汝說。 
　　“云何不律儀？眼根不律儀所攝護。眼識著色，緣著故，以生苦受；苦受故，不一其心；不一心故，不得如實知見；不得如實知見故，不離疑惑；不離疑惑故，由他所誤，而常苦住。耳、鼻、舌、身、意亦復如是，是名不律儀。 
　　“云何律儀？眼根律儀所攝護。眼識識色，心不染著；心不染著已，常樂受住；心樂住已，常一其心；一其心已，如實知見；如實知見已，離諸疑惑；離諸疑惑已，不由他誤，常安樂住。耳、鼻、舌、身、意亦復如是，是名律儀。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有退、不退法、六觸入處。諦聽！善思！當為汝說。 
　　“云何退法？謂眼識色生欲覺，彼比丘歡喜贊嘆，執取系著，隨順彼法回轉，當知是比丘退諸善法。世尊所說，是名退法。耳、鼻、舌、身、意亦復如是。 
　　“云何名不退法？眼識色緣，不生欲覺結，彼比丘不喜、不贊嘆、不執取、不系著，于彼法不隨順回轉，當知是比丘不退轉諸善法，世尊說是不退法。耳、鼻、舌、身、意亦復如是。 
　　“云何六勝入處？眼識色緣，不生欲覺、結染著，當知是比丘勝彼入處。勝彼入處，是世尊所說。耳、鼻、舌、身、意亦復如是。若彼比丘于六勝入處勝已，貪欲結斷，瞋恚、愚癡結斷。譬如王者，摧敵勝怨，名曰勝王；斷除眾結，名勝婆羅門。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“于此六根不調伏、不關閉、不守護、不執持、不修習，于未來世必受苦報。何等為六根？眼根不調伏、不關閉、不守護、不修習、不執持，于未來世必受苦報；耳、鼻、舌、身、意根亦復如是。愚癡無聞凡夫眼根見色，執受相，執受隨形好，任彼眼根趣向，不律儀執受，住世間貪、愛、惡不善法，以漏其心，此等不能執持律儀，防護眼根；耳、鼻、舌、身、意根，亦復如是。如是于六根不調伏、不關閉、不守護、不執持、不修習，于未來世必受苦報。 
　　“云何六根善調伏、善關閉、善守護、善執持、善修習，于未來世必受樂報？多聞圣弟子眼見色，不取色相，不取隨形好，任其眼根之所趣向，常住律儀，世間貪、愛、惡不善法不漏其心，能生律儀，善護眼根；耳、鼻、舌、身、意根，亦復如是。如是六根善調伏、善關閉、善守護、善執持、善修習，于未來世必受樂報。” 
　　即說偈言：  
　　“于六觸入處，住于不律儀， 
　　　是等諸比丘，長夜受大苦。 
　　　斯等于律儀，常當勤修習， 
　　　正信心不二，諸漏不漏心。 
　　　眼見于彼色，可意不可意， 
　　　可意不生欲，不可不憎惡。 
　　　耳聞彼諸聲，亦有念不念， 
　　　于念不樂著，不念不起惡。 
　　　鼻根之所嗅，若香若臭物， 
　　　等心于香臭，無欲亦無違。 
　　　所食于眾味，彼亦有美惡， 
　　　美味不起貪，惡味亦不擇。 
　　　樂觸以觸身，不生于放逸， 
　　　為苦觸所觸，不生過惡想。 
　　　平等舍苦樂，不滅者令滅， 
　　　心意所觀察，彼種彼種相。 
　　　虛偽而分別，欲貪轉增廣， 
　　　覺悟彼諸惡，安住離欲心。 
　　　善攝此六根，六境觸不動， 
　　　摧伏眾魔怨，度生死彼岸。”  
　　佛說此經已，諸比丘聞佛所說，歡喜奉行。  
　　如是我聞：一時，世尊在拘薩羅國人間游行，到頻頭城北申恕林中。 
　　爾時，頻頭城中，婆羅門長者皆聞世尊于拘薩羅國人間游行，住頻頭城申恕林中；聞已，悉共出城，至申恕林，詣世尊所，稽首禮足，退坐一面。 
　　爾時，世尊告頻頭城婆羅門長者：“若人問汝言：‘何等像類沙門、婆羅門不應恭敬、尊重、禮事、供養？’汝當答言：‘若沙門、婆羅門眼見色，未離貪、未離欲、未離愛、未離渴、未離念，內心不寂靜，所行非法，所行疏澀行；耳、鼻、舌、身、意法亦復如是。如是像類比丘，不應恭敬、尊重、禮事、供養。’ 
　　“作是說已，當復問言：‘何故如此像類沙門、婆羅門，不應恭敬、尊重、禮事、供養？’汝應答言：‘我等眼見色，不離欲、不離愛、不離渴、不離念，內心不寂靜；耳、鼻、舌、身、意法亦復如是。彼沙門、婆羅門眼見色，亦不離貪、不離欲、不離愛、不離渴、不離念，內心不寂靜，行非法、行疏澀行；耳、鼻、舌、身、意法亦復如是。我于斯等求其差別，不見差別之行。是故我于斯等像類沙門、婆羅門不應恭敬、尊重、禮事、供養。’ 
　　“若復問言：‘何等像類沙門、婆羅門所應恭敬、尊重、禮事、供養？’汝應答言：‘若彼眼見色，離貪、離欲、離愛、離渴、離念，內心寂靜，不行非法行，行等行，不疏澀行；耳、鼻、舌、身、意法亦復如是。如是像類沙門、婆羅門所應恭敬、尊重、禮事、供養。’ 
　　“若復問言：‘何故于此像類沙門、婆羅門恭敬、尊重、禮事、供養？’汝應答言：‘我等眼見色，不離貪、不離欲、不離愛、不離渴、不離念，內心不寂靜，行非法行，行疏澀行；耳、鼻、舌、身、意法亦復如是。斯等像類沙門、婆羅門離貪、離欲、離渴、離念，內心寂靜，行如法行，不行疏澀行；耳、鼻、舌、身、意法亦復如是。我等于彼，求其差別；見差別故，于彼像類沙門、婆羅門所應恭敬、尊重、禮事、供養。’ 
　　“如是說已，若復問言：‘彼沙門、婆羅門有何行？有何形貌？有何相？汝等知是沙門、婆羅門離貪、向調伏貪，離恚、向調伏恚，離癡、向調伏癡？’汝應答言：‘我見彼沙門、婆羅門有如是像類——在空閑處、林中樹下、卑床草蓐，修行遠離，離諸女人，近樂獨人，同禪思者；若于彼處，無眼見色可生樂著，無耳聲、鼻香、舌味、身觸可生樂著。若彼沙門、婆羅門有如是行、如是形貌、如是相，今我等知是沙門、婆羅門離貪、向調伏貪，離恚、向調伏恚，離癡、向調伏癡。’” 
　　時，諸沙門、婆羅門長者白佛言：“奇哉！世尊，不自譽、不毀他，正說其義，各各自于諸入處，分別染污清凈，廣說緣起，如如來、應、等正覺說。譬如士夫，溺者能救，閉者能開，迷者示路，暗處燃燈；世尊亦復如是，不自譽、不毀他，正說其義，乃至如如來、應、等正覺說。” 
　　爾時，頻頭城婆羅門長者聞佛所說，歡喜作禮而去！  
　　如是我聞：一時，佛住王舍城迦蘭陀竹園。 
　　時，有縈發目揵連出家來詣佛所，共相間訊。問訊已，退坐一面。 
　　爾時，世尊告縈發目揵連：“汝從何來？” 
　　縈發目揵連白佛言：“我從彼眾多種種異道沙門、婆羅門、遮羅迦出家，集會未曾講堂聽法，從彼林來。” 
　　佛告縈發目揵連：“汝為何等福力故，從彼眾多種種異道沙門、婆羅門、遮羅迦出家所聽其說法？” 
　　縈發目揵連言：“我試聽其競勝論義福利，聽其相違反論議福利故。” 
　　佛告目揵連：“長夜久遠，種種異道沙門、婆羅門、遮羅迦出家競勝論議，相違反論議福利，迭相破壞。” 
　　縈發目揵連白佛言：“瞿曇，為諸弟子說何等法福利，令彼轉為人說，不謗如來，不增不減，誠說、法說、法次法說，無有余人能來比校、難詰、訶責？” 
　　佛告目揵連：“明、解脫、果報、福利，為人轉說者，不謗如來，不乖其理，法次法說，無有能來比校、難詰、嫌責。” 
　　縈發目揵連白佛言：“瞿曇，諸弟子有法，修習多修習，令明、解脫、福利滿足者不？” 
　　佛告縈發目揵連：“有七覺分，修習多修習，明、解脫、福利滿足。” 
　　縈發目揵連白佛言：“有法修習，能令七覺分滿足不？” 
　　佛告縈發目揵連：“有四念處，修習多修習，能令七覺分滿足。” 
　　縈發目揵連白佛：“復有法修習多修習，令四念處滿足不？” 
　　佛告縈發目揵連：“有三妙行，修習多修習，能令四念處滿足。” 
　　縈發目揵連白佛言：“復有法修習多修習，令三妙行滿足不？” 
　　佛告目揵連：“有六觸入處律儀，修習多修習，令三妙行滿足。” 
　　縈發目揵連白佛言：“云何六觸入處律儀，修習多修習，令三妙行滿足？” 
　　佛告目揵連：“若眼見適意、可愛念、能長養欲樂、令人緣著之色，彼比丘見巳，不喜、不贊嘆、不緣、不著、不住；若眼見不適意、不可愛念、順于苦覺之色，諸比丘見已，不畏、不惡、不嫌、不恚。于彼好色，起眼見已，永不緣著；不好色，起眼見已，永不緣著；內心安住不動，善修解脫，心不懈倦。耳、鼻、舌、身、意識法亦復如是。如是于六觸入修習多修習，滿足三妙行。 
　　“云何修三妙行，滿足四念處？多聞圣弟子于空閑處、林中、樹下，作如是學、如是思惟：‘此身惡行，現世、后世必得惡報；我若行身惡行者，必當自生厭悔，他亦嫌薄，大師亦責，諸梵行者亦復以法而嫌我；惡名流布，遍于諸方；身壞命終，當墮地獄。’于身惡行，見現世、后世如是果報，是故除身惡行，修身妙行；口、意惡行亦復如是。是名修習三妙行已，得四念處清凈滿足。 
　　“云何修四念處，得七覺分滿足？目揵連比丘，如是順身身觀住，彼順身身觀住時，攝念安住不忘。爾時，方便修習念覺分，方便修習念覺分已，得念覺分滿足，于彼心念選擇于法，覺想思量。爾時，方便修習擇法覺分，方便修習擇法覺分已，逮得擇法覺分滿足，選擇彼法，覺想思量。方便修習精進覺分，方便修習精進覺分已，逮得精進覺分滿足，勤精進已，生歡喜心。爾時，修習方便歡喜覺分，修習歡喜覺分已，逮得歡喜覺分滿足，心歡喜已，身心止息。爾時，修習猗息覺分，修習猗息覺分已，逮得猗息覺分滿足，身心息已，得三摩提。爾時，修習定覺分，修習定覺分已，定覺分滿足，謂一其心，貪憂滅息，內心行舍。方便修習舍覺分，方便修習舍覺分已，逮得舍覺分清凈滿足。受、心、法念處，亦如是說。如是修習四念處、七覺分滿足。 
　　“云何修習七覺分，明、解說、滿足？目揵連，若比丘修念覺分，依遠離、依離欲、依滅舍，于進趣修念覺分，逮得明、解脫、清凈滿足。乃至修習舍覺分，亦如是說，是名修習七覺分已，明、解脫、清凈滿足。如是，目揵連，法法相律，從此岸而到彼岸。” 
　　說是法時，縈發目揵連遠塵離垢，得法眼凈。時，縈發目揵連見法、得法、知法、入法，度諸疑惑，不出于他，于諸法、律得無所畏；從座起，整衣服，為佛作禮，合掌白佛言：“我今寧得于王法、律出家，得具足比丘分不？” 
　　佛告目揵連：“汝今已得于正法、律出家，具足得比丘分。”得出家已，專精思惟，下放逸住，乃至成阿羅漢。  
　　如是我聞：一時，佛住迦微伽羅牟真鄰陀林中。 
　　時，有年少名郁多羅，是波羅奢那弟子，來詣佛所，恭敬問訊已，退坐一面。 
　　爾時，世尊告郁多羅：“汝師波羅奢那為汝等說修諸根不？” 
　　郁多羅言：“說已，瞿曇。” 
　　佛告郁多羅：“汝師波羅奢那云何說修諸根？” 
　　郁多羅白佛言：“我師波羅奢那說：‘眼不見色，耳不聽聲，是名修根。’” 
　　佛告郁多羅：“若如汝波羅奢那說，盲者是修根不？所以者何？如唯盲者眼不見色。” 
　　爾時，尊者阿難在世尊后，執扇扇佛。尊者阿難語郁多羅言：“如波羅奢那所說，聾者是修根不？所以者何？如唯聾者耳不聞聲。” 
　　爾時，世尊告尊者阿難：“異于賢圣法、律無上修諸根。” 
　　阿難白佛言：“惟愿世尊為諸比丘說賢圣法、律無上修根，諸比丘聞已，當受奉行。” 
　　佛告阿難：“諦聽！善思！當為汝說。緣眼、色，生眼識，見可意色，欲修如來厭離正念正智。眼、色緣生眼識，不可意故，修如來不厭離正念正智。眼、色緣生眼識，可意不可意，欲修如來厭離、不厭離正念正智。眼、色緣生眼識，不可意可意，欲修如來不厭離、厭離正念正智。眼、色緣生眼識，可意不可意，可不可意，欲修如來厭、不厭、俱離舍心住正念正智。如是，阿難，若有于此五句，心善調伏、善關閉、善守護、善攝持、善修習，是則于眼、色無上修根；耳、鼻、舌、身、意法亦如是說。阿難，是名賢圣法、律無上修根。” 
　　尊者阿難白佛言：“世尊，云何賢圣法、律為賢圣修根？” 
　　佛告阿難：“眼、色緣生眼識，生可意，生不可意，生可意不可意。彼圣弟子如是如實知：我眼、色緣生眼識，生可意，生不可意，生可意不可意，此則寂滅，此則勝妙，所謂俱舍；得彼舍已，離厭、不厭。譬如力士彈指頃滅。如是眼、色緣生眼識，生可意，生不可意，生可意不可意，俄爾盡滅，得離厭、不厭舍。 
　　“如是耳、聲緣生耳識，生可意，生不可意，生可意不可意。圣弟子如是如實知：我耳識聞聲，生可意，生不可意，生可意不可意，此則寂滅、勝妙，所謂為舍；得舍已，離厭、不厭。譬如大力士夫彈指，發聲即滅。如是耳、聲緣生耳識，生可意，生不可意，生可意不可意，生已盡滅，是則為舍；得彼舍已，離厭、不厭。 
　　“鼻、香緣生鼻識，生可意，生不可意，生可意不可意。圣弟子如是如實知：鼻、香緣生鼻識，生可意，生不可意，生可意不可意，此則寂滅，此則勝妙，所謂為舍；得彼舍已，離厭、不厭。譬如蓮荷，水所不染。如是鼻、香緣生鼻識，生可意，生不可意，生可意不可意，生已盡滅，所謂為舍；得彼舍已，離厭、不厭。 
　　“舌、味緣生舌識，生可意，生不可意，生可意不可意。彼圣弟子如是如實知：舌、味緣生舌識，生可意，生不可意，生可意不可意，生已盡滅，寂滅、勝妙，所謂為舍；得彼舍已，離厭、不厭，譬如力士舌端唾沫，盡唾令滅。如是舌、味緣生舌識，生可意，生不可意，生可意不可意，生已盡滅，所謂為舍；得彼舍已，離厭、不厭。身、觸緣生身識，生可意，生不可意，生可意不可意，生已盡滅。 
　　“圣弟子如是如實知：身、觸緣生身識，生可意，生不可意，生可意不可意，生已盡滅，寂滅、勝妙，所謂為舍；得彼舍已，離厭、不厭，譬如鐵丸燒令極熱，小滴水灑，尋即消滅。如是身、觸緣生身識，生可意，生不可意，生可意不可意，生已盡滅，所謂為舍；得彼舍已，離厭、不厭。意、法緣生意識，生可意，生不可意，生可意不可意，生已速滅。 
　　“圣弟子如是如實知：意、法緣生意識，生可意，生不可意，生可意不可意，生已盡滅，是則寂滅，是則勝妙，所謂為舍；得彼舍已，離厭、不厭。譬如力士斷多羅樹頭。如是意、法緣生意識，生可意，生不可意，生可意不可意，生已盡滅，所謂為舍；得彼舍已，離厭、不厭。阿難，是為賢圣法、律，為圣弟子修諸根。” 
　　“云何為圣法、律覺見跡？” 
　　佛告阿難：“眼、色緣生眼識，生可意，生不可意，生可意不可意，彼圣弟子慚恥厭惡；耳、鼻、舌、身、意法緣生意識，生可意，生不可意，生可意不可意，彼圣弟子慚恥厭惡。阿難，是名賢圣法、律覺見跡。阿難，是名賢圣法、律無上修諸根。已說賢圣修諸根，已說覺見跡。阿難，我為諸聲聞所作，所作已作，汝等當作所作，廣說如篋毒蛇經。” 
　　佛說此經已，尊者阿難聞佛所說，歡喜奉行。  
雜阿含經卷第十二  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“若于結所系法隨生味著、顧念、心縛，則愛生；愛緣取，取緣有，有緣生，生緣老、病、死、憂、悲、惱苦，如是如是純大苦聚集。如人種樹，初小軟弱，愛護令安，壅以糞土，隨時溉灌，冷暖調適，以是因緣，然后彼樹得增長大。如是，比丘，結所系法味著將養，則生恩愛；愛緣取，取緣有，有緣生，生緣老、病、死、憂、悲、惱苦，如是如是純大苦聚集。 
　　“若于結所系法隨順無常觀，住生滅觀、無欲觀、滅觀、舍觀，不生顧念，心不縛著，則愛滅；愛滅則取滅，取滅則有滅，有滅則生滅，生滅則老、病、死、憂、悲、惱苦滅，如是如是純大苦聚滅。猶如種樹，初小軟弱，不愛護，不令安隱，不壅糞土，不隨時溉灌，冷暖不適，不得增長。若復斷根、截枝，段段斬截，分分解析，風飄日炙，以火焚燒，燒以成糞，或揚以疾風，或投之流水。比丘，于意云何？非為彼樹斷截其根，乃至焚燒，令其磨滅，于未來世成不生法耶？” 
　　答言：“如是，世尊。” 
　　“如是，比丘，于結所系法隨順無常觀，住生滅觀、無欲觀、滅觀、舍觀，不生顧念，心不縛著，則愛滅；愛滅則取滅，取滅則有滅，有滅則生滅，生滅則老、病、死、憂、悲、惱苦滅，如是如是純大苦聚滅。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“若于所取法隨生味著、顧念、縛心，其心驅馳，追逐名色；名色緣六入處，六入處緣觸，觸緣受，受緣愛，愛緣取，取緣有，有緣生，生緣老、病、死、憂、悲、惱苦，如是如是純大苦聚集。譬大樹根干、枝條、柯葉、華果，下根深固，壅以糞土，溉灌以水，彼樹堅固，永世不朽。如是，比丘，于所取法隨生味著、顧念、心縛，其心驅馳，追逐名色；名色緣六入處，六入處緣觸，觸緣受，受緣愛，愛緣取，取緣有，有緣生，生緣老、病、死、憂、悲、惱苦，如是如是純大苦聚集。 
　　“若于所取法隨順無常觀，住生滅觀、無欲觀、滅觀、厭觀，心不顧念，無所縛著，識則不驅馳、追逐名色，則名色滅；名色滅則六入處滅，六入處滅則觸滅，觸滅則受滅，受滅則愛滅，愛滅則取滅，取滅則有滅，有滅則生滅，生滅則老、病、死、憂、悲、惱苦滅，如是如是則純大苦聚滅。猶如種樹，不隨時愛護令其安隱，不壅糞土，不隨時溉灌，冷暖不適，不得增長。若復斷根、截枝，段段斬截，分分解析，風飄日炙，以火焚燒，燒以成糞，或揚以疾風，或投之流水。比丘，于意云何？非為彼樹斷截其根，乃至焚燒，令其磨滅，于未來世成不生法耶？” 
　　答言：“如是，世尊。” 
　　“如是，比丘，于所取法隨順無常觀，住生滅觀、無欲觀、滅觀、舍觀，不生顧念，心不縛著，識不驅馳、追逐名色，則名色滅；名色滅則六入處滅，六入處滅則觸滅，觸滅則受滅，受滅則愛滅，愛滅則取滅，取滅則有滅，有滅則生滅，生滅則老、病、死、憂、悲、惱苦滅，如是純大苦聚滅。” 
　　佛說此經已，諸比丘聞佛所說，歡善奉行！  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“我憶宿命未成正覺時，獨一靜處，專精禪思，生如是念：‘世間難入，所謂若生、若老、若病、若死、若遷、若受生，然諸眾生，生、老、病、死上及所依不如實知。’我作是念：‘何法有故生有？何法緣故生有？’即正思惟，起無間等知：‘有有故生有，有緣故生有。’復思惟：‘何法有故有有？何法緣故有有？’即正思惟，如實無間等起知：‘取有故有有，取緣故有有。’又作是念：‘取復何緣、何法有故取有？何法緣故取有？’即正思惟，如實無間等起知：‘取法味著、顧念、心縛，愛欲增長；彼愛有故取有，愛故緣取，取緣有，有緣生，生緣老、病、死、憂、悲、惱苦，如是如是純大苦聚集。’ 
　　“諸比丘，于意云何？譬如緣膏油及炷，燈明得燒，數增油、炷，彼燈明得久住不？” 
　　答言：“如是，世尊。” 
　　“如是，諸比丘，于色取味著、顧念、愛縛，增長愛緣故取，取緣有，有緣生，生緣老、病、死、憂、悲、惱苦，如是如是純大苦聚集。我時復作是念：‘何法無故無此老、病、死？何法滅故老、病、死滅？’即正思惟，起如實無間等：‘無生則無老、病、死，生滅故，則老、病、死滅。’復作是念：‘何法無故無生？何法滅故生滅？’即正思惟，起如實無間等：‘有無故生無，有滅故生滅。’又復思惟：‘何法無故有無？何法滅故有滅？’即正思惟，生如實無間等觀：‘取無故有無，取滅故有滅。’又作是念：‘何法無故取無？何法滅故取滅？’即正思惟，生如實無間等觀：‘所取法無常、生滅、離欲、滅盡、舍離，心不顧念，心不縛著，愛則滅；彼愛滅故取滅，取滅故有滅，有滅故生滅，生滅故老、病、死、憂、悲、惱苦滅，如是如是純大苦聚滅。’ 
　　“諸比丘，于意云何？譬如油、炷燃燈，若不增油治炷，非彼燈明未來不生、盡、磨滅耶？” 
　　比丘白佛：“如是，世尊。” 
　　“如是，諸比丘，于所取法觀察無常、生滅、離欲、滅盡、舍離，心不顧念，心不縛著，愛則滅；愛滅則取滅，乃至純大苦聚滅。” 
　　佛說此經巳，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“我憶宿命未成正覺時，獨一靜處，專精禪思，如上廣說。差別者：譬如載樵十束、二十束、三十束、四十束、五十束、百束、千束、百千束，積聚燒燃，作大火聚。若復有人，增其干草樵薪。諸比丘，于意云何？此火相續長夜熾然不？” 
　　比丘白佛言：“如是，世尊。” 
　　“如是，諸比丘，于所取法味著、顧念、心縛著，增，其愛緣取，取緣有，乃至純大苦聚集。諸比丘，若彼火聚熾然，不增樵草。諸比丘，于意云何？彼火當滅不？” 
　　答言：“如是，世尊。” 
　　“如是，諸比丘，于所取法觀察無常、生滅、離欲、滅盡、舍離，心不顧念、縛著，愛則滅；愛滅則取滅。如是廣說乃至純大苦聚滅。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“我憶宿命未成正覺時，獨一靜處，專精禪思，作是念：‘何法有故老死有？何法緣故老死有？’即正思惟，生如實無間等：‘生有故老死有，生緣故老死有，如是有、取、愛、受、觸、六入處、名色。’‘何法有故名色有？何法緣故名色有？’即正思惟，如實無間等生：‘識有故名色有，識緣故有名色有。’我作是思惟時，齊識而還不能過彼，謂緣識名色，緣名色六入處，緣六入處觸，緣觸受，緣受愛，緣愛取，緣取有，緣有生，緣生、老、病、死、憂、悲、惱苦，如是如是純大苦聚集。 
　　“我時作是念：‘何法無故則老死無？何法滅故老死滅？’即正思惟，生如實無間等：‘生無故老死無，生滅故老死滅。’如是生、有、取、愛、受、觸、六入處、名色、識、行廣說。我復作是思惟：‘何法無故行無？何法滅故行滅？’即正思惟如實無間等：‘無明無故行無，無明滅故行滅，行滅故識滅，識滅故名色滅，名色滅故六入處滅，六入處滅故觸滅，觸滅故受滅，受滅故愛滅，愛滅故取滅，取滅故有滅，有滅故生滅，生滅故老、病、死、憂、悲、惱苦滅，如是如是純大苦聚滅。’ 
　　“我時作是念：‘我得古仙人道、古仙人徑、古仙人道跡，古仙人從此跡去，我今隨去。’譬如有人游于曠野，披荒覓路，忽遇故道古人行處，彼則隨行，漸漸前進，見故城邑、古王宮殿、園觀浴池、林木清凈。彼作是念：‘我今當往白王令知。’即往白王：‘大王當知：我游曠野，披荒求路，忽見故道古人行處，我即隨行；我隨行已，見故城邑、故王宮殿、園觀浴池、林流清凈，大王可往居止其中。’王即往彼，止住其中，豐樂安隱，人民熾盛。今我如是，得古仙人道、古仙人徑、古仙人跡，古仙人去處，我得隨去，謂八圣道——正見、正志、正語、正業、正命、正方便、正念、正定。我從彼道，見老病死、老病死集、老病死滅、老病死滅道跡，見生、有、取、愛、受、觸、六入處、名色、識、行、行集、行滅、行滅道跡。我于此法自知自覺，成等正覺，為比丘、比丘尼、優婆塞、優婆夷，及余外道沙門、婆羅門、在家、出家，彼諸四眾聞法正向、信樂，知法善，梵行增廣，多所饒益，開示顯發。” 
　　佛說此經已，諸比丘聞佛所說，歡喜奉行。  
　　如是我聞：一時，佛住王舍城迦蘭陀竹園。 
　　爾時，尊者舍利弗、尊者摩訶拘絺羅在耆阇崛山。 
　　爾時，尊者舍利弗晡時從禪覺，詣尊者摩訶拘絺羅，共相問訊慶慰已，于一面坐，語尊者摩訶拘絺羅：“欲有所問，寧有閑暇見答與不？” 
　　尊者摩訶拘絺羅語尊者舍利弗言：“仁者且問，知者當答。” 
　　尊者舍利弗問尊者摩訶拘絺羅：“云何，尊者摩訶拘絺羅，有老不？” 
　　答言：“有。” 
　　尊者舍利弗復問：“有死不？” 
　　答言：“有。” 
　　復問：“云何，老死自作耶？為他作耶？為自他作耶？為非自非他無因作耶？” 
　　答言：“尊者舍利弗，老死非自作、非他作、非自他作、亦非非自他作無因作，然彼生緣故有老死。” 
　　“如是生、有、取、愛、受、觸、六入處、名色，為自作、為他作、為自他作、為非自他無因作？” 
　　答言：“尊者舍利弗，名色非自作、非他作、非自他作、非非自他作無因作，然彼名色緣識生。” 
　　復問：“彼識為自作、為他作、為自他作、為非自非他無因作？” 
　　答言：“尊者舍利弗，彼識非自作、非他作、非自他作、非非自他作無因作，然彼識緣名色生。” 
　　尊者舍利弗復問：“尊者摩訶拘絺羅，先言名色非自作、非他作、非自他作、非非自他作無因作，然彼名色緣識生，而今復言名色緣識，此義云何？” 
　　尊者摩訶拘絺羅答言：“今當說譬，如智者因譬得解。譬如三蘆立于空地，展轉相依，而得豎立。若去其一，二亦不立；若去其二，一亦不立；展轉相依，而得豎立。識緣名色亦復如是，展轉相依，而得生長。” 
　　尊者舍利弗言：“善哉！善哉！尊者摩訶拘絺羅，世尊聲聞中，智慧明達，善調無畏，見甘露法，以甘露法具足身作證者，謂尊者摩訶拘絺羅，乃有如是甚深義辯，種種難問，皆悉能答，如無價寶珠，世所頂戴；我今頂戴尊者摩訶拘絺羅亦復如是。我今于汝所，快得善利，諸余梵行數詣其所，亦得善利，以彼尊者善說法故。我今以此尊者摩訶拘絺羅所說法故，當以三十種贊嘆稱揚隨喜！ 
　　“尊者摩訶拘絺羅說老死厭患、離欲、滅盡，是名法師；說生、有、取、愛、受、觸、六入處、名色、識，厭患、離欲、滅盡，是名法師。若比丘于老死厭患、離欲、滅盡向，是名法師；乃至識厭患、離欲、滅盡向，是名法師。若比丘于老死厭患、離欲、滅盡，不起諸漏，心善解脫，是名法師；乃至識厭患、離欲、滅盡，不起諸漏，心善解脫，是名法師。” 
　　尊者摩訶拘絺羅語尊者舍利弗言：“善哉！善哉！于世尊聲聞中，智慧明達，善調無畏，見甘露法，以甘露法具足身作證者，謂尊者舍利弗，能作如是種種甚深正智之問。猶如世間無價寶珠，人皆頂戴；汝今如是，普為一切諸梵行者之所頂戴、恭敬、奉事。我于今日快得善利，得與尊者共論妙義。” 
　　時，二正士更相隨喜，各還所住。  
　　如是我聞：一時，佛住王舍城迦蘭陀竹園。 
　　爾時，世尊告諸比丘：“愚癡無聞凡夫于四大身厭患、離欲、背舍而非識。所以者何？見四大身有增、有減、有取、有舍，而于心、意、識，愚癡無聞凡夫不能生厭、離欲、解脫。所以者何？彼長夜于此保惜系我，若得、若取，言是我、我所、相在。是故，愚癡無聞凡夫不能于彼生厭、離欲、背舍。愚癡無聞凡夫寧于四大身系我、我所，不可于識系我、我所。所以者何？四大色身或見十年住，二十、三十乃至百年，若善消息，或復小過；彼心、意、識日夜時刻，須臾轉變，異生異滅。猶如獼猴游林樹間，須臾處處，攀捉枝條，放一取一；彼心、意、識亦復如是，異生異滅。 
　　“多聞圣弟子于諸緣起善思惟觀察，所謂樂觸緣生樂受，樂受覺時，如實知樂受覺；彼樂觸滅，樂觸因緣生受亦滅止、清涼、息沒。如樂受，苦觸、喜觸、憂觸、舍觸因緣生舍受，舍受覺時，如實知舍受覺；彼舍觸滅，彼舍觸因緣生舍受亦滅止、清涼、息沒。彼如是思惟：‘此受觸生、觸樂、觸縛，彼彼觸樂故，彼彼受樂；彼彼觸樂滅，彼彼受樂亦滅止、清涼、息沒。’如是，多聞圣弟子于色生厭，于受、想、行、識生厭，厭故不樂，不樂故解脫，解脫知見：我生已盡，梵行已立，所作已作，自知不受后有。” 
　　佛說此經已，諸比丘聞佛所說，歡喜奉行。  
　　如是我聞：一時，佛住王舍城迦蘭陀竹園。 
　　爾時，世尊告諸比丘：“愚癡無聞凡夫于四大色身生厭、離欲、背舍，但非識。所以者何？四大色身現有增減、有取、有舍；若心、若意、若識，彼愚癡無聞凡夫不能于識生厭、離欲、背舍，長夜保惜系我，若得、若取，言是我、我所、相在。是故愚癡無聞凡夫不能于彼生厭、離欲、背舍。愚癡無聞凡夫寧于四大色身系我、我所，不可于識系我、我所。所以者何？四大色身或見十年住，二十、三十乃至百年，若善消息，或復少過；彼心、意、識日夜時刻，須臾不停，種種轉變，異生異滅。譬如獼猴游林樹間，須臾處處，攀捉枝絳，放一取一；彼心、意、識亦復如是，種種變易，異生異滅。 
　　“多聞圣弟子于諸緣起思惟觀察，所謂樂觸緣生樂受，樂受覺時，如實知樂受覺；彼樂觸滅，樂因緣生樂受亦滅止、清涼、息沒。如樂受，苦觸、喜觸、憂觸、舍觸因緣生舍受，舍受覺時，如實知舍受覺；彼舍觸滅，舍觸因緣生舍受亦滅止、清涼、息沒。譬如兩木相磨，和合生火；若兩木離散，火亦隨滅。如是諸受緣觸集，觸生觸集，若彼彼觸集故，彼彼受亦集；彼彼觸集滅故，彼彼受集亦滅止、清涼、息沒。多聞圣弟子如是觀者，于色解脫，于受、想、行、識解脫，于生、老、病、死、憂、悲、惱苦解脫，我說彼于苦得解脫。” 
　　佛說此經已，諸比丘聞佛所說，歡喜奉行。  
　　如是我聞：一時，佛住王舍城迦蘭陀竹園。 
　　爾時，世尊告諸比丘：“我說內觸法，汝等為取不？” 
　　時，有異比丘從座起，整衣服，稽首禮足，合掌白佛言：“世尊，所說內觸法，我已取也。”時，彼比丘于佛前如是如是自記說，如是如是世尊不悅。 
　　爾時，尊者阿難在佛后執扇扇佛，佛告阿難：“如圣法、律內觸法，異于此比丘所說。” 
　　阿難白佛：“今正是時，惟愿世尊為諸比丘說賢圣法、律內觸法，諸比丘聞已，當受奉行。” 
　　佛告阿難：“善哉！諦聽！當為汝說。此諸比丘取內觸法，應如是思惟：‘若眾生所有種種眾苦生，此苦何因、何集、何生、何觸？作如是取時，當知此苦億波提因、億波提集、億波提生、億波提轉。’復次，比丘，內觸法，又，億波提何因、何集、何生、何觸？彼取時當復知億波提愛因、愛集、愛生、愛觸。復次，比丘，取內觸法當復知愛何因、何集、何生、何觸，如是取時，當知世間所念諦正之色，于彼愛生而生、系而系、住而住。 
　　“若諸沙門、婆羅門于世間所念諦正之色，作常想、恒想、安隱想、無病想、我想、我所想而見，則于此色愛增長；愛憎長已，億波提增長；億波提增長已，苦增長；苦增長已，則不解脫生、老、病、死、憂、悲、惱苦，我說彼不解脫苦。譬如路側清涼池水，香味具足，有人以毒著中，陽春之月，諸行路者風熱渴逼，競來欲飲。有人語言：‘士夫，此是清涼池，色香味具足。然中有毒，汝等勿飲。若當飲者，或令汝死，或近死苦。’而彼渴者不信而飲，雖得美味，須臾或死，或近死苦。如是，沙門、婆羅門見世間可念端正之色，作常見、恒見、安隱見、無病見、我、我所見，乃至不得解脫生、老、病、死、憂、悲、惱苦。 
　　“若諸沙門、婆羅門于世間可念端正之色，觀察如病、如癰、如刺、如殺、無常、苦、空、非我，彼愛則離，愛離故億波提離，億波提離故則苦離，苦離故則生、老、病、死、憂、悲、惱苦離。譬如路側清涼池水，香味具足，有人以毒著中，陽春之月，諸行路者風熱渴逼，競來欲飲。有人語言：‘此水有毒！汝等勿飲！若當飲者，或令汝死，或近死苦。’彼則念言：‘此水有毒，若當飲者，或令我死，或近死苦。我且忍渴，食干麨飯，不取水飲。’如是，沙門、婆羅門于世間可念之色觀察如病、如癰、如刺、如殺、無常、苦、空、非我，乃至解脫生、老、病、死、憂、悲、惱苦。是故，阿難，于此法如是見、如是聞、如是覺、如是知，于過去、未來亦如此道，如是觀察。” 
　　佛說此經已，諸比丘聞佛所說，歡喜奉行。  
　　如是我聞：一時，佛住王舍城迦蘭陀竹園。 
　　爾時，世尊告諸比丘：“云何思量觀察正盡苦，究竟苦邊？時，思量眾生所有眾苦，種種差別，此諸苦何因、何集、何生、何觸？思量取因、取集、取生、取觸。若彼取滅無余，眾苦則滅，彼所乘苦滅道跡如實知，修行彼向次法，是名比丘向正盡苦，究竟苦邊，所謂取滅。 
　　“復次，比丘思量觀察正盡苦，究竟苦邊。時，思量彼取何因、何集、何生、何觸？思量彼取愛因、愛集、愛生、愛觸。彼愛永滅無余，取亦隨滅，彼所乘取滅道跡如實知，修習彼向次法，是名比丘向正盡苦，究竟苦邊，所謂愛滅。 
　　“復次，比丘思量觀察正盡苦，究竟苦邊。則思量彼愛何因、何集、何生、何觸？知彼愛受因、受集、受生、受觸。彼受永滅無余，則愛滅，彼所乘愛滅道跡如實知，修習彼向次法，是名比丘向正盡苦，究竟苦邊，所謂受滅。 
　　“復次，比丘思量觀察正盡苦，究竟苦邊。時，思量彼受何因、何集、何生、何觸？知彼受觸因、觸集、觸生、觸緣。彼觸永滅無余，則受滅，彼所乘觸滅道跡如實知，修習彼向次法，是名比丘向正盡苦，究竟苦邊。 
　　“復次，比丘思量觀察正盡苦，究竟苦邊。時，思量彼觸何因、何集、何生、何觸？當知彼觸六入處因、六入處集、六入處生、六入處觸。彼六入處滅無余，則觸滅，彼所乘六入處滅道跡如實知，修習彼向次法，是名比丘向正盡苦，究竟苦邊。 
　　“復次，比丘思量觀察正盡苦，究竟苦邊。時，思量彼六入處何因、何集、何生、何觸？知彼六入處名色因、名色集、名色生、名色觸。名色永滅無余，則六入處滅，彼所乘名色滅道跡如實知，修習彼向次法，是名比丘向正盡苦，究竟苦邊，所謂名色滅。 
　　“復次，比丘思量正盡苦，究竟苦邊。時，思量名色何因、何集、何生、何觸？知彼名色識因、識集、識生、識觸。彼識欲滅無余，則名色滅，彼所乘識滅道跡如實知，修習彼向次法，是名比丘向正盡苦，究竟苦邊，所謂識滅。 
　　“復次，比丘思量觀察正盡苦，究竟苦邊。時，思量彼識何因、何集、何生、何觸？知彼識行因、行集、行生、行觸，作諸福行，善識生；作諸不福不善行，不善識生；作無所有行，無所有識生，是為彼識行因、行集、行生、行觸。彼行欲滅無余，則識滅，彼所乘行滅道跡如實知，修習彼向次法，是名比丘向正盡苦，究竟苦邊，所謂行滅。 
　　“復次，比丘思量觀察正盡苦，究竟苦邊。時，思量彼行何因、何集、何生、何觸？知彼行無明因、無明集、無明生、無明觸。彼福行無明緣，非福行亦無明緣，非福不福行亦無明緣。是故當知：彼行無明因、無明集、無明生、無明觸。彼無明永滅無余，則行滅，彼所乘無明滅道跡如實知，修習彼向次法，是名比丘向正盡苦，究竟苦邊，所謂無明滅。” 
　　佛告比丘：“于意云何？若不樂無明而生明，復緣彼無明作福行、非福行、無所有行不？” 
　　比丘白佛：“不也，世尊。所以者何？多聞圣弟子不樂無明而生明，無明滅則行滅，行滅則識滅，如是乃至生、老、病、死、憂、悲、惱苦滅，如是如是純大苦聚滅。” 
　　佛言：“善哉！善哉！比丘，我亦如是說，汝亦知此。于彼彼法起彼彼法，生彼彼法，滅彼彼法，滅止、清涼、息沒。若多聞圣弟子無明離欲而生明，身分齊受所覺，身分齊受所覺時如實知；若壽分齊受所覺，壽分齊受所覺時如實知；身壞時壽命欲盡，于此諸受一切所覺滅盡無余。譬如力士取新熟瓦器，乘熱置地，須臾散壞，熱勢悉滅；如是，比丘無明離欲而生明，身分齊受所覺如實知，壽分齊受所覺如實知，身壞命終，一切受所覺悉滅無余。” 
　　佛說此經已，諸比丘聞佛所說，歡喜奉行。  
　　如是我聞：一時，佛住王舍城迦蘭陀竹園。 
　　爾時，世尊告異比丘：“我已度疑，離于猶豫，拔邪見刺，不復退轉。心無所著故，何處有我為彼比丘說法？為彼比丘說賢圣出世空相應緣起隨順法？所謂有是故是事有，是事有故是事起，所謂緣無明行，緣行識，緣識名色，緣名色六入處，緣六入處觸，緣觸受，緣受愛，緣愛取，緣取有，緣有生，緣生、老、死、憂、悲、惱苦，如是如是純大苦聚集，乃至如是純大苦聚滅。 
　　“如是說法，而彼比丘猶有疑惑猶豫。先不得得想、不獲獲想、不證證想；今聞法已，心生憂苦、悔恨、蒙沒、障礙。所以者何？此甚深處，所謂緣起，倍復甚深難見，所謂一切取離、愛盡、無欲、寂滅、涅槃；如此二法，謂有為、無為。有為者若生、若住、若異、若滅，無為者不生、不住、不異、不滅，是名比丘諸行苦寂滅涅槃。因集故苦集，因滅故苦滅；斷諸徑路，滅于相續，相續滅滅，是名苦邊。比丘，彼何所滅？謂有余苦。彼若滅止、清涼、息沒，所謂一切取滅、愛盡、無欲、寂滅、涅槃。” 
　　佛說此經巳，諸比丘聞佛所說，歡喜奉行。  
　　如是我聞：一時，佛住王舍城迦蘭陀竹園。 
　　爾時，世尊告諸比丘：“愚癡無聞凡夫無明覆，愛緣系得此識身，內有此識身，外有名色，此二因緣生觸。此六觸入所觸，愚癡無聞凡夫苦、樂受覺，因起種種。云何為六？眼觸入處，耳、鼻、舌、身、意觸入處。若黠慧者無明覆，愛緣系得此識身，如是內有識身，外有名色，此二緣生六觸入處。六觸所觸故，智者生苦、樂受覺，因起種種。何等為六？眼觸入處，耳、鼻、舌、身、意觸入處。愚夫、黠慧，彼于我所修諸梵行者，有何差別？” 
　　比丘白佛言：“世尊是法根、法眼、法依。善哉！世尊，惟愿演說，諸比丘聞已，當受奉行。” 
　　爾時，世尊告諸比丘：“諦聽！善思！當為汝說。諸比丘，彼愚癡無聞凡夫無明所覆，愛緣所系，得此識身，彼無明不斷，愛緣不盡，身壞命終，還復受身；還受身故，不得解脫生、老、病、死、憂、悲、惱苦。所以者何？此愚癡凡夫本不修梵行，向正盡苦，究竟苦邊故，是故身壞命終，還復受身；還受身故，不得解脫生、老、病、死、憂、悲、惱苦。 
　　“若黠慧者無明所覆，愛緣所系，得此識身，彼無明斷，愛緣盡；無明斷，愛緣盡故，身壞命終，更不復受；不更受故，得解脫生、老、病、死、憂、悲、惱苦。所以者何？彼先修梵行，正向盡苦，究竟苦邊故，是故彼身壞命終，更不復受；更不受故，得解脫生、老、病、死、憂、悲、惱苦。是名凡夫及黠慧者，彼于我所修諸梵行，種種差別。” 
　　佛說此經已，諸比丘聞佛所說，歡喜奉行。  
　　如是我聞：一時，佛住王舍城迦蘭陀竹園。 
　　爾時，世尊告諸比丘：“此身非汝所有，亦非余人所有。謂六觸入處，本修行愿，受得此身。云何為六？眼觸入處，耳、鼻、舌、身、意觸入處。彼多聞圣弟子于諸緣起善正思惟觀察：‘有此六識身、六觸身、六受身、六想身、六思身。所謂此有故，有當來生、老、病、死、憂、悲、惱苦，如是如是純大苦聚集，是名有因有緣世間集。謂此無故，六識身無，六觸身、六受身、六想身、六思身無。謂此無故，無有當來生、老、病、死、憂、悲、惱苦，如是如是純大苦聚滅。’若多聞圣弟子于世間集、世間滅如實正知，善見、善覺、善入，是名圣弟子招此善法、得此善法、知此善法、入此善法，覺知、覺見世間生滅，成就賢圣出離、實寂、正盡苦，究竟苦邊。所以者何？謂多聞圣弟子世間集滅如實知，善見、善覺、善入故。” 
　　佛說此經已，諸比丘聞佛所說，歡喜奉行。  
　　如是我聞：一時，佛住王舍城迦蘭陀竹園。 
　　爾時，世尊告諸比丘：“我今當說因緣法及緣生法。 
　　“云何為因緣法？謂此有故彼有，謂緣無明行，緣行識，乃至如是如是純大苦聚集。 
　　“云何緣生法？謂無明、行……。若佛出世，若未出世，此法常住，法住法界，彼如來自所覺知，成等正覺，為人演說，開示顯發，謂緣無明有行乃至緣生有老死。若佛出世，若未出世，此法常住，法住法界，彼如來自覺知，成等正覺，為人演說，開示顯發，謂緣生故，有老、病、死、憂、悲、惱苦。此等諸法，法住、法空、法如、法爾，法不離如，法不異如，審諦真實，不顛倒，如是隨順緣起，是名緣生法。謂無明、行、識、名色、六入處、觸、受、愛、取、有、生、老、病、死、憂、悲、惱苦，是名緣生法。 
　　“多聞圣弟子于此因緣法、緣生法正知善見，不求前際，言：‘我過去世若有、若無？我過去世何等類？我過去世何如？’不求后際：‘我于當來世為有、為無？云何類？何如？’內不猶豫：‘此是何等？云何有此為前？誰終當云何之？此眾生從何來？于此沒當何之？’若沙門、婆羅門起凡俗見所系，謂說我見所系、說眾生見所系、說壽命見所系、忌諱吉慶見所系，爾時悉斷、悉知，斷其根本，如截多羅樹頭，于未來世，成不生法。是名多聞圣弟子于因緣法、緣生法如實正知，善見、善覺、善修、善入。” 
　　佛說此經已，諸比丘聞佛所說，歡喜奉行。  
　　如是我聞：一時，佛住拘留搜調牛聚落。 
　　爾時，世尊告諸比丘：“我當為汝等說法，初、中、后善，善義善味，純一清凈，梵行清白，所謂大空法經。諦聽！善思！當為汝說。云何為大空法經？所謂此有故彼有，此起故彼起，謂緣無明行，緣行識，乃至純大苦聚集。 
　　“緣生老死者，若有問言：‘彼誰老死？老死屬誰？’彼則答言：‘我即老死，今老死屬我，老死是我。’所言：‘命即是身。’或言：‘命異身異。’此則一義，而說有種種。若見言：‘命即是身。’彼梵行者所無有。若復見言：‘命異身異。’梵行者所無有。于此二邊，心所不隨，正向中道。賢圣出世，如實不顛倒正見，謂緣生老死，如是生、有、取、愛、受、觸、六入處、名色、識、行，緣無明故有行。若復問言：‘誰是行？行屬誰？’彼則答言：‘行則是我，行是我所。’彼如是：‘命即是身。’或言：‘命異身異。’彼見命即是身者，梵行者無有；或言‘命異身異’者，梵行者亦無有。離此二邊，正向中道。賢圣出世，如實不顛倒正見所知，所謂緣無明行。 
　　“諸比丘，若無明離欲而生明，彼誰老死、老死屬誰者，老死則斷，則知斷其根本，如截多羅樹頭，于未來世成不生法。若比丘無明離欲而生明，彼誰生、生屬誰，乃至誰是行、行屬誰者，行則斷，則知斷其根本，如截多羅樹頭，于未來世成不生法。若比丘無明離欲而生明，彼無明滅則行滅，乃至純大苦聚滅，是名大空法經。” 
　　佛說此經已，諸比丘聞佛所說，歡喜奉行。  
　　如是我聞：一時，佛住拘留搜調牛聚落。 
　　爾時，世尊告諸比丘：“我今當說緣起法法說、義說。諦聽！善思！當為汝說。 
　　“云何緣起法法說？謂此有故彼有，此起故彼起，謂緣無明行，乃至純大苦聚集，是名緣起法法說。 
　　“云何義說？謂緣無明行者。彼云何無明？若不知前際、不知后際、不知前后際，不知于內、不知于外、不知內外，不知業、不知報、不知業報，不知佛、不知法、不知僧，不知苦、不知集、不知滅、不知道，不知因、不知因所起法，不知善不善、有罪無罪、習不習，若劣、若勝、染污、清凈，分別緣起，皆悉不知；于六觸入處，不如實覺知；于彼彼不知、不見、無無間等、癡暗、無明、大冥，是名無明。 
　　“緣無明行者，云何為行？行有三種——身行、口行、意行。緣行識者，云何為識？謂六識身——眼識身、耳識身、鼻識身、舌識身、身識身、意識身。緣識名色者，云何名？謂四無色陰——受陰、想所、行陰、識陰。云何色？謂四大、四大所造色，是名為色，此色及前所說名是為名色。緣名色六入處者，云何為六入處？謂六內入處——眼入處、耳入處、鼻入處、舌入處、身入處、意入處。緣六入處觸者，云何為觸？謂六觸身——眼觸身、耳觸身、鼻觸身、舌觸身、身觸身、意觸身。緣觸受者，云何為受？謂三受——苦受、樂受、不苦不樂受。緣受愛者，彼云何為愛？謂三愛——欲愛、色愛、無色愛。緣愛取者，云何為取？四取——欲取、見取、戒取、我取。緣取有者，云何為有？三有——欲有、色有、無色有。緣有生者，云何為生？若彼彼眾生，彼彼身種類生，超越和合出生，得陰、得界、得入處、得命根，是名為生。緣生老死者，云何為老？若發白露頂，皮緩根熟，支弱背僂，垂頭呻吟，短氣前輸，拄杖而行，身體黧黑，四體班駁，暗鈍垂熟，造行艱難羸劣，是名為老。云何為死？彼彼眾生，彼彼種類沒、遷移、身壞、壽盡、火離、命滅，舍陰時到，是名為死。此死及前說老，是名老死，是名緣起義說。” 
　　佛說此經已，諸比丘聞佛所說，歡喜奉行。  
　　如是我聞：一時，佛住拘留搜調牛聚落。 
　　時，有異比丘來詣佛所，稽首禮足，退坐一面，白佛言：“世尊，謂緣起法為世尊作？為余人作耶？” 
　　佛告比丘：“緣起法者，非我所作，亦非余人作。然彼如來出世及未出世，法界常住，彼如來自覺此法，成等正覺，為諸眾生分別演說，聞發顯示。所謂此有故彼有，此起故彼起，謂緣無明行，乃至純大苦聚集；無明滅故行滅，乃至純大苦聚滅。” 
　　佛說此經已，時彼比丘聞佛所說，歡喜奉行。  
　　如是我聞：一時，佛住拘留搜調牛聚落。 
　　時，有異婆羅門來詣佛所，與世尊面相慶慰，慶慰已，退坐一面，白佛言：“云何，瞿曇，為自作自覺耶？” 
　　佛告婆羅門：“我說此是無記，自作自覺，此是無記。” 
　　“云何，瞿曇，他作他覺耶？” 
　　佛告婆羅門：“他作他覺，此是無記。” 
　　婆羅門白佛：“云何，我問自作自覺，說言無記；他作他覺，說言無記，此義云何？” 
　　佛告婆羅門：“自作自覺則墮常見，他作他覺則墮斷見，義說、法說，離此二邊，處于中道而說法，所謂此有故彼有，此起故彼起，緣無明行，乃至純大苦聚集；無明滅則行滅，乃至純大苦聚滅。” 
　　佛說此經已，彼婆羅門歡喜隨喜，從座起去。  
　　如是我聞：一時，佛住那梨聚落深林中待賓舍。 
　　爾時，尊者[跳-兆+散]陀迦旃延詣佛所，稽首佛足，退住一面，白佛言：“世尊，如世尊說正見。云何正見？云何世尊施設正見？” 
　　佛告[跳-兆+散]陀迦旃延：“世間有二種依，若有、若無，為取所觸；取所觸故，或依有、或依無。若無此取者，心境系著使不取、不住、不計我苦生而生，苦滅而滅，于彼不疑、不惑，不由于他而自知，是名正見，是名如來所施設正見。所以者何？世間集如實正知見，若世間無者不有；世間滅如實正知見，若世間有者無有，是名離于二邊說于中道。所謂此有故彼有，此起故彼起，謂緣無明行，乃至純大苦聚集；無明滅故行滅，乃至純大苦聚滅。” 
　　佛說此經已，尊者[跳-兆+散]陀迦旃延聞佛所說，不起諸漏，心得解脫，成阿羅漢。  
　　如是我聞：一時，佛住王舍城耆阇崛山。 
　　爾時，世尊晨朝著衣持缽，出耆阇崛山，入王舍城乞食。 
　　時，阿支羅迦葉為營小事，出王舍城，向耆阇崛山，遙見世尊；見已，詣佛所，白佛言：“瞿曇，欲有所問，寧有閑暇見答與不？” 
　　佛告迦葉：“今非論時，我今入城乞食，來還則是其時，當為汝說。” 
　　第二亦如是說。第三復問：“瞿曇，何為我作留難？瞿曇，云何有異？我今欲有所問，為我解說。” 
　　佛告阿支羅迦葉：“隨汝所問。” 
　　阿支羅迦葉白佛言：“云何，瞿曇，苦自作耶？” 
　　佛告迦葉：“苦自作者，此是無記。” 
　　迦葉復問：“云何，瞿曇，苦他作耶？” 
　　佛告迦葉：“苦他作者，此亦無記。” 
　　迦葉復問：“苦自他作耶？” 
　　佛告迦葉：“苦自他作，此亦無記。” 
　　迦葉復問：“云何，瞿曇，苦非自非他無因作耶？” 
　　佛告迦葉：“苦非自非他無因作者，此亦無記。” 
　　迦葉復問：“云何無因作者？瞿曇，所問苦自作耶？答言無記。他作耶？自他作耶？非自非他無因作耶？答言無記。今無此苦耶？” 
　　佛告迦葉：“非無此苦，然有此苦。” 
　　迦葉白佛言：“善哉！瞿曇，說有此苦，為我說法，令我知苦見苦。” 
　　佛告迦葉：“若受即自受者，我應說苦自作；若他受他即受者，是則他作；若受自受他受，復與苦者，如是者自他作，我亦不說；若不因自他，無因而生苦者，我亦不說。離此諸邊，說其中道，如來說法，此有故彼有，此起故彼起，謂緣無明行，乃至純大苦聚集；無明滅則行滅，乃至純大苦聚滅。” 
　　佛說此經已，阿支羅迦葉遠塵離垢，得法眼凈。 
　　時，阿支羅迦葉見法、得法、知法、入法，度諸狐疑，不由他知、不因他度，于正法、律心得無畏，合掌白佛言：“世尊，我今已度。我從今日，歸依佛、歸依法、歸依僧，盡壽作優婆塞，證知我。” 
　　阿支羅迦葉聞佛所說，歡喜隨喜，作禮而去。 
　　時，阿支羅迦葉辭世尊去不久，為護犢牸牛所觸殺，于命終時，諸根清凈，顏色鮮白。 
　　爾時，世尊入城乞食。時，有眾多比丘亦入王舍城乞食，聞有傳說：“阿支羅迦葉從世尊聞法，辭去不久，為牛所觸殺。于命終時，諸根清凈，顏色鮮白。”諸比丘乞食已，還出，舉衣缽，洗足，詣世尊所，稽首禮足，退坐一面，白佛言：“世尊，我今晨朝眾多比丘入城乞食，聞阿支羅迦葉從世尊聞法、律，辭去不久，為護犢牛所觸殺，于命終時，諸根清凈，顏色鮮白。世尊，彼生何趣？何處受生？彼何所得？” 
　　佛告諸比丘：“彼已見法、知法、次法、不受于法，已般涅槃，汝等當往供養其身。” 
　　爾時，世尊為阿支羅迦葉受第一記。  
　　如是我聞：一時，佛住王舍城耆阇崛山中。 
　　爾時，世尊晨朝著衣持缽，入王舍城乞食。于路見玷牟留外道出家，小有所營，至耆阇崛山游行，遙見世尊，往詣其所，共相慶慰，共相慶慰已，于一面住，白佛言：“瞿曇，欲有所問，寧有閑暇為解說不？” 
　　佛告玷牟留外道出家：“今非論時，須入城乞食，來還當為汝說。” 
　　第二說亦如是。第三復請：“沙門瞿曇，將于我所作留難不？欲有所問，為我解說。” 
　　佛告玷牟留外道出家：“隨汝意問，當為汝說。” 
　　玷牟留外道出家即問：“沙門瞿曇，苦、樂自作耶？” 
　　佛告玷牟留外道出家：“說苦、樂自作者，此是無記。” 
　　復問：“沙門瞿曇，苦、樂他作耶？” 
　　佛告玷牟留外道出家：“說苦、樂他作者，此是無記。” 
　　復問：“瞿曇，苦、樂為自他作耶？” 
　　佛告玷牟留外道出家：“說苦、樂自他作者，此是無記。” 
　　復問：“瞿曇，苦、樂非自非他無因作耶？” 
　　佛告玷牟留外道出家：“說苦、樂非自非他無因作者，此是無記。” 
　　廣說如上阿支羅迦葉經，乃至世尊為玷牟留外道出家授第一記。  
雜阿含經卷第十三  
　　如是我聞：一時，佛住拘留搜調牛聚落。 
　　爾時，世尊告諸比丘：“我今當為汝等說法，初、中、后善，善義善味，純一滿凈，梵行清白。諦聽！善思！有六六法。何等為六六法？謂六內入處、六外入處、六識身、六觸身、六受身、六愛身。 
　　“何等為六內入處？謂眼入處、耳入處、鼻入處、舌入處、身入處、意入處。何等為六外入處？色入處、聲入處、香入處、味入處、觸入處、法入處。云何六識身？謂眼識身、耳識身、鼻識身、舌識身、身識身、意識身。云何六觸身？謂眼觸、耳觸、鼻觸、舌觸、身觸、意觸。云何六受身？謂眼觸生受、耳觸生受、鼻觸生受、舌觸生受、身觸生受、意觸生受。云何六愛身？謂眼觸生愛、耳觸生愛、鼻觸生愛、舌觸生愛、身觸生愛、意觸生愛。 
　　“若有說言眼是我，是則不然。所以者何？眼生滅故；若眼是我者，我應受生死，是故說眼是我者，是則不然。如是若色、若眼識、眼觸、眼觸生受若是我者，是則不然。所以者何？眼觸生受是生滅法；若眼觸生受是我者，我復應受生死，是故說眼觸生受是我者，是則不然，是故眼觸生受非我。如是耳、鼻、舌、身、意觸生受非我。所以者何？意觸生受是生滅法；若是我者，我復應受生死，是故意觸生受是我者，是則不然，是故意觸生受非我。 
　　“如是，比丘，當如實知眼所作、智所作、寂滅所作，開發神通，正向涅槃。云何如實知見眼所作，乃至正向涅槃？如是比丘，眼非我、若色、眼識、眼觸、眼觸因緣生受，內覺若苦、若樂、不苦不樂，彼亦觀察非我；耳、鼻、舌、身、意亦如是說，是名如實知見眼所作，乃至正向涅槃，是名六六法經。” 
　　佛說此經已，諸比丘聞佛所說，歡喜奉行。  
　　如是我聞：一時，佛住拘留搜調牛聚落。 
　　爾時，世尊告諸比丘：“我今當為汝等說法，初、中、后善，善義善味，純一滿凈，梵行清白，所謂六分別六入處經。諦聽！善思！當為汝說。何等為六分別六入處經？謂于眼入處不如實知見者，色、眼識、眼觸、眼觸因緣生受，內覺若苦、若樂、不苦不樂，不如實知見；不如實知見故，于眼染著，若色、眼識、眼觸、眼觸因緣生受，內覺若苦、若樂、不苦不樂，皆生染著。如是耳、鼻、舌、身、意，若法、意識、意觸、意觸因緣生受，內覺若苦、若樂、不苦不樂，不如實知見，不如實知見故，生染著。如是染著相應、愚暗、顧念、結縛其心，長養五受陰，及當來有愛、貪、喜悉皆增長，身心疲惡，身心燒燃，身心熾然，身心狂亂，身生苦覺；彼身生苦覺故，于未來世生、老、病、死、憂、悲、惱苦悉皆增長，是名純一大苦陰聚集。 
　　“諸比丘，若于眼如實知見，若色、眼識、眼觸、眼觸因緣生受，內覺若苦、若樂、不苦不樂，如實知見；見已于眼不染著，若色、眼識、眼觸、眼觸因緣生受，內覺若苦、若樂、不苦不樂，不染著。如是耳、鼻、舌、身、意法如實知見，若法、意識、意觸、意觸因緣生受，內覺若苦、若樂、不苦不樂，如實知見；如實知見故，于意不染著。若法、意識、意觸、意觸因緣生受，內覺若苦、若樂、不苦不樂，不染；不染著故，不相雜、不愚暗、不顧念、不系縛，損減五受陰，當來有愛、貪、喜，彼彼染著悉皆消滅，身不疲苦，心不疲苦，身不燒，心不燒，身不熾然，心不熾然，身覺樂，心覺樂；身心覺樂故，于未來世生、老、病、死、憂、悲、惱苦悉皆消滅，如是純大苦聚陰滅。 
　　“作如是知，如是見者，名為正見修習滿足，正志、正方便、正念、正定，前說正語、正業、正命清凈修習滿足，是名修習八圣道清凈滿足，八圣道修習滿足已，四念處修習滿足，四正勤、四如意足、五根、五力、七覺分修習滿足。若法應知、應了者，悉知、悉了；若法應知、應斷者，悉知、悉斷；若法應知、應作證者，悉皆作證；若法應知應修習者，悉已修習。何等法應知、應了，悉知、悉了？所謂名色。何等法應知、應斷？所謂無明及有愛。何等法應知、應證？所謂明、解脫，何等法應知、應修？所謂正觀。若比丘于此法應知、應了，悉知悉了；若法應知、應斷者，悉知、悉斷；若法應知、應作證者，悉知、悉證；若法應知、應修者，悉知、悉修，是名比丘斷愛結縛，正無間等，究竟苦邊。諸比丘，是名六分別六入處經。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　時，有異比丘獨一靜處，專精思惟，作是念：“比丘云何知、云何見而得見法？”作是思惟已，從禪起，往詣佛所，稽首禮足，退坐一面，白佛言：“世尊，我獨一靜處，專精思惟，作是念：‘比丘云何知、云何見而得見法？’” 
　　爾時，世尊告彼比丘：“諦聽！善思！當為汝說。有二法，何等為二？眼、色為二。如是廣說，乃至非其境界故。所以者何？眼、色緣生眼識，三事和合觸，觸俱生受、想、思，此四無色陰、眼、色，此等法名為人。于斯等法作人想、眾生、那羅、摩[少/兔]阇、摩那婆、士夫、福伽羅、耆婆、禪頭。 
　　“又如是說：‘我眼見色，我耳聞聲，我鼻嗅香，我舌嘗味，我身覺觸，我意識法。’彼施設又如是言說：‘是尊者如是名，如是生，如是姓，如是食，如是受苦樂，如是長壽，如是久住，如是壽分齊。’比丘，是則為想，是則為志，是則言說，此諸法皆悉無常、有為、思愿緣生；若無常、有為、思愿緣生者，彼則是苦。又復彼苦生，亦苦住，亦苦滅，亦苦數數出生，一切皆苦。若復彼苦無余斷，吐盡、離欲、滅、息沒，余苦更不相續，不出生，是則寂滅，是則勝妙。所謂舍一切有余、一切愛盡、無欲、滅盡、涅槃，耳、鼻、舌、身觸緣生身識，三事和合觸，觸俱生受、想、思，此四是無色陰，身根是色陰，此名為人，如上說，乃至滅盡、涅槃。緣意、法生意識，三事和合觸，觸俱生受、想、思，此四無色陰、四大士夫所依，此等法名為人。如上廣說，乃至滅盡、涅槃。若有于此諸法，心隨入，住解脫不退轉，于彼所起系著，無有我。比丘，如是知、如是見，則為見法。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　時，有異比丘獨一靜處，專精思惟，作是念：“云何知、云何見，名為見法？”思惟已，從禪起，往詣佛所，稽首禮足，退坐一面，白佛言：“世尊，我獨一靜處，專精思惟，作是念：‘比丘云何知、云何見，名為見法？’今問世尊，惟愿解說！” 
　　佛告比丘：“諦聽！善思！當為汝說，有二法，眼、色，緣生眼識，如上廣說。尊者，如所說偈：  
　　“眼色二種緣，生于心心法， 
　　　識觸及俱生，受想等有因。 
　　　非我非我所，亦非福伽羅， 
　　　亦非摩[少/兔]阇，亦非摩那婆， 
　　　是則為生滅，苦陰變易法。 
　　　于斯等作想，施設于眾生， 
　　　那羅、摩[少/兔]阇，及與摩那婆， 
　　　亦余眾多想，皆因苦陰生。 
　　　諸業愛無明，因積他世陰， 
　　　余沙門異道，異說二法者， 
　　　彼但有言說，聞已增癡惑。 
　　　貪愛息無余，無明沒永滅， 
　　　愛盡眾苦息，無上佛明說。”  
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“諸天、世人于色染著愛樂住，彼色若無常、變易、滅盡，彼諸天、人則生大苦；于聲、香、味、觸、法染著愛樂住，彼法變易、無常、滅盡，彼諸天、人得大苦住。 
　　“如來于色、色集、色滅、色味、色患、色離如實知，如實知已，于色不復染著愛樂住，彼色變易、無常、滅盡，則生樂住；于聲、香、味、觸、法，集、滅、味、患、離如實知，如實知已，不復染著愛樂住，彼色變易、無常、滅盡，則生樂住。所以者何？眼、色緣生眼識，三事和合觸，觸緣受，若苦、若樂、不苦不樂，此三受集，此受滅、此受味、此受患、此受離如實知，于彼色因緣生阨礙，阨礙盡已，名無上安隱涅槃；耳、鼻、舌、身、意法緣生意識，三事和合觸，觸緣受，若苦、若樂、不苦不樂，彼受集、受滅、受味、受患、受離如實知，如實知已，彼法因緣生阨礙，阨礙盡已，名無上安隱涅槃。” 
　　爾時，世尊而說偈言：  
　　“于色聲香味，觸法六境界， 
　　　一向生喜悅，愛染深樂著。 
　　　諸天及世人，唯以此為樂， 
　　　變易滅盡時，彼則生大苦。 
　　　唯有諸賢圣，見其滅為樂， 
　　　世間之所樂，觀察悉為怨。 
　　　賢圣見苦者，世間以為樂， 
　　　世間之所苦，于圣則為樂。 
　　　甚深難解法，世間癡惑生， 
　　　大暗所昏沒，盲冥無所見。 
　　　唯有智慧者，發朦開大明， 
　　　如是甚深句，非圣孰能知？ 
　　　不還受身者，深達諦明了。”  
　　佛說此經已，諸比丘聞佛所說，歡喜奉行。  
　　如是我聞：一時，佛住瞻婆國揭伽池側。 
　　爾時，尊者鹿紐來詣佛所，稽首禮足，退坐一面，白佛言：“世尊，如世尊說，有第二住，有一一住。彼云何第二住？云何一一住？” 
　　佛告鹿紐：“善哉！善哉！鹿紐，能問如來如是之義。” 
　　佛告鹿紐：“若眼識色可愛、樂、念、可意——長養于欲；彼比丘見已，喜樂、贊嘆、系著住，愛樂、贊嘆、系著住已，心轉歡喜，歡喜已深樂，深樂已貪愛，貪愛已阨礙。歡喜、深樂、貪愛、阨礙者，是名第二住。耳、鼻、舌、身、意亦如是說。鹿紐，有如是像類比丘，正使空閑獨處，猶名第二住。所以者何？愛喜不斷不滅故。愛欲不斷、不知者，諸佛如來說第二住。 
　　“若有比丘，于可愛、樂、念、可意——長養于欲色；彼比丘見已不喜樂、不贊嘆、不系著住，不喜樂、不贊嘆、不系著住已，不歡喜，不歡喜故不深樂，不深樂故不貪愛，不貪愛故不阨礙。不歡喜、深樂、貪愛、阨礙者，是名為一一住。耳、鼻、舌、身、意亦如是說，鹿紐，如是像類比丘，正使處于高樓重閣，猶是一一住者。所以者何？貪愛已盡、已知故。貪愛已盡，已知者，諸佛如來說名一一住。” 
　　爾時，尊者鹿紐聞佛所說，歡喜隨喜，作禮而去。  
　　如是我聞：一時，佛住瞻婆國揭伽池側。 
　　爾時，尊者鹿紐來詣佛所，稽首禮足，退坐一面，白佛言：“善哉！世尊，為我說法。我聞法已，當獨一靜處，專精思惟，不放逸住，乃至自知不受后有。” 
　　佛告鹿紐：“善哉！善哉！鹿紐，能問如來如是之義。諦聽！善思！當為汝說。” 
　　佛告鹿紐：“若眼見可愛、樂、可意、可念——長養于欲之色；見已，彼說贊嘆、系著、欣悅，贊嘆、系著已，則歡喜集，歡喜集已則苦集。耳、鼻、舌、身、意亦如是說。鹿紐，若有比丘，眼見可愛、樂、可念、可意——長養于欲之色；見已不欣悅、不贊嘆、不系著，不欣悅、不贊嘆、不系著故，不歡喜集，不歡喜集故則苦滅。耳、鼻、舌、身、意法亦如是說。” 
　　爾時，尊者鹿紐聞佛所說，歡喜隨喜，作禮而去。 
　　爾時，尊者鹿紐聞佛說法教誡已，獨一靜處，專精思惟，不放逸住，乃至得阿羅漢，心善解脫。  
　　如是我聞：一時，佛住舍衛國祇樹給孤獨園。 
　　爾時，尊者富樓那來詣佛所，稽首禮足，退住一面，白佛言：“善哉！世尊，為我說法。我坐獨一靜處，專精思惟，不放逸住，乃至自知不受后有。” 
　　佛告富樓那：“善哉！善哉！能問如來如是之義。諦聽！善思！當為汝說。若有比丘，眼見可愛、可樂、可念、可意——長養欲之色；見已欣悅、贊嘆、系著，欣悅、贊嘆、系著已歡喜，歡喜已樂著，樂著已貪愛，貪愛已阨礙。歡喜、樂著、貪愛、阨礙故，去涅槃遠。耳、鼻、舌、身、意亦如是說。 
　　“富樓那，若比丘眼見可愛、樂、可念、可意長養欲之色；見已不欣悅、不贊嘆、不系著，不欣悅、不贊嘆、不系著故不歡喜，不歡喜故不深樂，不深樂故不貪愛，不貪愛故不阨礙。不歡喜、不深樂、不貪愛、不阨礙故，漸近涅槃。耳、鼻、舌、身、意亦如是說。” 
　　佛告富樓那：“我已略說法教，汝欲何所住？” 
　　富樓那白佛言：“世尊，我已蒙世尊略說教誡，我欲于西方輸盧那人間游行。” 
　　佛告富樓那：“西方輸盧那人兇惡、輕躁、弊暴、好罵。富樓那，汝若聞彼兇惡、輕躁、弊暴、好罵、毀辱者，當如之何？” 
　　富樓那白佛言：“世尊，若彼西方輸盧那國人，面前兇惡、訶罵、毀辱者，我作是念：‘彼西方輸盧那人賢善智慧，雖于我前兇惡、弊暴、好罵、毀辱我，猶尚不以手、石而見打擲。’” 
　　佛告富樓那：“彼西方輸盧那人但兇惡、輕躁、弊暴、罵辱，于汝則可脫，復當以手、石打擲者，當如之何？” 
　　富樓那白佛言：“世尊，西方輸盧那人脫以手、石加于我者，我當念言：‘輸盧那人賢善智慧，雖以手、石加我，而不用刀杖。’” 
　　佛告富樓那：“若當彼人脫以刀杖而加汝者，復當云何？” 
　　富樓那白佛言：“世尊，若當彼人脫以刀杖而加我者，當作是念：‘彼輸盧那人賢善智慧，雖以刀杖而加于我，而不見殺。’” 
　　佛告富樓那：“假使彼人脫殺汝者，當如之何？” 
　　富樓那白佛言：“世尊，若西方輸盧那人脫殺我者，當作是念：‘有諸世尊弟子，當厭患身，或以刀自殺，或服毒藥，或以繩自系，或投深坑；彼西方輸盧那人賢善智慧，于我朽敗之身，以少作方便，便得解脫。’” 
　　佛言：“善哉！富樓那，汝善學忍辱，汝今堪能于輸盧那人間住止。汝今宜去度于未度，安于未安，未涅槃者令得涅槃。” 
　　爾時，富樓那聞佛所說，歡喜隨喜，作禮而去。 
　　爾時，尊者富樓那夜過晨朝，著衣持缽，入舍衛城乞食，食已還出，付囑臥具，持衣缽去，至西方輸盧那人間游行。到已，夏安居，為五百優婆塞說法，建立五百僧伽藍，繩床、臥褥、供養眾具悉皆備足。三月過已，具足三明，即于彼處入無余涅槃。  
　　如是我聞：一時，佛住舍衛國祇樹給孤獨園。 
　　爾時，摩羅迦舅來詣佛所，稽首禮足，退坐一面，白佛言：“善哉！世尊，為我說法。我聞法已，獨一靜處，專精思惟，不放逸住，乃至不受后有。” 
　　爾時，世尊告摩羅迦舅言：“諸年少聰明利根，于我法、律出家未久，于我法、律尚無懈怠，而況汝今日年耆根熟，而欲聞我略說教誡！” 
　　摩羅迦舅白佛言：“世尊，我雖年耆根熟，而尚欲得聞世尊略說教誡，惟愿世尊為我略說教誡！我聞法已，當獨一靜處，專精思惟，乃至自知不受后有。”第二、第三亦如是請。 
　　佛告摩羅迦舅：“汝今且止！”如是再三，亦不為說。 
　　爾時，世尊告摩羅迦舅：“我今問汝，隨意答我。” 
　　佛告摩羅迦舅：“若眼未曾見色，汝當欲見，于彼色起欲、起愛、起念、起染著不？” 
　　答言：“不也，世尊。” 
　　“耳聲、鼻香、舌味、身觸、意法亦如是說。” 
　　佛告摩羅迦舅：“善哉！善哉！摩羅迦舅，見以見為量，聞以聞為量，覺以覺為量，識以識為量。”而說偈言：  
　　“若汝非于彼，彼亦復非此， 
　　　亦非兩中間，是則為苦邊。”  
　　摩羅迦舅白佛言：“已知，世尊。已知，善逝。” 
　　佛告摩羅迦舅：“汝云何于我略說法中廣解其義？” 
　　爾時，摩羅迦舅說偈白佛言：  
　　“若眼已見色，而失于正念， 
　　　則于所見色，而取愛念相。 
　　　取愛樂相者，心則常系著， 
　　　起于種種愛，無量色集生。 
　　　貪欲恚害覺，令其心退減， 
　　　長養于眾苦，永離于涅槃。 
　　　見色不取相，其心隨正念， 
　　　不染惡心愛，亦不生系著。 
　　　不起于諸愛，無量色集生， 
　　　貪欲恚害覺，不能壞其心。 
　　　小長養眾苦，漸次近涅槃， 
　　　日種尊所說，離愛般涅槃。 
　　　若耳聞諸聲，心失于正念， 
　　　而取諸聲相，執持而不舍。 
　　　鼻香舌嘗味，身觸意念法， 
　　　忘失于正念，取相亦復然。 
　　　其心生愛樂，系著堅固住， 
　　　起種種諸愛，無量法集生。 
　　　貪欲恚害覺，退減壞其心， 
　　　長養眾苦聚，永離于涅槃。 
　　　不染于諸法，正智正念住， 
　　　其心不染污，亦復不樂著。 
　　　不起于諸愛，無量法集生， 
　　　貪瞋恚害覺，不退減其心。 
　　　眾苦隨損減，漸近般涅槃， 
　　　愛盡般涅槃，世尊之所說。  
　　“是名世尊略說法中廣解其義。” 
　　佛告摩羅迦舅：“汝真于我略說法中廣解其義。所以者何？如汝所說偈：‘若眼見眾色，忘失于正念，則于所見色，而取愛念相。’如前廣說。” 
　　爾時，尊者摩羅迦舅聞佛所說，歡喜隨喜，作禮而去。 
　　爾時，尊者摩羅迦舅于世尊略說法中廣解其義已，于獨一靜處，專精思惟，不放逸住，乃至成阿羅漢，心得解脫。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有經法，諸比丘，崇向而于經法異信、異欲、異聞、異行思惟、異見審諦忍，正知而說：我生已盡，梵行已立，所作已作，自知不受后有。” 
　　諸比丘白佛言：“世尊是法根、法眼、法依。善哉！世尊，惟愿廣說，諸比丘聞已，當受奉行！” 
　　佛告諸比丘：“諦聽！善思！當為汝說。比丘，眼見色已，覺知色而不覺色貪，我先眼識于色有貪，而今眼識于色無貪如實知。若比丘眼見于色已，覺知色而不起色貪，覺我先眼識有貪，而言今眼識于色無貪如實知者。諸比丘，于意云何？彼于此為有信、有欲、有聞、有行思惟、有審諦忍不？” 
　　答言：“如是，世尊。” 
　　“歸于此法，如實正知所知所見不？” 
　　答言：“如是，世尊。” 
　　“耳、鼻、舌、身、意法亦如是說。諸比丘，是名有經法，比丘于此經法崇向，異信、異欲、異聞、異行思惟、異見審諦忍，正知而說：我生已盡，梵行已立，所作已作，自知不受后有。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“當斷欲。斷眼欲已，眼則已斷、已知，斷其根本，如截多羅樹頭，于未來世永不復生；耳、鼻、舌、身、意亦如是說。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“若眼生、住、轉出，則苦生、病住、老死出；耳、鼻、舌、身、意亦如是說。若眼滅、息、沒，苦生則滅，病則息，死則沒；耳、鼻、舌、身、意亦如是說。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“眼無常。若眼是常者，則不應受逼迫苦，亦應說于眼欲令如是、不令如是；以眼無常故，是故眼受逼迫苦生，是故不得于眼欲令如是、不令如是。耳、鼻、舌、身、意亦如是說。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“眼苦。若眼是樂者，不應受逼迫苦，應得于眼欲令如是、不令如是；以眼是苦故，受逼迫苦，不得于眼欲令如是、不令如是。耳、鼻、舌、身、意亦如是說。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“眼非我。若眼是我者，不應受逼迫苦，應得于眼欲令如是、不令如是；以眼非我故，受逼迫苦，不得于眼欲令如是、不令如是。耳、鼻、舌、身、意亦如是說。” 
　　佛說此經已，諸比丘聞佛所說，歡喜奉行。 
　　如內六入處三經，外六入處三經，亦如是說。  
　　如是我聞：一時，佛住舍衛國祇樹給孤獨園。 
　　時，有生聞婆羅門往詣佛所，共相問訊，問訊已，退坐一面，白佛言：“瞿曇，所謂一切者，云何名一切？” 
　　佛告婆羅門：“一切者，謂十二入處——眼色、耳聲、鼻香、舌味、身觸、意法，是名一切。若復說言此非一切，沙門瞿曇所說一切，我今舍，別立余一切者，彼但有言說，問已不知，增其疑惑。所以者何？非其境界故。” 
　　時，生聞婆羅門聞佛所說，歡喜隨喜奉行！  
　　如是我聞：一時，佛住舍衛國祇樹給孤獨園。 
　　時，有生聞婆羅門往詣佛所，面相問訊已，退坐一面，白佛言：“瞿曇，所謂一切有，云何一切有？” 
　　佛告生聞婆羅門：“我今問汝，隨意答我。婆羅門，于意云何？眼是有不？” 
　　答言：“是有，沙門瞿曇。” 
　　“色是有不？” 
　　答言：“是有，沙門瞿曇。” 
　　“婆羅門，有色、有眼識、有眼觸、有眼觸因緣生受，若苦、若樂、不苦不樂不？” 
　　答言：“有，沙門瞿曇。” 
　　“耳、鼻、舌、身、意亦如是說。如是廣說，乃至非其境界故。” 
　　佛說此經已，生聞婆羅門聞佛所說，歡喜隨喜，從座起去。  
　　如是我聞：一時，佛住舍衛國祇樹給孤獨園。 
　　時，有生聞婆羅門往詣佛所，共相問訊已，退坐一面，白佛言：“沙門瞿曇，所謂一切法，云何為一切法？” 
　　佛告婆羅門：“眼及色、眼識、眼觸、眼觸因緣生受，若苦、若樂、不苦不樂；耳、鼻、舌、身、意法、意識、意觸、意觸因緣生受，若苦、若樂、不苦不樂，是名為一切法。若復有言此非一切法，沙門瞿曇所說一切法，我今舍，更立一切法者，此但有言，數問已不知，增其癡惑。所以者何？非其境界故。” 
　　佛說此經巳，生聞婆羅門聞佛說已，歡喜隨喜，從坐起去。 
　　如生聞婆羅門所問三經，有異比丘所問三經、尊者阿難所問三經、世尊法眼法根法依三經，亦如上說。  
　　如是我聞：一時，佛住舍衛國祇樹給孤獨園。 
　　時，有異比丘往詣佛所，稽首佛足，退坐一面，白佛言：“世尊，如世尊說，眼是內入處，世尊略說，不廣分別。云何眼是內入處？” 
　　佛告彼比丘：“眼是內入處，四大所造凈色，不可見有對；耳、鼻、舌、身內入處亦如是說。” 
　　復白佛言：“世尊，如世尊說，意是內入處，不廣分別。云何意是內入處？” 
　　佛告比丘：“意內入處者，若心、意、識非色，不可見無對，是名意內入處。” 
　　復問：“如世尊說，色外入處，世尊略說，不廣分別。云何，世尊，色外入處？” 
　　佛告比丘：“色外入處，若色四大造，可見有對，是名色是外入處。” 
　　復白佛言：“世尊說聲是外入處，不廣分別。云何聲是外入處？” 
　　佛告比丘：“若聲四大造，不可見有對，如聲，香、味亦如是。” 
　　復問：“世尊說觸外入處，不廣分別。云何觸外入處？” 
　　佛告比丘：“觸外入處者，謂四大及四大造色，不可見有對，是名觸外入處。” 
　　復問：“世尊說法外入處，不廣分別。云何法外入處？” 
　　佛告比丘：“法外入處者，十一入所不攝，不可見無對，是名法外入處。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有六內入外，謂眼內入處，耳、鼻、舌、身、意內入處。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有六外入處。云何為六？謂色是外入處，聲、香、味、觸、法是外入處，是名六外入處。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有六識身。云何為六？謂眼識身、耳識身、鼻識身、舌識身、身識身、意識身，是名六識身。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有六觸身。云何為六觸身？謂眼觸身、耳觸身、鼻觸身、舌觸身、身觸身、意觸身，是名六觸身。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有六受身。云何為六？眼觸生受，耳、鼻、舌、身、意觸生受，是名六受身。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有六想身。云何為六？謂眼觸生想，耳、鼻、舌、身、意觸生想，是名六想身。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有六思身。云何為六？謂眼觸生思，耳、鼻、舌、身、意觸生思，是名六思身。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有六愛身。云何為六愛身？謂眼觸生愛，耳、鼻、舌、身、意觸生愛，是名六愛身。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有六顧念。云何為六？謂色顧念、聲顧念、香顧念、味顧念、觸顧念、法顧念，是名六顧念。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有六覆念。云何為六？謂色有漏，是取心覆藏；聲、香、味、觸、法有漏，是取心覆藏，是名六覆。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“過去、未來眼無常，況現在眼！多聞圣弟子如是觀者，不顧過去眼，不欣未來眼，于現在眼生厭、離欲、滅盡向；耳、鼻、舌、身、意亦如是說。” 
　　如無常，如是苦、空、非我，亦如是說。如內入處四經、外入處四經，亦如是說。  
　　如是我聞：一時，佛住拘留搜調牛聚落。 
　　爾時，世尊告諸比丘：“今當為汝說法，初、中、后善，善義善味，純一滿凈，梵行清白。諦聽！善思！謂有因、有緣、有縛法經。 
　　“云何有因、有緣、有縛法經？謂眼有因、有緣、有縛。何等為眼因、眼緣、眼縛？謂眼業因、業緣、業縛；業有因、有緣、有縛。何等為業因、業緣、業縛？謂業愛因、愛緣、愛縛；愛有因、有緣、有縛。何等為愛因、愛緣、愛縛？謂愛無明因、無明緣、無明縛；無明有因、有緣、有縛。何等無明因、無明緣、無明縛？謂無明不正思惟因、不正思惟緣、不正思惟縛；不正思惟有因、有緣、有縛。何等不正思惟因、不正思惟緣、不正思惟縛？謂緣眼、色，生不正思惟，生于癡。緣眼、色，生不正思惟，生于癡，彼癡者是無明，癡求欲名為愛，愛所作名為業。如是，比丘，不正思惟因無明為愛，無明因愛，愛因為業，業因為眼。耳、鼻、舌、身、意亦如是說，是名有因、有緣、有縛法經。” 
　　佛說此經已，諸比丘聞佛所說，歡喜奉行。  
　　如是我聞：一時，佛住拘留搜調牛聚落。 
　　爾時，世尊告諸比丘：“我今當為汝等說法，初、中、后善，善義養味，純一滿凈，梵行清白，所謂第一義空經。諦聽！善思！當為汝說。 
　　“云何為第一義空經？諸比丘，眼生時無有來處，滅時無有去處，如是眼不實而生，生已盡滅，有業報而無作者，此陰滅已，異陰相續，除俗數法；耳、鼻、舌、身、意亦如是說，除俗數法。俗數法者，謂此有故彼有，此起故彼起，如無明緣行，行緣識，廣說乃至純大苦聚集起。又復，此無故彼無，此滅故彼滅，無明滅故行滅，行滅故識滅，如是廣說，乃至純大苦聚滅。比丘，是名第一義空法經。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有六喜行。云何為六？如是，比丘，若眼見色喜，于彼色處行；耳聲、鼻香、舌味、身觸、意識法喜，于彼法處行。諸比丘，是名六喜行。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有六憂行。云何為六？諸比丘，若眼見色憂，于彼色處行；耳聲、鼻香、舌味、身觸、意識法憂，于彼法處行。諸比丘，是名六憂行。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有六舍行。云何為六？諸比丘，謂眼見色舍，于彼色處行；耳聲、鼻香、舌味、身觸、意識法舍，于彼法處行。是名，比丘，六舍行。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有六常行。云何為六？若比丘眼見色，不苦、不樂，舍心住正念正智；耳聲、鼻香、舌味、身觸、意識法，不苦、不樂，舍心住正念正智。是名，比丘，六常行。” 
　　佛說是經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有六常行。云何為六？若比丘眼見色，不苦、不樂，舍心住正念正智；耳聲、鼻香、舌味、身觸、意識法，不苦、不樂，舍心住正念正智。若比丘成就此六常行者，世間難得。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有六常行。云何為六？若比丘眼見色，不苦、不樂，舍心住正念正智；耳聲、鼻香、舌味、身觸、意識法，不苦、不樂，舍心住正念正智。若比丘成就此六常行者，世間難得，所應承事、恭敬、供養，則為世間無上福田。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有六常行。云何為六？若比丘眼見色，不苦、不樂，舍心住正念正智；耳聲、鼻香、舌味、身觸、意識法，不苦、不樂，舍心住正念正智。若比丘成就此六常行者，當知是舍利弗等。舍利弗比丘眼見色已，不苦、不樂，舍心住正念正智；耳聲、鼻香、舌味、身觸、意識法，不苦、不樂，舍心住正念正智。舍利弗比丘成就此六常行故，世間難得，所應承事、恭敬、供養，則為世間無上福田。” 
　　佛說此經已，諸比丘聞佛所說，歡喜奉行。  
雜阿含經卷第十四  
　　如是我聞：一時，佛住王舍城迦蘭陀竹園。爾時，尊者浮彌比丘住耆阇崛山。 
　　時，有眾多外道出家詣尊者浮彌所，共相問訊慶慰，共相問訊慶慰已，退坐一面，語尊者浮彌言：“欲有所問，寧有閑暇見答與不？” 
　　尊者浮彌語諸外道出家：“隨汝所問，當為汝說。” 
　　時，諸外道出家問尊者浮彌：“苦樂自作耶？” 
　　尊者浮彌答言：“諸外道出家說苦樂自作者，世尊說言，此是無記。” 
　　復問：“苦樂他作耶？” 
　　答言：“苦樂他作者，世尊說言，此是無記。” 
　　復問：“苦樂自他作耶？” 
　　答言：“苦樂自他作者，世尊說言，此是無記。” 
　　復問：“苦樂非自非他無因作耶？” 
　　答言：“苦樂非自非他無因作者，世尊說言，此是無記。” 
　　諸外道出家復問：“云何，尊者浮彌，苦樂自作耶？說言無記。苦樂他作耶？說言無記。苦樂自他作耶？說言無記。苦樂非自非他無因作耶？說言無記。今沙門瞿曇說苦樂云何生？” 
　　尊者浮彌答言：“諸外道出家！世尊說苦樂從緣起生。” 
　　時，諸外道出家聞尊者浮彌所說，心不歡喜，呵責而去。 
　　爾時，尊者舍利弗去尊者浮彌不遠，坐一樹下。 
　　爾時，尊者浮彌知諸外道出家去已，往詣尊者舍利弗所；到已，與舍利弗面相慶慰；慶慰已，以彼諸外道出家所問事，具白尊者舍利弗：“我作此答，得不謗毀世尊，如說說不？如法說不？為是隨順法行法，得無為余因法論者來難詰呵責不？” 
　　尊者舍利弗言：“尊者浮彌，汝之所說，實如佛說，不謗如來，如說說、如法說、法行法說，不為余因論義者來難詰呵責。所以者何？世尊說苦樂從緣起生故。尊者浮彌，彼諸沙門、婆羅門所問苦樂自作者，彼亦從因起生；言不從緣起生者，無有是處。苦樂他作、自他作、非自非他無因作說者，彼亦從緣起生；若言不從緣生者，無有是處。尊者浮彌，彼沙門、婆羅門所說苦樂自作者，亦緣觸生；若言不從觸生者，無有是處。苦樂他作、自他作、非自非他無因作者，彼亦緣觸生；若言不緣觸生者，無有是處。” 
　　爾時，尊者阿難去舍利弗不遠，坐一樹下，聞尊者舍利弗與尊者浮彌所論說事，聞已，從座起，往詣佛所，稽首佛足，退住一面，以尊者浮彌與尊者舍利弗共論說，一一具白世尊。 
　　佛告阿難：“善哉！善哉！阿難，尊者舍利弗有來問者，能隨時答。善哉！舍利弗，有應時智故，有來問者，能隨時答。若我聲聞，有隨時問者，應隨時答，如舍利弗所說。 
　　“阿難，我昔時住王舍城山中仙人住處，有諸外道出家以如是義、如是句、如是味來問于我，我為斯等以如是義、如是句、如是味而為記說，如尊者舍利弗所說。阿難，若諸沙門、婆羅門苦樂自作，我即往彼問言：‘汝實作是說苦樂自作耶？’彼答我言：‘如是。’我即問言：‘汝能堅執持此義，言是真實，余則愚者，我所不許。所以者何？我說苦樂所起異于此。’彼若問我：‘云何瞿曇所說，苦樂所起異者？’我當答言：‘從其緣起而生苦樂。’如是說苦他作、自他作、非自非他無因作者，我亦往彼所說如上。” 
　　阿難白佛：“如世尊所說義，我已解知，有生故有老死，非緣余；有生故有老死，乃至無明故有行，非緣余；有無明故有行，無明滅則行滅，乃至生滅則老、病、死、憂、悲、惱苦滅，如是純大苦聚滅。” 
　　佛說此經已，尊者阿難聞佛所說，歡喜隨喜，作禮而去。  
　　如是我聞：一時，佛住王舍城迦蘭陀竹園。 
　　爾時，尊者舍利弗、尊者摩訶拘絺羅住耆阇崛山。時，尊者摩訶拘絺羅晡時從禪定起，詣舍利弗所，共相慶慰，共相慶慰已，退坐一面，語尊者舍利弗：“欲有所問，寧有閑暇見答與不？” 
　　尊者舍利弗語尊者摩訶拘絺羅：“仁者但問，知者當答。” 
　　尊者摩訶拘絺羅語尊者舍利弗言：“多聞圣弟子于此法、律成就何法，名為見具足，直見成就，成就于佛不壞凈，來入正法，得此正法，悟此正法？” 
　　尊者舍利弗語尊者摩訶拘絺羅：“多聞圣弟子于不善法如實知、不善根如實知、善法如實知、善根如實知。 
　　“云何不善法如實知？不善身業、口業、意業，是名不善法，如是不善法如實知。 
　　“云何不善根如實知？三不善根——貪不善根、恚不善根、癡不善根，是名不善根，如是不善根如實知。云何善法如實知？善身業、口業、意業，是名善法，如是善法如實知。 
　　“云何善根如實知？謂三善根——無貪、無恚、無癡，是名三善根，如是善根如實知。 
　　“尊者摩訶拘絺羅，如是多聞圣弟子不善法如實知、不善根如實知、善法如實知、善根如實知，故于此法、律正見具足，直見成就，于佛不壞凈成就，來入正法，得此正法，悟此正法。” 
　　尊者摩訶拘絺羅語尊者舍利弗：“正有此等，更有余耶？” 
　　尊者舍利弗言：“有，若多聞圣弟子于食如實知，食集、食滅、食滅道跡如實知。 
　　“云何于食如實知？謂四食。何等為四？一者、粗摶食，二者、細觸食，三者、意思食，四者、識食，是名為食，如是食如實知。云何食集如實知？謂當來有愛、喜、貪俱，彼彼樂著，是名食集，如是食集如實知。云何食滅如實知？若當來有愛、喜、貪俱，彼彼樂著，無余、斷舍、吐盡、離欲、滅、息沒，是名食滅，如是食滅如實知。云何食滅道跡如實知？謂八圣道正見、正志、正語、正業、正命、正方便、正念、正定，是名食滅道跡，如是食滅道跡如實知。 
　　“若多聞圣弟子于此食如實知、食集如實知、食滅如實知、食滅道跡如實知，是故多聞圣弟子于正法、律正見具足，直見成就，于佛不壞凈成就，來入正法，得此正法，悟此正法。” 
　　尊者摩訶拘絺羅復問尊者舍利弗：“正有此等，更有余耶？” 
　　尊者舍利弗言：“尊者摩訶拘絺羅，復更有余，多聞圣弟子于病如實知、病集如實知、病滅如實知、病滅道跡如實知。 
　　“云何有病如實知？謂三病——欲病、有病、無明病，是名病，如是病如實知。云何病集如實知？無明集是病集，是名病集如實知。云何病滅如實知？無明滅是病滅，如是病滅如實知。云何病滅道跡如實知？謂八正道，如前說，如是病滅道跡如實知。 
　　“若多聞圣弟子于病如實知、病集如實知、病滅如實知、病滅道跡如實知，故多聞圣弟子于此法、律正見具足，乃至悟此正法。” 
　　尊者摩訶拘絺羅問尊者舍利弗：“正有此等，更有余耶？” 
　　尊者舍利弗語尊者摩訶拘絺羅：“亦更有余，多聞圣弟子于苦如實知、苦集如實知、苦滅如實知、苦滅道跡如實知。 
　　“云何苦如實知？謂生苦、老苦、病苦、死苦、恩愛別苦、怨憎會苦、所欲不得苦，如是略說五受陰苦，是名為苦，如是苦如實知。云何苦集如實知？當來有愛、喜、貪俱，彼彼集著，是名苦集，如是苦集如實知。云何苦滅如實知？若當來有愛、喜、貪俱，彼彼染著，無余斷乃至息沒，是名苦滅，如是苦滅如實知。云何苦滅道跡如實知？謂八圣道，如上說，是名苦滅道跡，如是苦滅道跡如實知。 
　　“多聞圣弟子如是苦如實知，苦集、苦滅、苦滅道跡如實知，如是圣弟子于我法、律具足正見，直見成就，于佛不壞凈成就，來入正法，得此正法，悟此正法。” 
　　復問尊者舍利弗：“正有此法，復有余耶？” 
　　尊者舍利弗答言：“更有余，謂多聞圣弟子老死如實知、老死集如實知、老死滅如實知、老死滅道跡如實知，如前分別經說。云何老死集如實知？生集是老死集，生滅是老死滅，老死滅道跡，謂八正道，如前說。多聞圣弟子于此老死如實知，乃至老死滅道跡如實知，如是圣弟子于我法、律正見具足，直見成就，于佛不壞凈成就，來入正法，得此正法，悟此正法。 
　　“如是生、有、取、愛、受、觸、六入處、名色、識、行，圣弟子于行如實知，行集、行滅、行滅道跡如實知。云何行如實知？行有三種，身行、口行、意行，如是行如實知。云何行集如實知？無明集是行集，如是行集如實知。云何行滅如實知？無明滅是行滅，如是行滅如實知。云何行滅道跡如實知？謂八圣道，如前說。摩訶拘絺羅，是名圣弟子行如實知，行集、行滅、行滅道跡如實知，于我法、律正見具足，直見成就，于佛不壞凈成就，來入正法，得此正法，悟此正法。” 
　　摩訶拘絺羅復問尊者舍利弗：“唯有此法，更有余耶？” 
　　舍利弗答言：“摩訶拘絺羅，汝何為逐？汝終不能究竟諸論，得其邊際。若圣弟子斷除無明而生明，何須更求？” 
　　時，二正士共論義已，各還本處。  
　　如是我聞：一時，佛住王舍城迦蘭陀竹園。 
　　爾時，世尊告尊者舍利弗：“如我所說，波羅延耶阿逸多所問：‘若得諸法教，若復種種學，具威儀及行，為我分別說。’舍利弗，何等為學？何等為法數？” 
　　時，尊者舍利弗默然不答，第二、第三亦復默然。 
　　佛言：“真實，舍利弗。” 
　　舍利弗白佛言：“真實，世尊。世尊，比丘真實者，厭、離欲、滅盡向。食集生，彼比丘以食故，生厭、離欲、滅盡向，彼食滅；是真實滅覺知已，彼比丘厭、離欲、滅盡向，是名為學。” 
　　“復次，真實，舍利弗。” 
　　舍利弗白佛言：“真實，世尊。世尊，若比丘真實者，厭、離欲、滅盡，不起諸漏，心善解脫。彼從食集生，若真實即是滅盡，覺知此已，比丘于滅生厭、離欲、滅盡，不起諸漏，心善解脫，是數法。” 
　　佛告舍利弗：“如是！如是！如汝所說，比丘于真實生厭、離欲、滅盡，是名法數。”如是說已，世尊即起，入室坐禪。 
　　爾時，尊者舍利弗知世尊去已，不久，語諸比丘：“諸尊，我不能辯世尊初問，是故我默念住。世尊須臾復為作發喜問，我即開解如此之義，正使世尊一日一夜，乃至七夜，異句異味問斯義者，我亦悉能，乃至七夜，以異句異味而解說之。” 
　　時，有異比丘往詣佛所，稽首禮足，退住一面，白佛言：“世尊，尊者舍利弗作奇特未曾有說，于大眾中，一向師子吼言：‘我于世尊初問，都不能辯，乃至三問默然無答。世尊尋復作發喜問，我即開解，正使世尊一日一夜，乃至七夜，異句異味問斯義者，我亦悉能，乃至七夜，異句異味而解說之。’” 
　　佛告比丘：“彼舍利弗比丘實能于我一日一夜，乃至異句異味，七夜所問義中悉能，乃至七夜，異句異味而解說之。所以者何？舍利弗比丘善入法界故。” 
　　佛說此經已，彼比丘聞佛所說，歡喜奉行。  
　　如是我聞：一時，佛住王舍城迦蘭陀竹園。 
　　爾時，世尊告諸比丘：“有三法，世間所不愛、不念、不可意。何等為三？謂老、病、死。世間若無此三法不可愛、不可念、不可意者，如來、應、等正覺不出于世間，世間亦不知有如來、應、等正覺知見，說正法、律。以世間有老、病、死三法不可愛、不可念、不可意故，是故如來、應、等正覺出于世間，世間知有如來、應、等正覺所知、所見，說正法、律。 
　　“以三法不斷故，不堪能離老、病、死，何等為三？謂貪、恚、癡。復有三法不斷故，不堪能離貪、恚、癡。何等為三？謂身見、戒取、疑。復有三法不斷故，不堪能離身見、戒取、疑。何等為三？謂不正思惟、習近邪道，及懈怠心。復有三法不斷故，不堪能離不正思惟、習近邪道及懈怠心。何等為三？謂失念、不正知、亂心。復有三法不斷故，不堪能離失念、不正知、亂心。何等為三？謂掉、不律儀、不學戒。復有三法不斷故，不堪能離掉、不律儀、不學戒。何等為三？謂不信、難教、懈怠。復有三法不斷故，不堪能離不信、難教、懶墮。何等為三？謂不欲見圣、不欲聞法、常求人短。復有三法不斷故，不堪能離不欲見圣、不欲聞法、常求人短。何等為三？謂不恭敬、戾語、習惡知識。復有三法不斷故，不堪能離不恭敬、戾語、習惡知識。何等為三？謂無慚、無愧、放逸。此三法不斷故，不堪能離不恭敬、戾語、習惡知識。 
　　“所以者何？以無慚、無愧故放逸，放逸故不恭敬，不恭敬故習惡知識，習惡知識故不欲見圣、不欲聞法、常求人短。求人短故不信、難教、戾語、懶墮，懶墮故掉、不律儀、不學戒，不學戒故失念、不正知、亂心，亂心故不正思惟、習近邪道、懈怠心，懈怠心故身見、戒取、疑，疑故不離貪、恚、癡，不離貪、恚、癡故不堪能離老、病、死。 
　　“斷三法故，堪能離老、病、死。云何三？謂貪、恚、癡，此三法斷已，堪能離老、病、死。復三法斷故，堪能離貪、恚、癡。云何三？謂身見、戒取、疑，此三法斷故，堪能離貪、恚、癡。復三法斷故，堪能離身見、戒取、疑。云何為三？謂不正思惟、習近邪道、起懈怠心，此三法斷故，堪能離身見、戒取、疑。復三法斷故，堪能離不正思惟、習近邪道及懈怠心。云何為三？謂失念心、不正知、亂心，此三法斷故，堪能離不正思惟、習近邪道及心懈怠。復三法斷故，堪能離失念心、不正知、亂心。何等為三？謂掉、不律儀、犯戒，此三法斷故，堪能離失念心、不正知、亂心。復有三法斷故，堪能離掉、不律儀、犯戒。云何三？謂不信、難教、懶墮。此三法斷故，堪能離掉、不律儀、犯戒。復有三法斷故，堪能離不信、難教、懶墮。云何為三？謂不欲見圣、不樂聞法、好求人短，此三法斷故，堪能離不信、難教、懶墮。復三法斷故，堪能離不欲見圣、不欲聞法、好求人短。云何為三？謂不恭敬、戾語、習惡知識，此三法斷故，離不欲見圣、不欲聞法、好求人短。復有三法斷故，堪能離不恭敬、戾語、習惡知識。云何三？謂無慚、無愧、放逸。 
　　“所以者何？以慚愧故不放逸，不放逸故恭敬順語、為善知識，為善知識故樂見賢圣、樂聞正法、不求人短，不求人短故生信、順語、精進，精進故不掉、住律儀、學戒，學戒故不失念、正知、住不亂心，不亂心故正思惟、習近正道、心不懈怠，心不懈怠故不著身見、不著戒取、度疑惑，不疑故不起貪、恚、癡，離貪、恚、癡故堪能斷老、病、死。” 
　　佛說此經已，諸比丘聞佛所說，歡喜奉行。  
　　如是我聞：一時，佛住王舍城迦蘭陀竹園。若王、大臣、婆羅門、長者、居士及余世人所共恭敬、尊重、供養，佛及諸聲聞眾大得利養，衣被、飲食、臥具、湯藥；都不恭敬、尊重、供養眾邪異道衣被、飲食、臥具、湯藥。 
　　爾時，眾多異道聚會未曾講堂，作如是論：“我等昔來常為國王、大臣、長者、居士及余一切之所奉事，恭敬供養衣被、飲食、臥具、湯藥，今悉斷絕，但恭敬供養沙門瞿曇、聲聞大眾衣被、飲食、臥具、湯藥。今此眾中，誰有智慧、大力，堪能密往詣彼沙門瞿曇眾中出家，聞彼法已，來還廣說，我等當復用彼聞法化諸國王、大臣、長者、居士，令其信樂，可得還復供養如前？” 
　　時，有人言：“有一年少，名曰須深，聰明黠慧，堪能密往沙門瞿曇眾中出家，聽彼法已，來還宣說。” 
　　時，諸外道詣須深所，而作是言：“我今日大眾聚集未曾講堂，作如是論：‘我等先來為諸國王、大臣、長者、居士及諸世人之所恭敬奉事，供養衣被、飲食、臥具、湯藥，今悉斷絕，國王、大臣、長者、居士及諸世間悉共奉事沙門瞿曇、聲聞大眾。我此眾中，誰有聰明黠慧，堪能密往沙門瞿曇眾中出家學道，聞彼法已，來還宣說，化諸國王、大臣、長者、居士，令我此眾還得恭敬、尊重、供養？’其中有言：‘唯有須深聰明黠慧，堪能密往瞿曇法中出家學道，聞彼說法，悉能受持，來還宣說。’是故我等故來相請，仁者當行！” 
　　時，彼須深默然受請，詣王舍城迦蘭陀竹園。 
　　時，眾多比丘出房舍外露地經行。爾時，須深詣眾多比丘，而作是言：“諸尊，我今可得于正法中出家受具足，修梵行不？” 
　　時，眾多比丘將彼須深詣世尊所，稽首禮足，退住一面，白佛言：“世尊，今此外道須深欲求于正法中出家受具足，修梵行。” 
　　爾時，世尊知外道須深心之所念，告諸比丘：“汝等當度彼外道須深，令得出家。”時，諸比丘愿度須深。 
　　出家已經半月，有一比丘語須深言：“須深當知：我等生死已盡，梵行已立，所作已作，自知不受后有。” 
　　時，彼須深語比丘言：“尊者，云何，學離欲、惡不善法，有覺有觀，離生喜樂，具足初禪，不起諸漏，心善解脫耶？” 
　　比丘答言：“不也，須深。” 
　　復問：“云何，離有覺有觀，內凈一心，無覺無觀，定生喜樂，具足第二禪，不起諸漏，心善解脫耶？” 
　　比丘答言：“不也，須深。” 
　　復問：“云何，尊者離喜舍心，住正念正智，身心受樂，圣說及舍，具足第三禪，不起諸漏，心善解脫耶？” 
　　答言：“不也，須深。” 
　　復問：“云何，尊者離苦息樂，憂喜先斷，不苦不樂舍，凈念一心，具足第四禪，不起諸漏，心善解脫耶？” 
　　答言：“不也，須深。” 
　　復問：“若復寂靜解脫起色、無色，身作證具足住，不起諸漏，心善解脫耶？” 
　　答言：“不也，須深。” 
　　須深復問：“云何，尊者所說不同，前后相違？云何不得禪定而復記說？” 
　　比丘答言：“我是慧解脫也。” 
　　作是說已，眾多比丘各從座起而去。 
　　爾時，須深知眾多比丘去已，作是思惟：“此諸尊者所說不同，前后相違，言不得正受，而復記說自知作證。”作是思惟已，往詣佛所，稽首禮足，退住一面，白佛言：“世尊，彼眾多比丘于我面前記說：‘我生已盡，梵行已立，所作已作，自知不受后有。’我即問彼尊者：‘得離欲、惡不善法，……乃至身作證，不起諸漏，心善解脫耶？’彼答我言：‘不也，須深。’我即問言：‘所說不同，前后相違，言不入正受，而復記說，自知作證。’彼答我言：‘得慧解脫。’作此說已，各從座起而去。我今問世尊：云何彼所說不同，前后相違，不得正受，而復說言，自知作證？” 
　　佛告須深：“彼先知法住，后知涅槃。彼諸善男子獨一靜處，專精思惟，不放逸住，離于我見，不起諸漏，心善解脫。” 
　　須深白佛：“我今不知先知法住，后知涅槃。彼諸善男子獨一靜處，專精思惟，不放逸住，離于我見，不起諸漏，心善解脫。” 
　　佛告須深：“不問汝知不知，且自先知法住，后知涅槃。彼諸善男子獨一靜處，專精思惟，不放逸住，離于我見，心善解脫。” 
　　須深白佛：“惟愿世尊為我說法，令我得知法住智，得見法住智。” 
　　佛告須深：“我今問汝，隨意答我。須深，于意云何？有生故有老死，不離生有老死耶？” 
　　須深答曰：“如是，世尊。” 
　　“有生故有老死，不離生有老死；如是生、有、取、愛、受、觸、六入處、名色、識、行、無明，有無明故有行，不離無明而有行耶？” 
　　須深白佛：“如是，世尊，有無明故有行，不離無明而有行。” 
　　佛告須深：“無生故無老死，不離生滅而老死滅耶？” 
　　須深白佛言：“如是，世尊，無生故無老死，不離生滅而老死滅。” 
　　“如是乃至無無明故無行，不離無明滅而行滅耶？” 
　　須深白佛：“如是，世尊，無無明故無行，不離無明滅而行滅。” 
　　佛告須深：“作如是知、如是見者，為有離欲、惡不善法，乃至身作證具足住不？” 
　　須深白佛：“不也，世尊。” 
　　佛告須深：“是名先知法往，后知涅槃。彼諸善男子獨一靜處，專精思惟，不放逸住，離于我見，不起諸漏，心善解脫。” 
　　佛說此經已，尊者須深遠塵離垢，得法眼凈。 
　　爾時，須深見法得法，覺法度疑，不由他信，不由他度，于正法中心得無畏，稽首佛足，白佛言：“世尊，我今悔過！我于正法中盜密出家，是故悔過。” 
　　佛告須深：“云何于正法中盜密出家？” 
　　須深白佛言：“世尊，有眾多外道來詣我所，語我言：‘須深當知：我等先為國王、大臣、長者、居士及余世人恭敬供養，而今斷絕，悉共供養沙門瞿曇、聲聞大眾。汝今密往沙門瞿曇聲聞眾中出家受法，得彼法已，還來宣說我等，當以彼聞法，教化世間，令彼恭敬供養如初。’是故，世尊，我于正法、律中盜密出家，今日悔過。惟愿世尊聽我悔過，以哀愍故。” 
　　佛告須深：“受汝悔過，汝當具說：‘我昔愚癡、不善、無智，于正法、律盜密出家；今日悔過，自見罪、自知罪，于當來世律儀成就，功德增長，終不退減。’所以者何？凡人有罪，自見、自知而悔過者，于當來世律儀成就，功德增長，終不退減。” 
　　佛告須深：“今當說譬，其智慧者，以譬得解。譬如國王有防邏者，捉捕盜賊，縛送王所，白言：‘大王，此人劫盜，愿王處罪。’王言：‘將罪人去，反縛兩手，惡聲宣令，周遍國中，然后將出城外刑罪人處，遍身四體，劖以百矛。’彼典刑者受王教令，送彼罪人，反縛兩手，惡聲宣唱，周遍城邑，將出城外刑罪人處，遍身四體，劖以百矛。日中，王問：‘罪人活耶？’臣白言：‘活。’王復敕臣：‘復劖百矛。’至日晡時，復劖百矛，彼猶不死。” 
　　佛告須深：“彼王治罪，劖以三百矛，彼罪人身寧有完處如手掌不？” 
　　須深白佛：“無也，世尊。” 
　　復問須深：“時彼罪人，劖以三百矛因緣，受苦極苦劇不？” 
　　須深白佛：“極苦，世尊，若劖以一矛，苦痛難堪，況三百矛，當可堪忍？” 
　　佛告須深：“此尚可耳！若于正法、律盜密出家，盜受持法，為人宣說，當受苦痛倍過于彼。” 
　　佛說是法時，外道須深漏盡意解，佛說此經已，尊者須深聞佛所說，歡喜奉行。  
　　如是我聞：一時，佛住王舍城迦蘭陀竹園。 
　　爾時，世尊告諸比丘：“如來成就十種力，得四無畏，知先佛住處，能轉梵輪，于大眾中震師子吼言：此有故彼有，此起故彼起，謂緣無明行，廣說乃至純大苦聚集，純大苦聚滅。諸比丘，此是真實教法顯現，斷生死流，乃至其人悉善顯現。如是真實教法顯現，斷生死流，足令善男子正信、出家，方便修習，不放逸住，于正法、律精勤苦行，皮筋骨立，血肉枯竭；若其未得所當得者，不舍殷勤精進，方便堅固堪能。所以者何？懈怠苦住，能生種種惡不善法，當來有結，熾然增長，于未來世生、老、病、死，退其大義故。精進樂獨住者，不生種種惡不善法，當來有結，熾然苦報，不于未來世增長生、老、病、死，大義滿足，得成第一教法之場。所謂大師面前，親承說法，寂滅涅槃，菩提正向，善逝、正覺。是故，比丘，當觀自利、利他、自他俱利，精勤修學。我今出家，不愚不惑，有果有樂，諸所供養衣服、飲食、臥具、湯藥者，悉得大果、大福、大利。當如是學！” 
　　佛說是經已，諸比丘聞佛所說，歡喜奉行。  
　　如是我聞：一時，佛住王舍城迦蘭陀竹園。 
　　爾時，世尊告諸比丘：“善來比丘，善出家、善得己利，曠世時時得生圣處，諸根具足，不愚不癡，不須手語，好說、惡說堪能解義。我今于此世作佛、如來、應、等正覺、明行足、善逝、世間解、無上士、調御丈夫、天人師、佛、世尊，說法寂滅、涅槃、菩提正向、善逝、等正覺。所謂此有故彼有，此起故彼起，謂緣無明行，緣行識，乃至純大苦聚集；無明滅則行滅，乃至純大苦聚滅。 
　　“諸比丘，難得之處已得，生于圣處，諸根具足，乃至純大苦眾集，純大苦滅。是故，比丘，當如是學，自利、利他、自他俱利。如是出家，不愚不癡，有果有樂，有樂果報，供養衣服、飲食、臥具、湯藥者，悉得大果、大福、大利。是故，比丘，當如是學。” 
　　佛說此經已，諸比丘聞佛所說，歡喜奉行。  
　　如是我聞：一時，佛住王舍城迦蘭陀竹園。 
　　爾時，世尊告諸比丘：“多聞圣弟子不作是念：‘何所有故此有？何所起故此起？何所無故此無？何所滅故此滅？’然彼多聞圣弟子知所謂此有故彼有，此起故彼起，謂緣無明行，乃至純大苦聚集；無明滅故行滅，乃至純大苦聚滅。” 
　　佛說是經已，諸比丘聞佛所說，歡喜奉行。  
　　如是我聞：一時，尊者那羅、尊者茂師羅、尊者殊勝、尊者阿難住舍衛國象耳池側。 
　　爾時，尊者那羅語尊者茂師羅言：“有異信、異欲、異聞、異行覺想、異見審諦忍，有如是正自覺知見生，所謂生故有老死，不離生有老死耶？” 
　　尊者茂師羅言：“有異信、異欲、異聞、異行覺想、異見審諦忍，有如是正自覺知見生，所謂有生故有老死，不異生有老死，如是說有。” 
　　“尊者茂師羅，有異信乃至異忍，得自覺知見生，所謂有滅、寂滅、涅槃耶？” 
　　尊者茂師羅答言：“有異信乃至異忍，得自覺知見生，所謂有滅、寂滅、涅槃。” 
　　復問：“尊者茂師羅，有滅則寂滅、涅槃，說者汝今便是阿羅漢，諸漏盡耶？” 
　　尊者茂師羅默然不答，第二、第三問亦默然不答。 
　　爾時，尊者殊勝語尊者茂師羅：“汝今且止，我當為汝答尊者那羅。” 
　　尊者茂師羅言：“我今且止，汝為我答。” 
　　爾時，尊者殊勝語尊者那羅：“有異信乃至異忍，得自覺知見生，所謂有滅則寂滅、涅槃。” 
　　時，尊者那羅問尊者殊勝言：“有異信乃至異忍，得自覺知見生，所謂有滅則寂滅、涅槃者，汝今便是漏盡阿羅漢耶？” 
　　尊者殊勝言：“我說有滅則寂滅、涅槃，而非漏盡阿羅漢也。” 
　　尊者那羅言：“所說不同，前后相違。如尊者所說，有滅則寂滅、涅槃，而復言非漏盡阿羅漢耶？” 
　　尊者殊勝語尊者那羅言：“今當說譬，夫智者以譬得解。如曠野路邊有井，無繩無罐，得取其水。時，有行人，熱渴所逼，繞井求覓，無繩無罐，諦觀井水，如實知見，而不觸身。如是，我說有滅則寂滅涅槃，而自不得漏盡阿羅漢。” 
　　爾時，尊者阿難語尊者那羅言：“彼尊者殊勝所說，汝復云何？” 
　　尊者那羅語尊者阿難言：“尊者殊勝善說真實，知復何言！” 
　　時，彼正士各各說已，從座起去。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“若諸沙門、婆羅門于法不如實知，法集、法滅、法滅道跡不如實知，彼非沙門、沙門數，非婆羅門婆羅門數，彼亦非沙門義、婆羅門義，見法自知作證：我生已盡，梵行已立，所作已作，自知不受后有。 
　　“云何法不如實知？云何法集不如實知？云何法滅不如實知？云何法滅道跡不如實知？謂于老死法不如實知，老死集、老死滅、老死滅道跡不如實知；如是生、有、取、愛、受、觸、六入處不如實知，六入處集、六入處滅、六入處滅道跡不如實知；如是諸法不如實知，法集、法滅、法滅道跡不如實知。 
　　“若諸沙門、婆羅門于法如實知，法集、法滅、法滅道跡如實知，當知是沙門、婆羅門，沙門之沙門數，婆羅門之婆羅門數。彼以沙門義、婆羅門義，見法自知作證：我生已盡，梵行已立，所作已作，自知不受后有。 
　　“何等法如實知？何等法集、法滅、法滅道跡如實知？謂老死法如實知，老死集、老死滅、老死滅道跡如實知；如是生、有、取、愛、受、觸、六入處如實知，六入處集、六入處滅、六入處滅道跡如實知；如是諸法如實知，法集、法滅、法滅道跡如實知。” 
　　佛說是經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“若沙門、婆羅門于法不如實知，法集、法滅、法滅道跡不如實知，當知是沙門、婆羅門，非沙門之沙門數，非婆羅門之婆羅門數，彼亦非沙門義、非婆羅門義，見法自知作證：我生已盡，梵行已立，所作已作，自知不受后有。 
　　“何等法不如實知？何等法集、法滅、法滅道跡不如實知？謂六入處法不如實知，六入處集、六入處滅、六入處滅道跡不如實知，而于觸如實知者，無有是處；觸集、觸滅、觸滅道跡如實知者，無有是處；如是受、愛、取、有、生、老、死如實知者，無有是處。 
　　“若沙門、婆羅門于六入處如實知，六入處集、六入處滅、六入處滅道跡如實知者，于觸如實知，斯有是處；如是受、愛、取、有、生、老、死如實知者，斯有是處。” 
　　佛說是經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘，如上說，差別者：“若諸沙門、婆羅門于六入處不如實知，而欲超度觸者，無有是處；觸集、觸滅、觸滅道跡超度者，無有是處；如是超度受、愛、取、有、生、老、死者，無有是處；超度老死集、老死滅、老死滅道跡者，無有是處。若沙門、婆羅門于六入處如實知，六入處集、六入處滅、六入處滅道跡如實知，而超度觸者，斯有是處；如是超度受、愛、取、有、生、老、死者，斯有是處；乃至超度老死滅道跡者，斯有是處。” 
　　佛說是經已，諸比丘聞佛所說，歡喜奉行。 
　　如老死，乃至六入處三經；如是老死，乃至行三經，亦如是說。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“當覺知老死，覺知老死集、老死滅、老死滅道跡；如是乃至當覺知行、行集、行滅、行滅道跡。 
　　“云何當覺知老死？覺知緣生故有老死，如是老死覺知。云何老死集？生集是老死集，如是老死集覺知。云何老死滅覺知？謂生滅是老死滅，如是老死滅覺知。云何老死滅道跡覺知？謂八圣道是老死滅道跡，如是老死滅道跡覺知。乃至云何行覺知？謂三行——身行、口行、意行，如是行覺知。云何行集覺知？謂無明集是行集，如是行集覺知。云何行滅覺知？無明滅是行滅，如是行滅覺知。云何行滅道跡覺知？謂八圣道是行滅道跡，如是行滅道跡覺知。” 
　　佛說是經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有四十四種智。諦聽！善思！當為汝說。何等為四十四種智？謂老死智、老死集智、老死滅智、老死滅道跡智。如是生、有、取、愛、受、觸、六入處、名色、識、行智，行集智、行滅智、行滅道跡智。是名四十四種智。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有七十七種智。諦聽！善思！當為汝說。云何七十七種智？生緣老死智，非余生緣老死智；過去生緣老死智，非余過去生緣老死智；未來生緣老死智，非余未來生緣老死智；及法住智，無常、有為、心所緣生、盡法、變易法、離欲法、滅法斷知智。如是生、有、取、愛、受、觸、六入處、名色、識、行、無明緣行智，非余無明緣行智；過去無明緣行智，非余過去無明緣行智；未來無明緣行智，非余未來無明緣行智；及法住智，無常、有為、心所緣生、盡法、變易法、無欲法、滅法斷智。是名七十七種智。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有增法、減法。諦聽！善思！當為汝說。云何增法？所謂此有故彼有，此起故彼起，謂緣無明行，緣行識，乃至純大苦聚集，是名增法。云何減法？謂此無故彼無，此滅故彼滅，所謂無明滅則行滅，乃至純大苦聚滅，是名減法。” 
　　佛說此經已，諸比丘聞佛所說，歡喜奉行。 
　　如增法、減法，如是生法、變易法、集法、滅法如上說。 
　　如當說三經，有應當知三經如上說。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“若思量、若妄想生，彼使攀緣識住；有攀緣識住故，有未來世生、老、病、死、憂、悲、惱苦，如是純大苦聚集。若不思量、不妄想，無使無攀緣識住；無攀緣識住故，于未來世生、老、病、死、憂、悲、惱苦滅，如是純大苦聚滅。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“若思量、若妄想者，則有使攀緣識住；有攀緣識住故，入于名色；入名色故，有未來世生、老、病、死、憂、悲、惱苦，如是純大苦聚集。若不思量、無妄想，無使無攀緣識住；無攀緣識住故，不入名色；不入名色故，生、老、病、死、憂、悲、惱苦滅，如是純大苦聚滅。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“若有思量、有妄想，則有使攀緣識住；有攀緣識住故，入于名色；入名色故，則有往來；有往來故，則有生死；有生死故，則有未來世生、老、病、死、憂、悲、惱苦，如是純大苦聚集。若不思量、無妄想，無使無攀緣識住；無攀緣識住故，不入名色；不入名色故，則無往來；無往來故，則無生死；無生死故，于未來世生、老、病、死、憂、悲、惱苦滅，如是純大苦聚滅。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有多聞比丘。云何如來施設多聞比丘？” 
　　諸比丘白佛：“世尊是法根、法眼、法依，惟愿為說多聞比丘！諸比丘聞已，當受奉行。” 
　　佛告比丘：“諦聽！善思！當為汝說，諸比丘，若有比丘聞老、病、死，生厭、離欲、滅盡法，是名多聞比丘。如是生、有、取、愛、受、觸、六入處、名色、識、行，生厭、離欲、滅盡法，是名多聞比丘。是名如來所施設多聞比丘。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“所謂說法比丘。云何說法比丘？云何如來施設說法比丘？” 
　　諸比丘白佛：“世尊是法根、法眼、法依，惟愿為說說法比丘！諸比丘聞已，當受奉行。” 
　　佛告諸比丘：“若有比丘說老、病、死，生厭、離欲、滅盡法，是名說法比丘。如是說生、有、取、愛、受、觸、六入處、名色、識、行，是生厭、離欲、滅盡法，是名說法比丘。諸比丘，是名如來施設說法比丘。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“謂法次法向。諸比丘，云何名為法次法向？” 
　　諸比丘白佛：“世尊是法根、法眼、法依。善哉！世尊，惟愿為說！諸比丘聞已，當受奉行。” 
　　佛告諸比丘：“若比丘于老、病、死，生厭、離欲、滅盡向，是名法次法向。如是生乃至行，生厭、離欲、滅盡向，是名法次法向。諸比丘，是名如來施設法次法向。” 
　　佛說此經已，諸比丘聞佛所說，歡喜奉行。  
雜阿含經卷第十五  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“謂見法般涅槃。云何如來說見法般涅槃？” 
　　諸比丘白佛：“世尊是法根、法眼、法依。善哉！世尊，惟愿為說見法般涅槃，諸比丘聞已，當受奉行！云何比丘得見法般涅槃？” 
　　佛告比丘：“諦聽！善思！當為汝說。若有比丘于老、病、死，厭、離欲、滅盡，不起諸漏，心善解脫，是名比丘得見法般涅槃。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“毗婆尸佛未成正覺時，獨一靜處，專精禪思，作如是念：‘一切世間皆入生死，自生自熟，自滅自沒，而彼眾生于老死之上出世間道不如實知。’即自觀察：‘何緣有此老死？’如是正思惟觀察，得如實無間等起知：‘有生故有此老死，緣生故有老死。’復正思惟：‘何緣故有此生？’尋復正思惟無間等起知：‘緣有故有生。’尋復正思惟：‘何緣故有有？’尋復正思惟如實無間等起知：‘有取故有有。’尋復正思惟：‘何緣故有取？’尋復正思惟如實無間等起觀察：‘取法味著顧念，緣觸愛所增長，當知緣愛取，緣取有，緣有生，緣生老、病、死、憂、悲、惱苦，如是純大苦聚集。’譬如緣油炷而燃燈，彼時時增油治炷，彼燈常明，熾然不息。如前來嘆譬、城譬廣說。” 
　　佛說是經已，諸比丘聞佛所說，歡喜奉行。 
　　如毗婆尸佛，如是尸棄佛、毗濕波浮佛、迦羅迦孫提佛、迦那迦牟尼佛、迦葉佛，皆如是說。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“當勤方便修習禪思，內寂其心。所以者何？比丘禪思，內寂其心，精勤方便者，如是如實顯現。云何如實顯現？老死如實顯現，老死集、老死滅、老死滅道跡如實顯現；生、有、取、愛、受、觸、六入處、名色、識、行如實顯現，行集、行滅、行滅道跡如實顯現；此諸法無常、有為有漏如實顯現。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“當修無量三摩提，專精系念；修無量三摩提，專精系念已，如是如實顯現。云何如實顯現？謂老死如實顯現，乃至行如實顯現，此諸法無常、有為、有漏，如是如實顯現。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“昔者毗婆尸佛未成正覺時，住菩提所，不久成佛，詣菩提樹下，敷草為座，結跏趺坐，端坐正念，一坐七日，于十二緣起逆順觀察，所謂此有故彼有，此起故彼起，緣無明行，乃至緣生有老死，及純大苦聚集，純大苦聚滅。彼毗婆尸佛正坐七日已，從三昧覺，說此偈言：  
　　“如此諸法生，梵志勤思禪， 
　　　永離諸疑惑，知因緣生法。 
　　　若知因生苦，知諸受滅盡， 
　　　知因緣法盡，則知有漏盡。 
　　　如此諸法生，梵志勤思禪， 
　　　永離諸疑惑，知有因生苦。 
　　　如此諸法生，梵志勤思禪， 
　　　永離諸疑惑，知諸受滅盡。 
　　　如此諸法生，梵志勤思禪， 
　　　永離諸疑惑，知因緣法盡。 
　　　如此諸法生，梵志勤思禪， 
　　　永離諸疑惑，知盡諸有漏。 
　　　如此諸法生，梵志勤思禪， 
　　　普照諸世間，如日住虛空， 
　　　破壞諸魔軍，覺諸結解脫。”  
　　佛說此經已，諸比丘聞佛所說，歡喜奉行。 
　　如毗婆尸佛，如是尸棄佛、毗濕波浮佛、迦羅迦孫提佛、迦那迦牟尼佛、迦葉佛，亦如是說。  
　　如是我聞：一時，佛住郁毗羅尼連禪河側大菩提所，不久當成正覺，往詣菩提樹下，敷草為座，結跏跌坐，正身正念，如前廣說。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有四食資益眾生，令得住世攝受長養。何等為四？謂：一、粗摶食，二、細觸食，三、意思食，四、識食。 
　　“此四食何因、何集、何生、何觸？謂此諸食愛因、愛集、愛生、愛觸。此愛何因、何集、何生、何觸？謂愛受因、受集、受生、受觸。此受何因、何集、何生、何觸？謂受觸因、觸集、觸生、觸觸。此觸何因、何集、何生、何觸？謂觸六入處因、六入處集、六入處生、六入處觸。六入處集是觸集，觸集是受集，受集是愛集，愛集是食集，食集故未來世生、老、病、死、憂、悲、惱苦集，如是純大苦聚集。 
　　“如是六入處滅則觸滅，觸滅則受滅，受滅則愛滅，愛滅則食滅，食滅故于未來世生、老、病、死、憂、悲、惱苦滅，如是純大苦聚滅。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有四食資益眾生，令得住世攝受長養。何等為四？一、粗摶食，二、細觸食，三、意思食，四、識食。” 
　　時，有比丘名曰頗求那，住佛后扇佛，白佛言：“世尊，誰食此識？” 
　　佛告頗求那：“我不言有食識者，我若言有食識者，汝應作是問。我說識是食，汝應問言：‘何因緣故有識食？’我則答言：‘能招未來有，令相續生；有有故有六入處，六入處緣觸。’” 
　　頗求那復問：“為誰觸？” 
　　佛告頗求那：“我不言有觸者，我若言有觸者，汝應作是問：‘為誰觸？’汝應如是問：‘何因緣故生觸？’我應如是答：‘六入處緣觸，觸緣受。’” 
　　復問：“為誰受？” 
　　佛告頗求那：“我不說有受者，我若言有受者，汝應問：‘為誰受？’汝應問言：‘何因緣故有受？’我應如是答：‘觸緣故有受，受緣愛。’” 
　　復問：“世尊，為誰愛？” 
　　佛告頗求那：“我不說有愛者，我若說言有愛者，汝應作是問：‘為誰愛？’汝應問言：‘何緣故有愛？’我應如是答：‘緣受故有愛，愛緣取。’” 
　　復問：“世尊，為誰取？” 
　　佛告頗求那：“我不說言有取者，我若說言有取者，汝應問言：‘為誰取？’汝應問言：‘何緣故有取？’我應答言：‘愛緣故有取，取緣有。’” 
　　復問：“世尊，為誰有？” 
　　佛告頗求那：“我不說有有者，我若說有有者，汝應問言：‘為誰有？’汝今應問：‘何緣故有有？’我應答言：‘緣取故有有，能招當來有觸生是名有。有六入處，六入處緣觸，觸緣受，受緣愛，愛緣取，取緣有，有緣生，生緣老、病、死、憂、悲、惱苦，如是純大苦聚集；謂六入處滅則觸滅，觸滅則受滅，受滅則愛滅，愛滅則取滅，取滅則有滅，有滅則生滅，生滅則老、病、死、憂、悲、惱苦滅，如是純大苦聚集滅。’” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有四食資益眾生，令得住世攝受長養。云何為四？謂：一、粗摶食，二、細觸食，三、意思食，四、識食。 
　　“云何比丘觀察摶食？譬如有夫婦二人，唯有一子，愛念將養，欲度曠野險道難處，糧食乏盡，饑餓困極，計無濟理，作是議言：‘正有一子，極所愛念，若食其肉，可得度難，莫令在此三人俱死。’作是計已，即殺其子，含悲垂淚，強食其肉，得度曠野。云何，比丘，彼人夫婦共食子肉，寧取其味，貪嗜美樂與不？” 
　　答曰：“不也，世尊。” 
　　復問：“比丘，彼強食其肉，為度曠野險道與不？” 
　　答言：“如是，世尊。” 
　　佛告比丘：“凡食摶食，當如是觀。如是觀者，摶食斷知；摶食斷知已，于五欲功德貪愛則斷；五欲功德貪愛斷者，我不見彼多聞圣弟子于五欲功德上有一結使而不斷者。有一結系故，則還生此世。 
　　“云何比丘觀察觸食？譬如有牛，生剝其皮，在在處處，諸蟲唼食，沙土坌塵，草木針刺。若依于地，地蟲所食；若依于水，水蟲所食；若依空中，飛蟲所食，臥起常有苦毒此身。如是，比丘，于彼觸食，當如是觀。如是觀者，觸食斷知；觸食斷知者，三受則斷；三受斷者，多聞圣弟子于上無所復作，所作已作故。 
　　“云何比丘觀察意思食？譬如聚落城邑邊有火起，無煙無炎，時有士夫聰明黠慧，背苦向樂，厭死樂生，作如是念：‘彼有大火，無煙無炎，行來當避，莫令墮中，必死無疑。’作是思惟，常生思愿，舍遠而去；觀意思食，亦復如是。如是觀者，意思食斷；意思食斷者，三愛則斷；三愛斷者，彼多聞圣弟子于上更無所作，所作已作故。 
　　“諸比丘，云何觀察識食？譬如國王，有防邏者，捉捕劫盜，縛送王所，如前須深經廣說。以彼因緣，受三百矛苦覺，晝夜苦痛；觀察識食，亦復如是。如是觀者，識食斷知；識食斷知者，名色斷知；名為斷知者，多聞圣弟子于上更無所作，所作已作故。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有四食資益眾生，令得住世攝受長養。何等為四？一者、摶食，二者、觸食，三、意思食，四者、識食。 
　　“若比丘于此四食有喜有貪，則識住增長；識住增長故，入于名色；入名色故，諸行增長；行增長故，當來有增長；當來有增長故，生、老、病、死、憂、悲、惱苦集，如是純大苦聚集。 
　　“若于四食無貪無喜，無貪無喜故，識不住、不增識長；不住不增長故，不入名色；不入名色故，行不增長；行不增長故，當來有不生不長；當來有不生長故，于未來世生、老、病、死、憂、悲、惱苦不起，如是純大苦聚滅。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有四食資益眾生，令得住世攝受長養。何等為四？一者、摶食，二者、觸食，三、意思食，四者、識食。諸比丘，于此四食有貪有喜，則有憂悲、有塵垢；若于四食無貪無喜，則無憂悲，亦無塵垢。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有四食資益眾生，令得住世攝受長養。何等為四？一者、摶食，二者、觸食，三、意思食，四者、識食。 
　　“諸比丘，于此四食有貪有喜，識住增長，乃至純大苦聚集。譬如樓閣宮殿，北西長廣，東西窗牖，日出東方，光照西壁。如是，比丘，于此四食有貪有喜，如前廣說，乃至純大苦聚集。 
　　“若于四食無貪無喜，如前廣說，乃至純大苦聚滅。譬如，比丘，樓閣宮殿，北西長廣，東西窗牖，日出東方，應照何所？” 
　　比丘白佛言：“應照西壁。” 
　　佛告比丘：“若無西壁，應何所照？” 
　　比丘白佛言：“應照虛空，無所攀緣。” 
　　“如是，比丘，于此四食無貪無喜，識無所住，乃至如是純大苦聚滅。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有四食資益眾生，令得住世攝受長養。何等為四？一者、摶食，二者、觸食，三、意思食，四者、識食。諸比丘，于此四食有貪有喜，識住增長乃至純大苦聚集。譬如，比丘，樓閣宮殿，北西長廣，東西窗牖，日出東方，應照何所？” 
　　比丘白佛言：“應照西壁。” 
　　佛告比丘：“如是，四食有貪有喜，識住增長乃至如是大苦聚集。若于四食無貪無喜，亦無識住增長，乃至如是純大苦聚滅。譬如，比丘，畫師、畫師弟子集種種彩色，欲妝畫虛空，寧能畫不？” 
　　比丘白佛：“不能，世尊。所以者何？彼虛空者，非色、無對、不可見。” 
　　“如是，比丘，于此四食無貪無喜，亦無識住增長，乃至如是純大苦聚滅。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有四食資益眾生，令得住世攝受長養。何等為四？一者、搏摶食，二者、觸食，三、意思食，四者、識食。諸比丘，于此四食有貪有喜，識住增長乃至純大苦聚集。譬如，比丘，畫師、若畫師弟子集種種彩，欲妝畫于色，作種種像。諸比丘，于意云何？彼畫師、畫師弟子寧能妝于色不？” 
　　比丘白佛：“如是，世尊，能妝畫色。” 
　　佛告比丘：“于此四食有貪有喜，識住增長乃至如是純大苦聚集。諸比丘，若于四食無貪無喜，無有識住增長，乃至如是純大苦聚滅。比丘，譬如畫師、畫師弟子集種種彩，欲離于色有所妝畫，作種種像，寧能畫不？” 
　　比丘白佛：“不能，世尊。” 
　　“如是，比丘，若于四食無貪無喜，無有識住增長，乃至如是純大苦聚滅。” 
　　佛說此經已，諸比丘聞佛所說，歡喜奉行。  
　　如是我聞：一時，佛住波羅柰鹿野苑中仙人住處。 
　　爾時，世尊告五比丘：“此苦圣諦，本所未曾聞法，當正思惟，時，生眼、智、明、覺；此苦集、此苦滅、此苦滅道跡圣諦，本所未曾聞法，當正思惟，時，生眼、智、明、覺。 
　　“復次，苦圣諦智當復知，本所未聞法，當正思惟，時，生眼、智、明、覺。苦集圣諦已知當斷，本所未曾聞法，當正思惟，時，生眼、智、明、覺。復次，苦集滅，此苦滅圣諦已知當知作證，本所未聞法，當正思惟，時，生眼、智、明、覺。復以此苦滅道跡圣諦已知當修，本所未曾聞法，當正思惟，時，生眼、智、明、覺。 
　　“復次，比丘，此苦圣諦已知，知已出，所未聞法，當正思惟，時，生眼、智、明、覺。復次，此苦集圣諦已知，已斷出，所未聞法，當正思惟，時，生眼、智、明、覺。復次，苦滅圣諦已知，已作證出，所未聞法，當正思惟，時，生眼、智、明、覺。復次，苦滅道跡圣諦已知，已修出，所未曾聞法，當正思惟，時，生眼、智、明、覺。 
　　“諸比丘，我于此四圣諦三轉十二行不生眼、智、明、覺者，我終不得于諸天、魔、梵、沙門、婆羅門聞法眾中，為解脫、為出、為離，亦不自證得阿耨多羅三藐三菩提。我已于四圣諦三轉十二行生眼、智、明、覺，故于諸天、魔、梵、沙門、婆羅門聞法眾中，得出、得脫，自證得成阿耨多羅三藐三菩提。” 
　　爾時，世尊說是法時，尊者憍陳如及八萬諸天遠塵離垢，得法眼凈。 
　　爾時，世尊告尊者憍陳如：“知法未？” 
　　憍陳如白佛：“已知，世尊。” 
　　復告尊者憍陳如：“知法未？” 
　　拘鄰白佛：“已知，善逝。” 
　　尊者拘鄰已知法故，是故名阿若拘鄰。 
　　尊者阿若拘鄰知法已，地神舉聲唱言：“諸仁者，世尊于波羅柰國仙人住處鹿野苑中三轉十二行法輪，諸沙門、婆羅門、諸天、魔、梵所未曾轉，多所饒益，多所安樂，哀愍世間，以義饒益，利安天人，增益諸天眾，減損阿修羅眾。” 
　　地神唱已，聞虛空神天、四天王天、三十三天、炎摩天、兜率陀天、化樂天、他化自在天展轉傳唱，須臾之間，聞于梵天身。梵天乘聲唱言：“諸仁者，世尊于波羅柰國仙人住處鹿野苑中三轉十二行法輪，諸沙門、婆羅門、諸天、魔、梵，及世間聞法未所曾轉，多所饒益，多所安樂，以義饒益諸天世人，增益諸天眾，減損阿修羅眾。” 
　　世尊于波羅柰國仙人住處鹿野苑中轉法輪，是故此經名轉法輪經。 
　　佛說此經已，諸比丘聞佛所說，歡喜奉行。  
　　如是我聞：一時，佛住波羅柰仙人住處鹿野苑中。 
　　爾時，世尊告諸比丘：“有四圣諦。何等為四？謂苦圣諦、苦集圣諦、苦滅圣諦、苦滅道跡圣諦。” 
　　佛說此經已，諸比丘聞佛所說，歡喜奉行。  
　　如是我聞：一時，佛住波羅柰仙人住處鹿野苑中。 
　　爾時，世尊告諸比丘：“有四圣諦。何等為四？謂苦圣諦、苦集圣諦、苦滅圣諦、苦滅道跡圣諦。若比丘于此四圣諦未無間等者，當修無間等，起增上欲，方便堪能，正念正知應當覺。” 
　　佛說此經已，諸比丘聞佛所說，歡喜奉行。  
　　如是我聞：一時，佛住波羅柰仙人住處鹿野苑中。 
　　爾時，世尊告諸比丘：“有四圣諦。何等為四？謂苦圣諦、苦集圣諦、苦滅圣諦、苦滅道跡圣諦。若比丘于苦圣諦當知、當解，于集圣諦當知、當斷，于苦滅圣諦當知、當證，于苦滅道跡圣諦當知、當修。” 
　　佛說此經已，諸比丘聞佛所說，歡喜奉行。  
　　如是我聞：一時，佛住波羅柰仙人住處鹿野苑中。 
　　爾時，世尊告諸比丘：“有四圣諦。何等為四？謂苦圣諦、苦集圣諦、苦滅圣諦、苦滅道跡圣諦。若比丘于苦圣諦已知、已解，于苦集圣諦已知、已斷，于苦滅圣諦已知、已證，于苦滅道跡圣諦已知、已修，如是比丘則斷愛欲，轉去諸結，于慢、無間等究竟苦邊。” 
　　佛說此經已，諸比丘聞佛所說，歡喜奉行。  
　　如是我聞：一時，佛住波羅柰仙人住處鹿野苑中。 
　　爾時，世尊告諸比丘：“有四圣諦。何等為四？謂苦圣諦、苦集圣諦、苦滅圣諦、苦滅道跡圣諦。若比丘于苦圣諦已知、已解，于苦集圣諦已知、已斷，于苦滅圣諦已知、已證，于苦滅道跡圣諦已知、已修，如是比丘名阿羅漢，諸漏已盡，所作已作，離諸重擔，逮得己利，盡諸有結，正智善解脫。” 
　　佛說此經已，諸比丘聞佛所說，歡喜奉行。  
　　如是我聞：一時，佛住波羅柰國仙人住處鹿野苑中。 
　　爾時，世尊告諸比丘：“有四圣諦。何等為四？謂苦圣諦、苦集圣諦、苦滅圣諦、苦滅道跡圣諦。若比丘于苦圣諦已知、已解，于苦集圣諦已知、已斷，于苦滅圣諦已知、已證，于苦滅道跡圣諦已知、已修，如是比丘邊際、究竟邊際、離垢邊際，梵行已終，純一清白，名為上士。” 
　　佛說此經已，諸比丘聞佛所說，歡喜奉行。  
　　如是我聞：一時，佛住波羅柰國仙人住處鹿野苑中。 
　　爾時，世尊告諸比丘：“有四圣諦。何等為四？謂苦圣諦、苦集圣諦、苦滅圣諦、苦滅道跡圣諦。若比丘于苦圣諦已知、已解，于苦集圣諦已知、已斷，于苦滅圣諦已知、已證，于苦滅道跡圣諦已知、已修，如是比丘無有關鍵，平治城塹，度諸險難，解脫結縛，名為賢圣，建立圣幢。” 
　　佛說此經已，諸比丘聞佛所說，歡喜奉行。  
　　如是我聞：一時，佛住波羅柰仙人住處鹿野苑中。 
　　爾時，世尊告諸比丘：“有四圣諦。何等為四？謂苦圣諦、苦集圣諦、苦滅圣諦、苦滅道跡圣諦。若比丘于苦圣諦已知、已解，于苦集圣諦已知、已斷，于苦滅圣諦已知、已證，于苦滅道跡圣諦已知、已修，如是比丘無有關鍵，平治城塹，度諸險難，名為賢圣，建立圣幢。 
　　“諸比丘，云何無有關鍵？謂五下分結已斷已知，是名離關鍵。云何平治城塹？無明謂之深塹，彼得斷知，是名平治城塹。云何度諸險難？謂無際生死，究竟苦邊，是名度諸險難。云何解脫結縛？謂愛已斷、已知。云何建立圣幢？謂我慢已斷、已知，是名建立圣幢。” 
　　佛說此經已，諸比丘聞佛所說，歡喜奉行。  
　　如是我聞：一時，佛住波羅柰國仙人住處鹿野苑中。 
　　爾時，世尊告諸比丘：“有四圣諦。何等為四？謂苦圣諦、苦集圣諦、苦滅圣諦、苦滅道跡圣諦。若比丘于苦圣諦已知、已解，于苦集圣諦已知、已斷，于苦滅圣諦已知、已證，于苦滅道跡圣諦已知、已修，是名比丘斷五支，成六分，守護于一，依倚于四，舍除諸諦，離四衢，證諸覺想，自身所作，心善解脫，慧善解脫，純一清白，名為上士。” 
　　佛說此經已，諸比丘聞佛所說，歡喜奉行。  
　　如是我聞：一時，佛住波羅柰國仙人住處鹿野苑中。 
　　爾時，世尊告諸比丘：“有四法成就，名曰大醫王者，所應王之具、王之分。何等為四？一者、善知病，二者、善知病源，三者、善知病對治，四者、善知治病已，當來更不動發。云何名良醫善知病？謂良醫善知如是如是種種病，是名良醫善知病。云何良醫善知病源？謂良醫善知此病因風起、癖陰起、涎唾起、眾冷起、因現事起、時節起，是名良醫善知病源。云何良醫善知病對治？謂良醫善知種種病，應涂藥、應吐、應下、應灌鼻、應熏、應取汗，如是比種種對治，是名良醫善知對治。云何良醫善知治病已，于未來世永不動發？謂良醫善治種種病，令究竟除，于未來世永不復起，是名良醫善知治病，更不動發。 
　　“如來、應、等正覺為大醫王，成就四德，療眾生病，亦復如是。云何為四？謂如來知此是苦圣諦如實知，此是苦集圣諦如實知，此是苦滅圣諦如實知，此是苦滅道跡圣諦如實知。諸比丘，彼世間良醫于生根本對治不如實知，老、病、死、憂、悲、惱苦根本對治不如實知；如來、應、等正覺為大醫王，于生根本知對治如實知，于老、病、死、憂、悲、惱苦根本對治如實知，是故如來、應、等正覺名大醫王。” 
　　佛說此經已，諸比丘聞佛所說，歡喜奉行。  
　　如是我聞：一時，佛住波羅柰國仙人住處鹿野苑中。 
　　爾時，世尊告諸比丘：“若諸沙門、婆羅門于此苦圣諦不如實知，此苦集圣諦不如實知，此苦滅圣諦不如實知，此苦滅道跡圣諦不如實知，此非沙門之沙門，非婆羅門之婆羅門，彼亦不于沙門義、婆羅門義見法自知作證：我生已盡，梵行已立，所作已作，自知不受后有。 
　　“若沙門、婆羅門于此苦圣諦如實知，此苦集圣諦如實知，此苦滅圣諦如實知，此苦滅道跡圣諦如實知，當知是沙門、婆羅門——沙門之沙門、婆羅門之婆羅門，于沙門義、婆羅門義見法自知作證：我生已盡，梵行已立，所作已作，自知不受后有。 
　　“是故，比丘，于四圣諦無間等當起增上欲，精勤堪能，方便修學。何等為四？謂苦圣諦、苦集圣諦、苦滅圣諦、苦滅道跡圣諦。” 
　　佛說此經已，諸比丘聞佛所說，歡喜奉行。  
　　如是我聞：一時，佛住波羅柰國仙人住處鹿野苑中。 
　　廣說如上，差別者：“于四圣諦不如實知，當知是沙門、婆羅門，非沙門數、非婆羅門數；于四圣諦如實知者，是沙門數、是婆羅門數。乃至……。” 
　　佛說此經己，諸比丘聞佛所說，歡喜奉行。  
　　如是我聞：一時，佛住波羅柰國仙人住處鹿野苑中。 
　　爾時，世尊告諸比丘：“若沙門、婆羅門于苦圣諦不如實知，苦集圣諦不如實知，苦滅圣諦不如實知，苦滅道跡圣諦不如實知，當知是沙門、婆羅門不得脫苦。若沙門、婆羅門于苦圣諦如實知，于苦集圣諦如實知，于苦滅圣諦如實知，于苦滅道跡圣諦如實知，當知是沙門、婆羅門解脫于苦。” 
　　佛說此經已，諸比丘聞佛所說，歡喜奉行。 
　　“如于苦不解脫、解脫；如是舍惡趣不解脫、解脫；堪能舍戒退減，不舍戒退減；能自說得過人法自證，不能自說得過人法作證；能于此外求良福田，不能于此外求良福田；能于此外求大師，不能于此外求大師；不能越苦，堪能越苦；不堪能脫苦，堪能脫苦。” 
　　如是上諸經重說悉繼以偈：  
　　“若不知苦者，及彼眾苦因， 
　　　一切諸苦法，寂滅永無余。 
　　　若不知道跡，能思一切苦， 
　　　心解脫于苦，慧解脫亦然， 
　　　不能越眾苦，令苦究竟脫。 
　　　若如實知苦，亦知眾苦因， 
　　　及一切諸苦，永滅盡無余。 
　　　若復如實知，息苦之道跡， 
　　　意解脫具足，慧解脫亦然， 
　　　堪能越眾苦，究竟得解脫。”  
　　佛說此經已，諸比丘聞佛所說，歡喜奉行。  
　　如是我聞：一時，佛住波羅柰國仙人往處鹿野苑中。 
　　爾時，世尊告諸比丘：“若善男子正信、非家、出家學道，彼一切所應當知四圣諦法。何等為四？謂知苦圣諦、知苦集圣諦、知苦滅圣諦、知苦滅道跡圣諦。是故，比丘，于四圣諦未無間等者，當勤方便，修無間等。如此章句，一切四圣諦經，應當具說。” 
　　佛說此經已，諸比丘聞佛所說，歡喜奉行。 
　　“如是知、如是見、如是無間等，悉應當說。又三結盡，得須陀洹，一切當知四圣諦。何等為四？謂知苦圣諦、知苦集圣諦、知苦滅圣諦、知苦滅道跡圣諦；如是當知如是當見無間等。” 
　　佛說此經已，諸比丘聞佛所說，歡喜奉行。 
　　“若三結盡，貪恚癡薄，得斯陀含，彼一切皆于四圣諦如實知故。何等為四？謂知苦圣諦、知苦集圣諦、知苦滅圣諦、知苦滅道跡圣諦；如是當知、如是當見如是無間等，亦如是說。 
　　“五下分結盡，生般涅槃阿那含，不還此世，彼一切知四圣諦。何等為四？知苦圣諦、知苦集圣諦、知苦滅圣諦、知苦滅道跡圣諦；如是知、如是見如是無間等，亦如是說。 
　　“若一切漏盡，無漏心解脫、慧解脫，見法自知作證：我生已盡，梵行已立，所作已作，自知不受后有，彼一切悉知四圣諦。何等為四？謂知苦圣諦、知苦集圣諦、知苦滅圣諦、知苦滅道跡圣諦；如是知、如是見如是無間等，亦如是說。 
　　“若得辟支佛道證，彼一切知四圣諦故。何等為四？謂知苦圣諦、知苦集圣諦、知苦滅圣諦、知苦滅道跡圣諦；如是知、如是見如是無間等，亦如是說。 
　　“若得無上等正覺，彼一切知四圣諦故。何等為四？謂知苦圣諦、知苦集圣諦、知苦滅圣諦、知苦滅道跡圣諦；如是知、如是見如是無間等，亦如是說。” 
　　佛說此經已，諸比丘聞佛所說，歡喜奉行。  
　　如是我聞：一時，佛往波羅柰國仙人往處鹿野苑中。 
　　爾時，世尊告諸比丘：“譬如日出，明相先起，如是正盡苦亦有前相起，謂知四圣諦。何等為四？知苦圣諦、知苦集圣諦、知苦滅圣諦、知苦滅道跡圣諦；如是知、如是見、如是無間等，亦如是說。” 
　　佛說此經已，諸比丘聞佛所說，歡喜奉行。  
　　如是我聞：一時，佛住波羅柰國仙人住處鹿野苑中。 
　　爾時，世尊告諸比丘：“若日月不出世間者，一切眾星亦不出于世間，晝夜、半月、一月、時節、歲數、刻數、須臾，皆悉不現，世間常冥，無有明照，唯有長夜，純大暗苦現于世間。若如來、應供、等正覺不出世間時，不說苦圣諦、苦集圣諦、苦滅圣諦、苦滅道跡圣諦現于世間，世間盲冥，無有明照，如是長夜，純大暗冥現于世間。 
　　“若日月出于世間，眾星亦現，晝夜、半月、一月、時節、歲數、刻數、須臾，悉現世間，長夜明照，出于世間。如是，如來、應、等正覺出于世間，說苦圣諦現于世間，苦集圣諦、苦滅圣諦、苦滅道跡圣諦現于世間，不復暗冥，長夜照明，純一智慧現于世間。” 
　　佛說此經已，諸比丘聞佛所說，歡喜奉行。  
　　如是我聞：一時，佛住波羅柰國仙人住處鹿野苑中。 
　　爾時，世尊告諸比丘：“譬如日出，周行空中，壞諸暗冥，光明顯照。如是，圣弟子所有集法，一切滅已，離諸塵垢，得法眼生，與無間等，俱三結斷。所謂身見、戒取、疑，此三結盡，名須陀洹，不墮惡趣法，必定正覺，趣七有天人往生，作苦邊。彼圣弟子中間雖起憂苦，聽彼圣弟子離欲、惡不善法，有覺有觀，離生喜樂，初禪具足住。不見彼圣弟子有一法不斷，能令還生此世者，此則圣弟子得法眼之大義。是故，比丘于此四圣諦未無間等者，當勤方便，起增上欲，精進修學。” 
　　佛說是經已，諸比丘聞佛所說，歡喜奉行。  
　　如是我聞：一時，佛住波羅柰國仙人住處鹿野苑中。 
　　爾時，世尊告諸比丘：“當作是說：我于苦圣諦未無間等，苦集圣諦、苦滅圣諦未無間等，而言我當得苦滅道跡圣諦無間等者，此說不應。所以者何？無是處故。若苦圣諦、苦集圣諦、苦滅圣諦未無間等，而欲苦滅道跡圣諦無間等者，無有是處。譬如有人言我欲取佉提羅葉，合集作器，盛水持行者，無有是處。所以者何？無是處故。如是言我于苦圣諦、苦集圣諦、苦滅圣諦未無間等，而欲得苦滅道跡圣諦無間等者，無有是處。 
　　“若復有言我當于苦圣諦、苦集圣諦、苦滅圣諦無間等已得，復得苦滅道跡圣諦者，斯則善說。所以者何？有是處故。若苦圣諦、苦集圣諦、苦滅圣諦無間等已，而欲苦滅道跡圣諦無間等者，斯有是處。譬如有言我以純曇摩葉、摩樓迦葉，合集盛水持行者，此則善說。所以者何？有是處故。如是若言我于苦圣諦、苦集圣諦、苦滅圣諦無間等已，而欲苦滅道跡圣諦無間等者，斯則善說。所以者何？有是處故。若于苦圣諦、苦集圣諦、苦滅圣諦無間等已，而欲苦滅道跡圣諦無間等者，斯有是處故。” 
　　佛說是經已，諸比丘聞佛所說，歡喜奉行。  
　　如是我聞：一時，佛彼波羅柰國仙人住處鹿野苑中。 
　　爾時，世尊告諸比丘：“如小綿丸、小劫貝華丸，置四衢道頭，四方風吹，則隨風去向于一方。如是，若沙門、婆羅門于苦圣諦不如實知，于苦集圣諦、于苦滅圣諦、苦滅道跡圣諦不如實知，當知彼沙門、婆羅門常觀他面，常隨他說，以不如實知故，聞彼所說，趣說而受，當知此人不宿修習智慧故。 
　　“譬如因陀羅柱，銅鐵作之，于深入地中，四方猛風不能令動。如是，沙門、婆羅門于苦圣諦如實知，苦集圣諦、苦滅圣諦、苦滅道跡圣諦如實知者，當知是沙門、婆羅門不視他面，不隨他語，是沙門、婆羅門智慧堅固，本隨習故，不隨他語。是故，比丘，于四圣諦當勤方便，起增上欲，精進修學。” 
　　佛說是經已，諸比丘聞佛所說，歡喜奉行。  
　　如是我聞：一時，佛住波羅柰國仙人住處鹿野苑中。 
　　爾時，世尊告諸比丘：“譬如石柱，長十六肘，八肘入地，四方風吹，不能令動。如是，沙門、婆羅門于苦圣諦如實知，于苦集圣諦、苦滅圣諦、苦滅道跡圣諦如實知，斯等沙門、婆羅門至諸論處，無能屈。其心解脫、慧解脫者，能使余沙門、婆羅門反生憂苦。如是如實知、如實見，皆是先世宿習故，使智慧不可傾動。是故，比丘，于四圣諦當勤方便，起增上欲，精進修學。” 
　　佛說是經已，諸比丘聞佛所說，歡喜奉行。  
　　如是我聞：一時，佛住波羅柰國仙人住處鹿野苑中。 
　　爾時，世尊告諸比丘：“譬如有人火燒頭衣，當起增上欲，急救令滅。” 
　　佛告比丘：“莫作是說！當置頭衣，于四圣諦起增上欲，勤加方便，修無間等。何等為四？謂苦圣諦、苦集圣諦、苦滅圣諦、苦滅道跡圣諦未無間等，當勤方便，修無間等。所以者何？比丘，長夜熾然，地獄、畜生、餓鬼。諸比丘，不見極苦，如苦圣諦、苦集圣諦、苦滅圣諦、苦滅道跡圣諦，未無間等者，是比丘當忍苦樂憂悲，于四圣諦勤加精進，方便修習無間等，應當學。” 
　　佛說是經已，諸比丘聞佛所說，歡喜奉行。  
　　如是我聞：一時，佛住波羅柰國仙人住處鹿野苑中。 
　　爾時，世尊告諸比丘：“譬如士夫年壽百歲，有人語言：‘士夫若欲聞法，當日日三時受苦。晨朝時受百槍苦，日中、晡時亦復如是，于一日中受三百槍苦。如是日日，至于百歲，然后聞法，得無聞等，汝寧能不？’時彼士夫為聞法故，悉堪能受。所以者何？人生于世，長夜受苦，有時地獄，有時畜生，有時餓鬼，于三惡道空受眾苦，亦不聞法，是故我今為無間等故，不以終身受三百槍為大苦也。是故，比丘，于四圣諦未得無間等者，當勤方便，起增上欲，學無間等。” 
　　佛說此經已，諸比丘聞佛所說，歡喜奉行。  
　　如是我聞：一時，佛住波羅柰國仙人住處鹿野苑中。 
　　爾時，世尊告諸比丘：“于四圣諦平等正覺，名為如來、應、等正覺。何等為四？所謂苦圣諦、苦集圣諦、苦滅圣諦、苦滅道跡圣諦。于此四圣諦平等正覺，名為如來、應、等正覺。是故，諸比丘，于四圣諦未無間者，當勤方便，起增上欲，學無間等。” 
　　佛說此經已，諸比丘聞佛所說，歡喜奉行。  
　　如是我聞：一時，佛在摩竭國人間游行。于王舍城波羅利弗是中間竹林聚落，國王于中造福德舍。爾時，世尊與諸大眾于中宿止。 
　　爾時，世尊告諸比丘：“我與汝等于四圣諦無知、無見、無隨順覺、無隨順受者，應當長夜驅馳生死。何等為四？謂苦圣諦、苦集圣諦、苦滅圣諦、苦滅道跡圣諦。我與汝等于四圣諦無知、無見、無隨順覺、無隨順受者，應當長夜驅馳生死。以我及汝于此苦圣諦順知、順入、斷諸有流，盡諸生死，不受后有；于苦集圣諦、苦滅圣諦、苦滅道跡圣諦順知、順入，斷諸有流，盡諸生死，不受后有。是故，比丘，于四圣諦未無間等者，當勤方便，起增上欲，修無間等。” 
　　爾時，世尊即說偈言：  
　　“我常與汝等，長夜涉生死， 
　　　不見圣諦故，大苦日增長。 
　　　若見四圣諦，斷有大流海， 
　　　生死永已除，不復受后生。”  
　　佛說此經已，諸比丘聞佛所說，歡喜奉行。  
　　如是我聞：一時，佛在摩竭國人間游行。王舍城波羅利弗是中間竹林聚落，大王于中作福德舍。爾時，世尊與諸大眾于中止宿。 
　　爾時，世尊告諸比丘：“汝等當行，共至申恕林。” 
　　爾時，世尊與諸大眾到申恕林，坐樹下。爾時，世尊手把樹葉，告諸比丘：“此手中葉為多耶？大林樹葉為多？” 
　　比丘白佛：“世尊，手中樹葉甚少，彼大林中樹葉無量，百千億萬倍，乃至算數譬類不可為比。” 
　　“如是，諸比丘，我成等正覺，自所見法，為人定說者，如手中樹葉。所以者何？彼法義饒益、法饒益、梵行饒益、明、慧、正覺、向于涅槃。如大林樹葉，如我成等正覺，自知正法，所不說者，亦復如是。所以者何？彼法非義饒益，非法饒益，非梵行饒益、明、慧、正覺、正向涅槃故。是故，諸比丘，于四圣諦未無間等者，當勤方便，起增上欲，學無間等。” 
　　佛說此經已，諸比丘聞佛所說，歡喜奉行。  
　　如是我聞：一時，佛住毗舍離獼猴池側重閣講堂。 
　　爾時，尊者阿難晨朝著衣持缽，入毗舍離城乞食。時，有眾多離車童子晨朝從城內出，至精舍門，持弓箭，競射精舍門孔，箭箭皆入門孔。 
　　尊者阿難見已，以為奇特，彼諸離車童子能作如是難事。入城乞食，還舉衣缽，洗足已，往詣佛所，稽首佛足，退住一面，白佛言：“世尊，我今晨朝著衣持缽，入毗舍離城乞食，見有眾多離車童子從城內出，至精舍門，競射門孔，箭箭皆入。我作是念：‘此甚奇特！諸離車童子能為難事。’” 
　　佛告阿難：“于意云何？離車童子競射門孔，箭箭皆入，此為難耶？破一毛為百分，而射一毛分，箭箭悉中，此為難耶？” 
　　阿難白佛：“破一毛百分，射一分之毛，箭箭悉中，此則為難。” 
　　佛告阿難：“未若于苦圣諦生如實知，此則甚難。如是，苦集圣諦、苦滅圣諦、苦滅道跡圣諦如實知見，此則甚難。” 
　　爾時，世尊而說偈言：  
　　“一毛為百分，射一分甚難！ 
　　　觀一一苦陰，非我難亦然。”  
　　佛說此經已，諸比丘聞佛所說，歡喜奉行。  
　　如是我聞：一時，佛住獼猴池側重閣講堂。 
　　爾時，世尊告諸比丘：“譬如大地悉成大海，有一盲龜壽無量劫，百年一出其頭。海中有浮木，止有一孔，漂流海浪，隨風東西。盲龜百年一出其頭，當得遇此孔不？” 
　　阿難白佛：“不能，世尊。所以者何？此盲龜若至海東，浮木隨風，或至海西，南、北、四維圍繞亦爾，不必相得。” 
　　佛告阿難：“盲龜浮木，雖復差違，或復相得。愚癡凡夫漂流五趣，暫復人身，甚難于彼。所以者何？彼諸眾生不行其義、不行法、不行善、不行真實，展轉殺害，強者陵弱，造無量惡故。是故，比丘，于四圣諦當未無間等者，當勤方便，起增上欲，學無間等。” 
　　佛說此經已，諸比丘聞佛所說，歡喜奉行。  
雜阿含經卷第十六 雜因誦第三品之四  
　　如是我聞：一時，佛住王舍城迦蘭陀竹園。時，有眾多比丘集于食堂，思惟世間而思惟。 
　　爾時，世尊知諸比丘心之所念，往詣食堂，敷座而坐，告諸比丘：“汝等比丘慎莫思惟世間思惟。所以者何？世間思惟非義饒益，非法饒益，非梵行饒益，非智、非覺，不順涅槃。汝等當正思惟此苦圣諦、此苦集圣諦、此苦滅圣諦、此苦滅道跡圣諦。所以者何？如此思惟則義饒益、法饒益、梵行饒益，正智、正覺，正向涅槃。 
　　“過去世時，有一士夫出王舍城，于拘絺羅池側正坐，思惟世間思惟。當思惟時，見四種軍——象軍、馬軍、車軍、步軍，無量無數，皆悉入于一藕孔中。見已作是念：‘我狂失性，世間所無，而今見之。’爾時，去池不遠，更有大眾一處聚集。時，彼士夫詣大眾所語言：‘諸人，我今發狂！我今失性！世間所無，而我今見。’如上廣說。時，彼大眾皆謂士夫狂發失性，世間所無，而彼見之。” 
　　佛告比丘：“然彼士夫非狂失性，所見真實。所以者何？爾時，去拘絺羅池不遠，有諸天、阿修羅興四種軍，戰于空中。時，諸天得勝，阿修羅軍敗，退入彼池一藕孔中。是故，比丘，汝等慎莫思惟世間。所以者何？世間思惟非義饒益，非法饒益，非梵行饒益，非智、非覺，非正向涅槃。當思惟四圣諦。何等為四？苦圣諦、苦集圣諦、苦滅圣諦、苦滅道跡圣諦。” 
　　佛說此經已，諸比丘聞佛所說，歡喜奉行。  
　　如是我聞：一時，佛住王舍城迦蘭陀竹園。 
　　時，有眾多比丘集于食堂，作如是論：或謂世間有常，或謂世間無常、世間有常無常、世間非有常非無常，世間有邊、世間無邊、世間有邊無邊、世間非有邊非無邊，是命是身、命異身異，如來死后有、如來死后無、如來死后有無、如來死后非有非無。 
　　爾時，世尊一處坐禪，以天耳聞諸比丘集于食堂論議之聲；聞已，往詣食堂，于大眾前敷座而坐，告諸比丘：“汝等比丘眾多聚集，何所言說？” 
　　時，諸比丘白佛言：“世尊，我等眾多比丘集此食堂，作如是論：或說有常，或說無常。”如上廣說。 
　　佛告比丘：“汝等莫作如是論議。所以者何？如此論者，非義饒益，非法饒益，非梵行饒益，非智、非正覺，非正向涅槃。汝等比丘應如是論議：此苦圣諦、此苦集圣諦、此苦滅圣諦、此苦滅道跡圣諦。所以者何？如是論議，是義饒益、法饒益、梵行饒益、正智、正覺、正向涅槃。是故，比丘，于四圣諦未無間等，當勤方便，起增上欲，學無間等。” 
　　佛說此經已，諸比丘聞佛所說，歡喜奉行。  
　　如是我聞：一時，佛住王舍城迦蘭陀竹園。 
　　爾時，有眾多比丘集于食堂，或有貪覺覺者，或瞋覺覺者，或害覺覺者。 
　　爾時，世尊知諸比丘心之所念，往詣食堂，敷坐具于眾前坐，告諸比丘：“汝等莫起貪覺覺，莫起恚覺覺，莫起害覺覺。所以者何？此諸覺非義饒益，非法饒益，非梵行饒益，非智、非正覺，不向涅槃。汝等當起苦圣諦覺、苦集圣諦覺、苦滅圣諦覺、苦滅道跡圣諦覺。所以者何？此四圣諦覺，義饒益、法饒益、梵行饒益、正智、正覺、向于涅槃。是故，諸比丘，于四圣諦當勤方便，起增上欲，正智正念，精進修學。” 
　　佛說此經已，諸比丘聞佛所說，歡喜奉行。  
　　如是我聞：一時，……如上廣說，差別者：“起親里覺、國土人民覺、不死覺。”乃至聞佛所說，歡喜奉行。  
　　如是我聞：一時，佛住王舍城迦蘭陀竹園。 
　　時，有眾多比丘集于食堂，作如是論：或論王事、賊事、斗戰事、錢財事、衣被事、飲食事、男女事、世間言語事、事業事、諸海中事。 
　　爾時，世尊于禪定中，以天耳聞諸比丘論說之聲，即從座起，往詣食堂，敷坐具于眾前坐，告諸比丘：“汝等比丘眾多聚集，為何所說？” 
　　諸比丘白佛言：“世尊，我等于此聚集，或論說王事……。”如上廣說。 
　　佛告比丘：“汝等莫作是論，論說王事，乃至不向涅槃。若論說者，應當論說：此苦圣諦、苦集圣諦、苦滅圣諦、苦滅道跡圣諦。所以者何？此四圣諦以義饒益、法饒益、梵行饒益、正智、正覺、正向涅槃。” 
　　佛說此經已，諸比丘聞佛所說，歡喜奉行。  
　　如是我聞：一時，佛住王舍城迦蘭陀竹園。 
　　時，有眾多比丘集于食堂，作如是說：“我知法、律，汝等不知我所說成就，我等所說與理合；汝等所說不成就，不與理合，應前說者則在后說，應后說者則在前說，而共諍論言。我論是汝等不如，能答者當答。” 
　　爾時，世尊于禪定中，以天耳聞諸比丘諍論之聲，如是廣說，乃至于四圣諦無間等者，當勤起方便，起增上欲，學無間等。 
　　佛說是經已，諸比丘聞佛所說，歡喜奉行。  
　　如是我聞：一時，佛住王舍城迦蘭陀竹園。 
　　時，有眾多比丘集于食堂，作如是論：“波斯匿王、頻婆娑羅王，何者大力？何者大富？” 
　　爾時，世尊于禪定中，以天耳聞諸比丘論說之聲，即從座起，往詣食堂，敷坐具于眾前坐，問諸比丘：“汝等何所論說？” 
　　時，諸比丘即以上事具白世尊。 
　　佛告比丘：“汝等用說諸王大力、大富為？汝等比丘，莫作是論。所以者何？此非義饒益，非法饒益，非梵行饒益，非智、非正覺，不向涅槃。汝等當說：此苦圣諦、苦集圣諦、苦滅圣諦、苦滅道跡圣諦。所以者何？此四圣諦是義饒益、法饒益、梵行饒益、正智、正覺、正向涅槃。是故，比丘，于四圣諦未無間等者，當勤方便，起增上欲，學無間等。” 
　　佛說此經已，諸比丘聞佛所說，歡喜奉行。  
　　如是我聞：一時，佛住王舍城迦蘭陀竹園。 
　　時，有眾多比丘集于食堂，作如是論：“汝等宿命作何等業？為何工巧？以何自活？” 
　　爾時，世尊于禪定中，以天耳聞諸比丘論說之聲，即從座起，往詣食堂，敷坐具于眾前坐，問諸比丘：“汝說何等？” 
　　時，諸比丘以上所說具白世尊。 
　　佛告比丘：“汝等比丘，莫作是說‘宿命所作’。所以者何？此非義饒益，非法饒益，非梵行饒益，非智、非正覺，不向涅槃。汝等比丘，當共論說：此苦圣諦、苦集圣諦、苦滅圣諦、苦滅道跡圣諦。所以者何？此義饒益、法饒益、梵行饒益、正智、正覺、正向涅槃。是故，比丘，依于四圣諦未無間等者，當勤方便，起增上欲，學無間等。” 
　　佛說此經已，諸比丘聞佛所說，歡喜奉行。  
　　如是我聞：一時，佛住王舍城迦蘭陀竹園。 
　　時，有眾多比丘集于食堂，作如是說論：“某甲檀越作粗疏食，我等食已，無味無力。我等不如舍彼粗食，而行乞食。所以者何？比丘乞食時得好食，又見好色，時聞好聲，多人所識，亦得衣被、臥具、醫藥。” 
　　爾時，世尊于禪定中，以天耳聞諸比丘論說之聲，即詣食堂，如是廣說，乃至正向涅槃。 
　　佛說此經已，諸比丘聞佛所說，歡喜奉行。  
　　如是我聞：一時，佛住王舍城迦蘭陀竹園。 
　　爾時，世尊告諸比丘：“汝等持我所說四圣諦不？” 
　　時，有異比丘從座起，正衣服，為佛作禮，合掌白佛：“唯然，世尊所說四圣諦，我悉受持。” 
　　佛告比丘：“汝云何受持四圣諦？” 
　　比丘白佛言：“世尊說言，此是苦圣諦，我即受持；此苦集圣諦、此苦滅圣諦、此苦滅道跡圣諦，如是，世尊說四圣諦，我即受持。” 
　　佛告比丘：“善哉！善哉！我說苦圣諦，汝真實受持；我說苦集圣諦、苦滅圣諦、苦滅道跡圣諦，汝真實受持。” 
　　佛說此經已，諸比丘聞佛所說，歡喜奉行。  
　　如是我聞：一時，佛住王舍城迦蘭陀竹園。 
　　爾時，世尊告諸比丘：“汝等持我所說四圣諦不？” 
　　時，有比丘從座起，整衣服，偏袒右肩，為佛作禮，合掌白佛：“唯然，世尊所說四圣諦，我悉受持。” 
　　佛告比丘：“汝云何持我所說四圣諦？” 
　　比丘白佛言：“世尊說苦圣諦，我悉受持。如如、不離如、不異如，真、實、審諦、不顛倒，是圣所諦，是名苦圣諦。世尊說苦集圣諦、苦滅圣諦、苦滅道跡圣諦、如如、不離如、不異如，真、實、審諦、不顛倒，是圣所諦，是為世尊說四圣諦，我悉受持。” 
　　佛告比丘：“善哉！善哉！汝真實持我所說四圣諦，如如、不離如、不異如，真、實、審諦、不顛倒，是名比丘真實持我四圣諦。” 
　　佛說此經已，諸比丘聞佛所說，歡喜奉行。  
　　如是我聞：一時，佛住王舍城迦蘭陀竹園。 
　　爾時，世尊告諸比丘：“汝持我所說四圣諦不？” 
　　時，有異比丘從座起，整衣服，為佛作禮，合掌白佛言：“唯然，世尊所說四圣諦，我悉持之。云何四諦？世尊說苦圣諦，我悉持之；苦集圣諦、苦滅圣諦、苦滅道跡圣諦，我悉持之。” 
　　佛告彼比丘：“善哉！善哉！如我所說四圣諦，汝悉持之。諸比丘，若沙門、婆羅門作如是說‘如沙門瞿曇所說苦圣諦，我當舍，更立苦圣諦’者，但有言數，問已不知，增其疑惑，以非其境界故。‘苦集圣諦、苦滅圣諦、苦滅道跡圣諦，我今當舍，更立余四圣諦’者，彼但有言數，問已不知，增其疑惑，以非其境界故。是故，比丘，于四圣諦未無間等者，當勤方便，起增上欲，學無間等。” 
　　佛說此經已，諸比丘聞佛所說，歡喜奉行。  
　　如是我聞：一時，佛住王舍城迦蘭陀竹園。 
　　爾時，世尊告諸比丘：“若比丘于佛有疑者，則于苦圣諦有疑，苦集圣諦、苦滅圣諦、苦滅道跡圣諦則有疑惑；若于法、僧有疑者，則于苦圣諦疑惑，苦集圣諦、苦滅圣諦、苦滅道跡圣諦疑惑。若于佛不疑惑者，則于苦圣諦不疑惑，苦集圣諦、苦滅圣諦、苦滅道跡圣諦不疑惑；若于法、僧不疑惑者，則于苦圣諦不疑惑，苦集圣諦、苦滅圣諦、苦滅道跡圣諦不疑惑。” 
　　佛說此經已，諸比丘聞佛所說，歡喜奉行。  
　　如是我聞：一時，佛住王舍城迦蘭陀竹園。 
　　爾時，世尊告諸比丘：“若沙門、婆羅門于苦圣諦有疑者，則于佛有疑，于法、僧有疑；若于集、滅、道疑者，則于佛有疑，于法、僧有疑。若于苦圣諦無疑者，則于佛無疑，于法、僧無疑；于集滅道圣諦無疑者，則于佛無疑，于法、僧無疑。” 
　　佛說此經已，諸比丘聞佛所說，歡喜奉行。  
　　如是我聞：一時，佛住王舍城迦蘭陀竹園。 
　　爾時，世尊告諸比丘：“汝等共行至深險巖。” 
　　諸比丘白佛：“唯然，世尊。” 
　　爾時，世尊與諸大眾至深險巖，敷座而坐，周匝觀察深險巖已，告諸比丘：“此巖極大深險。” 
　　時，有異比丘從座起，整衣服，為佛作禮，合掌白佛言：“世尊，此極深險，然復有一極深險極險于此，甚可怖畏者不？” 
　　佛知其意，即告言：“如是，比丘，此極深險，然復有大深險險于此者，甚可怖畏，謂諸沙門、婆羅門于苦圣諦不如實知，苦集圣諦、苦滅圣諦、苦滅道跡圣諦不如實知。彼于生本諸行樂著，于老、病、死、憂、悲、惱苦生本諸行樂著，而作是行，老、病、死、憂、悲、惱苦行，轉增長故，墮于生深險之處；墮于老、病、死、憂、悲、惱苦深險之處。如是，比丘，此則大深險險于此者。是故，比丘，于四圣諦未無間等者，當勤方便，起增上欲，學無間等。” 
　　佛說此經已，諸比丘聞佛所說，歡喜奉行。  
　　如是我聞：一時，佛住王舍城迦蘭陀竹園。 
　　爾時，世尊告諸比丘：“有大熱地獄，若眾生生于彼中，一向與烔燃。” 
　　時，有異比丘從座起，整衣服，為佛作禮，合掌白佛言：“如世尊說，此則大熱。世尊，唯此大熱，復有大熱過于此者，甚可怖畏，無有過上。” 
　　“如是，比丘，此則大熱，亦更有大熱過于此者，甚可怖畏，無有過上。何等為更有大熱，甚可怖畏，過于此者？謂沙門、婆羅門此苦圣諦不如實知，苦集圣諦、苦滅圣諦、苦滅道跡圣諦不如實知，如是乃至生、老、病、死、憂、悲、惱苦，大熱熾然，是名比丘大熱燒燃，甚可怖畏，無有過者。是故，比丘，于四圣諦未無間等者，當勤方便，起增上欲，學無間等。” 
　　佛說此經已，諸比丘聞佛所說，歡喜奉行。  
　　如是我聞：一時，佛住王舍城迦蘭陀竹園。 
　　爾時，世尊告諸比丘：“有大暗地獄，彼諸眾生生彼中者，不見自身分。” 
　　時，有異比丘從座起，整衣服，為佛作禮，合掌白佛言：“世尊，此則大暗。唯此大暗，復更有余大暗，甚可怖畏，過于此不？” 
　　佛告比丘：“如是，更有大暗，甚可怖畏，過于此者，謂沙門、婆羅門于四圣諦不如實知，乃至墮于生、老、病、死、憂、悲、惱苦大暗之中。是故，比丘，于四圣諦未無間等者，當勤方便，起增上欲，學無間等。” 
　　佛說此經已，諸比丘聞佛所說，歡喜奉行。  
　　如是我聞：一時，佛住王舍城迦蘭陀竹園。 
　　爾時，世尊告諸比丘：“如日游行，照諸世界，乃至千日、千月，照千世界、千須彌山、千弗婆提、千閻浮提、千拘耶尼、千郁單越、千四天王、千三十三天、千炎魔天、千兜率天、千化樂天、千他化自在天、千梵天，是名小千世界。此千世界，中間暗冥，日月光照，有大德力，而彼不見。其有眾生，生彼中者，不見自身分。” 
　　時，有異比丘從座起，整衣服，為佛作禮，合掌白佛言：“世尊，如世尊說，是大暗冥，復更有余大暗冥處過于此耶？” 
　　佛告比丘：“有大暗冥過于此者，謂沙門、婆羅門于苦圣諦不如實知，乃至墮于生、老、病、死、憂、悲、惱苦大暗冥中，是名比丘有大暗冥過于世界中間暗冥。是故，比丘，于四圣諦未無間等者，當勤方便，起增上欲，學無間等。” 
　　佛說此經已，時諸比丘聞佛所說，歡喜奉行。  
　　如是我聞：一時，佛住王舍城迦蘭陀竹園。 
　　爾時，世尊告諸比丘：“從小千世界數滿至千，是名中千世界。于是中千世界，中間暗冥，如前所說，乃至于四圣諦未無間等者，當勤力便，起增上欲，學無間等。” 
　　佛說此經已，諸比丘聞佛所說，歡喜奉行。  
　　如是我聞：一時，佛住王舍城迦蘭陀竹園。 
　　爾時，世尊告諸比丘：“從中千世界數滿至千，是名三千大千世界。世界中間暗冥之處，日月游行，普照世界，而彼不見，乃至墮于生、老、病、死、憂、悲、惱苦大暗冥中。是故，諸比丘，于四圣諦未無間等者，當勤方便，起增上欲，學無間等。” 
　　佛說此經已，諸比丘聞佛所說，歡喜奉行。  
　　如是我聞：一時，佛住王舍城迦蘭陀竹園。 
　　爾時，世尊告諸比丘：“我今當說四圣諦。諦聽！諦聽！善思念之！何等為四？謂苦圣諦、苦集圣諦、苦滅圣諦、苦滅道跡圣諦，是名四圣諦。” 
　　佛說此經已，諸比丘聞佛所說，歡喜奉行。 
　　如當說，如是有、如是當知，亦如上說。  
　　如是我聞：一時，佛住王舍城迦蘭陀竹園。 
　　爾時，世尊告諸比丘：“當勤禪思，正方便起，內寂其心。所以者何？比丘禪思，內寂其心成就已，如實顯現。云何如實顯現？謂此苦圣諦如實顯現，此苦集圣諦、苦滅圣諦、苦滅道跡圣諦如實顯現。” 
　　佛說此經已，諸比丘聞佛所說，歡喜奉行。  
　　如是我聞：一時，佛住王舍城迦蘭陀竹園。 
　　爾時，世尊告諸比丘：“當修無量三摩提，專心正念。所以者何？修無量三摩提，專心正念已，如是如實顯現。云何如實顯現？謂此苦圣諦如實顯現，苦集圣諦、苦滅圣諦、苦滅道跡圣諦如實顯現。” 
　　佛說此經已，諸比丘聞佛所說，歡喜奉行。  
　　如是我聞：一時，佛住王舍城迦蘭陀竹園。 
　　爾時，佛告諸比丘：“如人擲杖于虛空中，尋即還墮，或根著地，或腹著地，或頭著地。如是，沙門、婆羅門于此苦圣諦不如實知，苦集圣諦、苦滅圣諦、苦滅道跡圣諦不如實知，當知是沙門、婆羅門或墮地獄，或墮畜生，或墮餓鬼。是故，比丘，于四圣諦未無間等者，當勤方便，學無間等。” 
　　佛說此經已，諸比丘聞佛所說，歡喜奉行。  
　　如是我聞：一時，佛住王舍城迦蘭陀竹園。 
　　爾時，世尊告諸比丘：“如人擲杖置虛空中，其必還墮，或墮凈地，或墮不凈地。如是，沙門、婆羅門于苦圣諦不如實知，于苦集圣諦、苦滅圣諦、苦滅道跡圣諦不如實知；以不如實知故，或生善趣，或生惡趣。是故，諸比丘，于四圣諦未無間等者，當勤方便，起增上欲，學無間等。” 
　　佛說此經已，諸比丘聞佛所說，歡喜奉行。  
　　如是我聞：一時，佛住王舍城迦蘭陀竹園。 
　　爾時，佛告諸比丘：“譬如五節相續輪，大力士夫令速旋轉。如是，沙門、婆羅門于此苦圣諦不如實知，此苦集圣諦、苦滅圣諦、苦滅道跡圣諦不如實知，輪回五趣，而速旋轉，或墮地獄，或墮畜生，或墮餓鬼，或人，或天，還墮惡道，長夜輪轉。是故，比丘，于四圣諦未無間等者，當勤方便，起增上欲，學無間等。” 
　　佛說此經已，諸比丘聞佛所說，歡喜奉行。  
　　如是我聞：一時，佛住王舍城迦蘭陀竹園。 
　　爾時，世尊告諸比丘：“如來、應、等正覺增上說法，謂四圣諦，開示、施設、建立、分別、散說、顯現、表露。何等為四？謂苦圣諦、苦集圣諦、苦滅圣諦、苦滅道跡圣諦。是故，比丘，于四圣諦未無間等者，當勤方便，起增上欲，學無間等。” 
　　佛說此經已，諸比丘聞佛所說，歡喜奉行。  
　　如是我聞：一時，佛住王舍城迦蘭陀竹園。 
　　爾時，世尊告諸比丘：“何等為黠慧？為此苦圣諦如實知，此苦集圣諦、苦滅圣諦、苦滅道跡圣諦如實知、為不知耶？” 
　　諸比丘白佛：“如我解世尊所說，于四圣諦如實知者，此為黠慧。” 
　　佛告比丘：“善哉！善哉！于苦圣諦、苦集圣諦、苦滅圣諦、苦滅道跡圣諦如實知者，是則黠慧。是故，諸比丘，于四圣諦未無間等者，當勤方便，起增上欲，學無間等。” 
　　佛說是經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　時，須達長者往詣佛所，稽首佛足，于一面坐，白佛言：“世尊，此四圣諦為漸次無間等？為一頓無間等？” 
　　佛告長者：“此四圣諦漸次無間，非頓無間等。” 
　　佛告長者：“若有說言于苦圣諦未無間等，而于彼苦集圣諦、苦滅圣諦、苦滅道跡圣諦無間等者，此說不應。所以者何？若于苦圣諦未無間等，而欲于苦集圣諦、苦滅圣諦、苦滅道跡圣諦無間等者，無有是處。猶如有人，兩細樹葉連合為器，盛水持行，無有是處。如是于苦圣諦未無間等，而欲于苦集圣諦、苦滅圣諦、苦滅道跡圣諦無間等者，無有是處。 
　　“譬如有人，取蓮華葉連合為器，盛水游行，斯有是處。如是，長者，于苦圣諦無間等已，而欲于苦集圣諦、苦滅圣諦、苦滅道跡圣諦無間等者，斯有是處。是故，長者，于四圣諦未無間等者，當勤方便，起增上欲，學無間等。” 
　　佛說此經已，諸比丘聞佛所說，歡喜奉行。  
　　如須達長者所問，有異比丘問，亦如是說，唯譬有差別：“如有四登階道，升于殿堂。若有說言不登初階，而登第二、第三、第四階升堂殿者，無有是處。所以者何？要由初階，然后次登第二、第三、第四階得升殿堂。如是，比丘，于苦圣諦未無間等，而欲于苦集圣諦、苦滅圣諦、苦滅道跡圣諦無間等者，無有是處。 
　　“譬如，比丘，若有人言：‘以四階道升于殿堂，要由初階，然后次登第二、第三、第四階得升殿堂。’應作是說。所以者何？要由初階，然后次登第二、第三、第四階得升于殿堂，有是處故。如是，比丘，若言于苦圣諦無間等已，然后次第于苦集圣諦、苦滅圣諦、苦滅道跡圣諦無間等者，應作是說。所以者何？若于苦圣諦無間等已，然后次第于苦集圣諦、苦滅圣諦、苦滅道跡圣諦無間等者，有是處故。” 
　　佛說此經已，諸比丘聞佛所說，歡喜奉行。  
　　如異比丘問，阿難所問，亦如是說，唯譬差別。 
　　佛告阿難：“譬如四磴梯升于殿堂。若有說言不由初磴，而登第二、第三、第四磴升殿堂者，無有是處。如是，阿難，若于苦圣諦未無間等，而欲苦集圣諦、苦滅圣諦、苦滅道跡圣諦無間等者，此不應說。所以者何？若于苦圣諦未無間等，而于苦集圣諦、苦滅圣諦、苦滅道跡圣諦無間等者，無有是處。 
　　“譬如，阿難，由四磴梯升于殿堂。若有人言要由初磴，然后次登第二、第三、第四磴升殿堂者，此所應說。所以者何？要由初磴，然后次磴第二、第三、第四磴升殿堂者，有是處故。如是，阿難，于苦圣諦無間等已，然后次第苦集圣諦、苦滅圣諦、苦滅道跡圣諦無間等者，斯有是處。” 
　　佛說是經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“譬如大地草木，悉取為鏘，貫大海中，一切水蟲悉能貫不？” 
　　比丘白佛：“不能，世尊。所以者何？大海諸蟲，種種形類，或極細不可貫，或極大不可貫。” 
　　佛告比丘：“如是！如是！眾生界無數無量。是故，比丘，于四圣諦未無間等者，當勤方便，起增上欲，學無間等。” 
　　佛說是經已，諸比丘聞佛所說，歡喜奉行。  
　　如是我聞：一時，佛住王舍城迦蘭陀竹園。 
　　爾時，世尊手執土石，問諸比丘：“于意云何？此手中土石為多？彼大雪山士石為多？” 
　　比丘白佛言：“世尊手中土石，甚少少耳；雪山土石甚多無量，百千巨億，算數譬類不可為比。” 
　　佛告比丘：“其諸眾生于苦圣諦如實知者，苦集圣諦、苦滅圣諦、苦滅道跡圣諦如實知者，如我手中所執土石；其諸眾生于苦圣諦不如實知，于苦集圣諦、苦滅圣諦、苦滅道跡圣諦不如實知者，如彼雪山土石，其數無量。是故，比丘，于四圣諦未無間等者，當勤方便，起增上欲，學無間等。” 
　　佛說是經已，諸比丘聞佛所說，歡喜奉行。  
　　如是我聞：一時，佛住王舍城迦蘭陀竹園。 
　　爾時，世尊告諸比丘：“譬如湖池，深廣五十由旬，其水盈滿。若有士夫以發以毛，或以指端渧彼湖水，乃至再三。云何，比丘，如彼士夫所渧水多？湖池水多？” 
　　比丘白佛：“如彼士夫毛發指端再三渧水，甚少少耳；彼湖大水，其量無數，乃至算數譬類不可為比。” 
　　佛告比丘：“如大湖水，甚多無量，如是多聞圣弟子具足見諦，得圣道果，斷諸苦本，如截多羅樹頭，于未來世成不生法；余不盡者，如彼士夫發毛指端所渧之水。是故，比丘，于四圣諦未無聞等者，當勤方便，起增上欲，學無間等。” 
　　佛說是經已，諸比丘聞佛所說，歡喜奉行。 
　　如大湖水譬，如是薩羅多吒迦、恒伽、耶符那、薩羅游、伊羅跋提、摩醯，及四大海，其譬亦如上說。  
　　如是我聞：一時，佛住舍衛國祇樹給孤獨園。 
　　爾時，世尊手捉團土，大如梨果，告諸比丘：“云何，比丘，我手中此團土為多？大雪山中土石為多？” 
　　諸比丘白佛言：“世尊手中團土，少少耳；彼雪山王，其土石甚多，百千億那由他，乃至算數譬類不得為比。” 
　　佛告諸比丘：“如我所捉團土，如是，眾生于苦圣諦如實知，于苦集圣諦、苦滅圣識、苦滅道跡圣諦如實知者，亦復如是。如大雪山王土石者，如是，眾生于苦圣諦不如實知，于苦集圣諦、苦滅圣諦、苦滅道跡圣諦不如實知者，亦復如是。是故，比丘，于四圣諦未無間等者，當勤方便，起增上欲，學無間等。” 
　　佛說是經已，諸比丘聞佛所說，歡喜奉行。 
　　如雪山王，如是尼民陀羅山、毗那多迦山、馬耳山、善見山、佉提羅迦山、伊沙陀羅山、由揵陀羅山、須彌山王，及大地土石，亦復如是。如梨果，如是阿摩勒迦果、跋陀羅果、迦羅迦果、豆果乃至蒜子譬，亦復如是。  
　　如是我聞：一時，佛住舍衛國祇樹給孤獨園。 
　　爾時，世尊以爪甲擎土已，告諸比丘：“于意云何？我爪甲上土為多？此大地土多？” 
　　諸比丘白佛言：“世尊甲上土，甚少少耳；此大地土甚多無量，乃至算數譬類不可為比。” 
　　佛告比丘：“如甲上土者，若諸眾生，形可見者，亦復如是。其形微細，不可見者，如大地土。是故，比丘，于四圣諦未無間等者，當勤方便，學無間等。” 
　　佛說是經已，諸比丘聞佛所說，歡喜奉行。 
　　如陸地，如是水性亦爾。 
　　如甲上土，如是眾生、人道者，亦復如是；如大地土，如是非人亦爾。 
　　如甲上土，如是生中國者亦爾；如大地土，如是生邊地者亦爾。 
　　如甲上土；如是成就圣慧眼者，亦復如是；如大地士，如是不成就圣慧眼者亦爾。 
　　如甲上土，如是眾生知此法、律者，亦復如是；如大地土，如是眾生不知法、律者亦爾。如知，如是等知，普知，正想、正覺、正解，法無間等亦如是。 
　　如甲上土，如是眾生知有父母亦爾；如大地土，如是眾生不知有父母亦爾。 
　　如甲上土，如是知有沙門、婆羅門家之尊長，作所應作作福，此世他世畏罪行施，受齋持戒亦爾；如大地土，不知有沙門、婆羅門家之尊長，作所應作作福，此世他世畏罪行施，受齋持戒，亦如是說。 
　　如甲上土，如是眾生不殺、不盜、不邪淫、不妄語、不兩舌、不惡口、不綺語亦爾；如大地土，如是眾生不持諸戒者亦爾。如是離貪、恚、邪見，及不離貪、恚、邪見，亦如是說。 
　　如甲上土，如是不殺、不盜、不邪淫、不妄語、不飲酒；如大地土，如是不持五戒者亦爾。 
　　如甲上土，如是眾生持八戒者亦如是；如大地土，如是眾生不持八戒者亦爾。 
　　如甲上土，如是眾生持十善者亦如是；如大地土，如是眾生不持十善者亦如是。 
　　如甲上土，如是眾生從地獄命終，生人中者亦如是；如大地土，如是眾生從地獄命終，還生地獄者亦如是。如地獄，如是畜生、餓鬼亦爾。 
　　如甲上土，如是眾生從地獄命終，生天上者亦如是；如大地土，如是眾生從地獄命終，還生地獄者亦如是。如地獄，如是畜生、餓鬼亦爾。 
　　如甲上土，如是眾生人道中沒，還生人道中者亦如是；如大地土，其諸眾生從人道中沒，生地獄中者亦如是。如地獄，如是畜生、餓鬼亦爾。 
　　如甲上土，其諸眾生從天命終，還生天上者亦如是；如大地土，其諸眾生天上沒，生地獄中者亦如是。如地獄，畜生、餓鬼亦如是。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“我本未聞法時，得正思惟此苦圣諦，正見已生；此苦集圣諦、此苦滅圣諦、苦滅道跡圣諦，正見已生。” 
　　佛說此經已，諸比丘聞佛所說，歡喜奉行。 
　　如已生，如是今生、當生亦如是。 
　　如生，如是起、習、近修、多修、觸、作證亦如是。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“譬如眼藥丸，深廣一由旬。若有士夫取此藥丸，界界安置，能速令盡于彼界，界不得其邊，當知諸界，其數無量。是故，比丘，當善界學，善種種界，當如是學。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給狐獨園。 
　　爾時，世尊告諸比丘：“眾生常與界俱，與界和合。云何眾生常與界俱？謂眾生行不善心時與不善界俱，善心時俱善界俱，勝心時與勝界俱，鄙心時與鄙界俱。是故，諸比丘，當作是學，善種種界！” 
　　佛說是經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘，廣說如上。差別者，即說偈言：  
　　“常會故常生，相離生則斷。 
　　　如人執小木，而入于巨海， 
　　　人木則俱沒，懈怠俱亦然， 
　　　當離于懈怠，卑劣之精進。 
　　　賢圣不懈怠，安住于遠離， 
　　　殷勤精進禪，超度生死流。 
　　　膠漆得其素，火得風熾然， 
　　　珂乳則同色，眾生與界俱， 
　　　相似共和合，增長亦復然。”  
　　如是我聞：一時，佛住王舍城迦蘭陀竹園。 
　　爾時，世尊告諸比丘：“眾生常與界俱，與界和合。云何與界俱？謂眾生不善心時與不善界俱，善心時與善界俱，鄙心時與鄙界俱，勝心時與勝界俱。時，尊者憍陳如與眾多比丘于近處經行，一切皆是上座多聞大德，出家已久，具修梵行。復有尊者大迦葉與眾多比丘于近處經行，一切皆是少欲知足，頭陀苦行，不畜遺余。尊者舍利弗與眾多比丘于近處經行，一切皆是大智辯才。時，尊者大目揵連與眾多比丘于近處經行，一切皆是神通大力。時，阿那律陀與眾多比丘于近處經行，一切皆是天眼明徹。時，尊者二十億耳與眾多比丘于近處經行，一切皆是勇猛精進，專勤修行者。時，尊者陀驃與眾多比丘于近處經行，一切皆是能為大眾修供具者。時，尊者優波離與眾多比丘于近處經行，一切皆是通達律行。時，尊者富樓那與眾多比丘于近處經行，皆是辯才善說法者。時，尊者迦旃延與眾多比丘于近處經行，一切皆能分別諸經，善說法相。時，尊者阿難與眾多比丘于近處經行，一切皆是多聞總持。時，尊者羅睺羅與眾多比丘于近處經行，一切皆是善持律行。時，提婆達多與眾多比丘于近處經行，一切皆是習眾惡行。是名比丘常與界俱，與界和合。是故，諸比丘，當善分別種種諸界。” 
　　佛說是經時，諸比丘聞佛所說，歡喜奉行。  
　　如是我聞：一時，佛住王舍城迦蘭陀竹園。 
　　如上廣說巳，即說偈言：  
　　“常會故常生，相離生則斷。 
　　　如人執小木，而入于巨海， 
　　　人木則俱沒，懈怠俱亦然， 
　　　當離于懈怠，卑劣之精進。 
　　　賢圣不懈怠，安住于遠離， 
　　　殷勤精進禪，超度生死流。 
　　　膠漆得其素，火得風熾然， 
　　　珂乳則同色，眾生與界俱， 
　　　相似共和合，增長亦復然。”  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“眾生常與界俱，與界和合。”如是廣說，乃至：“勝心生時與勝界俱，鄙心生時與鄙界俱，殺生時與殺界俱，盜淫、妄語、飲酒心時，與……飲酒界俱；不殺生時與不殺界俱，不盜、不淫、不妄語、不飲酒，與……不飲酒界俱。是故，諸比丘，當善分別種種界。” 
　　佛說是經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“眾生常與界俱，與界和合，不信時與不信界俱；犯戒時與犯彼界俱，無慚無愧時與無慚無愧界俱；信心時與信界俱，持戒時與持戒界俱，慚愧心時與慚愧界俱。是故，諸比丘，當善分別種種諸界。” 
　　佛說是經已，諸比丘聞佛所說，歡喜奉行。 
　　如信、不信，如是精進、不精進，失念、不失念，正受、不正受，多聞、少聞，慳者、施者，惡慧、善慧，難養、易養，難滿、易滿，多欲、少欲，知足、不知足，攝受、不攝受界俱，如上經，如是廣說。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“我今當說種種諸界。諦聽！善思！當為汝說。云何為種種界？謂眼界、色界、眼識界，耳界、聲界、耳識界，鼻界、香界、鼻識界，舌界、味界、舌識界，身界、觸界、身識界，意界、法界、意識界，是名種種界。” 
　　佛說是經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“緣種種界生種種觸，緣種種觸生種種受，緣種種受生種種愛。云何種種界？謂十八界：眼界、色界、眼識界乃至意界、法界、意識界，是名種種界。 
　　“云何緣種種界生種種觸，乃至云何緣種種受生種種愛？謂緣眼界生眼觸，緣眼觸生眼觸生受，緣眼觸生受生眼觸生愛；耳、鼻、舌、身、意界緣生意觸，緣意觸生意觸生受，緣意觸生受生意觸生愛。 
　　“諸比丘，非緣種種愛生種種受，非緣種種受生種種觸，非緣種種觸生種種界；要緣種種界生種種觸，緣種種觸生種種受，緣種種受生種種愛，是名比丘緣種種界生種種觸，緣種種觸生種種受，緣種種受生種種愛。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“緣種種界生種種觸，緣種種觸生種種受，緣種種受生種種愛。云何種種界？謂十八界：眼界、色界、眼識界乃至意界、法界、意識界，是名種種界。 
　　“云何緣種種界生種種觸，緣種種觸生種種受，緣種種受生種種愛？謂緣眼界生眼觸，非緣眼觸生眼界，但緣眼界生眼觸；緣眼觸生眼受，非緣眼受生眼觸，但緣眼觸生眼受；緣眼受生眼愛，非緣眼愛生眼受，緣眼受生眼愛。如是耳、鼻、舌、身、意界緣生意觸，非緣意觸生意界，但緣意界生意觸；緣意觸生意受，非緣意受生意觸，但緣意觸生意受；緣意受生為愛，非緣意愛生意受，但緣意受生意愛。 
　　“是故，比丘，非緣種種愛生種種受，非緣種種受生種種觸，非緣種種觸生種種界；但緣種種界生種種觸，緣種種觸生種種受，緣種種受生種種愛，是名比丘當善分別種種界。” 
　　佛說是經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“緣種種界生種種觸，緣種種觸生種種受，緣種種受生種種想，緣種種想生種種欲，緣種種欲生種種覺，緣種種覺生種種熱，緣種種熱生種種求。 
　　“云何種種界？謂十八界：眼界乃至法界。 
　　“云何緣種種界生種種觸，乃至緣種種熱生種種求？謂緣眼界生眼觸，緣眼觸生眼受，緣眼受生眼想，緣眼想生眼欲，緣眼欲生眼覺，緣眼覺生眼熱，緣眼熱生眼求。如是耳、鼻、舌、身、意界緣生意觸，緣意觸生意受，緣意受生意想，緣意想生意覺，緣意覺生意熱，緣意熱生意求，是名比丘緣種種界故生種種觸，乃至緣種種熱生種種求。 
　　“比丘，非緣種種求生種種熱，非緣種種熱生種種覺，非緣種種覺生種種想，非緣種種想生種種受，非緣種種受生種種觸，非緣種種觸生種種界；但緣種種界生種種觸，乃至緣種種熱生種種求。” 
　　佛說是經已，諸比丘聞佛所說，歡喜奉行。  
雜阿含經卷第十七 雜因誦第三品之五  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“緣界種種故生種種觸，緣種種觸生種種想，緣種種想生種種欲，緣種種欲生種種覺，緣種種覺生種種熱，緣種種熱生種種求。 
　　“云何種種界？謂十八界，眼界乃至法界。 
　　“云何緣種種界生種種觸？云何……乃至緣種種熱生種種求？謂緣眼界生眼觸，非緣眼觸生眼界，但緣眼界生眼觸；緣眼觸生眼想，非緣眼想生眼觸，但緣眼觸生眼想；緣眼想生眼欲，非緣眼欲生眼想，但緣眼想生眼欲；緣眼欲生眼覺，非緣眼覺生眼欲，但緣眼欲生眼覺；緣眼覺生眼熱，非緣眼熱生眼覺，但緣眼覺生眼熱；緣眼熱生眼求，非緣眼求生眼熱，但緣眼熱生眼求。如是耳、鼻、舌、身、意界緣生意觸，乃至緣意熱生意求，亦如是廣說。是名比丘緣種種界生種種觸，乃至緣種種熱生種種求。 
　　“非緣種種求生種種熱，乃至非緣種種觸生種種界；但緣種種界生種種觸，乃至緣種種熱生種種求。” 
　　佛說是經已，諸比丘聞佛所說，歡喜奉行。 
　　如內六入處、外六入處亦如是說。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有光界、凈界、無量空入處界、無量識入處界、無所有入處界、非想非非想入處界，有滅界。” 
　　時，有異比丘從座起，整衣服，稽首禮足，合掌白佛言：“世尊，彼光界、凈界、無量空入處界、無量識入處界、無所有入處界、非想非非想入處界、滅界。如此諸界，何因緣可知？” 
　　佛告比丘：“彼光界者，緣暗故可知；凈界，緣不凈故可知；無量空入處界者，緣色故可知；無量識入處界者，緣內故可知；無所有入處界者，緣所有可知；非想非非想入處界者，緣有第一故可知；滅界者，無有身可知。” 
　　諸比丘白佛言：“世尊，彼光界乃至滅界，以何正受而得？” 
　　佛告比丘：“彼光界、凈界、無量空入處界、無量識入處界、無所有入處界，此諸界于自行正受而得；非想非非想入處界，于第一有正受而得；滅界者，于有身滅正受而得。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國東園鹿子母講堂。 
　　爾時，世尊晡時從禪覺，于講堂陰中敷座，于大眾前坐，說優檀那句，告諸比丘：“緣界故生說，非不界；緣界故生見，非不界；緣界故生想，非不界。緣下界，我說生下說、下見、下想、下思、下欲、下愿、下士夫、下所作、下施設、下建立、下部分、下顯示、下受生。如是中，如是勝界，緣勝界，我說彼生勝說、勝見、勝想、勝思、勝愿、勝士夫、勝所作、勝施設、勝建立、勝部分、勝顯示、勝受生。” 
　　時，有婆迦利比丘在佛后執扇扇佛，白佛言：“世尊，若于三藐三佛陀起非三藐三佛陀見，彼見亦緣界而生耶？” 
　　佛告比丘：“于三藐三佛陀起非三藐三佛陀見，亦緣界而生，非不界。所以者何？凡夫界者，是無明界；如我先說，緣下界生下說、下見乃至下受生；中勝界生勝說、勝見乃至勝受生。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有因生欲想，非無因；有因生恚想、害想，非無因。 
　　“云何因生欲想？謂緣欲界也，緣欲界故，生欲想、欲欲、欲覺、欲熱、欲求。愚癡凡夫起欲求已，此眾生起三處邪，謂身、口、心；如是邪因緣故，現法苦住，有苦、有礙、有惱、有熱，身壞命終，生惡趣中，是名因緣生欲想。 
　　“云何因緣生恚想、害想？謂害界也。緣害界，生害想、害欲、害覺、害熱、害求。愚癡凡夫起害求已，此眾生起三處邪，謂身、口、心；起三處邪因緣已，現法苦住，有苦、有礙、有惱、有熱，身壞命終，生惡趣中，是名因緣生害想。 
　　“諸比丘，若諸沙門、婆羅門如是安于生，生危險想，不求舍離，不覺、不吐，彼則現法苦住，有苦、有礙、有惱、有熱，身壞命終，生惡趣中。譬如城邑聚落不遠有曠野，大火卒起，彼無有力能滅火者，當知彼諸野中眾生悉被火害；如是諸沙門、婆羅門安于生，生危險想，身壞命終，生惡趣中。 
　　“諸比丘，有因生出要想，非無因。 
　　“云何有因生出要想？謂出要界。緣出要界，生出要想、出要欲、出要覺、出要熱、出要求；謂彼慧者出要求時，眾生三處生正，謂身、口、心；彼如是生正因緣已，現法樂住，不苦、不礙、不惱、不熱，身壞命終，生善趣中，是名因緣生出要想。 
　　“云何因緣生不恚、不害想？謂不害界也。不害界因緣生不害想、不害欲、不害覺、不害熱、不害求，彼慧者不害求時，眾生三處正，謂身、口、心；彼正因緣生已，現法樂住，不苦、不礙、不惱、不熱，身壞命終，生善趣中，是名因緣生不害想。 
　　“若諸沙門、婆羅門安于生，生不害想，不舍離、不覺、不吐，現法樂住，不苦、不礙、不惱、不熱，身壞命終，生善趣中。譬如城邑聚落邊有曠野，大火卒起，有人堪能手足滅火，當知彼諸眾生依草木者，悉不被害；如是諸沙門、婆羅門安于生，生正想，不舍、不覺、不吐，現法樂住，不苦、不礙、不惱、不熱，身壞命終，生善趣中。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　時，有婆羅門來詣佛所，與世尊面相慰勞已，于一面住，白佛言：“眾生非自作、非他作。” 
　　佛告婆羅門：“如是論者，我不與相見。汝今自來，而言我非自作、非他作？” 
　　婆羅門言：“云何，瞿曇，眾生為自作、為他作耶？” 
　　佛告婆羅門：“我今問汝，隨意答我。婆羅門，于意云何？有眾生方便界，令諸眾生知作方便耶？” 
　　婆羅門言：“瞿曇，有眾生方便界，令諸眾生知作方便也。” 
　　佛告婆羅門：“若有方便界，令諸眾生知有方便者，是則眾生自作、是則他作。婆羅門，于意云何？有眾生安住界、堅固界、出界、造作界，令彼眾生知有造作耶？” 
　　婆羅門白佛：“有眾生安住界、堅固界、出界、造作界，令諸眾生知有造作。” 
　　佛告婆羅門：“若彼安住界、堅固界、出界、造作界，令諸眾生知有造作者，是則眾生自作、是則他作。” 
　　婆羅門白佛：“有眾生自作、有他作。瞿曇，世間多事，今當請辭。” 
　　佛告婆羅門：“世間多事，宜知是時。” 
　　時，彼婆羅門聞佛所說，歡喜隨喜，從座起去。  
　　如是我聞：一時，佛住拘睒彌國瞿師羅園。 
　　爾時，瞿師羅長者詣尊者阿難所，禮尊者阿難足，退坐一面，白尊者阿難：“所說種種界，云何為種種界？” 
　　時，尊者阿難告瞿師羅長者：“眼界異、色界異喜處，二因緣生識，三事和合生觸，又喜觸因緣生樂受；如是耳、鼻、舌、身、意、法，亦如是說。復次，長者，有異眼界、異色界憂處，二因緣生識，三事和合生苦觸，彼苦觸因緣生苦受；如是耳、鼻、舌、身、意、法，亦如是說。復次，長者，異眼界、異色界舍處，二因緣生識，三事和合生不苦不樂觸，不苦不樂觸因緣生不苦不樂受；如是耳、鼻、舌、身、意、法，亦如是說。” 
　　爾時，瞿師羅長者聞尊者阿難所說，歡喜隨喜，禮足而去。  
　　如是我聞：一時，佛住拘睒彌國瞿師羅園。 
　　爾時，瞿師羅長者詣尊者阿難所，稽首禮足，于一面坐，白尊者阿難：“所說種種界，云何為種種界？” 
　　尊者阿難告瞿師羅長者：“有三界。云何三？謂欲界、色界、無色界。” 
　　爾時，尊者阿難即說偈言：  
　　“曉了于欲界，色界亦復然， 
　　　舍一切有余，得無余寂滅。 
　　　于身和合界，永盡無余證， 
　　　三耶三佛說，無憂離垢句。”  
　　尊者阿難說是經已，瞿師羅長者歡喜隨喜，作禮而去。  
　　如是我聞：一時，佛住拘睒彌國瞿師羅園。 
　　爾時，瞿師羅長者詣尊者阿難所，稽首禮足，退坐一面，白尊者阿難：“所說種種界，云何名為種種界？” 
　　尊者阿難告瞿師羅長者：“有三界，色界、無色界、滅界，是名三界。” 
　　即說偈言：  
　　“若色界眾生，及住無色界， 
　　　不識滅界者，還復受諸有。 
　　　若斷于色界，不住無色界， 
　　　滅界心解脫，永離于生死。”  
　　尊者阿難說是經已，瞿師羅長者歡喜隨喜，作禮而去。  
　　如是我聞：一時，佛住拘睒彌國瞿師羅園。 
　　爾時，瞿師羅長者詣尊者阿難所，稽首禮足，退坐一面，白尊者阿難：“所說種種界，云何為種種界？” 
　　尊者阿難答瞿師羅長者：“謂三種出界。云何三？謂從欲界出至色界，色界出至無色界、一切諸行一切思想滅界，是名三出界。” 
　　即說偈言：  
　　“知從欲界出，超逾于色界， 
　　　一切行寂滅，勤修正方便。 
　　　斷除一切愛，一切行滅盡， 
　　　知一切有余，不復轉還有。”  
　　尊者阿難說是經已，瞿師羅長者歡喜隨喜，作禮而去。  
　　如是我聞：一時，佛住拘睒彌國瞿師羅園。 
　　爾時，尊者阿難往詣上座（上座名者）所，詣已，恭敬問訊。問訊已，退坐一面，問上座（上座名者）言：“若比丘于空處、樹下、閑房思惟，當以何法專精思惟？” 
　　上座答言：“尊者阿難，于空處、樹下、閑房思惟者，當以二法專精思惟，所謂止觀。” 
　　尊者阿難復問上座：“修習于止，多修習已，當何所成？修習于觀，多修習已，當何所成？” 
　　上座答言：“尊者阿難，修習于止，終成于觀；修習觀已，亦成于止。謂圣弟子止觀俱修，得諸解脫界。” 
　　阿難復問上座：“云何諸解脫界？” 
　　上座答言：“尊者阿難，若斷界、無欲界、滅界，是名諸解脫界。” 
　　尊者阿難復問上座：“云何斷界乃至滅界？” 
　　上座答言：“尊者阿難，斷一切行，是名斷界；斷除愛欲，是無欲界；一切行滅，是名滅界。” 
　　時，尊者阿難聞上座所說，歡喜隨喜，往詣五百比丘所，恭敬問訊，退坐一面，白五百比丘言：“若比丘于空處、樹下、閑房思惟時，當以何法專精思惟？” 
　　時，五百比丘答尊者阿難：“當以二法專精思惟，乃至滅界。”如上座所說。 
　　時，尊者阿難聞五百比丘所說，歡喜隨喜，往詣佛所，稽首佛足，退坐一面，白佛言：“世尊，若比丘空處、樹下、閑房思惟，當以何法專精思惟？” 
　　佛告阿難：“若比丘空處、樹下、閑房思惟，當以二法專精思惟，乃至滅界。”如五百比丘所說。 
　　時，尊者阿難白佛言：“奇哉！世尊，大師及諸弟子皆悉同法、同句、同義、同味，我今詣上座（名上座者），問如此義，亦以此義、此句、此味答我，如今世尊所說。我復詣五百比丘所，亦以此義、此句、此味而問，彼五百比丘亦以此義、此句、此味答，如今世尊所說。是故當知：師及弟子一切同法、同義、同句、同味。” 
　　佛告阿難：“汝知彼上座為何如比丘？” 
　　阿難白佛：“不知，世尊。” 
　　佛告阿難：“上座者是阿羅漢，諸漏已盡，已舍重擔，正智心善解脫，彼五百比丘亦皆如是。” 
　　佛說此經已，尊者阿難聞佛所說，歡喜奉行。  
　　如是我聞：一時，佛住王舍城迦蘭陀竹園。 
　　爾時，尊者羅睺羅詣世尊所，稽首禮足，退坐一面，白佛言：“世尊，云何知、云何見我此識身及外境界一切相，得無有我、我所見、我慢系著使？” 
　　佛告羅睺羅：“諦聽！善思！當為汝說。羅睺羅，若比丘于所有地界，若過去若未來若現在、若內若外、若粗若細、若好若丑、若遠若近，彼一切非我、不異我、不相在如實知，水界、火界、風界、空界、識界亦復如是。 
　　“羅睺羅，比丘如是知、如是見，于我此識身及外境界一切相，無有我、我所見、我慢系著使。羅睺羅，若比丘于此識身及外境界一切相，無有我、我所見、我慢系著使，是名斷愛縛諸結、斷諸愛、止慢無間等、究竟苦邊。” 
　　佛說此經已，尊者羅睺羅聞佛所說，歡喜奉行。  
　　如是我聞：一時，佛住王舍城迦蘭陀竹園。 
　　爾時，尊者羅睺羅往詣佛所，稽首禮足，退坐一面，白佛言：“世尊，云何知、云何見我此識身及外境界一切相，得無有我、我所見、我慢系著使？” 
　　佛告羅睺羅：“有三受：苦受、樂受、不苦不樂受。此三受何因、何集、何生、何轉？謂此三受，觸因、觸集、觸生、觸轉；彼彼觸因，彼彼受生；若彼彼觸滅，彼彼受亦滅、止、清涼、沒。如是知、如是見我此識及外境界一切相，得無有我、我所見、我慢系著使。” 
　　佛說此經已，尊者羅睺羅聞佛所說，歡喜奉行。  
　　如是我聞：一時，佛住王舍城迦蘭陀竹園。 
　　爾時，尊者羅睺羅往詣佛所，稽首禮足，退往一面，白佛言：“世尊，云何知、云何見我此識身及外境界一切相，得無有我、我所見、我慢系著使？” 
　　佛告羅睺羅：“有三受：苦受、樂受、不苦不樂受。觀于樂受而作苦想，觀于苦受作劍刺想，觀不苦不樂受作無常想。若彼比丘觀于樂受而作苦想，觀于苦受作劍刺想，觀不苦不樂受作無常、滅想者，是名正見。” 
　　爾時，世尊即說偈言：  
　　“觀樂作苦想，苦受同劍刺， 
　　　于不苦不樂，修無常滅想， 
　　　是則為比丘，正見成就者， 
　　　寂滅安樂道，住于最后邊， 
　　　永離諸煩惱，摧伏眾魔軍。”  
　　佛說此經已，尊者羅睺羅聞佛所說，歡喜奉行。  
　　如是我聞：一時，佛住王舍城迦蘭陀竹園。 
　　爾時，尊者羅睺羅往詣佛所，稽首佛足，退坐一面，白佛言：“世尊，云何知、云何見我此識身及外境界一切相，得無有我、我所見、我慢系著使？” 
　　佛告羅睺羅：“有三受：苦受、樂受、不苦不樂受。觀于樂受，為斷樂受貪使故，于我所修梵行；斷苦受瞋恚使故，于我所修梵行；斷不苦不樂受癡使故，于我所修梵行。 
　　“羅睺羅，若比丘樂受貪使已斷、已知，苦受恚使已斷、已知，不苦不樂受癡使已斷、已知者，是名比丘斷除愛欲縛、去諸結、慢無間等、究竟苦邊。” 
　　爾時，世尊即說偈言：  
　　“樂受所受時，則不知樂受， 
　　　貪使之所使，不見出要道。 
　　　苦受所受時，則不知苦受， 
　　　瞋恚使所使，不見出要道。 
　　　不苦不樂受，正覺之所說， 
　　　不善觀察者，終不度彼岸。 
　　　比丘勤精進，正知不動轉， 
　　　如此一切受，慧者能覺知， 
　　　覺知諸受者，現法盡諸漏。 
　　　明智者命終，不墮于眾數， 
　　　眾數既已斷，永處般涅槃。”  
　　佛說此經已，尊者羅睺羅聞佛所說，歡喜奉行。  
　　如是我聞：一時，佛住王舍城迦蘭陀竹園。 
　　爾時，世尊告諸比丘：“大海深險者，此世間愚夫所說深險，非賢圣法、律所說深險。世間所說者，是大水積聚數耳！若從身生諸受，眾苦逼迫，或惱、或死，是名大海極深險處。愚癡無聞凡夫于此身生諸受，苦痛逼迫，或惱、或死，憂悲稱怨，啼哭號呼，心亂發狂，長淪沒溺，無止息處。多聞圣弟子于身生諸受，苦痛逼迫，或惱、或死，不生憂悲、啼哭號呼、心生狂亂，不淪生死，得止息處。” 
　　爾時，世尊即說偈言：  
　　“身生諸苦受，逼迫乃至死， 
　　　憂悲不息忍，號呼發狂亂。 
　　　心自生障礙，招集眾苦增， 
　　　永淪生死海，莫知休息處。 
　　　能舍身諸受，身所生苦惱， 
　　　切迫乃至死，不起憂悲想， 
　　　不啼哭號呼，能自忍眾苦。 
　　　心不生障礙，招集眾苦增， 
　　　不淪沒生死，永得安隱處。”  
　　佛說此經已，諸比丘聞佛所說，歡喜奉行。  
　　如是我聞：一時，佛住王舍城迦蘭陀竹園。 
　　爾時，世尊告諸比丘：“愚癡無聞凡夫生苦受、樂受、不苦不樂受，多聞圣弟子亦生苦受、樂受、不苦不樂受。諸比丘，凡夫、圣人有何差別？” 
　　諸比丘白佛：“世尊是法根、法眼、法依。善哉！世尊，惟愿廣說，諸比丘聞已，當受奉行！” 
　　佛告諸比丘：“愚癡無聞凡夫身觸生諸受，苦痛逼迫，乃至奪命，憂愁啼哭，稱怨號呼。” 
　　佛告諸比丘：“諦聽！善思！當為汝說。諸比丘，愚癡無聞凡夫身觸生諸受，增諸苦痛，乃至奪命，愁憂稱怨，啼哭號呼，心生狂亂；當于爾時，增長二受，若身受、若心受。譬如士夫身被雙毒箭，極生苦痛。愚癡無聞凡夫亦復如是，增長二受，身受、心受，極生苦痛。所以者何？以彼愚癡無聞凡夫不了知故，于諸五欲生樂受觸，受五欲樂；受五欲樂故，為貪使所使。苦受觸故，則生瞋恚；生瞋恚故，為恚使所使。于此二受，若集、若滅、若味、若患、若離不如實知；不如實知故，生不苦不樂受，為癡使所使。為樂受所系終不離，苦受所系終不離，不苦不樂受所系終不離。云何系？謂為貪、恚、癡所系，為生、老、病、死、憂、悲、惱苦所系。 
　　“多聞圣弟子身觸生苦受，大苦逼迫，乃至奪命，不起憂悲稱怨、啼哭號呼、心亂發狂；當于爾時，唯生一受，所謂身受，不生心受。譬如士夫被一毒箭，不被第二毒箭，當于爾時，唯生一受，所謂身受，不生心受。為樂受觸，不染欲樂；不染欲樂故，于彼樂受，貪使不使。于苦觸受不生瞋恚，不生瞋恚故，恚使不使。于彼二使，集、滅、味、患、離如實知；如實知故，不苦不樂受癡使不使。于彼樂受解脫不系，苦受、不苦不樂受解脫不系。于何不系？謂貪、恚、癡不系，生、老、病、死、憂、悲、惱苦不系。” 
　　爾時，世尊即說偈言：  
　　“多聞于苦樂，非不受覺知， 
　　　彼于凡夫人，其實大有聞。 
　　　樂受不放逸，苦觸不增憂， 
　　　苦樂二俱舍，不順亦不違。 
　　　比丘勤方便，正智不傾動， 
　　　于此一切受，黠慧能了知。 
　　　了知諸受故，現法盡諸漏， 
　　　身死不墮數，永處般涅槃。”  
　　佛說此經已，諸比丘聞佛所說，歡喜奉行。  
　　如是我聞：一時，佛住王舍城迦蘭陀竹園。 
　　爾時，世尊告諸比丘：“譬如空中狂風卒起，從四方來，有塵土風、無塵土風、毗濕波風、鞞嵐婆風、薄風、厚風乃至風輪起風。身中受風，亦復如是，種種受起：樂受、苦受、不苦不樂受，樂身受、苦身受、不苦不樂身受，樂心受、苦心受、不苦不樂心受，樂食受、苦食受、不苦不樂食受，樂無食受、苦無食受、不苦不樂無食受，樂貪受、苦貪受、不苦不樂貪受，樂出要受、苦出要受、不樂不苦出要受。” 
　　爾時，世尊即說偈言：  
　　“譬如虛空中，種種狂風起， 
　　　東西南北風，四維亦如是， 
　　　有塵及無塵，乃至風輪起。 
　　　如是此身中，諸受起亦然。 
　　　若樂若苦受，及不苦不樂， 
　　　有食與無食，貪著不貪著。 
　　　比丘勤方便，正智不傾動， 
　　　于此一切受，黠慧能了知。 
　　　了知諸受故，現法盡諸漏， 
　　　身死不墮數，永處般涅槃。”  
　　佛說此經已，諸比丘聞佛所說，歡喜奉行。  
　　如是我聞：一時，佛住王舍城迦蘭陀竹園。 
　　爾時，世尊告諸比丘：“譬如客舍種種人住，若剎利、婆羅門、長者居士、野人獵師、持戒犯戒、在家出家，悉于中住。此身亦復如是，種種受生：苦受、樂受、不苦不樂受，樂身受、苦身受、不苦不樂身受，樂心受、苦心受、不苦不樂心受，樂食受、苦食受、不苦不樂食受，樂無食受、苦無食受、不苦不樂無食受，樂貪著受、苦貪著受、不苦不樂貪著受，樂出要受、苦出要受、不苦不樂出要受。” 
　　爾時，世尊即說偈言：  
　　“譬如客舍中，種種人住止， 
　　　剎利婆羅門，長者居士等， 
　　　旃陀羅野人，持戒犯戒者， 
　　　在家出家人，如是等種種。 
　　　此身亦如是，種種諸受生， 
　　　若樂若苦受，及不苦不樂， 
　　　有食與無食，貪著不貪著。 
　　　比丘勤方便，正智不傾動， 
　　　于此一切受，黠慧能了知。 
　　　了知諸受故，現法盡諸漏， 
　　　身死不墮數，永處般涅槃。”  
　　佛說此經已，諸比丘聞佛所說，歡喜奉行。  
　　如是我聞：一時，佛住王舍城迦蘭陀竹園。 
　　時，有異比丘獨一靜處禪思，念言：“世尊說三受，樂受、苦受、不苦不樂受；又說諸所有受悉皆是苦，此有何義？”是比丘作是念已，從禪起，往詣佛所，稽首禮足，退住一面，白佛言：“世尊，我于靜處禪思，念言：‘世尊說三受，樂受、苦受、不苦不樂受；又說諸所有受悉皆是苦，此有何義？’” 
　　佛告比丘：“我以一切行無常故，一切諸行變易法故，說諸所有受悉皆是苦。” 
　　爾時，世尊即說偈言：  
　　“知諸行無常，皆是變易法， 
　　　故說受悉苦，正覺之所知。 
　　　比丘勤方便，正智不傾動， 
　　　于諸一切受，黠慧能了知。 
　　　悉知諸受已，現法盡諸漏， 
　　　身死不墮數，永處般涅槃。”  
　　佛說是經已，諸比丘聞佛所說，歡喜奉行。  
　　如是我聞：一時，佛住王舍城迦蘭陀竹園。 
　　爾時，尊者阿難獨一靜處禪思，念言：“世尊說三受，樂受、苦受、不苦不樂受；又復說諸所有受悉皆是苦，此有何義？”作是念已，從禪起，詣世尊所，稽首禮足，退住一面，白佛言：“世尊，我獨一靜處禪思，念言：‘如世尊說三受，樂受、苦受、不苦不樂受；又說一切諸受悉皆是苦，此有何義？’” 
　　佛告阿難：“我以一切行無常故，一切行變易法故，說諸所有受悉皆是苦。又復，阿難，我以諸行漸次寂滅故說，以諸行漸次止息故說，一切諸受悉皆是苦。” 
　　阿難白佛言：“云何，世尊，以諸行漸次寂滅故說？” 
　　佛告阿難：“初禪正受時，言語寂滅；第二禪正受時，覺觀寂滅；第三禪正受時，喜心寂滅；第四禪正受時，出入息寂滅；空入處正受時，色想寂滅；識入處正受時，空入處想寂滅；無所有入處正受時，識入處想寂滅；非想非非想入處正受時，無所有入處想寂滅；想受滅正受時，想受寂滅，是名漸次諸行寂滅。” 
　　阿難白佛言：“世尊，云何漸次諸行止息？” 
　　佛告阿難：“初禪正受時，言語止息；二禪正受時，覺觀止息；三禪正受時，喜心止息；四禪正受時，出入息止息；空入處正受時，色想止息；識入處正受時，空入處想止息；無所有入處正受時，識入處想止息；非想非非想入處正受時，無所有入處想止息；想受滅正受時，想受止息，是名漸次諸行止息。” 
　　阿難白佛：“世尊，是名漸次諸行止息。” 
　　佛告阿難：“復有勝止息、奇特止息、上止息、無上止息，如是止息，于余止息無過上者。” 
　　阿難白佛：“何等為勝止息、奇特止息、上止息、無上止息，諸余止息無過上者？” 
　　佛告阿難：“于貪欲心不樂、解脫，恚、癡心不樂、解脫，是名勝止息、奇特止息、上止息、無上止息，諸余止息無過上者。” 
　　佛說此經已，尊者阿難聞佛所說，歡喜奉行。  
　　如是我聞：一時，佛住王舍城迦蘭陀竹園。 
　　爾時，世尊告諸比丘：“毗婆尸如來未成佛時，獨一靜處，禪思思惟，作如是觀，觀察諸受：‘云何為受？云何受集？云何受滅？云何受集道跡？云何受滅道跡？云何受味？云何受患？云何受離？’如是觀察：‘有三受：樂受、苦受、不苦不樂受。觸集是受集，觸滅是受滅。若于受愛樂、贊嘆、染著、堅住，是名受集道跡；若于受不愛樂、贊嘆、染著、堅住，是名受滅道跡；若受因緣生樂喜，是名受味；若受無常變易法，是名受患；若于受斷欲貪、越欲貪，是名受離。’” 
　　佛說此經已，諸比丘聞佛所說，歡喜奉行。 
　　如毗婆尸佛，如是式棄佛、毗濕波浮佛、迦羅迦孫提佛、迦那迦牟尼佛、迦葉佛，及我釋迦文佛，未成佛時思惟觀察諸受，亦復如是。  
　　如是我聞：一時，佛住王舍城迦蘭陀竹園。 
　　爾時，有異比丘獨一靜處禪思，如是觀察諸受：“云何受？云何受集？云何受滅？云何受集道跡？云何受滅道跡？云何受味？云何受患？云何受離？” 
　　時，彼比丘從禪覺已，詣世尊所，稽首禮足，退住一面，白佛言：“世尊，我獨一靜處禪思，觀察諸受，云何為受？云何受集？云何受滅？云何受集道跡？云何受滅道跡？云何受味？云何受患？云何受離？” 
　　佛告比丘：“有三受：樂受、苦受、不苦不樂受。觸集是受集，觸滅是受滅。若于受愛樂、贊嘆、染著、堅住，是名受集道跡；若于受不愛樂、贊嘆、染著、堅住，是名受滅道跡；若受因緣生樂喜，是名受味；若受無常變易法，是名受患；若于受斷欲貪、越欲貪，是名受離。” 
　　佛說此經已，諸比丘聞佛所說，歡喜奉行。  
　　如異比丘問經，尊者阿難所問經亦如是。  
　　如是我聞：一時，佛住王舍城迦蘭陀竹園。 
　　爾時，世尊告諸比丘：“云何為受？云何受集？云何受滅？云何受集道跡？云何受滅道跡？” 
　　諸比丘白佛言：“世尊是法根、法眼、法依。善哉！世尊，惟愿廣說，諸比丘聞已，當受奉行！” 
　　佛告諸比丘：“諦聽！善思！當為汝說。” 
　　佛告比丘：“有三受：樂受、苦受、不苦不樂受。觸集是受集，觸滅是受滅。若于受愛樂、贊嘆、染著、堅住，是名受集道跡；若于受不愛樂、贊嘆、染著、堅住，是名受滅道跡；若受因緣生樂喜，是名受味；若受無常變易，是名受患；若于受斷欲貪、越欲貪，是名受離。” 
　　佛說此經已，諸比丘聞佛所說，歡喜奉行。  
　　如是我聞：一時，佛住王舍城迦蘭陀竹園。 
　　爾時，世尊告諸比丘：“若我于諸受不如實知，受集、受滅、受集道跡、受滅道跡、受味、受患、受離不如實知，我于諸天世間、魔、梵、沙門、婆羅門、天、人眾中，不得解脫、出離、脫諸顛倒，不得阿耨多羅三藐三菩提。 
　　“以我于諸受、受集、受滅、受集道跡、受滅道跡、受味、受患、受離如實知故，于諸天世間、魔、梵、沙門、婆羅門、天、人眾中，為脫、為出、為脫諸顛倒，得阿耨多羅三藐三菩提。” 
　　佛說此經已，諸比丘聞佛所說，歡喜奉行。  
　　如是我聞：一時，佛住王舍城迦蘭陀竹園。 
　　爾時，世尊告諸比丘：“若沙門、婆羅門于諸受不如實知，受集、受滅、受集道跡、受滅道跡、受味、受患、受離不如實知者，非沙門、非婆羅門，不同沙門、不同婆羅門，非沙門義、非婆羅門義，非現法自知作證：我生已盡，梵行已立，所作已作，自知不受后有。 
　　“若沙門、婆羅門于諸受如實知，受集、受滅、受集道跡、受滅道跡、受味、受患、受離如實知者，彼是沙門之沙門、婆羅門之婆羅門，同沙門、同婆羅門，沙門義、婆羅門義，現法自知作證：我生已盡，梵行已立，所作已作，自知不受后有。” 
　　佛說此經已，諸比丘聞佛所說，歡喜奉行。 
　　如沙門、非沙門，如是沙門數、非沙門數，亦如是。  
　　如是我聞：一時，佛住壹奢能伽羅國壹奢能伽羅林中。 
　　爾時，世尊告諸比丘：“我欲于此中半月坐禪。諸比丘，勿復游行，唯除乞食及布薩。”即便坐禪，不復游行，唯除乞食及布薩。 
　　爾時，世尊半月過已，敷坐具，于眾前坐，告諸比丘：“我以初成佛時所思惟禪法少許禪分，于今半月，思惟作是念：‘諸有眾生，生受皆有因緣，非無因緣。云何因緣？欲是因緣、覺是因緣、觸是因緣。’ 
　　“諸比丘，于欲不寂滅、覺不寂滅、觸不寂滅，彼因緣故，眾生生受；以不寂滅因緣故，眾生生受。彼欲寂滅、覺不寂滅、觸不寂滅，以彼因緣故，眾生生受；以不寂滅因緣故，眾生生受。彼欲寂滅、覺寂滅、觸不寂滅，以彼因緣故，眾生生受；以不寂滅因緣故，眾生生受。彼欲寂滅、覺寂滅、觸寂滅，以彼因緣故，眾生生受；以彼寂滅因緣故，眾生生受。邪見因緣故，眾生生受；邪見不寂滅因緣故，眾生生受。邪志、邪語、邪業、邪命、邪方便、邪念、邪定、邪解脫、邪智因緣故，眾生生受；邪智不寂滅因緣故，眾生生受。正見因緣故，眾生生受；正見寂滅因緣故，眾生生受。正志、正語、正業、正命、正方便、正念、正定、正解脫、正智因緣故，眾生生受；正智寂滅因緣故，眾生生受。若彼欲不得者得、不獲者獲、不證者證生，以彼因緣故，眾生生受；以彼寂滅因緣故，眾生生受。是名不寂滅因緣，眾生生受；寂滅因緣，眾生生受。 
　　“若沙門、婆羅門如是緣緣、緣緣集、緣緣滅、緣緣集道跡、緣緣滅道跡不如實知者，彼非沙門之沙門、非婆羅門之婆羅門，不同沙門之沙門、不同婆羅門之婆羅門，非沙門義、非婆羅門義，非現法自知作證：我生已盡，梵行已立，所作已作，自知不受后有。 
　　“若沙門、婆羅門于此緣緣、緣緣集、緣緣滅、緣緣集道跡、緣緣滅道跡如實知者，當知是沙門之沙門、婆羅門之婆羅門，同沙門、同婆羅門，以沙門義、婆羅門義，現法自知作證：我生已盡，梵行已立，所作已作，自知不受后有。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園，夏安居時。 
　　爾時，給孤獨長者來詣佛所，稽首禮足，卻坐一面。佛為說法，示教照喜。說種種法，示教照喜已，從座起，整衣服，為佛作禮，合掌白佛言：“惟愿世尊與諸大眾，受我三月請衣被、飲食、應病湯藥。” 
　　爾時，世尊默然而許。 
　　時，給孤獨長者知佛默然受請已，從座起去，還歸自家。過三月已，眾詣佛所，稽首禮足，退坐一面。佛告給孤獨長者：“善哉！長者，三月供養衣被、飲食、應病湯樂。汝以莊嚴凈治上道，于未來世當獲安樂果報；然汝今莫得默然樂受此法，汝當精勤，時時學遠離喜樂，具足身作證。” 
　　時，給孤獨長者聞佛所說，歡喜隨喜，從座起而去。 
　　爾時，尊者舍利弗于眾中坐，知給孤獨長者去已，白佛言：“奇哉！世尊，善為給孤獨長者說法，善勸勵給孤獨長者，言：‘汝已三月具足供養如來大眾，凈治上道，于未來世，當受樂報；汝莫默然樂著此福，汝當時時學遠離喜樂，具足身作證。’世尊，若使圣弟子學遠離喜樂，具足身作證，得遠離五法，修滿五法。云何遠離五法？謂斷欲所長養喜、斷欲所長養憂、斷欲所長養舍、斷不善所長養喜、斷不善所長養憂，是名五法遠離。云何修滿五法？謂隨喜、歡喜、猗息、樂、一心。” 
　　佛告舍利弗：“如是！如是！若圣弟子修學遠離喜樂，具足身作證，遠離五法，修滿五法。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有食念者、有無食念者、有無食無食念者；有食樂者、無食樂者、有無食無食樂者；有食舍者、有無食舍者、有無食無食舍者；有食解脫者、有無食解脫者、有無食無食解脫者。 
　　“云何食念？謂五欲因緣生念。云何無食念？謂比丘離欲、離惡不善法，有覺有觀，離生喜樂，初禪具足住，是名無食念。云何無食無食念？謂比丘有覺有觀，內凈一心，無覺無觀，定生喜樂，第二禪具足住，是名無食無食念。 
　　“云何有食樂？謂五欲因緣生樂、生喜，是名有食樂。云何無食樂？謂息有覺有觀，內凈一心，無覺無觀，定生喜樂，是名無食樂。云何無食無食樂？謂比丘離喜貪，舍心住正念正知，安樂住彼圣說舍，是名無食無食樂。 
　　“云何有食舍？謂五欲因緣生舍，是名有食舍。云何無食舍？謂彼比丘離喜貪，舍心住正念正知，安樂住彼圣說舍，第三禪具足住，是名無食舍。云何無食無食舍？謂比丘離苦息樂，憂喜先已離，不苦不樂舍，凈念一心，第四禪具足住，是名無食無食舍。 
　　“云何有食解脫？謂色俱行。云何無食解脫？謂無色俱行。云何無食無食解脫？謂彼比丘貪欲不染、解脫，瞋恚、愚癡心不染、解脫，是名無食無食解脫。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，尊者跋陀羅比丘及尊者阿難俱住祇樹給孤獨園。 
　　爾時，尊者阿難往詣尊者跋陀羅所，共相問訊慰勞已，于一面住。時，尊者阿難問尊者跋陀羅比丘言：“云何名為見第一？云何聞第一？云何樂第一？云何想第一？云何有第一？” 
　　尊者跋陀羅語尊者阿難言：“有梵天自在造作、化如意，為世之父；若見彼梵天者，名曰見第一。 
　　“阿難，有眾生離生喜樂，處處潤澤，處處敷悅，舉身充滿，無不滿處；所謂離生喜樂，彼從三昧起，舉聲唱說，遍告大眾：‘極寂靜者，離生喜樂；極樂者，離生喜樂。’諸有聞彼聲者，是名聞第一。 
　　“復次，阿難，有眾生于此身離喜之樂潤澤，處處潤澤，敷悅充滿，舉身充滿，無不滿處，所謂離喜之樂，是名樂第一。 
　　“云何想第一？阿難，有眾生度一切識入處無所有，無所有入處具足住；若起彼想者，是名想第一。 
　　“云何有第一？復次，阿難，有眾生度一切無所有入處，非想非非想入處具足住；若起彼有者，是名有第一。” 
　　尊者阿難語尊者跋陀羅比丘言：“多有人作如是見、如是說，汝亦同彼，有何差別？我作方便問汝，汝當諦聽，當為汝說。如其所觀，次第盡諸漏，是為見第一。如其所聞，次第盡諸漏，是名聞第一。如所生樂，次第盡諸漏者，是名樂第一。如其所想，次第盡諸漏者，是名想第一。如實觀察，次第盡諸漏，是名有第一。” 
　　時，二正士共論說已，從座起去。  
　　如是我聞：一時，佛住王舍城迦蘭陀竹園。 
　　爾時，瓶沙王詣尊者優陀夷所，稽首作禮，退坐一面。時，瓶沙王白尊者優陀夷言：“云何世尊所說諸受？” 
　　優陀夷言：“大王，世尊說三受：樂受、苦受、不苦不樂受。” 
　　瓶沙王白尊者優陀夷：“莫作是言：‘世尊說三受：樂受、苦受、不苦不樂受。’正應有二受，樂受、苦受；若不苦不樂受，是則寂滅。”如是三說，優陀夷不能為王立三受，王亦不能立二受，俱共詣佛所，稽首禮足，退住一面。 
　　時，尊者優陀夷以先所說，廣白世尊：“我亦不能立三受，王亦不能立二受，今故共來具問世尊如是之義，定有幾受？” 
　　佛告優陀夷：“我有時說一受，或時說二受，或說三、四、五、六、十八、三十六乃至百八受，或時說無量受。 
　　“云何我說一受？如說所有受，皆悉是苦，是名我說一受。云何說二受？說身受、心受，是名二受。云何三受？樂受、苦受、不苦不樂受。云何四受？謂欲界系受、色界系受、無色界系受，及不系受。云何說五受？謂樂根、喜根、苦根、憂根、舍根，是名說五受。云何說六受？謂眼觸生受，耳、鼻、舌、身、意觸生受。云何說十八受？謂隨六喜行、隨六憂行、隨六舍行受，是名說十八受。云何三十六受？依六貪著喜、依六離貪著喜、依六貪著憂、依六離貪著憂、依六貪者舍、依六離貪著舍，是名說三十六受。云何說百八受？謂三十六受，過去三十六、未來三十六、現在三十六，是名說百八受。云何說無量受？如說此受彼受等。比丘，如是無量名說，是名說無量受。 
　　“優陀夷，我如是種種說受如實義，世間不解，故而共諍論，共相違反，終竟不得我法、律中真實之義以自止息。優陀夷，若于我此所說種種受義，如實解知者，不起諍論、共相違反，起、未起諍能以法、律止令休息。然，優陀夷，有二受：欲受、離欲受。云何欲受？五欲功德因緣生受，是名欲受。云何離欲受？謂比丘離欲、惡不善法，有覺有觀，離生喜樂，初禪具足住，是名離欲受。若有說言眾生依此初禪，唯是為樂非余者，此則不然。所以者何？更有勝樂過于此故。何者是？謂比丘離有覺有觀，內凈，定生喜、樂，第二禪具足住，是名勝樂；如是乃至非想非非想入處，轉轉勝說。若有說言：‘唯有此處，乃至非想非非想極樂非余。’亦復不然。所以者何？更有勝樂過于此故。何者是？謂比丘度一切非想非非想入處，想受滅，身作證具足住，是名勝樂過于彼者。若有異學出家作是說言：‘沙門釋種子唯說想受滅，名為至樂。’此所不應。所以者何？應當語言：‘此非世尊所說受樂數。’世尊說受樂數者，如說，優陀夷，有四種樂。何等為四？謂離欲樂、遠離樂、寂滅樂、菩提樂。” 
　　佛說此經已，尊者優陀夷及瓶沙王聞佛所說，歡喜奉行。  
　　如是我聞：一時，佛住王舍城迦蘭陀竹園。 
　　爾時，世尊告諸比丘：“若于一法，生正厭離、不樂、背舍，得盡諸漏，所謂一切眾生由食而存。復有二法，名及色。復有三法，謂三受。復有四法，謂四食。復有五法，謂五受陰。復有六法，謂六內外入處。復有七法，謂七識住。復有八法，謂世八法。復有九法，謂九眾生居。復有十法，謂十業跡。于此十法，生厭、不樂、背舍，得盡諸漏。” 
　　佛說此經已，諸比丘聞佛所說，歡喜奉行。  
　　如是我聞：一時，佛住王舍城迦蘭陀竹園。 
　　爾時，世尊告諸比丘：“若于一法，生正厭離、不樂、背舍，究竟苦邊，解脫于苦，謂一切眾生由食而存。復有二法，名及色。復有三法，謂三受。復有四法，謂四食。復有五法，謂五受陰。復有六法，謂六內外入處。復有七法，謂七識住。復有八法，謂世八法。復有九法，謂九眾生居。復有十法，謂十業跡。于此十法，生正厭離、不樂、背舍，究竟苦邊，解脫于苦。” 
　　佛說此經已，諸比丘聞佛所說，歡喜奉行。  
　　如是我聞：一時，佛住王舍城迦蘭陀竹園。 
　　爾時，世尊告諸比丘：“若于一法，觀察無常、觀察變易、觀察離欲、觀察滅、觀察舍離，得盡諸漏，謂一切眾生由食而存。復有二法，名及色。復有三法，謂三受。復有四法，謂四食。復有五法，謂五受陰。復有六法，謂六內外入處。復有七法，謂七識住。復有八法，謂世八法。復有九法，謂九眾生居。復有十法，謂十業跡。于此十法，正觀無常、觀察變易、觀察離欲、觀察滅、觀察舍離，得盡諸漏。” 
　　佛說此經已，諸比丘聞佛所說，歡喜奉行。  
　　如是我聞：一時，佛住王舍城迦蘭陀竹園。 
　　爾時，世尊告諸比丘：“若于一法，觀察無常、觀察變易、觀察離欲、觀察滅、觀察舍離，究竟苦邊，解脫于苦，謂一切眾生由食而存。復有二法，名及色。復有三法，謂三受。復有四法，謂四食。復有五法，謂五受陰。復有六法，謂六內外入處。復有七法，謂七識住。復有八法，謂世八法。復有九法，謂九眾生居。復有十法，謂十業跡。于此十業跡，觀察無常、觀察變易、觀察離欲、觀察滅、觀察舍離，究竟苦邊，解脫于苦。” 
　　佛說此經已，諸比丘聞佛所說，歡喜奉行。  
雜阿含經卷第十八 弟子所說誦第四品  
　　如是我聞：一時，佛住摩竭提國那羅聚落。 
　　爾時，尊者舍利弗亦在摩竭提國那羅聚落。 
　　時，有外道出家名閻浮車，是舍利弗舊善知識，來詣舍利弗，問訊、共相慰勞已，退坐一面，問舍利弗言：“賢圣法、律中，有何難事？” 
　　舍利弗告閻浮車：“唯出家難。” 
　　“云何出家難？” 
　　答言：“愛樂者難。” 
　　“云何愛樂難？” 
　　答言：“樂常修善法難。” 
　　復問：“舍利弗，有道有向，修習多修習，常修善法增長耶？” 
　　答言：“有，謂八正道，謂正見、正志、正語、正業、正命、正方便、正念、正定。” 
　　閻浮車言：“舍利弗，此則善道，此則善向，修習多修習，于諸善法常修習增長。舍利弗，出家常修習此道，不久疾得盡諸有漏。” 
　　時，二正士共論議已，各從座起而去。 
　　如是比閻浮車所問序四十經。 
　　閻浮車問舍利弗：“云何名善說法者？為世間正向？云何名為世間善逝？” 
　　舍利弗言：“若說法調伏欲貪，調伏瞋恚，調伏愚癡，是名世間說法者。若向調伏欲貪，向調伏瞋恚，向調伏愚癡，是名正向。若貪欲已盡，無余斷知，瞋恚、愚癡已盡，無余斷知，是名善斷。” 
　　復問：“舍利弗，有道有向，修習多修習，能起善斷？” 
　　舍利弗言：“有，謂八正道，正見乃至正定。” 
　　時，二正士共論議已，各從座起而去。 
　　閻浮車問舍利弗：“謂涅槃者，云何為涅槃？” 
　　舍利弗言：“涅槃者，貪欲永盡，瞋恚永盡，愚癡永盡，一切諸煩惱永盡，是名涅槃。” 
　　復問：“舍利弗，有道有向，修習多修習，得涅槃耶？” 
　　舍利弗言：“有，謂八正道，正見乃至正定。” 
　　時，二正士共論議已，各從座起而去。 
　　閻浮車問舍利弗：“何故于沙門瞿曇所出家修梵行？” 
　　舍利弗言：“為斷貪欲故，斷瞋恚故，斷愚癡故，于沙門瞿曇所出家修梵行。” 
　　復問：“舍利弗，有道有向，修習多修習，得斷貪欲、瞋恚、愚癡耶？” 
　　舍利弗言：“有，謂八正道，正見乃至正定。” 
　　時，二正士共論議己，各從座起而去。 
　　閻浮車問舍利弗：“謂有漏盡，云何名為有漏盡？” 
　　舍利弗言：“有漏者，三有漏，謂欲有漏、有有漏、無明有漏。此三有漏，欲盡無余，名有漏盡。” 
　　復問：“舍利弗，有道有向，修習多習修，得漏盡耶？” 
　　舍利弗答言：“有，謂八正道，正見乃至正定。” 
　　時，二正士共論議已，各從座起而去。 
　　閻浮車問舍利弗：“所謂阿羅漢者，云何名阿羅漢？” 
　　舍利弗言：“貪欲已斷無余，瞋恚、愚癡已斷無余，是名阿羅漢。” 
　　復問：“舍利弗，有道有向，修習多修習，得阿羅漢耶？” 
　　舍利弗言：“有，謂八正道，正見乃至正定。” 
　　時，二正士共論議已，各從座起而去。 
　　閻浮車問舍利弗：“所謂阿羅漢者，云何名阿羅漢者？” 
　　舍利弗言：“貪欲永盡無余，瞋恚、愚癡永盡無余，是名阿羅漢者。” 
　　復問：“有道有向，修習多修習，得阿羅漢者耶？” 
　　舍利弗言：“有，謂八正道，正見乃至正定。” 
　　時，二正士共論議已，各從座起而去。 
　　閻浮車問舍利弗：“所謂無明者，云何為無明？” 
　　舍利弗言：“所謂無明者，于前際無知，后際無知，前、后、中際無知，佛、法、僧寶無知，苦、集、滅、道無知，善、不善、無記無知，內無知、外無知；若于彼彼事無知暗障，是名無明。” 
　　閻浮車語舍利弗：“此是大暗積聚。” 
　　復問：“舍利弗，有道有向，修習多修習，斷無明耶？” 
　　舍利弗言：“有，謂八正道，正見乃至正定時。” 
　　時，二正士共論議已，各從座起而去。 
　　閻浮車復問尊者舍利弗：“所謂有漏，云何有漏？”如前說。 
　　閻浮車問舍利弗：“所謂有，云何為有？” 
　　舍利弗言：“有謂三有：欲有、色有、無色有。” 
　　復問：“舍利弗，有道有向，修習多修習，斷此有耶？” 
　　舍利弗言：“有，謂八正道，正見乃至正定。” 
　　時，二正士共論議已，各從座起而去。 
　　閻浮車問舍利弗：“所謂有身，云何有身？” 
　　舍利弗言：“有身者，五受陰。云何五受陰？謂色受陰，受、想、行、識受陰。” 
　　復問：“舍利弗，有道有向，斷此有身耶？” 
　　舍利弗言：“有，謂八正道，正見乃至正定。” 
　　時，二正士共論議已，各從座起而去。 
　　閻浮車問舍利弗：“所謂苦者，云何為苦？” 
　　舍利弗言：“苦者，謂生苦、老苦、病苦、死苦、恩愛別離苦、怨憎會苦、所求不得苦，略說五受陰苦，是名為苦。” 
　　復問：“舍利弗，有道有向，斷此苦耶？” 
　　舍利弗言：“有，謂八正道，正見乃至正定。” 
　　時，二正土共論議已，各從座起而去。 
　　閻浮車問舍利弗：“所謂流者，云何為流？” 
　　舍利弗言：“流者，謂欲流、有流、見流、無明流。” 
　　復問：“舍利弗，有道有向，修習多修習，斷此流耶？” 
　　舍利弗言：“有，謂八正道，正見乃至正定。” 
　　時，二正士共論議已，各從座起而去。 
　　閻浮車問舍利弗：“所謂扼者，云何為扼？” 
　　“扼如流說。” 
　　閻浮車問舍利弗：“所謂取者，云何為取？” 
　　舍利弗言：“取者，四取，謂欲取、我取、見取、戒取。” 
　　復問：“舍利弗，有道有向，修習多修習，斷此取耶？” 
　　舍利弗言：“有，謂八正道，正見乃至正定。” 
　　時，二正士共論議已，各從座起而去。 
　　閻浮車問舍利弗：“所謂縛者，云何為縛？” 
　　舍利弗言：“縛者，四縛，謂貪欲縛、瞋恚縛、戒取縛、我見縛。” 
　　復問：“舍利弗，有道有向，修習多修習，斷此縛耶？” 
　　舍利弗言：“有，謂八正道，正見乃至正定。” 
　　時，二正士共論議已，各從座起而去。 
　　閻浮車問舍利弗：“所謂結者，云何為結？” 
　　舍利弗言：“結者，九結，謂愛結、恚結、慢結、無明結、見結、他取結、疑結、嫉結、慳結。” 
　　復問：“舍利弗，有道有向，修習多修習，斷此結耶？” 
　　舍利弗言：“有，謂八正道，正見乃至正定。” 
　　時，二正士共論議已，各從座起而去。 
　　閻浮車問舍利弗：“所謂使者，云何為使？” 
　　舍利弗言：“使者，七使，謂貪欲使、瞋恚使、有愛使、慢使、無明使、見使、疑使。” 
　　復問：“舍利弗，有道有向，修習多修習，斷此使耶？” 
　　舍利弗言：“有，謂八正道，正見乃至正定。” 
　　時，二正士共論議已，各從座起而去。 
　　閻浮車問舍利弗：“所謂欲者，云何為欲？” 
　　舍利弗言：“欲者，謂眼所識色可愛、樂、念，染著色；耳聲、鼻香、舌味、身所識觸可愛、樂、念，染著觸。閻浮車，此功德非欲，但覺想思惟者。” 
　　是時，舍利弗即說偈言：  
　　“非彼愛欲使，世間種種色， 
　　　唯有覺想者，是則士夫欲。 
　　　彼諸種種色，常在于世間， 
　　　調伏愛欲心，是則黠慧者。”  
　　復問：“舍利弗，有道有向，修習多修習，斷此欲耶？” 
　　舍利弗答言：“有，謂八正道，正見乃至正定。” 
　　時，二正士共論議已，各從座起而去。 
　　閻浮車問舍利弗言：“所謂蓋者，云何為蓋？” 
　　舍利弗言：“蓋者有五蓋，謂貪欲蓋、瞋恚蓋、睡眠蓋、掉悔蓋、疑蓋。” 
　　復問：“舍利弗，有道有向，修習多修習，斷此五蓋耶？” 
　　舍利弗答言：“有，謂八正道，正見乃至正定。” 
　　時，二正士共論議已，各從座起而去。 
　　閻浮車問舍利弗：“謂蘇息者，云何為蘇息？” 
　　舍利弗言：“蘇息者，謂斷三結。” 
　　復問：“舍利弗，有道有向，修習多修習，斷三結耶？” 
　　舍利弗答言：“有，謂八正道，正見乃至正定。” 
　　時，二正士共論議已，各從座起而去。 
　　閻浮車問舍利弗：“謂得蘇息者，云何為得蘇息者？” 
　　舍利弗言：“得蘇息者，謂三結已盡、已知。” 
　　復問：“有道有向，斷此結耶？” 
　　舍利弗答言：“有，謂八正道，正見乃至正定。” 
　　時，二正士共論議已，各從座起而去。 
　　閻浮車問舍利弗：“謂得上蘇息，云何為得上蘇息？” 
　　舍利弗言：“得上蘇息者，謂貪欲永盡，瞋恚、愚癡永盡，是名得上蘇息。” 
　　復問：“舍利弗，有道有向，修習多修習，得上蘇息耶？” 
　　舍利弗答言：“有，謂八正道，正見乃至正定。” 
　　時，二正士共論議已，各從座起而去。 
　　閻浮車問舍利弗：“謂得上蘇息處，云何為得上蘇息處？” 
　　舍利弗言：“得上蘇息處者，謂貪欲已斷、已知，永盡無余；瞋恚、愚癡已斷已知，永盡無余，是為得上蘇息處。” 
　　復問：“舍利弗，有道有向，修習多修習，得上蘇息處耶？” 
　　舍利弗答言：“有，謂八正道，正見乃至正定。” 
　　時，二正士共論議已，各從座起而去。 
　　閻浮車問舍利弗：“所謂清涼，云何為清涼？” 
　　舍利弗言：“清涼者，五下分結盡，謂身見、戒取、疑、貪欲、瞋恚。” 
　　復問：“有道有向，修習多修習，斷此五下分結，得清涼耶？” 
　　舍利弗言：“有，謂八正道，正見乃至正定。” 
　　時，二正士共論議已，各從座起而去。 
　　閻浮車問舍利弗：“謂得清涼，云何為得清涼？” 
　　舍利弗言：“五下分已盡、已知，是名得清涼。” 
　　復問：“舍利弗，有道有向，修習多修習，得清涼耶？” 
　　舍利弗言：“有，謂八正道，正見乃至正定。” 
　　時，二正士共論議已，各從座起而去。 
　　閻浮車問舍利弗：“所謂上清涼者，云何為上清涼？” 
　　舍利弗言：“上清涼者，謂貪欲永盡無余，瞋恚、愚癡永盡無余，一切煩惱永盡無余，是名上清涼。” 
　　復問：“有道有向，得此上清涼耶？” 
　　舍利弗言：“有，謂八正道，正見乃至正定。” 
　　時，二正士共論議已，各從座起而去。 
　　閻浮車問舍利弗：“所謂得上清涼，云何名得上清涼？” 
　　舍利弗言：“得上清涼者，謂貪欲永盡無余，已斷、已知；瞋恚、愚癡永盡無余，已斷、已知，是名得上清涼。” 
　　復問：“舍利弗，有道有向，得此上清涼耶？” 
　　舍利弗言：“有，謂八正道，正見乃至正定。” 
　　時，二正士共論議已，各從座起而去。 
　　閻浮車問舍利弗：“所謂愛，云何為愛？” 
　　舍利弗言：“有三愛，謂欲愛、色愛、無色愛。” 
　　復問：“有道有向，斷此三愛耶？” 
　　舍利弗言：“有，謂八正道，正見乃至正定。” 
　　時，二正士共論議已，各從座起而去。 
　　閻浮車問舍利弗：“謂業跡，云何為業跡？” 
　　舍利弗言：“業跡者，十不善業跡，謂殺生、偷盜、邪淫、妄語、兩舌、惡口、綺語、貪欲、瞋恚、邪見。” 
　　復問：“舍利弗，有道有向，斷此十業跡耶？” 
　　舍利弗言：“有，謂八正道，正見乃至正定。” 
　　時，二正士共論議已，各從座起而去。 
　　閻浮車問舍利弗：“所謂穢者，云何為穢？” 
　　舍利弗言：“穢者，謂三穢：貪欲穢、瞋恚穢、愚癡穢。” 
　　復問：“舍利弗，有道有向，斷此三穢耶？” 
　　舍利弗言：“有，謂八正道，正見乃至正定。” 
　　時，二正士共論議已，各從座起而去。 
　　如穢，如是垢、膩、刺、戀、縛亦爾。  
　　如閻浮車所問經，沙門出家所問亦如是。  
　　如是我聞：一時，佛住王舍城迦蘭陀竹園。 
　　爾時，尊者舍利弗亦在彼住。時，尊者舍利弗語諸比丘：“若有比丘得無量三昧，身作證具足住，于有身滅、涅槃心不樂著，顧念有身。譬如士夫膠著于手，以執樹技，手即著樹，不能得離。所以者何？膠著手故。比丘，無量三摩提身作證，心不樂著有身滅、涅槃，顧念有身，終不得離，不得現法隨順法教，乃至命終，亦無所得，還復來生此界，終不能得破于癡冥。譬如聚落傍有泥池，泥極深溺，久旱不雨，池水干消，其地破裂。如是，比丘，不得見法隨順法教，乃至命終，亦無所得，來生當復還墮此界。 
　　“若有比丘得無量三昧，身作證具足住，于有身滅、涅槃心生信樂，不念有身。譬如士夫以干凈手執持樹枝，手不著樹。所以者何？以手凈故。如是，比丘，得無量三昧，身作證具足住，于有身滅、涅槃心生信樂，不念有身，現法隨順法教，乃至命終，不復來還生于此界。是故，比丘，當勤方便，破壞無明。譬如聚落傍有泥池，四方流水及數天雨，水常入池，其水盈溢，穢惡流出，其池清凈；如是皆得現法隨順法教，乃至命終，不復還生此界。是故，比丘，當勤方便，破壞無明。” 
　　尊者舍利弗說此經已，諸比丘聞其所說，歡喜奉行。  
　　如是我聞：一時，佛住王舍城迦蘭陀竹園。 
　　時，尊者舍利弗告諸比丘：“若阿練若比丘或于空地、林中、樹下，當作是學，內自觀察思惟：‘心中自覺有欲想不？’若不覺者，當于境界，或于凈相，若愛欲起，違于遠離。譬如士夫用力乘船，逆流而上，身小疲怠，船則倒還，順流而下。如是，比丘，思惟凈想，還生愛欲，違于遠離；是比丘學時，修下方便，行不淳凈，是故還為愛欲所漂，不得法力，心不寂靜，不一其心，于彼凈相隨生愛欲，流注浚輸，違于遠離。當知是比丘不敢自記，于五欲功德離欲解脫。 
　　“若比丘或于空地、林中、樹下，作是思惟：‘我內心中為離欲不？’是比丘當于境界，或取凈相，若覺其心于彼遠離，順趣浚注。譬如鳥翮，入火則卷，不可舒展。如是，比丘或取凈相，即順遠離，流注浚輸。比丘，當如是知，于方便行，心不懈怠，得法寂靜，寂止、息、樂，淳凈一心，謂我思惟已，于凈相順于遠離，隨順修道，則能堪任自記，于五欲功德離欲解脫。” 
　　尊者舍利弗說是經已，諸比丘聞其所說，歡喜奉行。  
　　如是我聞：一時，佛住王舍城迦蘭陀竹園，尊者舍利弗在耆阇崛山中。 
　　爾時，尊者舍利弗晨朝著衣持缽，出耆阇崛山，入王舍城乞食，于路邊見一大枯樹，即于樹下敷坐具，斂身正坐，語諸比丘：“若有比丘修習禪思，得神通力，心得自在，欲令此枯樹成地，即時為地。所以者何？謂此枯樹中有地界，是故，比丘得神通力，心作地解，即成地不異。若有比丘得神通力，自在如意，欲令此樹為水、火、風、金、銀等物，悉皆成就不異。所以者何？謂此枯樹有水界故。是故，比丘，禪思得神通力，自在如意，欲令枯樹成金，即時成金不異；及余種種諸物，悉成不異。所以者何？以彼枯樹有種種界故。是故，比丘，禪思得神通力，自在如意，為種種物悉成不異。比丘當知：比丘禪思神通境界不可思議。是故，比丘，當勤禪思，學諸神通。” 
　　舍利弗說是經已，諸比丘聞其所說，歡喜奉行。  
　　如是我聞：一時，佛住王舍城迦蘭陀竹園。時，尊者舍利弗在耆阇崛山中。 
　　爾時，尊者舍利弗告諸比丘：“其犯戒者，以破戒故，所依退減，必不樂住；不樂住已，失喜、息、樂、寂靜三味、如實知見、厭離、離欲、解脫已，永不能得無余涅槃。如樹根壞，枝葉華果悉不成就。犯戒比丘亦復如是，功德退減，心不樂住；不信樂已，失喜、息、樂、寂靜三昧、如實知見、厭離、離欲、解脫；失解脫已，永不能得無余涅槃。 
　　“持戒比丘根本具足，所依具足，心得信樂；得信樂已，心得歡喜、息、樂、寂靜三昧、如實知見、厭離、離欲、解脫；得解脫已，悉能疾得無余涅槃。譬如樹根不壞，枝葉華果悉得成就。持戒比丘亦復如是，根本具足，所依成就，心得信樂；得信樂已，歡喜、息、樂、寂靜三昧、如實知見、厭離、離欲、解脫，疾得無余涅槃。” 
　　尊者舍利弗說是經已，諸比丘聞其所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，舍利弗告諸比丘：“若諸比丘諍起相言，有犯罪比丘、舉罪比丘，彼若不依正思惟自省察者，當知彼比丘長夜強梁，諍訟轉增，共相違反，結恨彌深，于所起之罪，不能以正法、律止令休息。若比丘有此已起諍訟，若犯罪比丘、若舉罪比丘，俱依正思惟自省察克責，常知彼比丘不長夜強梁，共相違反，結恨轉增，于所起之罪，能以法、律止令休息。 
　　“云何比丘正思惟自省察？比丘應如是思惟：‘我不是、不類、不應作罪，令彼見我。若我不為此罪，彼則不見；以彼見我罪，不喜嫌責，故舉之耳！余比丘聞者，亦當嫌責。是故長夜諍訟，強粱轉增，諍訟相言，于所起之罪，不能以正法、律止令休息。我今自知，如己輸稅。’是名比丘于所起罪能自觀察。 
　　“云何舉罪比丘能自省察？舉罪比丘應如是念：‘彼長老比丘作不類罪，令我見之。若彼不作此不類罪者，我則不見。我見其罪，不喜故舉；余比丘見，亦當不喜故舉之。長夜諍訟，轉增不息，不能以正法、律止所起罪，令其休息。我從今日，當自去之，如己輸稅。’如是舉罪比丘善能依正思惟，內自觀察。 
　　“是故，諸比丘有罪及舉罪者，當依正思惟，而自觀察，不令長夜強梁增長。諸比丘，得不諍訟；所起之諍，能以法、律止令休息。” 
　　尊者舍利弗說是經已，諸比丘聞已，歡喜奉行。  
　　如是我聞：一時，佛住舍衛國祇樹給孤獨園。 
　　爾時，尊者舍利弗詣佛所，稽首佛足，退坐一面，白佛言：“世尊，若舉罪比丘欲舉他罪者，令心安住，幾法得舉他罪？” 
　　佛告舍利弗：“若比丘令心安住，五法得舉他罪。云何為五？實非不實、時不非時、義饒益非非義饒益、柔軟不粗澀、慈心不瞋恚。舍利弗，舉罪比丘具此五法，得舉他罪。” 
　　舍利弗白佛言：“世尊，被舉比丘復以幾法自安其心？” 
　　佛告舍利弗：“被舉比丘當以五法令安其心，念言：‘彼何處得？為實莫令不實，令時莫令非時，令是義饒益莫令非義饒益，柔軟莫令粗澀，慈心莫令瞋恚。’舍利弗，被舉比丘當具此五法，自安其心。” 
　　舍利弗白佛言：“世尊，我見舉他罪者，不實非實、非時非是時、非義饒益非為義饒益、粗澀不柔軟、瞋恚非慈心。世尊，于不實舉他罪比丘，當以幾法饒益令其改悔？” 
　　佛告舍利弗：“不實舉罪比丘當以五法饒益令其改悔，當語之言：‘長老，汝今舉罪，不實非是實，當改悔；不時非是時、非義饒益非是義饒益、粗澀非柔軟、瞋恚非慈心，汝當改悔。’舍利弗，不實舉他罪比丘當以此五法饒益令其改悔，亦令當來世比丘不為不實舉他罪。” 
　　舍利弗白佛言：“世尊，被不實舉罪比丘復以幾法令不變悔？” 
　　佛告舍利弗：“彼不實舉罪比丘當以五法不自變悔。彼應作是念：‘彼比丘不實舉罪非是實、非時非是時、非義饒益非是義饒益、粗澀非柔軟、瞋恚非慈心，我真不變悔。’被不實舉罪比丘當以此五法自安其心，不自變悔。” 
　　舍利弗白佛言：“世尊，有比丘舉罪實非不實、時不非時、義饒益不非義饒益、柔軟非粗澀、慈心非瞋恚，實舉罪比丘當以幾法饒益令不改變？” 
　　佛告舍利弗：“實舉罪比丘當以五法饒益令不變悔，當作是言：‘長老，汝實舉罪非不實、時不非時、義饒益不非義饒益、柔軟非粗澀、慈心非瞋恚。’舍利弗，實舉罪比丘當以此五法義饒益令不變悔，亦令來世實舉罪比丘而不變悔。” 
　　舍利弗白佛言：“世尊，被實舉罪比丘當以幾法饒益令不變悔？” 
　　佛告舍利弗：“彼舉罪比丘當以五法饒益令不變悔，當作是言：‘彼比丘實舉罪非不實，汝莫變悔；時不非時、義饒益不非義饒益、柔軟非粗澀、慈心非瞋恚，汝莫變悔。’” 
　　舍利弗白佛言：“世尊，我見彼實舉罪比丘有瞋恚者。世尊，彼實舉罪瞋恚比丘當以幾法令于瞋恨而自開覺？” 
　　佛告舍利弗：“彼實舉罪瞋恚比丘當以五法令自開覺，當語彼言：‘長老，彼比丘實舉汝罪，非不實。汝莫瞋恨乃至慈心非瞋恚，汝莫瞋恨。’舍利弗，彼實舉罪瞋恚比丘當以此五法，令于恚恨而得開覺。” 
　　舍利弗白佛言：“世尊，有實、不實舉我罪者，于彼二人，我當自安其心。若彼實者，我當自知；若不實者，當自開解言：‘此則不實，我今自知無此法也。’世尊，我當如是，如世尊所說解材譬經說，教諸沙門：‘若有賊來，執汝以鋸解身，汝等于賊起惡念惡言者，自生障礙。’是故，比丘，若以鋸解汝身，汝當于彼勿起惡心變易及起惡言，自作障礙。于彼人所，當生慈心，無怨無恨，于四方境界慈心正受具足住，應當學！是故，世尊，我當如是，如世尊所說，解身之苦，當自安忍，況復小苦、小謗而不安忍？沙門利、沙門欲，欲斷不善法，欲修善法；于此不善法當斷，善法當修，精勤方便，善自防護，系念思惟，不放逸行，應當學！” 
　　舍利弗白佛言：“世尊，我若舉他比丘罪，實非不實、時非不時、義饒益非非義饒益、柔軟非粗澀、慈心不瞋恚，然彼被舉比丘有懷瞋恚者。” 
　　佛問舍利弗：“何等像類比丘聞舉其罪而生瞋恚？” 
　　舍利弗白佛言：“世尊，若彼比丘諂曲幻偽、欺誑不信、無慚無愧、懈怠失念、不定惡慧、慢緩、違于遠離、不敬戒律、不顧沙門、不勤修學、不自省察、為命出家、不求涅槃，如是等人，聞我舉罪，則生瞋恚。” 
　　佛問舍利弗：“何等像類比丘聞汝舉罪而不瞋恨？” 
　　舍利弗白佛言：“世尊，若有比丘不諂曲、不幻偽、不欺誑、有信、慚愧、精勤正念、正定智慧、不慢緩、不舍遠離、深敬戒律、顧沙門行、尊祟涅槃、為法出家、不為性命，如是比丘聞我舉罪，歡喜頂受，如飲甘露。譬如剎利、婆羅門女，沐浴清凈，得好妙華，愛樂頂戴，以冠其首。如是，比丘不諂曲、不幻偽、不欺誑、正信、慚愧、精勤正念、正定智慧、不慢緩、心存遠離、深敬戒律、顧沙門行、勤修自省、為法出家、志求涅槃，如是比丘聞我舉罪，歡喜頂受，如飲甘露。” 
　　佛告舍利弗：“若彼比丘諂曲幻偽、欺誑、不信、無慚無愧、懈怠失念、不定惡慧、慢緩、違于遠離、不敬戒律、不顧沙門行、不求涅槃、為命出家，如是比丘不應教授、與共言語。所以者何？此等比丘破梵行故。若彼比丘不諂曲、不幻偽、不欺誑、信心、慚愧、精勤正念、正定智慧、不慢緩、心存遠離、深敬戒律、顧沙門行、志祟涅槃、為法出家，如是比丘應當教授。所以者何？如是比丘能修梵行，能自建立故。” 
　　佛說此經已，尊者舍利弗聞佛所說，歡喜奉行。  
　　如是我聞：一時，佛住那羅揵陀賣衣者庵羅園。 
　　爾時，舍利弗詣世尊所，稽首禮足，退坐一面，白佛言：“世尊，我深信世尊，過去、當來、今現在，諸沙門、婆羅門所有智慧，無有與世尊菩提等者，況復過上？” 
　　佛告舍利弗：“善哉！善哉！舍利弗，善哉所說，第一之說，能于眾中作師子吼，自言深信世尊，言過去、當來、今現在，沙門、婆羅門所有智慧，無有與佛菩提等者，況復過上？” 
　　佛問舍利弗：“汝能審知過去三藐三佛陀所有增上戒不？” 
　　舍利弗白佛言：“不知。” 
　　世尊復問：“舍利弗，知如是法、如是慧、如是明、如是解脫、如是住不？” 
　　舍利弗白佛言：“不知，世尊。” 
　　佛告舍利弗：“汝復知未來三藐三佛陀所有增上戒，如是法、如是慧、如是明、如是解脫、如是住不？” 
　　舍利弗白佛言：“不知，世尊。” 
　　佛告舍利弗：“汝復能知今現在佛所有增上戒，如是法、如是慧、如是明、如是解脫、如是住不？” 
　　舍利弗白佛言：“不知，世尊。” 
　　佛告舍利弗：“汝若不知過去、未來、今現在諸佛世尊心中所有諸法，云何如是贊嘆？于大眾中作師子吼，說言：‘我深信世尊，過去、當來諸沙門、婆羅門所有智慧，無有與世尊菩提等者，況復過上？’” 
　　舍利弗白佛言：“世尊，我不能知過去、當來、今現在諸佛世尊心之分齊，然我能知諸佛世尊法之分齊。我聞世尊說法，轉轉深、轉轉勝、轉轉上、轉轉妙。我聞世尊說法，知一法即斷一法，知一法即證一法，知一法即修習一法，究竟于法，于大師所得凈信，心得凈，世尊是等正覺。 
　　“世尊，譬如國王有邊城，城周匝方直，牢固堅密，唯有一門，無第二門，立守門者，人民入出皆從此門，若入若出，其守門者，雖復不知人數多少，要知人民唯從此門，更無他處。如是，我知過去諸佛、如來、應、等正覺悉斷五蓋惱心，令慧力羸、墮障礙品、不向涅槃者，住四念處，修七覺分，得阿耨多羅三藐三菩提；彼當來世諸佛世尊亦斷五蓋惱心，令慧力羸、墮障礙品、不向涅槃者，住四念處，修七覺分，得阿耨多羅三藐三菩提；令現在諸佛、世尊、如來、應、等正覺亦斷五蓋惱心，令慧力羸、墮障礙品、不向涅槃者，住四念處，修七覺分，得阿耨多羅三藐三菩提。” 
　　佛告舍利弗：“如是！如是！舍利弗，過去、未來、今現在佛悉斷五蓋惱心，慧力羸、墮障礙品、不向涅槃者，住四念處，修七覺分，得阿耨多羅三藐三菩提。” 
　　佛說是經已，尊者舍利弗聞佛所說，歡喜奉行。  
　　如是我聞：一時，佛住王舍城迦蘭陀竹園。爾時，尊者舍利弗在耆阇崛山中。 
　　時，有月子比丘，是提婆達多弟子，詣尊者舍利弗，共相問訊慰勞已，退住一面。退住一面已，尊者舍利弗問月子比丘言：“提婆達多比丘為諸比丘說法不？” 
　　月子比丘答言：“說法。” 
　　尊者舍利弗問月子比丘言：“提婆達多云何說法？” 
　　月子比丘語尊者舍利弗言：“彼提婆達多如是說法言：‘比丘心法修心，是比丘能自記說：我已離欲，解脫五欲功德。’” 
　　舍利弗語月子比丘言：“汝提婆達多何以不說法言：‘比丘心法善修心，離欲心，離瞋恚心，離愚癡心，得無貪法、無恚法、無癡法，不轉還欲有、色有、無色有法，彼比丘能自記說言：我生已盡，梵行已立，所作已作，自知不受后有’耶？” 
　　月子比丘言：“彼不能也，尊者舍利弗。” 
　　爾時，尊者舍利弗語月子比丘言：“若有比丘心法善修心者，能離貪欲心、瞋恚、愚癡心，得無貪法、無恚、無癡法，是比丘能自記說：我生已盡，梵行已立，所作已作，自知不受后有。 
　　“譬如村邑，近有大石山，不斷、不壞、不穿、厚密，正使東方風來，不能令動，亦復不能過至西方；如是南、西、北方四維風來，不能傾動，亦不能過。如是，比丘心法善修心者，離貪欲心，離瞋恚心，離愚癡心，得無貪法、無恚法、無癡法，是比丘能自記說：我生已盡，梵行已立，所作已作，自知不受后有。 
　　“譬如因陀銅鐵及銅柱深入地中，筑令堅密，四方風吹不能傾動。如是，比丘心法善修心已，離貪欲心，離瞋恚心，離愚癡心，得無貪法、無恚法、無癡法，是比丘能自記說：我生已盡，梵行已立，所作已作，自知不受后有。 
　　“譬如石柱長十六肘，八肘入地，四方風吹不能傾動。如是，比丘心法善修心已，悉離貪欲心，離瞋恚心，離愚癡心，得無貪法、無恚法、無癡法，能自記說：我生已盡，梵行已立，所作已作，自知不受后有。 
　　“譬如火燒未燒者，燒已不復更燒。如是，比丘心法修心已，離貪欲心，離瞋恚心，離愚癡心，得無貪法、無恚法、無癡法，能自記說：我生已盡，梵行已立，所作已作，自知不受后有。” 
　　舍利弗說此經已，諸比丘聞其所說，歡喜奉行。  
　　如是我聞：一時，佛住王舍城迦蘭陀竹園。時，尊者舍利弗亦住王舍城迦蘭陀竹園。 
　　爾時，尊者舍利弗晨朝著衣持缽，入王舍城乞食。乞食已，于一樹下食。 
　　時，有凈口外道出家尼從王舍城出，少有所營，見尊者舍利弗坐一樹下食，見已，問言：“沙門食耶？” 
　　尊者舍利弗答言：“食。” 
　　復問：“云何，沙門下口食耶？” 
　　答言：“不也，姊妹。” 
　　復問：“仰口食耶？” 
　　答言：“不也，姊妹。” 
　　復問：“云何，方口食耶？” 
　　答言：“不也，姊妹。” 
　　復問：“四維口食耶？” 
　　答言：“不也，姊妹。” 
　　復問：“我問：‘沙門食耶？’答我言：‘食。’我問：‘仰口耶？’答我言：‘不。’‘下口食耶？’答我言：‘不。’‘方口食耶？’答我言：‘不。’‘四維口食耶？’答我言：‘不。’如此所說，有何等義？” 
　　尊者舍利弗言：“姊妹，諸所有沙門、婆羅門明于事者、明于橫法、邪命求食者，如是沙門、婆羅門下口食也。若諸沙門、婆羅門仰觀星歷，邪命求食者，如是沙門、婆羅門則為仰口食也。若諸沙門、婆羅門為他使命，邪命求食者，如是沙門、婆羅門則為方口食也。若有沙門、婆羅門為諸醫方種種治病，邪命求食者，如是沙門、婆羅門則為四維口食也。姊妹，我不墮此四種邪命而求食也。然我，姊妹，但以法求食而自活也，是故我說不為四種食也。” 
　　時，凈口外道出家尼聞尊者舍利弗所說，歡喜隨喜而去。 
　　時，凈口外道出家尼于王舍城里巷四衢處贊嘆言：“沙門釋子凈命自活，極凈命自活；諸有欲為施者，應施沙門釋種子；若欲為福者，應于沙門釋子所作福。” 
　　時，有諸外道出家聞凈口外道出家尼贊嘆沙門釋子聲，以嫉妒心，害彼凈口外道出家尼，命終之后生兜率天，以于尊者舍利弗所生信心故也。  
　　如是我聞：一時，佛住王舍城迦蘭陀竹園。爾時，尊者大目揵連在王舍城耆阇崛山中。 
　　爾時，尊者大目揵連告諸比丘：“一時，世尊住王舍城迦蘭陀竹園，我于此耆阇崛山中住，我獨一靜處，作如是念：‘云何為圣默然？’復作是念：‘若有比丘息有覺有觀，內凈一心，無覺無觀三昧生喜樂，第二禪具足住，是名圣默然。’復作是念：‘我今亦當圣默然，息有覺有觀，內凈一心，無覺無觀三昧生喜樂，具足住多住；多住已，復有覺有觀心起。’爾時，世尊知我心念，于竹園精舍沒，于耆阇崛山中現于我前，語我言：‘目揵連，汝當圣默然，莫生放逸！’我聞世尊說已，即復離有覺有觀，內凈一心，無覺無觀三昧生喜樂，第二禪具足住。如是再三，佛亦再三教我：‘汝當圣默然，莫放逸！’我即復息有覺有觀，內凈一心，無覺無觀三昧生喜樂，第二禪具足住。 
　　“若正說佛子從佛口生，從法化生，得佛法分者，則我身是也。所以者何？我是佛子，從佛口生，從法化生，得佛法分，以少方便，得禪、解脫、三昧、正受。譬如轉輪圣王長太子，雖未灌頂，已得王法，不勤方便，能得五欲功德。我亦如是，為佛之子，不勤方便，得禪、解脫、三昧、正受，于一日中，世尊以神通力三至我所，三教授我，以大人處所建立于我。” 
　　尊者大目揵連說此經已，諸比丘聞其所說，歡喜奉行。  
　　如是我聞：一時，佛住王舍城迦蘭陀竹園。爾時，尊者大目揵連在王舍城耆阇崛山中。 
　　爾時，尊者大目揵連告諸比丘：“一時，世尊住王舍城，我住耆阇崛山中。我獨一靜處，作如是念：‘云何名為圣住？’復作是念：‘若有比丘不念一切相，無相心正受，身作證具足住，是名圣住。’我作是念：‘我當于此圣住，不念一切相、無相心正受，身作證具足住多住；多住已，取相心生。’爾時，世尊知我心念，如力士屈伸臂頃，以神通力，于竹園精舍沒，于耆阇崛山中現于我前，語我言：‘目揵連，汝當住于圣住，莫生放逸！’我聞世尊教已，即離一切相，無相心正受，身作證具足住。如是至三，世尊亦三來教我：‘汝當住于圣住，莫生放逸！’我聞教已，離一切相，無相心正受，身作證具足住。 
　　“諸大德，若正說佛子者，則我身是從佛口生，從法化生，得佛法分。所以者何？我是佛子，從佛口生，從法化生，得佛法分，以少方便，得禪、解脫、三昧、正受。譬如轉輪圣王太子，雖未灌頂，已得王法，不勤方便，能得五欲功德。我亦如是，為佛之子，不勤方便，得禪、解脫、三昧、正受，于一日中，世尊以神通力三至我所，三教授我，以大人處建立于我。” 
　　尊者大目揵連說此經已，諸比丘聞其所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，尊者舍利弗、尊者大目揵連、尊者阿難在王舍城迦蘭陀竹園，于一房共住。 
　　時，尊者舍利弗于后夜時告尊者目揵連：“奇哉！尊者目揵連，汝于今夜住寂滅正受。” 
　　尊者目揵連聞尊者舍利弗語，尊者目揵連言：“我都不聞汝喘息之聲。” 
　　尊者目揵連言：“此非寂滅正受，粗正受住耳！尊者舍利弗，我于今夜與世尊共語。” 
　　尊者舍利弗言：“目揵連，世尊住舍衛國祇樹給孤獨園，去此極遠，云何共語？汝今在竹園，云何共語？汝以神通力至世尊所？為是世尊神通力來至汝所？” 
　　尊者目揵連語尊者舍利弗：“我不以神通力詣世尊所，世尊不以神通力來至我所，然我于舍衛國王舍城中聞，世尊及我俱得天眼、天耳故。我能問世尊：‘所謂殷勤精進，云何名為殷勤精進？’世尊答我言：‘目揵連，若此比丘晝則經行、若坐，以不障礙法自凈其心；初夜若坐、經行，以不障礙法自凈其心；于中夜時，出房外洗足，還入房，右脅而臥，足足相累，系念明相，正念正知，作起思惟；于后夜時，徐覺徐起，若坐亦經行，以不障礙法自凈其心。目揵連，是名比丘殷勤精進。’” 
　　尊者舍利弗語尊者目揵連言：“汝大目揵連真為大神通力、大功德力，安坐而坐，我亦大力，得與汝俱。目揵連，譬如大山，有人持一小石，投之，大山色味悉同；我亦如是，得與尊者大力大德，同座而坐。譬如世間鮮凈好物，人皆頂戴；如是，尊者目揵連大德大力，諸梵行者皆應頂戴。諸有得遇尊者目揵連交游往來，恭敬供養者，大得善利；我今亦得與尊者大目揵連交游往來，亦得善利。” 
　　時，尊者大目揵連語尊者舍利弗：“我今得與大智大德尊者舍利弗同座而坐。如以小石投之大山，得同其色；我亦如是，得與尊者大智舍利弗同座而坐，為第二伴。” 
　　時，二正士共論議已，各從座起而去。  
雜阿含經卷第十九  
　　如是我聞：一時，佛住王舍城迦蘭陀竹園。 
　　爾時，尊者大目揵連在耆阇崛山。時，釋提桓因居上妙堂觀，于夜來詣尊者大目揵連所，稽首禮足，退坐一面。時，釋提桓因光明普照耆阇崛山，周匝大明。 
　　爾時，釋提桓因坐已，即說偈言：  
　　“能伏于慳垢，大德隨時施， 
　　　是名施中賢，來世見殊勝。”  
　　時，大目揵連問帝釋言：“憍尸迦，云何為調伏慳垢，見于殊勝，而汝說言：  
　　“能調伏慳垢，大德隨時施， 
　　　是則施中賢，來世見殊勝？”  
　　時，天帝釋答言：“尊者大目揵連，勝婆羅門大姓、勝剎利大姓、勝長者大姓、勝四王天、勝三十三天！稽首敬禮故。尊者大目揵連，我為勝婆羅門大姓、勝剎利大姓、勝長者大姓、勝四王天、勝三十三天恭敬作禮，見斯果報，故說此偈。復次，尊者大目揵連，乃至日所周行，照于諸方，至千世界、千月千日、千須彌山王、千弗婆提舍、千郁多羅提舍、千瞿陀尼迦、千閻浮提、千四天王、千三十三天、千炎摩天、千兜率陀天、千化樂天、千他化自在天、千梵天，名為小千世界。此小千世界中，無有堂觀與毗阇延堂觀等者；毗阇延有百一樓觀，觀有七重，重有七房，房有七天后，后各七侍女。尊者大目揵連，于小千世界無有如是堂觀端嚴如毗阇延者，我見是調伏慳故，有此妙果，故說斯偈。” 
　　大目揵連語帝釋言：“善哉！善哉！憍尸迦，汝能見此勝妙果報，而說斯偈。” 
　　時，天帝釋聞尊者大目揵連所說，歡喜隨喜，忽然不現。  
　　如是我聞：一時，佛住王舍城。時，尊者大目揵連在耆阇崛山中。 
　　爾時，尊者大目揵連獨一靜處禪思，作是念：“昔有時，釋提桓因于界隔山石窟中，問世尊愛盡解脫之義；世尊為說，聞已隨喜，似欲更有所問義。我今當往問其喜意。”作是念已，如力士屈伸臂頃，于耆阇崛山沒，至三十三天，去一分陀利池不遠而住。 
　　時，天帝釋與五百婇女游戲浴池，有諸天女，音聲美妙。爾時，帝釋遙見尊者大目揵連，語諸天女言：“莫歌！莫歌！”時，諸天女即便默然，天帝釋即詣尊者大目揵連所，稽首禮足，退住一面。 
　　尊者大目揵連問帝釋言：“汝先于界隔山中問世尊愛盡解脫義，聞已隨喜。汝意云何？為聞說隨喜？為更欲有所問，故隨喜耶？” 
　　天帝釋語尊者大目揵連：“我三十三天多著放逸樂，或憶先事，或時不憶。世尊今在王舍城迦蘭陀竹園，尊者欲知我先界隔山中所問事者，今可往問世尊，如世尊說，如當受持。然我此處有好堂觀，新成未久，可入觀看。” 
　　時，尊者大目揵連默然受請，即與天帝釋共入堂觀。彼諸天女遙見帝釋來，皆作天樂，或歌或舞。諸天女輩著身瓔珞莊嚴之具，出妙音聲，合于五樂，如善作樂，音聲不異。諸天女輩既見尊者大目揵連，悉皆慚愧，入室藏隱。 
　　時，天帝釋語尊者大目揵連：“觀此堂觀地好平正，其壁、柱、粱、重閣、窗牖、羅網、簾障，悉皆嚴好。” 
　　尊者大目揵連語帝釋言：“憍尸迦，先修善法福德因緣，成此妙果。” 
　　如是，帝釋三自稱嘆，問尊者大目揵連，尊者大目揵連亦再三答。 
　　時，尊者大目揵連作是念：“今此帝釋極自放逸，著界神住，嘆此堂觀。我當令彼心生厭離。”即入三昧，以神通力，以一足指撇其堂觀，悉令震動。時，尊者大目揵連即沒不現。 
　　諸天女眾見此堂觀震掉動搖，顛沛恐怖，東西馳走，白帝釋言：“此是憍尸迦大師！有此大功德力耶？” 
　　時，天帝釋語諸天女：“此非我師，是大師弟子大目揵連，梵行清凈，大德大力者。” 
　　諸天女言：“善哉！憍尸迦，乃有如此梵行大德大力同學，大師德力當復如何！”  
　　如是我聞：一時，佛住三十三天驄色虛軟石上，去波梨耶多羅、拘毗陀羅香樹不遠夏安居，為母及三十三天說法。爾時，尊者大目揵連在舍衛國祇樹給孤獨園安居。 
　　時，諸四眾詣尊者大目揵連所，稽首禮足，退坐一面，白尊者大目揵連：“知世尊夏安居處不？” 
　　尊者大目揵連答言：“我聞世尊在三十三天驄色虛軟石上，去波梨耶多羅、拘毗陀羅香樹不遠夏安居，為母及三十三天說法。” 
　　時，諸四眾聞尊者大目揵連所說，歡喜隨喜，各從座起，作禮而去。 
　　時，諸四眾過三月安居已，復詣尊者大目揵連所，稽首禮足，退坐一面。時，尊者大目揵連為諸四眾種種說法，示教照喜，示教照喜已，默然而住。 
　　時，諸四眾從座而起，稽首作禮，白尊者大目揵連：“尊者大目揵連，當知我等不見世尊已久，眾甚虛渴欲見世尊。尊者大目揵連，若不憚勞者，愿為我等往詣三十三天，普為我等問訊世尊：‘少病少惱，起居輕利，安樂往不？’又白世尊：‘閻浮提四眾愿見世尊，而無神力升三十三天禮敬世尊，三十三天自有神力來下人中。惟愿世尊還閻浮提，以哀愍故。’” 
　　時，尊者大目揵連默然而許。 
　　時，諸四眾知尊者大目揵連默然許已，各從座起，作禮而去。 
　　爾時，尊者大目揵連知四眾去已，即入三昧，如其正受，如大力士屈伸臂頃，從舍衛國沒，于三十三天驄色虛軟石上，去波梨耶多羅、拘毗陀羅香樹不遠而現。 
　　爾時，世尊與三十三天眾無量眷屬圍繞說法。 
　　時，尊者大目揵連遙見世尊，踴躍歡喜，作是念：“今日世尊，諸天大眾圍繞說法，與閻浮提眾會不異。” 
　　爾時，世尊知尊者大目揵連心之所念，語尊者大目揵連言：“大目揵連，非為自力，我欲為諸天說法，彼即來集；欲令其去，彼即還去。彼隨心來，隨心去也。” 
　　爾時，尊者大目揵連稽首佛足，退坐一面，白世尊言：“種種諸天大眾云集，彼天眾中，有曾從佛世尊聞所說法，得不壞凈，身壞命終，來生于此？” 
　　佛告尊者大目揵連：“如是！如是！此中種種諸天來云集者，有從宿命聞法，得佛不壞凈，法、僧不壞凈，圣戒成就，身壞命終，來生于此。” 
　　時，天帝釋見世尊與尊者大目揵連嘆說，諸天眾共語已，語尊者大目揵連：“如是！如是！尊者大目揵連，此中種種眾會皆是宿命，曾聞正法，得于佛不壞凈，法、僧不壞凈，圣戒成就，身壞命終，來生于此。” 
　　時，有異比丘見世尊與尊者大目揵連及天帝釋語言善相述可已，語尊者大目揵連：“如是！如是！尊者大目揵連，是中種種諸天來會此者，皆是宿命曾聞正法，得于佛不壞凈，法、僧不壞凈，圣戒成就，身壞命終，而來生此。” 
　　時，有一天子從座起，整衣服，偏袒右肩，合掌白佛：“世尊，我亦成就于佛不壞凈，故來生此。” 
　　復有天子言：“我得法不壞凈。” 
　　有言得僧不壞凈，有言圣戒成就，故來生此。如是諸天無量千數，于世尊前各自記說得須陀洹法，悉于佛前即沒不現。 
　　時，尊者大目揵連知諸天眾去，不久從座起，整衣服，偏袒右肩，白佛言：“世尊，閻浮提四眾稽首敬禮世尊足，問訊世尊：‘少病少惱，起居輕利，安樂住不？’四眾思慕，愿見世尊，又白世尊：‘我等人間無有神力升三十三天禮覲世尊，然彼諸天有大德力悉能來下至閻浮提。惟愿世尊還閻浮提，愍四眾故。’” 
　　佛告目揵連：“汝可還彼，語閻浮提人：‘卻后七日，世尊當從三十三天還閻浮提僧迦舍城，于外門外優曇缽樹下。’” 
　　尊者大目揵連受世尊教，即入三昧，譬如力士屈伸臂頃，從三十三天沒，至閻浮提，告諸四眾：“諸人當知：世尊卻后七日，從三十三天還閻浮提僧迦舍城，于外門外優曇缽樹下。” 
　　如期七日，世尊從三十三天下閻浮提僧迦舍城優曇缽樹下，天龍鬼神，乃至梵天，悉從來下，即于此時，名此會名天下處。  
　　如是我聞：一時，佛住王舍城迦蘭陀竹園。時，有四十天子來詣尊者大目揵連所，稽首作禮，退坐一面。 
　　時，尊者大目揵連語諸天子言：“善哉！諸天子，于佛不壞凈成就，法、僧不壞凈成就。” 
　　時，四十天子從座起，整衣服，偏袒右肩，合掌白尊者大目揵連：“我等于佛不壞凈，于法、僧不壞凈，圣戒成就，故生天上。” 
　　有一天言：“得于佛不壞凈。” 
　　有言得法不壞凈，有言得僧不壞凈，有言圣戒成就，身壞命終，得生天上。 
　　時，四十天子于尊者大目揵連前，各自記說得須陀洹果，即沒不現。 
　　如四十天子，如是四百、八百、十千天子亦如是說。  
　　如是我聞：一時，佛住王舍城迦蘭陀竹園。時，尊者大目揵連與尊者勒叉那比丘共在耆阇崛山中。 
　　尊者勒叉那晨朝詣尊者大目揵連所，語尊者大目揵連：“共出耆阇崛山，入王舍城乞食。” 
　　時，尊者大目揵連默然而許，即共出耆阇崛山，入王舍城乞食。行至一處，尊者大目揵連心有所念，欣然微笑。 
　　尊者勒叉那見微笑已，即問尊者大目揵連言：“若佛及佛弟子欣然微笑，非無因緣，尊者今日何因何緣而發微笑？” 
　　尊者大目揵連言：“所問非時，且入王舍城乞食，還于世尊前，當問是事，是應時問，當為汝說。” 
　　時，尊者大目揵連與尊者勒叉那入王舍城乞食而還，洗足，舉衣缽，俱詣佛所，稽首佛足，退坐一面。尊者勒叉那問尊者大目揵連：“我今晨朝與汝共出耆阇崛山乞食，汝于一處欣然微笑，我即問汝微笑因緣，汝答我言所問非時，今復問汝何因何緣欣然微笑？” 
　　尊者大目揵連語尊者勒叉那：“我路中見一眾生，身如樓閣，啼哭號呼，憂悲苦痛，乘虛而行。我見是已，作是思惟：‘如是眾生受如此身，而有如是憂悲大苦，故發微笑。’” 
　　爾時，世尊告諸比丘：“善哉！善哉！我聲聞中，住實眼、實智、實義、實法，決定通達，見是眾生。我亦見此眾生，而不說者，恐人不信。所以者何？如來所說，有不信者，是愚癡人長夜受苦。” 
　　佛告諸比丘：“過去世時，彼大身眾生在此王舍城，為屠牛兒，以屠牛因緣故，于百千歲墮地獄中；從地獄出，有屠牛余罪，得如是身，常受如是憂悲惱苦。如是，諸比丘，如尊者大目揵連所見不異，汝等受持！” 
　　佛說此經已，諸比丘聞佛所說，歡喜奉行。  
　　如是我聞：一時，佛住王舍城迦蘭陀竹園。爾時，尊者大目揵連與尊者勒叉那在耆阇崛山。 
　　尊者勒叉那于晨朝時詣尊者大目揵連所，語尊者大目揵連：“共出耆阇崛山，入王舍城乞食。” 
　　尊者大目揵連默然而許，即共出耆阇崛山，入王舍城乞食。行至一處，尊者大目揵連心有所念，欣然微笑。 
　　尊者勒叉那見尊者大目揵連微笑，即問言：“尊者，若佛及佛聲聞弟子欣然微笑，非無因緣，尊者今日何因何緣而發微笑？” 
　　尊者大目揵連言：“所問非時，且乞食，還于世尊前，當問是事，是應時問。” 
　　尊者大目揵連與尊者勒叉那共入城乞食，食已還，洗足，舉衣缽，俱詣佛所，稽首佛足，退坐一面。尊者勒叉那問尊者大目揵連：“我今晨朝與汝共入王舍城乞食，汝于一處欣然微笑，我即問汝何因緣笑？汝答我言所問非時，我今問汝何因何緣欣然微笑？” 
　　尊者大目揵連語尊者勒叉那：“我于路中見一眾生，筋骨相連，舉身不凈，臭穢可厭，烏、鴟、雕、鷲、野干、餓狗隨而護食，或從脅肋探其內藏而取食之，極大苦痛，啼哭號呼。我見是已，心即念言：‘如是眾生得如是身，而受如是不饒益苦。’” 
　　爾時，世尊告諸比丘：“善哉！比丘，我聲聞中住實眼、實智、實義、實法，決定通達，見如是眾生。我亦見是眾生，而不說者，恐不信故。所以者何？如來所說，有不信者，是愚癡人長夜當受不饒益苦。諸比丘，是眾生者，過去世時，于此王舍城為屠牛弟子，緣屠牛罪故，已百千歲墮地獄中受無量苦。彼屠牛惡行余罪緣故，今得此身，續受如是不饒益苦。諸比丘，如大目揵連所見，真實不異，汝等受持！” 
　　佛說此經已，諸比丘聞佛所說，歡喜奉行。  
　　如是我聞：一時，佛住王舍城迦蘭陀竹園，尊者大目揵連與尊者勒叉那在耆阇崛山中。 
　　尊者勒叉那于晨朝時詣尊者大目揵連所，語尊者大目揵連：“共出耆阇崛山，入王舍城乞食。” 
　　尊者大目揵連默然而許，即共出耆阇崛山，入王舍城乞食。行至一處，尊者大目揵連心有所念，欣然微笑。 
　　尊者勒叉那見尊者大目揵連微笑，即問言：“尊者，若佛及佛聲聞弟子欣然微笑，非無因緣，尊者今日何因何緣而發微笑？” 
　　尊者大目揵連言：“所問非時，且乞食，還于世尊前，當問是事，是應時問。” 
　　尊者大目揵連與尊者勒叉那共入城乞食已，還洗足，舉衣缽，俱詣佛所，稽首佛足，退坐一面。尊者勒叉那問尊者大目揵連：“我今晨朝共入王舍城乞食，汝于一處欣然微笑，我即問汝微笑因緣，汝答我言所問非時，我今問汝何因何緣欣然微笑？” 
　　尊者大目揵連語勒叉那：“我于路中見一大眾生，舉身無皮，純一肉段，乘空而行，烏、鴟、雕、鷲、野干、餓狗隨而護食，或從脅肋探其內藏而取食之，苦痛切迫，啼哭號呼。我即思惟：‘如是眾生得如是身，乃受如是不饒益苦。’” 
　　佛告諸比丘：“善哉！比丘，我聲聞中，住實眼、實智、實義、實法，決定通達，見是眾生。我亦見是眾生，而不說者，恐不信故。所以者何？如來所說，有不信者，是愚癡人長夜當受不饒益苦。諸比丘，是眾生者，過去世時，于此王舍城為屠羊者，緣斯罪故，已百千歲墮地獄中受無量苦；今得此身，余罪緣故，續受斯苦。諸比丘，如大目揵連所見，真實無異，汝等受持！” 
　　佛說此經已，諸比丘聞佛所說，歡喜奉行。  
　　如是我聞：一時，佛住王舍城，乃至尊者大目揵連于路中見一大身眾生，舉體無皮，形如脯臘，乘虛而行，乃至佛告諸比丘：“此眾生者，過去世時，于此王舍城為屠羊弟子，屠羊罪故，已百千歲墮地獄中受無量苦；今得此身，續受斯罪。諸比丘，如大目揵連所見，真實無異，當受持之！” 
　　佛說此經已，諸比丘聞佛所說，歡喜奉行。  
　　如是我聞：一時，佛住王舍城，乃至路中見一大身眾生，舉體無皮，形如肉段，乘虛而行，乃至佛告諸比丘：“此眾生者，過去世時，于此王舍城自墮其胎，緣斯罪故，墮地獄中已百千歲受無量苦；以余罪故，今得此身，續受斯苦。諸比丘，如大目揵連所見，真實無異，當受持之！” 
　　佛說此經已，諸比丘聞佛所說，歡喜奉行。  
　　如是我聞：一時，佛住王舍城，乃至尊者大目揵連于路中見一大身眾生，舉體生毛，毛如大針，針皆火燃，還燒其體，痛徹骨髓，乃至佛告諸比丘：“此眾生者，過去世時，于此王舍城為調象士，緣斯罪故，已百千歲墮地獄中受無量苦；地獄余罪，今得此身，續受斯苦。諸比丘，如大目揵連所見，真實不異，當受持之！” 
　　佛說此經已，諸比丘聞佛所說，歡喜奉行。 
　　如調象士，如是調馬士、調牛士、好讒才人者，及諸種種苦切人者亦復如是。  
　　如是我聞：一時，佛住王舍城，乃至尊者大目揵連于路中見一大身眾生，舉身生毛，毛利如刀，其毛火燃，還割其體，痛徹骨髓，乃至佛告諸比丘：“此眾生者，過去世時，于此王舍城好樂戰諍，刀劍傷人，已百千歲墮地獄中受無量苦；地獄余罪，今得此身，續受斯苦。諸比丘，如大目揵連所見，真實不異，當受持之！” 
　　佛說此經已，諸比丘聞佛所說，歡喜奉行。  
　　如是我聞：一時，佛住王舍城，乃至尊者大目揵連于路中見一大身眾生，遍身生毛，其毛似箭，皆悉火燃，還燒其身，痛徹骨髓，乃至佛告諸比丘：“此眾生者，過去世時，于此王舍城曾為獵師，射諸禽獸，緣斯罪故，已百千歲墮地獄中受無量苦；地獄余罪，今得此身，續受斯苦。諸比丘，如大目揵連所見，真實不異，當受持之。” 
　　佛說此經已，諸比丘聞佛所說，歡喜奉行。  
　　如是我聞：一時，佛住王舍城，乃至“我于路中見一大身眾生，舉體生毛，毛如[矛+贊]矛，毛悉火燃，還燒其身，痛徹骨髓。”乃至佛告諸比丘：“此眾生者，過去世時，于此王舍城為屠豬人，[矛+贊]殺群豬，緣斯罪故，已百千歲墮地獄中受無量苦；地獄余罪，今得此身，續受斯苦。諸比丘，如大目揵連所見，真實不異，當受持之！” 
　　佛說此經已，諸比丘聞佛所說，歡喜奉行。  
　　如是我聞：一時，佛住王舍城，乃至“我于路中見一大身無頭眾生，兩邊生目，胸前生口，身常流血，諸蟲唼食，痛徹骨髓。”乃至佛告諸比丘：“此眾生者，過去世時，于此王舍城好斷人頭，緣斯罪故，已百千歲墮地獄中受無量苦；今得此身，續受斯苦。諸比丘，如大目揵連所見，真實不異，當受持之！” 
　　佛說此經已，諸比丘聞佛所說，歡喜奉行。 
　　如斷人頭，捉頭亦如是。  
　　如是我聞：一時，佛住王舍城，乃至“我于路中見一眾生，陰卵如甕，坐則踞上，行則肩擔。”乃至佛告諸比丘：“此眾生者，過去世時，于王舍城作鍛銅師，偽器欺人，緣斯罪故，已地獄中受無量苦；地獄余罪，今得此身，續受斯苦。諸比丘，如大目揵連所見，真實不異，當受持之！” 
　　佛說此經已，諸比丘聞佛所說，歡喜奉行。 
　　如鍛銅師，如是斗秤欺人、村主、市監亦復如是。  
　　如是我聞：一時，佛住王舍城，乃至路中見一眾生，以銅鐵羅網自纏其身，火常熾然，還燒其體，痛徹骨髓，乘虛而行，佛告諸比丘：“此眾生者，過去世時，于此王舍城為捕魚師，緣斯罪故，已地獄中受無量苦；地獄余罪，今受此身，續受斯苦。諸比丘，如大目揵連所見，真實不異，當受持之！” 
　　佛說此經已，諸比丘聞佛所說，歡喜奉行。 
　　如捕魚師，捕鳥、網兔亦復如是。  
　　如是我聞：一時，佛住王舍城乃至路中見一眾生，頂有鐵磨，盛火熾然，轉磨其頂，乘虛而行，受無量苦，乃至佛告諸比丘：“此眾生者，過去世時，于此王舍城為卜占女人，轉式卜占，欺妄惑人，以求財物，緣斯罪故，已地獄中受無量苦；地獄余罪，今得此身，續受斯苦。諸比丘，如大目揵連所見，真實不異，當受持之！” 
　　佛說此經已，諸比丘聞佛所說，歡喜奉行。  
　　如是我聞：一時，佛住王舍城，乃至路中見一眾生，其身獨轉，猶若旋風，乘虛而行，乃至佛告諸比丘：“此眾生者，過去世時，于此王舍城為卜占師，誤惑多人，以求財物，緣斯罪故，已地獄中受無量苦；地獄余罪，今得此身，續受斯苦。諸比丘，如大目揵連所見，真實不異，當受持之！” 
　　佛說此經已，諸比丘聞佛所說，歡喜奉行。  
　　如是我聞：一時，佛住王舍城，乃至路中見一眾生，傴身藏行，狀如恐怖，舉體被服，悉皆火燃，還燒其身，乘虛而行，佛告諸比丘：“此眾生者，過去世時，于此王舍城好行他淫，緣斯罪故，已地獄中受無量苦；地獄余罪，今得此身，續受斯苦。諸比丘，如大目揵連所見，真實不異，當受持之！” 
　　佛說此經已，諸比丘聞佛所說，歡喜奉行。  
　　如是我聞：一時，佛住波羅奈國仙人住處鹿野苑中。 
　　時，尊者大目揵連、尊者勒叉那比丘晨朝共入波羅奈城乞食。于路中，尊者大目揵連思惟顧念，欣然微笑。 
　　時，尊者勒叉那白尊者大目揵連言：“世尊及世尊弟子欣然微笑，必有因緣，何緣尊者今日欣然微笑？” 
　　尊者大目揵連語尊者勒叉那：“此非時問，具乞食，還詣世尊前，當問此事。” 
　　時，俱入城乞食，還洗足，舉衣缽，俱詣世尊，稽首禮足，退坐一面。時，尊者勒叉那問尊者大目揵連：“晨朝路中何因何緣欣然微笑？” 
　　尊者大目揵連語尊者勒叉那：“我于路中見一大身眾生，舉體膿壞，臭穢不凈，乘虛而行，烏、鴟、雕、鷲、野干、餓狗隨逐護食，啼哭號呼。我念眾生得如是身，受如是苦，一何痛哉！” 
　　佛告諸比丘：“我亦見此眾生，而不說者，恐不信故。所以者何？如來所說，有不信者，是愚癡人長夜受苦。此眾生者，過去世時，于此波羅奈城為女人賣色自活。時，有比丘于迦葉佛所出家，彼女人以不清凈心請彼比丘，比丘直心受請，不解其意，女人瞋恚，以不凈水灑比丘身，緣斯罪故，已地獄中受無量苦；地獄余罪，今得此身，續受斯苦。諸比丘，如大目揵連所見，真實不異，當受持之！” 
　　佛說是經已，諸比丘聞佛所說，歡喜奉行。  
　　如是我聞：一時，佛住波羅奈國仙人住處鹿野苑中，乃至“我于路中見一大身眾生，舉體火燃，乘虛而行，啼哭號呼，受諸苦痛”，乃至佛告諸比丘：“此眾生者，過去世時，于此波羅奈城為自在王第一夫人，與王共宿，起瞋恚心，以燃燈油灑王身上，緣斯罪故，已地獄中受無量苦；地獄余罪，今得此身，續受斯苦。諸比丘，如大目揵連所見，真實不異，當受持之！” 
　　佛說是經已，諸比丘聞佛所說，歡喜奉行。  
　　如是我聞：一時，佛住波羅奈國仙人住處鹿野苑中，乃至尊者大目揵連言：“我于路中見一眾生，舉體糞穢，以涂其身，亦食糞穢，乘虛而行，臭穢苦惱，啼哭號呼”，乃至佛告諸比丘：“此眾生者，過去世時，于此波羅奈城為自在王師婆羅門，以憎嫉心，請迦葉佛聲聞僧，以糞著飯下，試惱眾僧，緣斯罪故，已地獄中受無量苦；地獄余罪，今得此身，續受斯苦。諸比丘，如大目揵連所見，真實不異，當受持之！” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園，乃至尊者大目揵連言：“我于路中見一大身眾生，頭上有大銅鑊，熾然滿中，群銅流灌身體，乘虛而行，啼哭號呼”，乃至佛告諸比丘：“此眾生者，過去世時，于此舍衛國迦葉佛所出家，為知事比丘，有檀越送油應付諸比丘。時，有眾多客比丘，知事比丘不時分油待客，比丘去然后乃分，緣斯罪故，已地獄中受無量苦；地獄余罪，今得此身，續受斯苦。諸比丘，如大目揵連所見，真實不異。” 
　　佛說此經已，諸比見聞佛所說，歡喜奉行。  
　　如是我聞：一時，佛住舍衛國祇樹給孤獨園，乃至尊者大目揵連言：“我于路中見一大身眾生，有熾熱鐵丸從身出入，乘虛而行，苦痛切迫，啼哭號呼。”乃至佛告諸比丘：“此眾生者，過去世時，于此舍衛國迦葉佛法中出家作沙彌，次守眾僧果園，盜取七果，持奉和尚，緣斯罪故，已地獄中受無量苦；地獄余罪，今得此身，續受斯苦。諸比丘，如大目揵連所見，真實不異，當受持之！” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國，乃至尊者大目揵連言：“我于路中見一大身眾生，其舌廣長，見有利斫，炎火熾然，以斫其舌，乘虛而行，啼哭號呼。”乃至佛告諸比丘：“此眾生者，過去世時，于此舍衛國迦葉佛法中出家作沙彌，以斧斫石蜜，供養眾僧，著斧刃者，盜取食之，緣斯罪故，入地獄中受無量苦；地獄余罪，今得此身，續受斯苦。諸比丘，如大目揵連所見，真實不異，當受持之！” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國，乃至尊者大目揵連言：“我于路中見是大身眾生，有雙鐵輪在兩脅下，熾然旋轉，還燒其身，乘虛而行，啼哭號呼。”乃至佛告諸比丘：“此眾生者，過去世時，于此舍衛國迦葉佛法中出家作沙彌，持石蜜餅供養眾僧，盜取二餅著于腋下，緣斯罪故，已地獄中受無量苦；地獄余罪，今得此身，續受斯苦。諸比丘，如大目揵連所見，真實不異，當受持之！” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國，乃至尊者大目揵連言：“我于路中見一大身眾生，以熾然鐵葉以纏其身，衣被床臥悉皆熱鐵，炎火熾然，食熱鐵丸，乘虛而行，啼哭號呼。”乃至佛告諸比丘：“此眾生者，過去世時，于此舍衛國迦葉佛法中出家作比丘，為眾僧乞衣食，供僧之余，輒自受用，緣斯罪故，已地獄中受無量苦；地獄余罪，今得此身，續受斯苦。諸比丘，如大目揵連所見，真實不異，當受持之！” 
　　佛說此經已，諸比丘聞佛所說，歡喜奉行。 
　　如比丘，如是比丘尼、式叉摩那、沙彌、沙彌尼、優婆塞、優婆夷亦復如是。  
　　如是我聞：一時，佛住舍衛國，乃至尊者大目揵連言：“我于路中見一大身眾生，熾然鐵車而駕其頸，拔其頸筋，及連四腳筋以勒其頸，行熱鐵地，乘虛而去，啼哭號呼。”乃至佛告諸比丘：“此眾生者，過去世時，于此舍衛國駕乘牛車以自生活，緣斯罪故，于地獄中受無量苦；地獄余罪，今得此身，續受斯苦。諸比丘，如大目揵連所見，真實不異，當受持之！” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國，乃至尊者大目揵連言：“我于路中見一大身眾生，其舌長廣，熾然鐵釘以釘其舌，乘虛而行，啼哭號呼。”乃至佛告諸比丘：“此眾生者，過去世時，于此舍衛國迦葉佛法中出家作比丘，為摩摩帝，呵責諸比丘言：‘諸長老，汝等可去此處，儉薄不能相供。各隨意去，求豐樂處，饒衣食所，衣、食、床臥、應病湯藥，可得不乏。’先住比丘悉皆舍去，客僧聞之亦復不來，緣斯罪故，已地獄中受無量苦；地獄余罪，今得此身，續受斯苦。諸比丘，如大目揵連所見，真實不異，當受持之！” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國，乃至尊者大目揵連言：“我于路中見一大身眾生比丘之像，皆著鐵葉以為衣服，舉體火燃，亦以鐵缽盛熱鐵丸而食之。”乃至佛告諸比丘：“此眾生者，過去世時，于此舍衛國迦葉佛法中出家作比丘，作摩摩帝，惡口形名諸比丘，或言此是惡禿，此惡風法，此惡衣服，以彼惡口故，先住者去，未來不來，緣斯罪故，已地獄中受無量苦；地獄余罪，今得此身，續受斯苦。諸比丘，如大目揵連所見，真實不異，當受持之！” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國乃至佛告諸比丘：“此眾生者，過去世時，于此舍衛國迦葉佛法中出家作比丘，好起諍訟，斗亂眾僧，作諸口舌，令不和合，先住比丘厭惡舍去，未來者不來，緣斯罪故，已地獄中受無量苦；地獄余罪，今得此身，續受斯苦。諸比丘，如大目揵連所見，真實不異，當受持之！” 
　　佛說此經已，諸比丘聞佛所說，歡喜奉行。”  
　　如是我聞：一時，佛住舍衛國祇樹給孤獨園。 
　　爾時，尊者阿那律住松林精舍。時，尊者大目揵連住跋祇聚落失收摩羅山恐怖稠林禽獸之處。 
　　時，尊者阿那律獨一靜處，禪思思惟，作是念：“有一乘道，凈眾生，離憂、悲、惱苦，得真如法，所謂四念處。何等為四？身身觀念處，受、心、法法觀念處。若于四念處遠離者，于賢圣法遠離；于賢圣法遠離者，于圣道遠離；圣道遠離者，于甘露法遠離；甘露法遠離者，則不能脫生、老、病、死、憂、悲、惱苦。若于四念處信樂者，于圣法信樂；圣法信樂者，于圣道信樂；圣道信樂者，于甘露法信樂；甘露法信樂者，得脫生、老、病、死、憂、悲、惱苦。” 
　　爾時，尊者大目揵連知尊者阿那律心之所念，如力士屈伸臂頃，以神通力于跋祇聚落失收摩羅山恐怖稠林禽獸之處沒，至舍衛城松林精舍尊者阿那律前現，語阿那律言：“汝獨一靜處，禪思思惟，作是念：‘有一乘道，令眾生清凈，離生、老、病、死、憂、悲、惱苦，得真如法，所謂四念處。何等為四？身身觀念處，受、心、法法觀念處。若于四念處不樂者，于賢圣法不樂；圣法不樂者，于圣道不樂；不樂圣道者，于甘露法亦不樂；不樂甘露法者，則不能脫生、老、病、死、憂、悲、惱苦。若于四念處信樂者，樂賢圣法；樂賢圣法者，樂于圣道；樂圣道者，得甘露法；得甘露法者，得脫生、老、病、死、憂、悲、惱苦’耶？” 
　　尊者阿那律語尊者大目揵連言：“如是！如是！尊者。” 
　　大目揵連語尊者阿那律言：“云何名為樂四念處？” 
　　“尊者大目揵連，若比丘身身觀念處，心緣身正念住調伏、止息、寂靜，一心增進；如是，受、心、法念處，正念住調伏、止息、寂靜，一心增進。尊者大目揵連，是名比丘樂四念處。” 
　　時，尊者大目揵連即如其像三昧正受，從舍衛國松林精舍沒，還至跋祇聚落失收摩羅山恐怖稠林禽獸之處。  
　　如是我聞：一時，佛住舍衛國祇樹給孤獨園，乃至尊者大目揵連問尊者阿那律：“云何名為四念處修習多修習？” 
　　尊者阿那律語尊者大目揵連言：“若比丘于內身起厭離想，于內身起不厭離想、厭離不厭離俱舍想，正念正知。如內身，如是外身、內外身，內受、外受、內外受，內心、外心、內外心，內法、外法、內外法，作厭離想、不厭離想、厭離不厭離俱舍想，住正念正知。如是，尊者大目揵連，是名四念處修習多修習。” 
　　時，尊者大目揵連即入三昧，從舍衛國松林精舍入三昧神通力，如力士屈伸臂頃，還到跋祇聚落失收摩羅山恐怖稠林禽獸住處。  
雜阿含經卷第二十  
　　如是我聞：一時，佛住舍衛國祇樹給孤獨園。爾時，尊者大目揵連、尊者阿那律住舍衛國手成浴池側。 
　　尊者舍利弗詣尊者阿那律所，共和問訊慰勞已，于一面坐。尊者舍利弗語尊者阿那律言：“奇哉！阿那律，有大德神力，于何功德修習多修習而能致此？” 
　　尊者阿那律語尊者舍利弗言：“于四念處修習多修習，成此大德神力。何等為四念處？內身身觀念處，精勤方便，正念正知，調伏世間貪憂；如是外身、內外身，內受、外受、內外受，內心、外心、內外心，內法、外法、內外法觀念處，精勤方便，正念正知，如是調伏世間貪憂。尊者舍利弗，是名四念處修習多修習，成此大德神力。尊者舍利弗，我于四念處善修習故，于小千世界少作方便，能遍觀察。如明目士夫于樓觀上，觀下平地種種之物；我少作方便，觀察小千世界亦復如是。如是我于四念處修習多修習，成此大德神力。” 
　　時，二正士共論議已，各從座起而去。  
　　如是我聞：一時，佛住舍衛國祇樹給孤獨園，尊者舍利弗、尊者大目揵連、尊者阿難、尊者阿那律住舍衛國。 
　　爾時，尊者大目揵連詣尊者阿那律所，共相問訊慰勞已，于一面坐。時，尊者大目揵連問尊者阿那律：“于何功德修習多修習，成此大德神力？” 
　　尊者阿那律語尊者大目揵連：“我于四念處修習多修習，成此大德神力。何等為四？內身身觀系心住，精勤方便，正念正知，除世間貪憂，外身、內外身，內受、外受、內外受，內心、外心、內外心，內法、外法、內外法觀系心住，精進方便，除世間貪憂，是名四念處修習多修習，成此大德神力。于千須彌山以少方便悉能觀察，如明目士夫登高山頂，觀下千多羅樹林；如是我于四念處修習多修習，成此大德神力，以少方便見千須彌山。如是，尊者大目揵連，我于四念處修習多修習，成此大德神力。” 
　　時，二正士共論議已，各從座起而去。  
　　如是我聞：一時，佛住舍衛國祇樹給孤獨園，尊者舍利弗、尊者大目揵連、尊者阿難、尊者阿那律住舍衛國手成浴池側。 
　　爾時，尊者阿難往尊者阿那律所，共相問訊慰勞已，于一面坐。尊者阿難問尊者阿那律：“于何功德修習多修習，成就如是大德大力大神通？” 
　　尊者阿那律語尊者阿難：“我于四念處修習多修習，成此大德大力。何等為四？內身身觀念處系心住，精勤方便，正念正知，除世間貪憂；如是外身、內外身，內受、外受、內外受，內心、外心、內外心，內法、外法、內外法觀念處系心住，精勤方便，除世間貪憂。如是，尊者阿難，我于此四念處修習多修習，少方便，以凈天眼過天、人眼，見諸眾生，死時、生時，好色、惡色，上色、下色，善趣、惡趣，隨業受生，皆如實見。此諸眾生身惡行，口、意惡行，誹謗賢圣，邪見因緣，身壞命終，生地獄中；如是眾生，身善行，口、意善行，不謗賢圣，正見成就，以是因緣，身壞命終，得生天上。 
　　“譬如明目士夫住四衢道，見諸人民若來、若去、若坐、若臥；我亦如是，于四念處修習多修習，成此大德大力神通，見諸眾生，死時、生時，善趣、惡趣：如是眾生身惡行，口、意惡行，誹謗賢圣，邪見因緣，生地獄中；如是眾生身善行，口、為善行，不謗賢圣，正見因緣，身壞命終，得生天上。如是，尊者阿難，我于四念處修習多修習，成此大德大力神通。” 
　　時，二正士共論議已，各從座起而去。  
　　如是我聞：一時，佛住舍衛國祇樹給孤獨園。爾時，尊者阿那律在舍衛國松林精舍，身遭病苦。 
　　時，有眾多比丘詣尊者阿那律所，問訊慰勞已，于一面住，語尊者阿那律言：“尊者阿那律，所患增損可安忍不？病勢漸損不轉增耶？” 
　　尊者阿那律言：“我病不安，難可安忍，身諸苦痛，轉增無損。”即說三種譬，如上叉摩經說。 
　　“然我身已遭此苦痛，且當安忍，正念正知。” 
　　諸比丘問尊者阿那律：“心住何所而能安忍如是大苦，正念正知？” 
　　尊者阿那律語諸比丘言：“住四念處，我于所起身諸苦痛能自安忍，正念正知。何等為四念處？謂內身身觀念處，乃至受、心、法法觀念處，是名住于四念處，身諸苦痛能自安忍，正念正知。” 
　　時，諸正士共論議已，歡喜隨喜，各從座起而去。  
　　如是我聞：一時，佛住舍衛國祇樹給孤獨園。時，尊者阿那律在舍衛國松林精舍，病差未久。 
　　時，有眾多比丘往詣阿那律所，問訊慰勞已，于一面坐，問尊者阿那律：“安隱樂住不？” 
　　阿那律言：“安隱樂住，身諸苦痛漸已休息。” 
　　諸比丘問尊者阿那律：“住何所住身諸苦痛漸得安隱？” 
　　尊者阿那律言：“住四念處，身諸苦痛漸得安隱。何等為四？謂內身身觀念處，乃至法法觀念處，是名四念處。住此四念處故，身諸苦痛漸得休息。” 
　　時，諸正士共論議已，歡喜隨喜，各從座起而去。  
　　如是我聞：一時，佛住舍衛國祇樹給孤獨園。時，尊者阿那律在舍衛國松林精舍。 
　　時，有眾多比丘詣尊者阿那律所，共相問訊慰勞已，于一面坐，問尊者阿那律：“若比丘在于學地，上求安隱涅槃住，圣弟子云何修習多修習，于此法、律得盡諸漏，無漏心解說、慧解脫，現法自知作證：我生已盡，梵行已立，所作已作，自知不受后有？” 
　　尊者阿那律語諸比丘言：“若比丘在于學地，上求安隱涅槃心住，圣弟子云何修習多修習，于此法、律得盡諸漏，無漏心解脫、慧解脫，現法自知作證：我生已盡，梵行已立，所作已作，自知不受后有者？當住四念處！何等為四？謂內身身觀念處，乃至法法觀念處。如是四念處修習多修習，于此法、律得盡諸漏，無漏心解脫、慧解脫，現法自知作證：我生已盡，梵行已立，所作已作，自知不受后有。” 
　　時，諸比丘共聞尊者阿那律所說，歡喜隨喜，各從座起而去。  
　　如是我聞：一時，佛住舍衛國祇樹給孤獨園。時，尊者阿那律在舍衛國松林精舍住。 
　　時，有眾多比丘詣尊者阿那律所，與尊者阿那律共相問訊慰勞已，于一面坐，語尊者阿那律言：“若阿羅漢比丘諸漏已盡，所作已作，舍離重擔，離諸有結，正智心善解脫，亦修四念處耶？” 
　　尊者阿那律語比丘言：“若比丘諸漏已盡，所作已作，舍離重擔，離諸有結，正智心善解脫，彼亦修四念處也。所以者何？不得者得，不證者證，為現法樂住故。所以者何？我亦離諸有漏，得阿羅漢，所作已作，心善解脫，亦修四念處故；不得者得，不到者到，不證者證，乃至現法安樂住。” 
　　時，諸正士共論議已，歡喜隨喜，各從座起而去。  
　　如是我聞：一時，佛住舍衛國祇樹給孤獨園。時，尊者阿那律在舍衛國松林精舍。 
　　時，有眾多外道出家詣尊者阿那律所，共相問訊慰勞已，于一面坐，語尊者阿那律：“尊者何故于沙門瞿曇法中出家？” 
　　尊者阿那律言：“為修習故。” 
　　復問：“何所修習？” 
　　答言：“謂修諸根、修諸力、修諸覺分、修諸念處，汝欲聞何等修？” 
　　復問：“根、力、覺分，我不知其名字，況復問義？然我欲聞念處。” 
　　尊者阿那律言：“諦聽！善思！當為汝說。若比丘內身身觀念處，乃至法法觀念處。” 
　　時，眾多外道出家聞尊者阿那律所說，歡喜隨喜，各從座起而去。  
　　如是我聞：一時，佛住舍衛國祇樹給孤獨園。爾時，尊者阿那律在舍衛國住松林精舍。 
　　時，尊者阿那律語諸比丘：“譬如大樹，生而順下，隨浚隨輸，若伐其根，樹必當倒，隨所而順下。是比丘修四念處，長夜順趣浚輸，向于遠離；順趣浚輸，向于出要；順趣浚輸，向于涅槃。” 
　　尊者阿那律說此經已，諸比丘聞其所說，歡喜奉行。  
　　如是我聞：一時，佛住舍衛國祇樹給孤獨園。爾時，尊者摩訶迦旃延在跋蘭那聚落烏泥池側。 
　　時，有執澡罐杖梵志詣摩訶迦旃延所，共相問訊慰勞已，于一面坐，問摩訶迦旃延言：“何因何緣王、王共諍，婆羅門居士、婆羅門居士共諍？” 
　　摩訶迦旃延答梵志言：“貪欲系著因緣故，王、王共諍，婆羅門居士、婆羅門居士共諍。” 
　　梵志復問：“何因何緣出家、出家而復共諍？” 
　　摩訶迦旃延答言：“以見欲系著故，出家、出家而復共諍。” 
　　梵志復問：“摩訶迦旃延，頗有能離貪欲系著及離此見欲系著不？” 
　　尊者摩訶迦旃延答言：“梵志，有，我大師如來、應、等正覺、明行足、善逝、世間解、無上士、調御丈夫、天人師、佛、世尊，能離此貪欲系著及見欲系著。” 
　　梵志復問：“佛、世尊今在何所？” 
　　答言：“佛、世尊今在婆羅耆人中，拘薩羅國舍衛城祇樹給孤獨園。” 
　　爾時，梵志從座起，整衣服，偏袒右肩，右膝著地，向佛所住處合掌贊嘆：“南無南無佛、世尊、如來、應供、等正覺，能離欲貪諸系著，悉能遠離貪欲縛及諸見欲，凈根本。” 
　　時，持澡罐杖梵志聞尊者摩訶迦旃延所說，歡喜隨喜，從座起去。  
　　如是我聞：一時，佛住舍衛國祇樹給孤獨園。尊者摩訶迦旃延在婆羅那烏泥池側，與眾多比丘集于食堂，為持衣事。 
　　時，有執杖梵志年耆根熟，詣食堂所，于一面拄杖而住；須臾默然已，語諸比丘：“諸長老，汝等何故見老宿士不共語問訊，恭敬命坐？” 
　　時，尊者摩訶迦旃延亦在眾中坐。時，尊者摩訶迦旃延語梵志言：“我法有宿老來，皆共語問訊，恭敬禮拜，命之令坐。” 
　　梵志言：“我見此眾中無有老于我者，不恭敬禮拜、命坐，汝云何言：‘我法見有宿老，恭敬禮拜，命其令坐’？” 
　　摩訶迦旃延言：“梵志，若有耆年八十、九十，發白齒落，成就年少法者，此非宿士；雖復年少年二十五，色白發黑，盛壯美滿，而彼成就耆年法者，為宿士數。” 
　　梵志問言：“云何名為八十、九十，發白齒落，而復成就年少之法；年二十五，膚白發黑，盛壯美色，為宿士數？” 
　　尊者摩訶迦旃延語梵志言：“有五欲功德，謂眼識色愛、樂、念，耳識聲、鼻識香、舌識味、身識觸愛、樂、念。于此五欲功德不離貪、不離欲、不離愛、不離念、不離渴，梵志，若如是者，雖復八十、九十，發白齒落，是名成就年少之法。雖年二十五，膚白發黑，盛壯美色，于五欲功德離貪、離欲、離愛、離念、離渴，若如是者，雖復年少年二十五，膚白發黑，盛壯美色，成就老人法，為宿士數。” 
　　爾時，梵志語尊者摩訶迦旃延：“如尊者所說義，我自省察，雖老則少；汝等雖少，成耆年法。世間多事，令便請還。” 
　　尊者摩訶迦旃延言：“梵志，汝自知時。” 
　　爾時，梵志聞尊者摩訶迦旃延所說，歡喜隨喜，還其本處。  
　　如是我聞：一時，佛住舍衛國祇樹給孤獨園，尊者摩訶迦旃延在稠林中住。 
　　時，摩偷羅國王是西方王子，詣尊者摩訶迦旃延所，禮摩訶迦旃延足，退坐一面，問尊者摩訶迦旃延：“婆羅門自言：‘我第一，他人卑劣；我白，余人黑；婆羅門清凈，非非婆羅門；是婆羅門子從口生，婆羅門所化，是婆羅門所有。’尊者摩訶迦旃延，此義云何？” 
　　尊者摩訶迦旃延語摩偷羅王言：“大王，此是世間言說耳！世間言說言：‘婆羅門第一，余人卑劣；婆羅門白，余人黑；婆羅門清凈，非非婆羅門；是婆羅門從婆羅門生，生從口生，婆羅門所化，是婆羅門所有。’大王當知：業真實者，是依業者。” 
　　王語尊者摩訶迦旃延：“此則略說，我所不解，愿重分別。” 
　　尊者摩訶迦旃延言：“今當問汝，隨問答我。” 
　　即問言：“大王，汝為婆羅門王，于自國土，諸婆羅門、剎利、居士、長者，此四種人悉皆召來，以財以力使其侍衛，先起后臥，及諸使令，悉如意不？” 
　　答言：“如意。” 
　　復問：“大王，剎利為王、居士為王、長者為王，于自國土所有四姓悉皆召來，以財以力令其侍衛，先起后臥，及諸使令，皆如意不？” 
　　答言：“如意。” 
　　復問：“大王，如是四姓悉皆平等，有何差別？當知，大王，四種姓者，皆悉平等，無有勝如差別之異。” 
　　摩偷羅王白尊者摩訶迦旃延：“實爾，尊者，四姓皆等，無有種種勝如差別。” 
　　“是故，大王，當知四姓，世間言說為差別耳！乃至依業，真實無差別也。復次，大王，此國土中有婆羅門，有偷盜者，當如之何？” 
　　王白尊者摩訶迦旃延：“婆羅門中有偷盜者，或鞭，或縛，或驅出國，或罰其金，或截手足耳鼻，罪重則殺，及其盜者。然婆羅門，則名為賊。” 
　　復問：“大王，若剎利、居士、長者中有偷盜者，當復如何？” 
　　王白尊者摩訶迦旃延：“亦鞭，亦縛，亦驅出國，亦罰其金，亦復斷截手足耳鼻，罪重則殺。” 
　　“如是，大王，豈非四姓悉平等耶？為有種種差別異不？” 
　　王白尊者摩訶迦旃延：“如是義者，實無種種勝如差別。” 
　　尊者摩訶迦旃延復語王言：“當知，大王，四種姓者，世間言說言：‘婆羅門第一，余悉卑劣；婆羅門白，余人悉黑；婆羅門清凈，非非婆羅門。’當依業真實、業依耶？” 
　　復問：“大王，婆羅門殺生、偷盜、邪淫、妄言、惡口、兩舌、綺語、貪、恚、邪見，作十不善業跡已，為生惡趣耶？善趣耶？于阿羅呵所為何所聞？” 
　　王白尊者摩訶迦旃延：“婆羅門作十不善業跡，當墮惡趣。阿羅呵所，作如是聞，剎利、居士、長者亦如是說。” 
　　復問：“大王，若婆羅門行十善業跡，離殺生，乃至正見，當生何所？為善趣耶？為惡趣耶？于阿羅呵所，為何所聞？” 
　　王白尊者摩訶迦旃延：“若婆羅門行十善業跡者，當生善趣。阿羅呵所，作如是聞，如是剎利、居士、長者亦如是說。” 
　　復問：“云何，大王，如是四姓，為平等不？為有種種勝如差別耶？” 
　　王白尊者摩訶迦旃延：“如是義者，則為平等，無有種種勝如差別。” 
　　“是故，大王當知：四姓悉平等耳，無有種種勝如差別。世間言說故有：‘婆羅門第一；婆羅門白，余者悉黑；婆羅門清凈，非非婆羅門；婆羅門生，生從口生；婆羅門作，婆羅門化，婆羅門所有。’當知業真實、業依。” 
　　王白尊者摩訶迦旃延：“實如所說，皆是世間言說，故有：‘婆羅門勝，余者卑劣；婆羅門白，余者悉黑；婆羅門清凈，非非婆羅門；婆羅門生，生從口生；婆羅門化，婆羅門所有。’皆是業真實、依于業。” 
　　爾時，摩偷羅王聞尊者摩訶迦旃延所說，歡喜隨喜，作禮而去。  
　　如是我聞：一時，佛住舍衛國祇樹給孤獨園。 
　　爾時，尊者摩訶迦旃延住阿槃提國拘羅羅咤精舍。尊者摩訶迦旃延晨朝著衣持缽，入拘羅羅咤精舍，次第乞食，至迦梨迦優婆夷舍。 
　　時，優婆夷見尊者摩訶迦旃延，即敷床坐，請令就坐，前禮尊者摩訶迦旃延足，退住一面，白尊者摩訶迦旃延：“如世尊所說，答僧耆多童女所問。如世尊說，僧耆多童女所問偈：  
　　“實義存于心，寂滅而不亂， 
　　　降伏諸勇猛，可愛端正色， 
　　　一心獨靜思，服食妙禪樂， 
　　　是則為遠離，世間之伴黨。 
　　　世間諸伴黨，無習近我者。  
　　“尊者摩訶迦旃延，世尊此偈，其義云何？” 
　　尊者摩訶迦旃延語優婆夷言：“姊妹，有一沙門婆羅門言：‘地一切入處正受，此則無上，為求此果。’姊妹，若沙門婆羅門于地一切入處正受，清凈鮮白者，則見其本，見患、見滅、見滅道跡；以見本、見患、見滅、見滅道跡故，得真實義存于心，寂滅而不亂。姊妹，如是水一切入處、火一切入處、風一切入處、青一切入處、黃一切入處、赤一切入處、白一切入處、空一切入處、識一切入處為無上者，為求此果。姊妹，若有沙門、婆羅門乃至于識處一切入處正受，清凈鮮白者，見本、見患、見滅、見滅道跡；以見本、見患、見滅、見滅道跡故，是則實義存于心，寂滅而不亂，善見、善入。是故世尊答僧耆多童女所問偈：  
　　“實義存于心，寂滅而不亂， 
　　　降伏諸勇猛，可愛端正色， 
　　　一心獨靜思，服食妙禪樂， 
　　　是則為遠離，世間之伴黨。 
　　　世間諸伴黨，無習近我者。  
　　“如是，姊妹，我解世尊以如是義故，說如是偈。” 
　　優婆夷言：“善哉！尊者說真實義，惟愿尊者受我請食。” 
　　時，尊者摩訶迦旃延默然受請。 
　　時，迦梨迦優婆夷知尊者摩訶迦旃延受請已，即辦種種凈美飲食，恭敬尊重，自手奉食。 
　　時，優婆夷知尊者摩訶迦旃延食已，洗缽、澡嗽訖，敷一卑座，于尊者摩訶迦旃延前恭敬聽法。 
　　尊者摩訶迦旃延為迦梨迦優婆夷種種說法，示教照喜，示教照喜已，從座起而去。  
　　如是我聞：一時，佛住舍衛國祇樹給孤獨園。爾時，尊者摩訶迦旃延在舍衛國祇樹給孤獨園。 
　　尊者摩訶迦旃延語諸比丘：“佛、世尊、如來、應、等正覺所知所見，說六法出苦處升于勝處，說一乘道凈諸眾生，離諸惱苦，憂悲悉滅，得真如法。何等為六？ 
　　“謂圣弟子念如來、應、等正覺所行法凈，如來、應、等正覺、明行足、善逝、世間解、無上士、調御丈夫、天人師、佛、世尊。圣弟子念如來、應所行法故，離貪欲覺、離瞋恚覺、離害覺，如是，圣弟子出染著心。何等為染著心？謂五欲功德。于此五欲功德離貪、恚、癡，安住正念正智，乘于直道，修習念佛，正向涅槃，是名如來、應、等正覺所知所見，說第一出苦處升于勝處，說一乘道凈于眾生，離苦惱，滅憂悲，得如實法。 
　　“復次，圣弟子念于正法，念于世尊現法、律，離諸熱惱，非時通達，即于現法緣自覺悟。爾時，圣弟子念此正法時，不起欲覺、瞋恚、害覺，如是，圣弟子出染著心。何等為染著心？謂五欲功德。于此五欲功德離貪、恚、癡，安住正念正知，乘于直道，修習念法，正向涅槃，是名如來、應、等正覺所知所見，說第二出苦處升于勝處，說一乘道凈于眾生，離苦惱，滅憂悲，得如實法。 
　　“復次，圣弟子念于僧法，善向、正向、直向、等向，修隨順行，謂向須陀洹、得須陀洹果，向斯陀含、得斯陀含，向阿那含、得阿那含，向阿羅漢、得阿羅漢，如是四雙八士，是名世尊弟子僧戒具足、定具足、慧具足、解脫具足、解脫知見具足，供養、恭敬、禮拜處，世間無上福田。圣弟子如是念僧時，爾時圣弟子不起欲覺、瞋恚、害覺，如是，圣弟子出染著心。何等為染著心？謂五欲功德。于此五欲功德離貪、恚、癡，安住正念正知，乘于直道，修習念僧，正向涅槃，是名如來、應、等正覺所知所見，說第三出苦處升于勝處，說一乘道凈于眾生，離苦惱，滅憂悲，得如實法。 
　　“復次，圣弟子念于戒德，念不缺戒、不斷戒、純厚戒、不離戒、非盜取戒、善究竟戒、可贊嘆戒、梵行不憎惡戒。若圣弟子念此戒時，自念身中所成就戒，當于爾時不起欲覺、瞋恚、害覺，如是，圣弟子出染著心。何等為染著心？謂五欲功德。于此五欲功德離貪、恚、癡，安住正念正知，乘于直道，修戒念，正向涅槃，是名如來、應、等正覺所知所見，說第四出苦處升于勝處，說一乘道凈于眾生，離苦惱，滅憂悲，得如實法。 
　　“復次，圣弟子自念施法，心自欣慶：‘我今離慳貪垢、雖在居家，解脫心施、常施、舍施、樂施、具足施、平等施。’若圣弟子念于自所施法時，不起欲覺、瞋恚、害覺，如是，圣弟子出染著心。于何染著？謂五欲功德。于此五欲功德離貪、恚、癡，安住正念正知，乘于直道，修施念，正向涅槃，是名如來、應、等正覺所知所見，說第五出苦處升于勝處，說一乘道凈于眾生，離苦惱，滅憂悲，得如實法。 
　　“復次，圣弟子念于天德，念四王天、三十三天，炎摩天、兜率陀天、化樂天、他化自在天，清凈信心，于此命終，生彼諸天。我亦如是，信、戒、施、聞、慧，于此命終，生彼天中。如是，圣弟子念天功德時，不起欲覺、瞋恚、害覺，如是，圣弟子出染著心。于何染著？謂五欲功德。于此五欲功德離貪、恚、癡，安住正念正知，乘于直道，修天念，正向涅槃，是名如來、應、等正覺所知所見，說第六出苦處升于勝處，說一乘道凈于眾生，離苦惱，滅憂悲，得如實法。” 
　　尊者摩訶迦旃延說此經已，諸比丘聞其所說，歡喜奉行。  
　　如是我聞：一時，佛住舍衛國祇樹給孤獨園。 
　　“爾時，尊者摩訶迦旃延住釋氏訶梨聚落精舍。時，訶梨聚落長者詣尊者摩訶迦旃延所，稽首禮足，退坐一面，白尊者摩訶迦旃延：“如世尊義品答摩揵提所問偈：  
　　“斷一切諸流，亦塞其流源， 
　　　聚落相習近，牟尼不稱嘆。 
　　　虛空于五欲，永以不還滿， 
　　　世間諍言訟，畢竟不復為。  
　　“尊者摩訶迦旃延，此偈有何義？” 
　　尊者摩訶迦旃延答長者言：“眼流者，眼識起貪，依眼界貪欲流出，故名為流；耳、鼻、舌、身、意流者，謂意識起貪，依意界貪識流出，故名為流。” 
　　長者復問尊者摩訶迦旃延：“云何名為不流？” 
　　尊者迦旃延語長者言：“謂眼識、眼識所識色依生愛喜，彼若盡、無欲、滅、息、沒，是名不流；耳、鼻、舌、身、意、意識、意識所識法依生貪欲，彼若盡、無欲、滅、息、沒，是名不流。” 
　　復問：“云何？” 
　　尊者摩訶迦旃延答言：“謂緣眼及色，生眼識，三事和合生觸，緣觸生受：樂受、苦受、不苦不樂受，依此染著流；耳、鼻、舌、身、意、意識、意識法，三事和合生觸，緣觸生受：樂受、苦受、不苦不樂受，依此受生愛喜流，是名流源。云何亦塞其流源？謂眼界取心法境界系著使，彼若盡、無欲、滅、息、沒，是名塞流源；耳、鼻、舌、身、意取心法境界系著使，彼若盡、無欲、滅、息、沒，是名亦塞其流源。” 
　　復問：“云何名習近相贊嘆？” 
　　尊者摩訶迦旃延答言：“在家、出家共相習近，同喜、同憂、同樂、同苦，凡所為作，悉皆共同，是名習近相贊嘆。” 
　　復問：“云何不贊嘆？” 
　　“在家、出家不相習近，不同喜、不同憂、不同苦、不同樂，凡所為作，悉不相悅可，是名不相贊嘆。” 
　　“云何不空欲？” 
　　“謂五欲功德，眼識色愛樂念長養，愛欲深染著；耳聲、鼻香、舌味、身觸愛樂念長養，愛欲深染著，于此五欲不離貪、不離愛、不離念、不離渴，是名不空欲。” 
　　“云何名空欲？” 
　　“謂于此五欲功德離貪、離欲、離愛、離念、離渴，是名空欲。說我系著使，是名心法還復滿。彼阿羅漢比丘諸漏已盡，斷其根本，如截多羅樹頭，于未來世更不復生，云何當復與他諍訟！是故世尊說義品答摩揵提所問偈：  
　　“若斷一切流，亦塞其流源， 
　　　聚落相習近，牟尼不稱嘆。 
　　　虛空于諸欲，永已不還滿， 
　　　不復與世間，共言語諍訟。  
　　“是名如來所說偈義分別也。” 
　　爾時，訶梨聚落長者聞尊者摩訶迦旃延所說，歡喜隨喜，作禮而去。  
　　如是我聞：一時，佛住舍衛國祇樹給孤獨園。爾時，尊者摩訶迦旃延住釋氏訶梨聚落精舍。 
　　時，訶梨聚落主長者詣尊者摩訶迦旃延所，稽首禮足，退坐一面，白尊者摩訶迦旃延：“如世尊于界隔山天帝釋石窟說言：‘憍尸迦，若沙門、婆羅門無上愛盡解脫，心正善解脫，究竟邊際，究竟無垢，究竟梵行，畢竟清凈。’云何于此法、律究竟邊際，究竟無垢，究竟梵行，畢竟清凈？” 
　　尊者摩訶迦旃延語長者言：“謂眼、眼識、眼識所識色相依生喜，彼若盡、無欲、滅、息、沒，于此法、律究竟邊際，究竟無垢，究竟梵行，畢竟清凈；耳、鼻、舌、身、意、意識、意識所識法相依生喜，彼若盡、滅、息、沒，比丘于此法、律究竟無垢，究竟梵行，畢竟清凈。” 
　　時，訶梨聚落主長者聞尊者摩訶迦旃延所說，歡喜隨喜，作禮而去。  
　　如是我聞：一時，佛住舍衛國祇樹給孤獨園。爾時，尊者摩訶迦旃延在釋氏訶梨聚落。 
　　時，聚落主長者詣尊者摩訶迦旃延所，稽首禮足，退坐一面，問尊者摩訶迦旃延：“如世尊界隔山石窟中為天帝釋說言：‘憍尸迦，若沙門、婆羅門無上愛盡解脫，心善解脫，邊際究竟，究竟無垢，究竟梵行，畢竟清凈。’云何于此法、律究竟邊際，究竟無垢，究竟梵行，畢竟清凈？” 
　　尊者迦旃延語長者言：“若比丘眼界取，心法境界系著使，彼若盡、無欲、滅、息、沒，于此法、律究竟邊際，究竟無垢，究竟梵行，究竟清凈；耳、鼻、舌、身、意、意界取，心法境界系著使，若盡、離、滅、息、沒，于此法、律究竟邊際，究竟無垢，究竟梵行，畢竟清凈。” 
　　時，訶梨聚落主長者聞尊者摩訶迦旃延所說，歡喜隨喜，作禮而去。  
　　如是我聞：一時，佛住舍衛國祇樹給孤獨園。爾時，尊者摩訶迦旃延住釋氏訶梨聚落。 
　　時，訶梨聚落主長者身遭病苦。尊者摩訶迦旃延聞訶梨聚落主長者身遭病苦，聞已，晨朝著衣持缽，入訶梨聚落乞食，次第入訶梨聚落主長者舍。訶梨聚落主長者遙見尊者摩訶迦旃延，從座欲起。 
　　尊者摩訶迦旃延見長者欲起，即告之言：“長者莫起！幸有余座，我自可坐于余座。” 
　　語長者言：“云何，長者，病可忍不？身諸苦痛漸差愈不？得無增耶？” 
　　長者答言：“尊者，我病難忍，身諸苦痛轉增無損。” 
　　即說三種譬，如前叉摩比丘經說。 
　　尊者摩訶迦旃延語長者言：“是故，汝當修佛不壞凈、法不壞凈、僧不壞凈、圣戒成就。當如是學！” 
　　長者答言：“如佛所說四不壞凈，我悉成就，我今成就佛不壞凈、法不壞凈、僧不壞凈、圣戒成就。” 
　　尊者摩訶迦旃延語長者言：“汝當依此四不壞凈修習六念。長者，當念佛功德，此如來、應、等正覺、明行足、善逝、世間解、無上士、調御丈夫、天人師、佛、世尊。念法功德，于世尊正法、律現法離諸熱惱，非時通達，緣自覺悟。念僧功德，善向、正向、直向、等向，修隨順行，謂向須陀洹、得須陀洹，向斯陀含、得斯陀含，向阿那含、得阿那含，向阿羅漢、得阿羅漢，如是四雙八士，是名世尊弟子僧，具足戒、定、慧、解脫、解脫知見，供養、恭敬、尊重之處，堪為世間無上福田。念戒功德，自持正戒，不毀不缺，不斷不壞，非盜取戒、究竟戒、可贊嘆戒、梵行戒、不憎惡戒。念施功德，自念布施，心自欣慶，舍除慳貪，雖在居家，解脫心施、常施、樂施、具足施、平等施。念天功德，念四王天、三十三天、炎摩天、兜率陀天、化樂天、他化自在天，清凈信戒，于此命終，生彼天中。我亦如是清凈信、戒、施、聞、慧，生彼天中。長者，如是覺依四不壞凈，增六念處。” 
　　長者白尊者摩訶迦旃延：“世尊說依四不壞凈，增六念處，我悉成就，我當修習念佛功德，念法、念僧、念戒、念施、念天。” 
　　尊者摩訶迦旃延語長者言：“善哉！長者，能自記說，得阿那含。” 
　　是時，長者白尊者摩訶迦旃延：“愿于此食。” 
　　尊者摩訶迦旃延默然受請。 
　　訶梨聚落主長者知尊者摩訶迦旃延受請已，具種種凈美食，自手供養。飯食訖，澡缽、洗嗽畢，為長者種種說法，示教照喜，示教照喜已，從座起去。  
　　如是我聞：一時，佛住舍衛國祇樹給孤獨園。爾時，尊者摩訶迦旃延于釋氏訶梨聚落住。 
　　時，有八城長者名曰陀施，身遭病苦。尊者摩訶迦旃延聞陀施長者身遭苦患，晨朝著衣持缽，入八城乞食，次到陀施長者舍，如訶梨長者經廣說。  
　　如是我聞：一時，佛住娑祇城安禪林中。 
　　爾時，眾多比丘尼詣佛所，稽首禮足，退住一面。 
　　爾時，世尊為眾多比丘尼種種說法，示教照喜，示教照喜已，默然住。 
　　時，諸比丘尼白佛言：“世尊，若無相心三昧，不涌、不沒，解脫已住，住已解脫，此無相心三昧，世尊說是何果、何功德？” 
　　佛告諸比丘尼：“若無相心三昧，不涌、不沒，解脫已住，住已解脫，此無相心三昧智果、智功德。” 
　　時，諸比丘尼聞世尊所說，歡喜隨喜，作禮而去。 
　　時，眾多比丘尼往詣尊者阿難所，稽首禮足，退坐一面，白尊者阿難：“若無相心三昧，不涌、不沒，解脫已住，住已解脫，此三昧說，是何果、何功德？” 
　　尊者阿難語諸比丘尼：“姊妹，若無相心三昧，不涌、不沒，解脫已住，住已解脫，世尊說是智果、智功德。” 
　　諸比丘尼言：“奇哉！尊者阿難，大師及弟子同句、同味、同義，所謂第一句義。今諸比丘尼詣世尊所，以如是句、如是味、如是義問世尊，世尊亦以如是句、如是味、如是義為我等說，如尊者阿難所說不異。是故奇特，大師及弟子同句、同味、同義。” 
　　時，諸比丘尼聞尊者阿難所說，歡喜隨喜，作禮而去。  
　　如是我聞：一時，佛住拘睒彌國瞿師羅園。爾時，尊者阿難亦在彼住。 
　　時，有阇知羅比丘尼詣尊者阿難所，稽首禮足，退坐一面，問尊者阿難：“若無相心三昧，不涌、不沒，解脫已住，住已解脫，尊者阿難，世尊說此何果、何功德？” 
　　尊者阿難語阇知羅比丘尼：“若無相心三昧，不涌、不沒，解脫已住，住已解脫，世尊說是智果、智功德。” 
　　阇知羅比丘尼言：“奇哉！尊者阿難，大師及弟子同句、同味、同義。尊者阿難，昔于一時，佛在娑祇城安禪林中。時，有眾多比丘尼往詣佛所，問如此義。爾時，世尊以如是句、如是味、如是義為諸比丘尼說。是故當知奇特，大師、弟子所說同句、同味、同義，所謂第一句義。” 
　　時，阇知羅比丘尼聞尊者阿難所說，歡喜隨喜，作禮而去。 
　　如阇知羅比丘尼，迦羅跋比丘尼亦爾。  
　　如是我聞：一時，佛住俱睒彌國瞿師羅園。爾時，尊者阿難亦住俱睒彌國瞿師羅園。 
　　時，有異比丘得無相心三昧，作是念：“我若詣尊者阿難所，問尊者阿難：‘若比丘得無相心三昧，不涌、不沒，解脫已住，住已解脫，此無相心三昧何果？世尊說此何功德？’尊者阿難若問我言：‘比丘，汝得此無相心三昧耶？’‘我未曾有。’實問異答。我當隨逐尊者阿難，脫有余人問此義者，因而得聞。” 
　　彼比丘即隨尊者阿難，經六年中，無有余人問此義者，即自問尊者阿難：“若比丘問無相心三昧，不涌、不沒，解脫已住，住已解脫，世尊說此是何果、何功德？” 
　　尊者阿難問彼比丘言：“比丘，汝得此三昧？” 
　　彼比丘默然住。尊者阿難語彼比丘言：“若比丘得無相心三昧，不涌、不沒，解脫已住，住已解說，世尊說此是智果、智功德。” 
　　尊者阿難說此法時，異比丘聞其所說，歡喜奉行。   
 上一部：乾隆大藏經·小乘阿含部·雜阿含經五十卷（第一卷～第十卷）  下一部：乾隆大藏經·小乘阿含部·雜阿含經五十卷（第二十一卷～第三十卷）   
 
   
  
乾隆大藏經·小乘阿含部·雜阿含經五十卷        
    