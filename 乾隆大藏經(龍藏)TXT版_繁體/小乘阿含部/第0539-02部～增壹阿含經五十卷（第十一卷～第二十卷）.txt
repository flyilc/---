    第0539-02部～增壹阿含經五十卷（第十一卷～第二十卷）           
    
  
   小乘阿含部、第0539部    
增壹阿含經五十卷（第十一卷～第二十卷）    
符秦三藏曇摩難提譯      
  

增壹阿含經卷第十一 善知識品第二十  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“當親近善知識，莫習惡行，信于惡業。所以然者？諸比丘，親近善知識已，信便增益，聞、施、智慧普悉增益。若比丘親近善知識，莫習惡行。所以然者？若近惡知識，便無信、戒、聞、施、智慧。是故，諸比丘，當親近善知識，莫近惡知識。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在羅閱城迦羅陀竹園所，與大比丘五百人俱，前后圍繞而為說法。 
　　爾時，提婆達兜將五百比丘去如來不遠而經過。世尊遙見提婆達兜自將門徒，便說此偈：  
　　“莫親惡知識，亦莫愚從事， 
　　　當近善知識，人中最勝者。 
　　　人本無有惡，習近惡知識， 
　　　后必種惡根，永在暗冥中。”  
　　是時，提婆達兜五百弟子聞世尊說此偈已，便來至世尊所，頭面禮足，在一面坐；斯須退坐，向世尊悔過：“我等愚惑，無所識知，惟愿世尊受我等懺悔！” 
　　爾時，世尊受彼五百比丘懺悔，便與說法，令得信根。 
　　爾時，五百比丘在閑靜之處思惟深法。所以然者？族姓子出家學道，以信堅固，修無上梵行。爾時，彼五百比丘便成阿羅漢：生死已盡，所作已辦，梵行已立，更不復受胎有，如實知之。爾時，五百人成阿羅漢。 
　　是時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊與無央數之眾圍繞說法。是時，曇摩留支在靜室中，獨自思惟，入禪三昧，觀見前身在大海中作魚，身長七百由旬。即從靜室起，猶如力土屈伸臂頃，便往至大海中故死尸上而經行。 
　　爾時，曇摩留支便說此偈：  
　　“生死無數劫，流轉不可計， 
　　　各各求所安，數數受苦惱。 
　　　設復見身已，意欲造舍宅， 
　　　一切支節壞，形體不得全。 
　　　心已離諸行，愛著永無余， 
　　　更不受此形，長樂涅槃中。”  
　　爾時，尊者曇摩留支說此偈已，即從彼沒，來至舍衛祇洹精舍，往至世尊所。爾時，世尊見曇摩留支來，作是告曰：“善哉！曇摩留支，久來此間。” 
　　瞿摩留支白世尊曰：“如是，世尊，久來此間。” 
　　爾時，上坐及諸比丘各生斯念：“此曇摩留支恒在世尊左右，然今世尊告曰：‘善哉！曇摩留支，久來此間。’” 
　　爾時，世尊知諸比丘心中所念，欲斷狐疑故，便告諸比丘：“非為曇摩留支久來此間，故我言此義。所以然者？昔者過去無數劫時，有定光如來、至真、等正覺、明行成為、善逝、世間解、無上士、道法御、天人師，為佛、眾佑，出現于世，治在缽摩大國，與大比丘眾十四萬八千人俱。爾時，四部之眾不可稱計，國王、臣吏、人民之類，皆來供養給其所須。 
　　“爾時，有梵志名耶若達，在雪山側住，看諸秘讖，天文、地理靡不貫博，書疏文字亦悉了知，諷誦一句五百言大人之相亦復了知，事諸火神、日月、星宿，教五百弟子宿夜不倦。耶若達梵志有弟子名曰云雷，顏貌端正，世之希有，發紺青色。云雷梵志聰明博見，靡事不通，恒為耶若達所見愛敬，不去須臾。是時，婆羅門所行咒術，盡皆備舉。 
　　“爾時，云雷梵志便作是念：‘我今所應學者悉皆備已。’然復自念：‘書籍所載，諸有學梵志行術過者，當報師恩。又我今日所應學者皆復知之，我今宜可報于師恩。然復貧匱，空無所有可用供養師者；宜當往詣國界求所須者。’ 
　　“爾時，云雷梵志便往至師所，而白師曰：‘梵志所學技術之法，今悉知已。然復書籍所載，諸有學術過者，當報師恩。然復貧乏，無有金銀珍寶可用供養者，今欲詣國界求索財物，用供養師。’ 
　　“爾時，耶若達婆羅門便作是念：‘此云雷梵志我之所愛，不去心首。設吾死者，尚不能別離，何況今日欲舍吾去！我今當作何方宜使留得住耶？’ 
　　“是時，耶若達梵志即告云雷曰：‘汝梵志，今故有婆羅門所應學者，卿尚不知。’是時，云雷梵志便前白師：‘惟愿見教，何者未誦？’是時，耶若達梵志便思惟造五百言誦，告云雷曰：‘今有此書名五百言誦，汝可受之。’云雷白言：‘愿師見授，欲得諷誦！’比丘當知：爾時，耶若達便授弟子此五百言誦。未經幾日，悉皆流利。 
　　“是時，耶若達婆羅門告五百弟子曰：‘此云雷梵志技術悉備，無事不通。即以立名，名曰超術。此超術梵志極為高才，天文、地理靡不觀博，書疏文字亦悉了知。’爾時，超術梵志復經數日，復白師曰：‘梵志所學技術之法，今悉知已。然復書籍所載，諸有學術過者，當報師恩。加復貧乏，無有金銀珍寶可用供養師者，今欲詣國界求索財物，用供養師，惟愿聽許！’爾時，耶若達梵志告曰：‘汝知是時。”超術梵志前禮師足，便退而去。 
　　“爾時，缽摩大國去城不遠，有眾梵志普集一處，欲共大祠，亦欲講論。時，有八萬四千梵志共集。第一上座亦復諷誦外道書疏，莫不練知；天文、地理、星宿變怪，皆悉了知。各欲散時，便以五百兩金及金杖一枚、金澡罐一枚、牛千頭，用奉上師，與第一上座。 
　　“爾時，超術梵志聞：去缽摩大國不遠，有諸梵志八萬四千集在一處，其有試術過者，便與五百兩金及金杖一枚、金澡罐一杖、大牛千頭。是時，超術梵志自念：‘我今何故家家乞求？不如詣彼大眾共捔技術。’是時，超術梵志便往至大眾所。 
　　“爾時，眾多梵志遙見超術梵志，各各高聲喚曰：‘善哉！祠主，今獲大利，乃使梵天躬自下降。’時，八萬四千諸梵志等各起共迎，異口同音而作是語：‘善來！大梵神天。’時，超術梵志便生此念：‘此諸梵志謂呼吾是梵天，然復吾亦非梵天。’是時，超術梵志語諸婆羅門曰：‘止！止！諸賢，勿呼吾是梵天也，汝等豈不聞乎？雪山北有大梵志眾師，名耶若達，天文、地理靡不貫練。’諸梵志曰：‘吾等聞之，但不見耳！’超術梵志曰：‘我是其弟子，名曰超術。’是時，超術梵志便向彼眾第一上座而告之曰：‘設知技術者，向吾說之。’ 
　　“爾時，彼眾第一上座即向超術梵志誦三藏技術，無有漏失。時，超術婆羅門復語彼上座曰：‘一句五百言，今可說之。’是時，彼上座曰：‘我不解此義，何等是一句五百言者？’時，超術梵志告曰：‘諸賢，默然聽說一句五百言大人之相。’比丘當知：爾時，超術梵志便誦三藏之術，及一句五百言大人之相。爾時，八萬四千梵志嘆未曾有：‘甚奇！甚特！我等初不聞一句五百言大人之相，今尊者宜在上頭第一上座。’ 
　　“爾時，超術梵志移彼上座已，便在第一上頭坐。爾時，彼眾上座極懷瞋恚，發此誓愿：‘今此人移我坐處，自補其處。我今所誦經籍，持戒苦行，設當有福者，盡持用作誓：此人所生之處，所欲作事，我恒當壞敗其功。’ 
　　“是時，彼施之主即出五百兩金及金杖一枚、金澡罐一枚、牛千頭、好女一人，持用與上座使咒愿。爾時，上座告主人曰：‘我今受此五百兩金及金杖、金澡罐，當用供養師。此女人及牛千頭，還施主人。所以然者？吾不習欲，亦不積財。’ 
　　“是時，超術梵志受此金杖、澡罐已，便往詣缽摩大國。其王名曰光明。時，彼國王請定光如來及比丘眾衣食供養。時，彼國王告令城內：‘其有人民有香華，盡不得賣。若有賣者，當重罰之。吾自出買，不須轉賣。’復敕人民：‘掃灑令凈，勿使有土沙穢惡；懸繒幡蓋，香汁涂地，作倡妓樂，不可稱計。’ 
　　“爾時，彼梵志見已，便問行道人曰：‘今是何日？掃灑道路，除治不凈，懸繒幡蓋，不可稱計，將非國主太子有所娉娶？’彼行道人報曰：‘梵志不知耶？缽摩大國王今請定光如來、至真、等正覺，衣食供養，故平治道路，懸繒幡蓋耳！’ 
　　“然梵志秘記亦有此語：‘如來出世，甚難得遇，時時乃出，實不可見。猶如優曇缽華，時時乃出；此亦如是，如來出現于世，甚不可值。’又梵志書亦有此語：‘有二人出世甚難得值。云何二人？如來及轉輪圣王，此二人出現甚難得值。’爾時，彼復作是念：‘我今何急速報師恩？今且以此五百兩金奉上定光如來。’復作是念：‘書記所載，如來不受金銀珍寶。我可持此五百兩金，用買香華，散如來上。’ 
　　“是時，梵志即入城內求買香華。爾時，城中行人報曰：‘梵志不知耶？國王有教令，其有香華賣者當重罰之。’時，彼超術梵志便作是念：‘是我薄佑，求華不獲，將知如何？’便還出城，在門外立。 
　　“爾時，有婆羅門女名曰善味，持水瓶行取水，手執五枚華。梵志見已，語彼女人曰：‘大妹，我今須華，愿妹見賣與我。’梵志女曰：‘我何時是汝妹？為識我父母不？’時，超術梵志復生此念：‘此女人性行寬博，意在戲笑。’即復語言：‘賢女，我當與價，是非見惠此華。’梵志女曰：‘豈不聞大王有嚴教，不得賣華乎？’ 
　　“梵志曰：‘賢女，此事無苦，王不奈汝何！我今急須此五枚華，我得此華，汝得貴價。’梵志女曰：‘汝急須華，欲作何等？’梵志報曰：‘我今見有良地，欲種此華。’梵志女曰：‘此華已離其根，終不可生。云何方言我欲種之？’梵志報曰：‘如我今日所見良田，種死灰尚生，何況此華！’ 
　　“梵志女曰：‘何者是良田，種死灰乃生乎？’梵志報曰：‘賢女，有定光佛、如來、至真、等正覺，出現于世。’梵志女曰：‘定光如來為何等類？’梵志即報彼女曰：‘定光如來者，有如是之德，有如是之戒，成諸功德。’梵志女曰：‘設有功德者，欲求何等福？’梵志報曰：‘愿我后生當如定光如來、至真、等正覺，禁戒、功德亦當如是。’ 
　　“梵志女曰：‘設汝許我世世作夫婦，我便與汝華。’梵志曰：‘我今所行，意不著欲。’梵志女曰：‘如我今身不求為汝作妻，使我將來世與汝作妻。’超術梵志曰：‘菩薩所行，無有愛惜，設與我作妻者，必壞我心。’梵志女曰：‘我終不壞汝施意，正使持我身施與人者，終不壞施心。’是時，便持五百金錢，用買五枚華，與彼女人，共作誓愿，各自別去。 
　　“是時，定光如來、至真、等正覺時到著衣持缽，與比丘僧前后圍繞，入缽摩大國。時，超術梵志遙見定光如來顏貌端正，見莫不歡，諸根寂靜，行不錯亂，有三十二相、八十種好，猶如澄水無有穢濁，光明徹照，無所罣礙，亦如寶山，出諸山上；見已，便發歡喜心，于如來所持此五莖華，至定光如來所；到已，在一面住。 
　　“時，超術梵志白定光佛言：‘愿見采受！設世尊今不授決者，便當于此處斷其命根，不愿此生。’爾時，世尊告曰：‘梵志，不可以此五莖華授無上等正覺。’梵志白言：‘愿世尊與我說菩薩所行法！’定光佛告曰：‘菩薩所行，無所愛惜！’ 
　　“爾時，梵志便說偈言：  
　　“‘不敢以父母，持施與外人， 
　　　　諸佛真人長，亦復不敢施。 
　　　　日月周行世，此二不可施， 
　　　　余者盡可施，意決無有難。’  
　　“爾時，定光佛復以此偈報梵志曰：  
　　“‘如汝所說施，亦不如來言。 
　　　　當忍億劫苦，施頭身耳目， 
　　　　妻子國財寶，車馬仆從人， 
　　　　設能堪與者，今當授汝決。’  
　　“爾時，摩納復說此偈：  
　　“‘大山熾如火，億劫堪頂戴， 
　　　　不能壞道意，惟愿時授決。’  
　　“爾時，定光如來默然不語。時，彼梵志手執五莖華，右膝著地，散定光如來，并作是說：‘持是福佑，使將來世當如定光如來、至真、等正覺，而無有異！’即自散發在于淤泥：‘若如來授我決者，便當以足蹈我發上過。’比丘當知：爾時，定光如來觀察梵志心中所念，便告梵志曰：‘汝將來世當作釋迦文佛、如來、至真、等正覺。’ 
　　“時，超術梵志有同學，名曇摩留支，在如來邊，見定光佛授超術梵志決，又足蹈發上；見已，便作是說：‘此禿頭沙門何忍，乃舉足蹈此清凈梵志發上？此非人行！’” 
　　佛告諸比丘：“爾時耶若達梵志者，豈異人乎？莫作是觀！所以然者？爾時耶若達者，今白凈王是。爾時八萬四千梵志上座者，今提婆達兜身是也。時超術梵志者，即我身是也。是時梵志女賣華者，今瞿夷是也。爾時祠主者，今執杖梵志是也。爾時曇摩留支，口所造行，吐不善響，今曇摩留支是也。然復曇摩留支無數劫中恒作畜生，最后受身在大海作魚，身長七百由旬。從彼命終，來生此間，與善知識從事，恒親近善知識，習諸善法，根門通利。以此因緣故，我言：‘久來此間。’曇摩留支亦復自陳：‘如是，世尊，久來此間。’是故，諸比丘，常當修習身、口、意行。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“我今當說，有人似師子者，有似羊者。汝等諦聽！善思念之。” 
　　諸比丘對曰：“如是，世尊。”爾時，諸比丘從佛受教。 
　　世尊告曰：“彼人云何似師子者？于是，比丘，或有人得供養衣被、飲食、床臥具、病瘦醫藥；彼得已，便自食啖，不起染著之心，亦無有欲意，不起諸想，都無此念，自知出要之法；設使不得利養，不起亂念，無增減心。猶師子王食啖小畜，爾時，彼獸王亦不作是念：‘此者好，此者不好。’不起染著之心，亦無欲意，不起諸想。此人亦復如是，若得供養衣被、飯食、床臥具、病瘦醫藥，彼得已，便自食啖，不起想著之意；設使不得，亦無諸念。 
　　“猶如有人受人供養衣被、飯食、床臥具、病瘦醫藥，得已，便自食啖，起染著之心，生愛欲意，不知出要之道；設使不得，恒生此想念。彼人得供養已，向諸比丘而自貢高，毀蔑他人：‘我所能得衣被、飯食、床臥具、病瘦醫藥，此諸比丘不能得之。’猶如大群羊中有一羊，出群已，詣大糞聚；此羊飽食屎已，還至羊群中，便自貢高：‘我能得好食，此諸羊不能得食。’此亦如是，若有一人，得利養衣被、床臥具、病瘦醫藥，起諸亂想，生染著心，便向諸比丘而自貢高：‘我能得供養，此諸比丘不能得供養。’是故，諸比丘，當學如師子王，莫如羊也。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“若有眾生知反復者，此人可敬，小恩尚不忘，何況大恩！設使離此間千由旬、百千由旬，故不為遠，猶近我不異。所以然者？比丘當知：我恒嘆譽知返復者。諸有眾生不知反復者，大恩尚不憶，何況小者！彼非近我，我不近彼，正使著僧伽梨在吾左右，此人猶遠。所以然者？我恒不說無反復者。是故，諸比丘，當念反復，莫學無反復。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“若有人懈惰，種不善行，于事有損。若能不懈惰而精進者，此者最妙，于諸善法便有增益。所以然者？彌勒菩薩經三十劫應當作佛、至真、等正覺，我以精進力、勇猛之心，使彌勒在后。過去恒沙多薩阿竭、阿羅訶、三耶三佛，皆由勇猛而得成佛。以此方便，當知懈惰為苦，作諸惡行，于事有損。若能精進勇猛心強，諸善功德便有增益。是故，諸比丘，當念精進，勿有懈怠。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“阿練比丘當修行二法。云何二法？所謂止與觀也。若阿練比丘得休息止，則戒律成就，不失威儀，不犯禁行，作諸功德。若復阿練比丘得觀已，便觀此苦，如實知之；觀苦集，觀苦盡，觀苦出要，如實知之。彼如是觀已，欲漏心得解脫，有漏心、無明漏心得解脫，便得解脫智：生死已盡，梵行已立，所作已辦，更不復受有，如實知之。 
　　“過去諸多薩阿竭、阿羅訶、三耶三佛皆由此二法而得成就。所以然者？猶如菩薩坐樹王下時，先思惟此法止與觀也。若菩薩摩訶薩得止已，便能降伏魔怨；若復菩薩得觀已，尋成三達智，成無上至真、等正覺。是故，諸比丘，阿練比丘當求方便，行此二法。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“若有阿練比丘在閑靜處，不在眾中，恒當恭敬，發歡喜心。若復阿練比丘在閑靜處，無有恭敬，不發歡喜心；正使在大眾中，為人所論不知阿練之法，云：‘此阿練比丘無恭敬心，不發歡喜！’ 
　　“復次，比丘，阿練比丘在閑靜處，不在眾中，常當精進，莫有懈慢，悉當解了諸法之要。若復阿練比丘在閑靜之處，有懈慢心，作諸惡行；彼在眾中，為人所論：‘此阿練比丘懈怠，無有精進。’是故，比丘，阿練比丘在閑靜處，不在眾中，常當下意發歡喜心，莫有懈慢，無有恭敬，念行精進，意不移轉，于諸善法，悉當具足。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“有二人不能善說法語。云何為二人？無信之人與說信法，此事甚難；慳貪之人為說施法，此亦甚難。若復，比丘，無信之人與說信法，便興瞋恚，起傷害心。猶如狗惡，加復傷鼻，倍更瞋恚。諸比丘，此亦如是，無信之人與說信法，便起瞋恚，生傷害心。若復，比丘，慳貪之人與說施法，便生瞋恚，起傷害心。猶如癰瘡未熟，復加刀割，痛不可忍。此亦如是，慳貪之人與說施法，倍復瞋恚，起傷害心。是謂，比丘，此二人難為說法。 
　　“復次，比丘，有二人易為說法。云何為二？有信之人與說信法，不慳貪人與說施法。若，比丘，有信之人與說信法，便得歡喜，意不變悔。猶如有病之人，與說除病之藥，便得平復。此亦如是，有信之人與說信法，便得歡喜，心不改變。若復無貪之人與說施法，即得歡喜，無有悔心。猶如有男女端正，自喜沐浴手面；復有人來，持好華奉上，倍有顏色；復以好衣服飾奉上其人，彼人得已，益懷歡喜。此亦如是，無慳貪之人與說施法，便得歡喜，無有悔心。是謂，比丘，此二人易為說法。是故，諸比丘，當學有信，亦當學布施，莫有慳貪。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“有二法與凡夫人，得大功德，成大果報，得甘露味，至無為處。云何為二法？供養父母，是謂二人獲大功德，成大果報。若復供養一生補處菩薩，獲大功德，得大果報。是謂，比丘，施此二人獲大功德，受大果報，得甘露味，至無為處。是故，諸比丘，常念孝順供養父母。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“教二人作善不可得報恩。云何為二？所謂父母也。若復，比丘，有人以父著左肩上，以母著右肩上，至千萬歲，衣被、飯食、床蓐臥具、病瘦醫藥，即于肩上放于屎溺，猶不能得報恩。比丘當知：父母恩重，抱之、育之，隨時將護，不失時節，得見日月，以此方便，知此恩難報。是故，諸比丘，當供養父母，常當孝順，不失時節。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，尊者槃特告弟朱利槃特曰：“若不能持戒者，還作白衣！”是時，朱利槃特聞此語已，便詣祇洹精舍門外立而墮淚。 
　　爾時，世尊以天眼清凈，觀是朱利槃特比丘在門外立，而悲泣不能自勝。時，世尊從靜室起，如似經行至祇洹精舍門外，告朱利槃特曰：“比丘，何故在此悲泣？” 
　　朱利槃特報曰：“世尊，兄見驅逐：‘若不能持戒者，還作白衣，不須住此。’是故悲泣耳！” 
　　世尊告曰：“比丘，勿懷畏怖，我成無上等正覺，不由卿兄槃特得道。” 
　　爾時，世尊手執朱利槃特詣靜室教，使就坐。世尊復教使執掃篲：“汝誦此字，為字何等？” 
　　是時，朱利槃特誦得掃，復忘篲；若誦得篲，復忘掃。 
　　爾時，尊者朱利槃特誦此篲掃乃經數日。然此掃篲復名除垢，朱利槃特復作是念：“何者是除？何者是垢？垢者灰土瓦石，除者清凈也。”復作是念：“世尊何故以此教悔我？我今當思惟此義。”以思惟此義，復作是念：“今我身上亦有塵垢，我自作喻，何者是除？何者是垢？”彼復作是念：“縛結是垢，智慧是除。我今可以智慧之篲，掃此結縛。” 
　　爾時，尊者朱利槃特思惟五盛陰成者、敗者，所謂此色、色集、色滅，是謂痛、想、行、識成者、敗者。爾時，思惟此五盛陰已，欲漏心得解脫，有漏心、無明漏心得解脫；已得解脫，便得解脫智；生死已盡，梵行已立，所作已辦，更不復受胎有，如實知之。 
　　尊者朱利槃特便成阿羅漢，已成阿羅漢，即從座起，詣世尊所，頭面禮足，在一面坐，白世尊曰：“今已有智，今已有慧，今已解掃篲。” 
　　世尊告曰：“比丘，云何解之？” 
　　朱利槃特報曰：“除者謂之慧，垢者謂之結。” 
　　世尊告曰：“善哉！比丘，如汝所言，除者是慧，垢者是結。” 
　　爾時，尊者朱利槃特向世尊而說此偈：  
　　“今誦此已足，如尊之所說， 
　　　智慧能除結，不由其余行。”  
　　世尊告曰：“比丘，如汝所言，以智慧，非由其余。” 
　　爾時，尊者聞世尊所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“有此二法，不可敬待，亦不足愛著，世人所捐棄。云何為二法？怨憎共會，此不可敬待，亦不足愛著，世人所捐棄；恩愛別離，不可敬待，亦不足愛著，世人所捐棄。是謂，比丘，有此二法，世人所不喜，不可敬待。 
　　“比丘，復有二法，世人所不棄。云何為二法？怨憎別離，世人之所喜；恩愛集一處，甚可愛敬，世人之所喜。是謂，比丘，有此二法，世人所喜。 
　　“我今說此怨憎共會、恩愛別離；復說怨憎別離、恩愛共會，有何義？有何緣？” 
　　比丘報曰：“世尊諸法之王，惟愿世尊與我等說，諸比丘聞已，當共奉行！” 
　　世尊告曰：“諦聽！善思念之，吾當為汝分別說之。諸比丘，此二法由愛興，由愛生，由愛成，由愛起；當學除其愛，不令使生。如是，諸比丘，當作是學！” 
　　爾時，諸比丘聞佛所說，歡喜奉行。  
增壹阿含經卷第十二 三寶品第二十一  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“有三自歸之德。云何為三？所謂歸佛第一之德，歸法第二之德，歸僧第三之德。 
　　“彼云何名為歸佛之德？諸有眾生，二足、四足、眾多足者，有色、無色，有想、無想，至尼維先天上，如來于中，最尊、最上，無能及者。由牛得乳，由乳得酪，由酪得酥，由酥得醍醐，然復醍醐于中最尊、最上，無能及者；此亦如是，諸有眾生，二足、四足、眾多足者，有色、無色，有想、無想，至尼維先天上，如來于中最尊、最上，無能及者。諸有眾生承事佛者，是謂承事第一之德。以獲第一之德，便受天上、人中之福，此名第一之德。” 
　　“云何名為自歸法者？所謂諸法：有漏、無漏，有為、無為，無欲、無染，滅盡、涅槃；然涅槃法于諸法中，最尊、最上，無能及者。由牛得乳，由乳得酪，由酪得酥，由酥得醍醐，然復醍醐于中最尊、最上，無能及者；此亦如是，所謂諸法，有漏、無漏，有為、無為，無欲、無染，滅盡、涅槃，然涅槃法于諸法中最尊、最上，無能及者。諸有眾生承事法者，是謂承事第一之德。以獲第一之德，便受天上、人中之福，此名第一之德。 
　　“云何名為自歸圣眾？所謂圣眾者，大眾大聚有形之類。眾生之中，如來眾僧于此眾中，最尊、最上，無能及者。由牛得乳，由乳得酪，由酪得酥，由酥得醍醐，然復醍醐于中最尊、最上，無能及者。此亦如是，所謂圣眾者，大眾大聚者，有形之類眾生之中，如來眾僧于此眾中最尊、最上，無能及者，是謂承事第一之德。以獲第一之德，便受天上、人中之福，此名第一之德。” 
　　爾時，世尊便說此偈：  
　　“第一承事佛，最尊無有上； 
　　　次復承事法，無欲無所著； 
　　　敬奉賢圣眾，最是良福田； 
　　　彼人第一智，受福最在前。 
　　　若在天人中，處眾為正導， 
　　　亦得最妙座，自然食甘露。 
　　　身著七寶衣，為人之所敬， 
　　　戒具最完全，諸根不缺漏。 
　　　亦獲智慧海，漸至涅槃界， 
　　　有此三歸者，趣道亦不難。”  
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“有此三福之業。云何為三？施為福業，平等為福業，思惟為福業。 
　　“彼云何名施為福業？若有一人，開心布施沙門、婆羅門、極貧窮者、孤獨者、無所趣向者，須食與食，須漿給漿，衣被、飯食、床臥之具、病瘦醫藥、香華、宿止，隨身所便，無所愛惜，此名曰施福之業。 
　　“云何名平等為福業？若有一人不殺、不盜，恒知慚愧，不興惡想；亦不盜竊，好惠施人，無貪悋心，語言和雅，不傷人心；亦不他淫，自修梵行，己色自足；亦不妄語，恒念至誠，不欺誑言，世人所敬，無有增損；亦不飲酒，恒知避亂。復以慈心遍滿一方，二方、三方、四方亦爾，八方、上下遍滿其中，無量無限，不可限，不可稱計，以此慈心普覆一切，令得安隱。復以悲、喜、護心普滿一方，二方、三方、四方亦爾，八方、上下悉滿其中，無量無限，不可稱計，以此悲、喜、護心悉滿其中。是謂名為平等為福之業。 
　　“彼法云何名思惟為福業？于是，比丘，修行念覺意，依無欲，依無觀，依滅盡，依出要；修擇法覺意，修念覺意，修猗覺意，修定覺意，修護覺意，依無欲，依無觀，依滅盡，依出要。是謂名思惟為福業。 
　　“如是，比丘，有此三福之業。” 
　　爾時，世尊便說此偈：  
　　“布施及平等，慈心護思惟， 
　　　有此三處所，智者所親近。 
　　　此間受其報，天上亦復然， 
　　　緣有此三處，生天必不疑。  
　　“是故，諸比丘，當求方便，索此三處。如是，諸比丘，當作如是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“有三因緣，識來受胎。云何為三？于是，比丘，母有欲意，父母共集一處，與共止宿，然復外識未應來趣，便不成胎。若復欲識來趣，父母不集，則非成胎。若復母人無欲，父母共集一處，爾時父欲意盛，母不大殷勤，則非成胎。若復父母集在一處，母欲熾盛，父不大殷勤，則非成胎。 
　　“若復父母集在一處，父有風病，母有冷病，則不成胎。若復父母集在一處，母有風病，父有冷病，則非成胎。若復有時父母集在一處，父身水氣偏多，母無此患，則非成胎。 
　　“若復有時父母集在一處，父相有子，母相無子，則不成胎。若復有時父母集在一處，母相有子，父相無子，則不成胎。若復有時父母俱相無子，則非成胎。 
　　“若復有時識神趣胎，父行不在，則非成胎。若復有時父母應集一處，然母遠行不在，則不成胎。若復有時父母應集一處，然父身遇重患，時識神來趣，則非成胎。若復有時父母應集一處，識神來趣，然母身得重患，則非成胎。若復有時父母應集一處，識神來趣，然復父母身俱得疾病，則非成胎。 
　　“若復，比丘，父母集在一處，父母無患，識神來趣，然復父母俱相有兒，此則成胎。是謂有此三因緣而來受胎。是故，比丘，當求方便，斷三因緣。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“若有眾生，欲起慈心，有篤信意，承受奉事父母、兄弟、宗族、室家、朋女、知識，當安三處，令不移動。 
　　“云何為三？當發歡喜，于如來所，心不移動。彼如來、至真、等正覺、明行成為、善逝、世間解、無上士、道法御、天人師，號佛、世尊。復當發意于正法中。如來法者，善說無礙，極為微妙，由此成果。如是智者當學知之！亦當發意于圣眾所。如來圣眾，悉皆和合，無有錯亂，法法成就：戒成就、三昧成就、智慧成就、解脫成就、解脫見慧成就。所謂圣眾者，四雙八輩、十二賢圣，此是如來圣眾，可敬、可貴，此是世間無上福田。諸有比丘學此三處，則成大果報。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，瞿波離比丘至世尊所，頭面禮足，在一面坐。爾時，彼比丘白世尊曰：“此舍利弗、目揵連比丘所行甚惡，造諸惡行。” 
　　世尊告曰：“勿作是語！汝發歡喜心于如來所；舍利弗、目揵連比丘所行純善，無有諸惡。” 
　　是時，瞿波離比丘再三白世尊曰：“如來所說誠無虛妄，然舍利弗、目揵連比丘所行甚惡，無有善本。” 
　　世尊告曰：“汝是愚人！不信如來之所說乎？方言：‘舍利弗、目揵連比丘所行甚惡。’汝今造此惡行，后受報不久。” 
　　爾時，彼比丘即于座上，身生惡瘡，大如芥子，轉如大豆，漸如阿摩勒果，稍如胡桃，遂如合掌，膿血流溢，身壞命終，生蓮華地獄中。 
　　是時，尊者大目揵連聞瞿波離命終，便至世尊所，頭面禮足，在一面坐；須臾退坐，白世尊曰：“瞿波離比丘為生何處？” 
　　世尊告曰：“彼命終者生蓮華地獄中。” 
　　是時，目連白世尊曰：“我今欲往至彼地獄，教化彼人。” 
　　世尊告曰：“目連，不須往彼！” 
　　目連復重白世尊曰：“欲往至彼地獄中，教化彼人。” 
　　爾時，世尊亦默然不對。 
　　是時，尊者大目揵連如力士屈伸臂頃，從舍衛沒不現，便至蓮華大地獄中。當爾時，瞿波離比丘身體火燃，又有百頭牛以犁其舌。 
　　爾時，尊者大目揵連在虛空中結跏趺坐，彈指告彼比丘。 
　　彼比丘即仰問曰：“汝是何人？” 
　　目揵連報曰：“瞿波離，我是釋迦文佛弟子，字目揵連，姓拘利陀。” 
　　是時，比丘見目連已，吐此惡言：“我今墮此惡趣，猶不免汝前乎？”說此語訖，即其時以有千頭牛以犁其舌。 
　　目連見已，倍增愁悒，生變悔心，即于彼沒，還至舍衛國，至世尊所，頭面禮足，在一面住。爾時，目連以此因緣具白世尊。 
　　世尊告曰：“我前語汝，不須至彼見此惡人。” 
　　爾時，世尊便說此偈：  
　　“夫士之生，斧在口中， 
　　　所以斬身，由其惡言。 
　　　彼息我息，此二俱善； 
　　　已造惡行，斯墮惡趣。 
　　　此為最惡，有盡無盡， 
　　　向如來惡，此者最重。 
　　　壹萬三千，六壹灰獄， 
　　　謗圣墮彼，身口所造。”  
　　爾時，世尊告諸比丘：“當學三法，成就其行。云何為三？身行善、口行善、意行善。如是，比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“若有比丘成就三法，于現法中善得快樂，勇猛精進，得盡有漏。云何為三？于是，比丘，諸根寂靜，飲食知節，不失經行。 
　　“云何比丘諸根寂靜？于是，比丘若眼見色，不起想著，無有識念，于眼根而得清凈；因彼求于解脫，恒護眼根。若耳聞聲，鼻嗅香，舌知味，身知細滑，意知法，不起想著，無有識念，于意根而得清凈；因彼求于解脫，恒護意根。如是，比丘諸根寂靜。 
　　“云何比丘飲食知節？于是，比丘思惟飲食所從來處，不求肥白，趣欲支形，得全四大。我今當除故痛，使新者不生，令身有力，得修行道，使梵行不絕。猶如男女身生惡瘡，或用脂膏涂瘡，所以涂瘡者，欲使時愈故；此亦如是，諸比丘，飲食知節。于是，比丘思惟飯食所從來處，不求肥白，趣欲支形，得全四大。‘我今當除故痛，使新者不生，令身有力，得修行道，使梵行不絕。’猶如重載之車所以膏轂者，欲致重有所至。比丘亦如是，飲食知節，思惟所從來處，不求肥白，趣欲支形，得全四大。‘我今當除故痛，使新者不生，令身有力，得修行道，使梵行不絕。’如是，比丘飲食知節。 
　　“云何比丘不失經行？于是，比丘前夜、后夜，恒念經行，不失時節，常念系意在道品之中，若在晝日，若行、若坐，思惟妙法，除去陰蓋。復于初夜，若行、若坐，思惟妙法，除去陰蓋。復于中夜，右脅而臥，思惟系意在明。彼復于后夜起，若行、若坐，思惟深法，除去陰蓋。如是，比丘不失經行。 
　　“若有比丘諸根寂靜，飲食知節，不失經行，常念系意在道品之中，此比丘便成二果，于現法中得阿那含。猶如善御之士，在平正道中，御四馬之車，無有凝滯，所欲到處，必果不疑。此比丘亦復如是，若諸根寂靜，飲食知節，不失經行，常念系意在道品之中，此比丘便成二果，于現法中，漏盡得阿那含。” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“有三大患。云何為三？所謂風為大患，痰為大患，冷為大患。是謂，比丘，有此三大患。然復此三大患有三良藥。云何為三？若風患者，酥為良藥，及酥所作飯食。若痰患者，蜜為良藥，及蜜所作飯食。若冷患者，油為良藥，及油所作飯食。是謂，比丘，此三大患有此三藥。 
　　“如是，比丘亦有此三大患。云何為三？所謂貪欲、瞋恚，愚癡。是謂，比丘，有此三大患。然復此三大患有三良藥。云何為三？若貪欲起時，以不凈往治，及思惟不凈道。瞋恚大患者，以慈心往治，及思惟慈心道。愚癡大患者，以智慧往治，及因緣所起道。是謂，比丘，此三大患有此三藥。是故，比丘，當求方便，索此三藥。如是，比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“有三惡行。云何為三？所謂身惡行、口惡行、意惡行。是謂，比丘，有三惡行。當求方便，修三善行。云何為三？身惡行者，當修身善行；口惡行者，當修口善行；意惡行者，當修意善行。” 
　　爾時，世尊便說此偈：  
　　“當護身惡行，修習身善行； 
　　　念舍身惡行，當學身善行。 
　　　當護口惡行，修習口善行； 
　　　念舍口惡行，當學口善行。 
　　　當護意惡行，修習意善行； 
　　　念舍意惡行，當學意善行。 
　　　身行為善哉，口行亦復然， 
　　　意行為善哉，一切亦如是。 
　　　護口意清凈，身不為惡行， 
　　　凈此三行跡，至仙無為處。  
　　“如是，諸比丘，當舍三惡行，修三善行。如是，比丘，當作如是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，有眾多比丘到時，著衣持缽，入城乞食。是時，眾多比丘便生此念：“我等入城乞食，日時猶早，今可相率至外道梵志所。” 
　　爾時，眾多比丘便往至異學梵志所；到已，共相問訊，在一面坐。是時，梵志問沙門曰：“瞿曇道士恒說欲論、色論、痛論、想論，如此諸論有何差別？我等所論亦是沙門所說，沙門所說亦是我等所論。說法同我說法，教誨同我教誨。” 
　　是時，眾多比丘聞彼語已，亦不言善，復非言惡，即從座起而去，并作是念：“我等當以此義往問世尊。” 
　　爾時，眾多比丘食后便至世尊所；到已，頭面禮足，在一面坐。是時，眾多比丘從梵志所，問事因緣本末盡白世尊。 
　　爾時，世尊告諸比丘：“設彼梵志作是問者，汝等當以此義，酬彼來問：‘欲有何味？復有何過？當舍離欲。色有何味？復有何過？當舍離色。痛有何味？復有何過？當舍離痛。’汝等設以此語酬彼來問者，彼諸梵志默然不對。設有所說者，亦不能解此深義，遂增愚惑，墮于邊際。所以然者？非彼境界。然復，比丘，魔及魔天、釋、梵、四天王、沙門、婆羅門、人及非人能解此深義者，除如來、等正覺及如來圣眾；受吾教者，此即不論。 
　　“欲有何味？所謂五欲者是。云何為五？眼見色，為起眼識，甚愛敬念，世人所喜；若耳聞聲，鼻嗅香、舌知味、身知細滑，甚愛敬念，世人所喜。若復于此五欲之中，起苦、樂心，是謂欲味。 
　　“云何欲有何過者？若有一族姓子，學諸伎術，而自營己。或學田作，或學書疏，或學傭作，或學算數，或學權詐，或學刻鏤，或學通信，至彼來此。或學承事王身，不避寒暑，記累勤苦，不自由己，作此辛苦而獲財業，是為欲為大過。 
　　“現世苦惱，由此恩愛，皆由貪欲。然復彼族姓子，作此勤勞，不獲財寶。彼便懷愁憂苦惱，不可稱記，便自思惟：‘我作此功勞，施諸方計，不得財貨。’如此之比者，當念舍離，是為當舍離欲。 
　　“復次，彼族姓子或時作此方計而獲財貨，以獲財貨，廣施方宜。恒自擁護，恐王敕奪，為賊偷竊，為水所漂，為火所燒。復作是念：‘正欲藏窖，恐后亡失；正欲出利，復恐不克；或家生惡子，費散吾財。’是為欲為大患，皆緣欲本，致此災變。 
　　“復次，族姓子恒生此心，欲擁護財貨。后猶復為國王所奪，為賊所劫，為水所漂，為火所燒；所藏窖者亦復不克；正使出利亦復不獲；居家生惡子，費散財貨，萬不獲一，便懷愁憂苦惱，椎胸喚呼：‘我本所得財貨，今盡忘失！’遂成愚惑，心意錯亂，是謂欲為大患。緣此欲本，不至無為。 
　　“復次，緣此欲本，著鎧執仗，共相攻伐。以相攻伐，或在象眾前、或在馬眾前、或在步兵前、或在車眾前，見馬共馬斗、見象共象斗、見車共車斗、見步兵共步兵斗，或相斫射，以矟相斫刺。如此之比，欲為大患。緣欲為本，致此災變。 
　　“復次，緣此欲本，著鎧執仗，或在城門、或在城上，共相斫射，或以矟刺、或以鐵輪而轢其頭，或消鐵相灑，受此苦惱，死者眾多。 
　　“復次，欲者亦無有常，皆代謝變易，不停不解。此欲變易無常者，此謂欲為大患。 
　　“云何當舍離欲？若能修行除貪欲者，是謂舍欲。謂諸有沙門、婆羅門不知欲之大患，亦復不知舍欲之原，如實不知沙門、沙門威儀，不知婆羅門、婆羅門威儀，此非沙門、婆羅門，亦復不能舉身作證而自游戲。謂諸沙門、婆羅門審知欲為大患，能舍離欲，如實不虛，知沙門有沙門威儀，知婆羅門有婆羅門威儀，己身作證而自游戲，是為舍離于欲。 
　　“云何色味？設有見剎利女種、婆羅門女種、長者女種，年十四、十五、十六，不長不短，不肥不瘦，不白不黑，端正無雙，世之希有。彼最初見彼顏色，起喜樂想，是謂色味。 
　　“云何為色大患？復次，若后見彼女人，年八十、九十，乃至百歲，顏色變異，年過少壯，牙齒缺落，頭發皓白，身體垢界，皮緩面皺，脊僂呻吟，身如故車，形體戰掉，扶杖而行。云何，比丘，初見妙色，后復變易，豈非是大患乎？” 
　　諸比丘對曰：“如是，世尊。” 
　　世尊告諸比丘：“是謂色為大患。復次，此若見彼女人，身抱重患，臥于床褥，失大小便，不能起止。云何，比丘，本見妙色，今致此患，豈非大患乎？” 
　　諸比丘對曰：“如是，世尊。” 
　　世尊告曰：“諸比丘，是謂色為大患。復次，比丘，若見彼女人身壞命終，將詣冢間。云何，比丘，本見妙色，今以變改，于中現起苦樂想，豈非大患乎？” 
　　諸比丘對曰：“如是，世尊。” 
　　世尊告曰：“是謂色為大患。復次，若見彼女人，死經一日、二日、三日、四日、五日，乃至七日，身體胮脹爛臭，散落一處。云何，比丘，本有妙色，今致此變，豈非大患乎？” 
　　諸比丘對曰：“如是，世尊。” 
　　世尊告曰：“是謂色為大患。復次，若見彼女人，烏、鵲、鴟、鷲競來食啖，或為狐、狗、狼、虎所見食啖，或為蜎飛蠢動、極細蠕蟲而見食啖。云何，比丘，彼本有妙色，今致此變，于中起苦、樂想，豈非大患乎？” 
　　諸比丘對曰：“如是，世尊。” 
　　世尊告曰：“是謂色為大患。復次，若見彼女人身，蟲鳥以食其半，腸胃肉血污穢不凈。云何，比丘，彼本有妙色，今致此變，于中起苦、樂想，此非大患乎？” 
　　諸比丘對曰：“如是，世尊。” 
　　世尊告曰：“是謂色為大患。復次，若見彼女人身，血肉已盡，骸骨相連。云何，比丘，彼本有妙色，今致此變，于中起苦、樂想，此豈非大患乎？” 
　　諸比丘對曰：“如是，世尊。” 
　　世尊告曰：“是謂色為大患。復次，若見彼女人身，血肉已盡，唯有筋纏束薪。云何，比丘，本有妙色，今致此變，于中起苦、樂想，此非大患乎？” 
　　諸比丘對曰：“如是，世尊。” 
　　世尊告曰：“是謂色為大患。復次，若復見彼女人身，骸骨散落，各在一處，或腳骨一處，或膞骨一處，或髀骨一處，或髖骨一處，或脅肋一處，或肩臂骨一處，或頸骨一處，或髑髏一處。云何，諸比丘，本有妙色，今致此變，于中起苦、樂想，此豈非大患乎？ 
　　諸比丘對曰：“如是，世尊。” 
　　世尊告曰：“是謂色為大患。復次，若見彼女人身，骨皓白色，或似鴿色。云何，比丘，本有妙色，今致此變，于中起苦、樂想，豈非大患乎？” 
　　諸比丘對曰：“如是，世尊。” 
　　世尊告曰：“是謂色為大患。復次，若見彼女人骸骨，經無數歲，或有腐爛壞敗，與土同色。云何，比丘，彼本有妙色，今致此變，于中起苦、樂想，豈非大患乎？” 
　　諸比丘對曰：“如是，世尊。” 
　　世尊告曰：“是謂色為大患。復次，此色無常、變易，不得久停，無有牢強，是謂色為大患。 
　　“云何色為出要？若能舍離于色，除諸亂想，是謂舍離于色。謂諸沙門、婆羅門，于色著色，不知大患，亦不舍離，如實而不知，此非沙門、婆羅門，于沙門不知沙門威儀，于婆羅門不知婆羅門威儀，不能己身作證而自游戲。謂諸有沙門、婆羅門，于色不著色，深知為大患，能知舍離，是謂于沙門知沙門威儀，于婆羅門知婆羅門威儀，己身作證而自游戲，是謂舍離于色。 
　　“云何為名痛味？于是，比丘，得樂痛時，便知我得樂痛；得苦痛時，便知我得苦痛；若得不苦不樂痛時，便知我得不苦不樂痛。若得食樂痛時，便知我得食樂痛；若得食苦痛時，便知我得食苦痛；若得食不苦不樂痛時，便知我得不苦不樂痛。不食苦痛時，便自知我不食苦痛；若不食樂痛時，便自知我不食樂痛；若不食不苦不樂痛時，便自知我不食不苦不樂痛。 
　　“復次，比丘，若得樂痛，爾時不得苦痛，亦復無不苦不樂痛，爾時我唯有樂痛。若得苦痛時，爾時無有樂痛，亦無不苦不樂痛，唯有苦痛。若復，比丘，得不苦不樂痛時，爾時無有樂痛、苦痛，唯有不苦不樂痛。復次，痛者無常、變易之法，以知痛無常、變易法者，是謂痛為大患。 
　　“云何痛為出要？若能于痛舍離于痛，除諸亂想，是謂舍離于痛。諸有沙門、婆羅門于痛著痛，不知大患，亦不舍離，如實而不知，此非沙門、婆羅門，于沙門不知沙門威儀，于婆羅門不知婆羅門威儀，不能以身作證而自游戲。諸有沙門、婆羅門于痛不著痛，深知為大患，能知舍離，是謂于沙門知沙門威儀，于婆羅門知婆羅門威儀，以身作證而自游戲，是謂舍離于痛。 
　　“復次，比丘，若有沙門、婆羅門不知苦痛、樂痛、不苦不樂痛，如實而不知，復教他人使行者，此非其宜。若有沙門、婆羅門能舍離痛，如實而知，復勸教人使遠離之，此正其宜，是謂舍離于痛。 
　　“我今，比丘，以說著欲、味欲，欲為大患，復能舍者；亦說著色、味色，色為大患，能舍離色；以說著痛、味痛，痛為大患，能舍離痛。諸如來所應行者，所謂施設者，我今周訖。常當念在樹下空閑之處，坐禪思惟，莫有懈怠！是謂我之教敕。” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“有三不牢要。云何為三？身不牢要、命不牢要、財不牢要。是謂，比丘，有此三不牢要。于此，比丘，三不牢要中，當求方便，成三牢要。云何為三？不牢要身，求于牢要；不牢要命，求于牢要；不牢要財，求于牢要。 
　　“云何不牢要身，求于牢要？所謂謙敬禮拜，隨時問訊。是謂不牢要身，求于牢要。 
　　“云何不牢要命，求于牢要？于是，若有善男子、善女人盡形壽不殺生，不加刀杖，常知漸愧，有慈悲心，普念一切眾生；盡形壽不盜，恒念惠施，心無吝相；盡形壽不淫，亦不他淫；盡形壽不妄語，常念至誠，不欺世人；盡形壽不飲酒，意不錯亂，持佛禁戒。是謂命不牢要，求于牢要。 
　　“云何財不牢要，求于牢要？若有善男子、善女人常念惠施，與沙門、婆羅門、諸貧匱者，須食者與食，須漿與漿，衣被、飲食、床敷臥具、病瘦醫藥、舍宅、城郭，所須之具悉皆與之。如是，財不牢要，求于牢要。 
　　“是謂，比丘，以此三不牢要，求此三牢要。” 
　　爾時，世尊便說此偈：  
　　“知身不牢要，命亦不牢固， 
　　　財貨衰耗法，當求牢要者。 
　　　人身甚難得，命亦不久停， 
　　　財貨磨滅法，歡喜念惠施。”  
　　爾時，諸比丘聞佛所說，歡喜奉行。  
　　第一德、福業，三因、三安、瞿， 
　　三夜、病、惡行，苦除、不牢要。  
三供養品第二十二  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“有三人，世人所應供養。云何為三？如來、至真、等正覺，世人所應供養；如來弟子漏盡阿羅漢，世人所應供養；轉輪圣王，世人所應供養。 
　　“有何因緣如來世人所應供養乎？夫如來者，不伏者伏，不降者降，不度者度，未得解脫者令得解脫，未般涅槃者使成涅槃，無救護者與作救護，盲者與作眼目，病者與作救護，最尊第一。魔若魔天、天及人民，于中最尊福田，可敬可貴，與人作導，令知正路，未知道者與說道教，以此因緣，如來世人所應供養。 
　　“復有何因緣如來弟子漏盡阿羅漢世人所應供養乎？比丘當知：漏盡阿羅漢以度生死源，更不復受有，以得無上法，淫、怒、癡盡，永不得全，是世福田。以此因緣本末，使漏盡阿羅漢，世人所應供養。 
　　“復以何因緣轉輪圣王世人所應供養？比丘當知：轉輪圣王以法治化，終不殺生，復教他人使不殺生；自不盜竊，亦復教他人使不偷盜；自不淫泆，復教他人不行淫泆；自不妄語，亦復教他人使不妄語；自不兩舌，斗亂彼此，亦復教他人使不兩舌；自不嫉妒、恚、癡，亦復教他人不習此法；自行正見，復教他人使不邪見。以此因緣，以此本末，使轉輪圣王，世人所應供養。” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告阿難：“有三善根，不可窮盡，漸至涅槃界。云何為三？所謂于如來所而種功德，此善根不可窮盡；于正法中而種功德，此善根不可窮盡；于圣眾所而種功德，此善根不可窮盡。是謂，阿難，此三善根不可窮盡，得至涅槃界。是故，阿難，當求方便，獲此不可窮盡之福。如是，阿難，當作是學！” 
　　爾時，阿難聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“有此三痛。云何為三？所謂樂痛、苦痛、不苦不樂痛。諸比丘當知：彼樂痛者，欲愛使也；彼苦痛者，瞋恚使也；不苦不樂痛者，是癡使也。是故，諸比丘，當學方便，求滅此使。所以然者？當自熾然，當自修行法，得無比法。諸比丘當知：我滅度后，其有比丘念自熾然，修其行法，得無比法，此則是第一聲聞。 
　　“云何，比丘，當自熾然，當自修行，得修行法，獲無比法？于是，比丘，內自觀身，外自觀身，內外自觀身而自游戲；內觀痛，外觀痛，內外觀痛；內觀意，外觀意，內外觀意；內觀法，外觀法，內外觀法而自游戲。如是，比丘，當自熾然，修行其法，得無比法。諸比丘行此法者，于聲聞中第一弟子。如是，比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“有三事，覆則妙，露則不妙。云何為三？一者女人，覆則妙，露則不妙；婆羅門咒術，覆則妙，露則不妙；邪見之業，覆則妙，露則不妙。是謂，比丘，有此三事，覆則妙，露則不妙。 
　　“復有三事，露則妙，覆則不妙。云何為三？日、月，露則妙，覆則不妙；如來法語，露則妙，覆則不妙。是謂，比丘，有此三事，露則妙，覆則不妙。” 
　　爾時，世尊便說此偈：  
　　“女人及咒術，邪見不善行， 
　　　此是世三法，覆隱而最妙。 
　　　日、月廣所照，如來正法語， 
　　　此是三世法，露則第一妙。  
　　“是故，諸比丘，當露現如來法，勿使覆隱。如是，比丘，當作是學！ 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“此三有為有為相。云何為三？知所從起，知當遷變，知當滅盡。彼云何知所從起？所謂生，長大成五陰形，得諸持、入，是謂知所從起。彼云何為滅盡？所謂死，命過不住、無常，諸陰散壞，宗族別離，命根斷絕，是謂為滅盡。彼云何變易？齒落、發白、氣力竭盡，年遂衰微，身體解散，是謂為變易法。是為，比丘，三有為有為相。當知此三有為相，善分別之。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“愚人有三相三法，不可恃怙。云何為三？于是，愚者不可思惟而思惟之，不可論說而論說之，不可行者而修習之。 
　　“云何愚者不可思惟而思念之？于是，愚者意三行便思憶之。云何為三？于是，愚者起嫉心，于他財物及于女色，心念惡言，悉興嫉心：‘彼之所有，愿是我許。’如是，愚者不可思惟而思惟之。 
　　“云何愚者不可論說而論說之？于是，愚者造口四過。云何為四？于是，愚者恒喜妄言、綺語、惡口、斗亂彼此。如是，愚者造口四過。 
　　“云何愚者造于惡行？于是，愚者造身惡行，常念殺生、竊盜、淫泆。如是，愚者造于惡行。如是，比丘，愚者有此三行，愚癡之人習此三事。 
　　“復次，比丘，智者有三事，當念修行。云何為三？于是，智者應思惟者，便思惟之；應論說者，便論說之；應行善者，便修行善。 
　　“彼云何智者應思惟事，便思惟之？于是，智者思惟意三行。云何為三？于是，智者不嫉妒、恚、癡，常行正見，見他財貨，不生想念。如是，智者應思惟者，便思惟之。 
　　“云何智者應論說者，便論說之？于是，智者成就口四行。云何為四？于是，智者不行妄語，亦不教人妄語，見人妄語者意不喜樂，是謂智者而護其口。復次，智者不行綺語、惡口、斗亂彼此，亦不教人使行綺語、惡口、斗亂。如是，智者成就口四行。 
　　“云何智者成就身三行？于是，智者思惟身行，無所觸犯。然復智者自不殺生，亦不教人殺生，見人殺者心不喜樂。自不偷竊，不教人盜，見人盜者心不喜樂。亦不淫泆，見他女色，心不起想，亦不教人使行淫泆；設見老母，視之如己親，中者如姊，小者如妹，意無高下。如是，智者身成就三行。是謂智者所行。如是，比丘，有此三有為之相。是故，諸比丘，愚者三相常當舍離。此三智者所行，不廢斯須。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“有此三法，不可覺知，不見、不聞，經歷生死，未曾瞻睹，我及爾等曾不見聞。云何為三？所謂賢圣戒，不可覺知，不見、不聞，經歷生死，未曾瞻睹，我及爾等曾不見聞。賢圣三昧、賢圣智慧，不可覺知，不見、不聞。如今我身并及汝等，皆悉覺知賢圣禁戒、賢圣三昧、賢圣智慧，皆悉成就，不復受有，已斷生死根原。是故，諸比丘，當念修行此三法。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衙國祇樹給孤獨園。 
　　爾時，世尊告諸比丘：“有三法甚可敬愛，世人所貪。云何為三？所謂少壯，甚可愛敬，世人所貪；無病，甚可愛敬，世人所貪；壽命，甚可愛敬，世人所貪。是謂，比丘，有此三法，甚可愛敬，世人所貪。 
　　“復次，比丘，雖有此三法，甚可愛敬，世人所貪；然更有三法，不可愛敬，世人所不貪。云何為三？雖有少壯，然必當老，不可愛敬，世人所不貪。比丘當知：雖有無病，然必當病，不可愛敬，世人所不貪。比丘當知：雖有壽命，然必當死，不可愛敬，世人所不貪。是故，諸比丘，設有少壯，當求不老，至涅槃界；雖有無病，當求方便，使不有病；雖有壽命，當求方便，使不命終。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“猶如春時天雨大雹，設如來不出世，眾生入地獄，亦復如是。是時，女人入地獄多于男子。所以然者？比丘當知：以三事故，眾生之類，身壞命終，入三惡趣。云何為三？所謂貪欲、睡眠、調戲。有此三事纏著心意，身壞命終，入三惡趣。 
　　“女人竟日習玩三法而自娛樂。云何為三？晨朝，以嫉妒心而自纏縛；若至日中，復以睡眠結而自纏裹；向暮，以貪欲心而自纏縛。以此因緣，使彼女人身壞命終，生三惡趣。是故，諸比丘，當念離此三法。” 
　　爾時，世尊便說此偈：  
　　“嫉妒、睡眠、調，貪欲是惡法， 
　　　牽人至地獄，至竟無解脫。 
　　　是故當舍離，嫉妒及睡、調， 
　　　亦當舍于欲，莫造彼惡行。  
　　“是故，諸比丘，當念去離嫉妒，無慳吝心，常行惠施，不著睡眠，當行不染，不著貪欲。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“有此三法，習之、玩之，不知厭足，亦復不能至休息處。云何為三？所謂貪欲，若有人習此法，初無厭足；若復有人習飲酒者，初無厭足；若復有人修習睡眠，初無厭足。是謂，比丘，若有人習此三法者，初無厭足，亦復不能至滅盡之處。是故，諸比丘，常當舍離此三法，不親近之。如是，諸比丘，當作是學！” 
　　爾時，諸比丘聞佛所說，歡喜奉行。  
　　供養、三善根，三痛、三覆露， 
　　相、法、三不覺，愛敬、春、無足。  
增壹阿含經卷第十三 地主品第二十三  
　　聞如是：爾時，佛在舍衛國祇樹給孤獨園。 
　　爾時，王波斯匿告諸群臣曰：“汝等催嚴羽寶之車，吾欲往詣世尊所，禮拜問訊。” 
　　是時，左右受王教令，尋嚴駕羽寶之車，即白王曰：“嚴駕已辦，今正是時。” 
　　爾時，王波斯匿即乘寶羽之車，步騎數千，前后圍繞，出舍衛國，至祇洹精舍，往詣世尊所。如諸王法，除去五飾，所謂蓋、天冠、劍、履屣及金拂，舍著一面，至世尊所，頭面禮足，在一面坐。 
　　爾時，世尊與說深法，勸樂令喜。是時，王波斯匿聞說法已，白世尊曰：“惟愿世尊受我三月請，及比丘僧，莫在余處。”是時，世尊默然受波斯匿請。 
　　時，王波斯匿見世尊默然受請，即從座起，頭面禮足，便退而去，還至舍衛城，敕諸群臣曰：“吾欲飯佛及比丘僧三月供養，給所須物，衣被、飯食、床臥具、病瘦醫藥，汝等亦當發歡喜心。” 
　　諸臣對曰：“如是。” 
　　時，王波斯匿即于宮門外，作大講堂，極為殊妙，懸繒幡蓋，作倡妓樂，不可稱計。施諸浴池，辦諸油燈，辦種種飯食，味有百種。是時，王波斯匿即白：“時到，惟愿世尊臨顧此處！” 
　　爾時，世尊以見時到，著衣持缽，將諸比丘僧，前后圍繞，入舍衛城，至彼講堂所；到已，就座而坐，及比丘僧各隨次而坐。 
　　是時，王波斯匿將諸宮人，手自行食，供給所須，乃至三月，無所短乏，給與衣被、飯食、床臥具、病瘦醫藥。見世尊食訖，持種種華散世尊及比丘僧上，更取小座于如來前坐，白世尊曰：“我曾從佛聞以因緣本末：施畜生食者，獲福百倍；與犯戒人食者，獲福千倍；施持戒人食者，獲福萬倍；施斷欲仙人食者，獲福億倍；與向須陀洹食者，獲福不可計。況復成須陀洹乎！況向斯陀含、得斯陀含道！況向阿那含、得阿那含道！況向阿羅漢、得阿羅漢道！況向辟支佛、得辟支佛！況向如來、至真、等正覺！況成佛及比丘僧！其福功德不可稱計。我今所作功德，今日已辦。” 
　　世尊告曰：“大王，勿作是語！作福無厭。今日何故說所作已辦？所以然者？生死長遠，不可稱記。 
　　“過去久遠，有王名曰地主，統領此閻浮里地。彼王有臣名曰善明，少小與王周旋，無所畏難。是時，彼王分閻浮地半與彼臣使治。是時，善明小王自造城郭，東西十二由旬，廣七由旬，土地豐熟，人民眾多。 
　　“爾時，彼城名曰遠照。善明王主第一夫人名日月光，不長、不短，不肥、不瘦，不白、不黑，顏貌端正，世之希有；口出優缽華香，身作栴檀香；未經幾日，身便懷妊。彼夫人即往白王：‘我今有娠。’王聞此語，歡喜踴躍，不能自勝！便敕左右，更施設座具，快樂無比。夫人懷妊日數遂滿，生一男兒。當生之時，閻浮里內晃然金色，顏貌端正，三十二相，身體金色。善明大王見此太子，歡喜踴躍，慶賀無量，便召諸師婆羅門、道士，躬抱太子，使彼瞻相：‘我今已生此子，卿等與吾瞻相，便立名字。’ 
　　“時，諸相師受王教令，各共抱瞻，觀察形貌，咸共白王：‘圣王，太子端正無雙，諸根不缺，有三十二相。今此王子當有兩趣，若當在家者，便為轉輪圣王，七寶具足。所謂七寶者：輪寶、象寶、馬寶、珠寶、玉女寶、居士寶、典兵寶，是為七。當有千子，勇悍剛強，能卻眾敵，于此四海之內，不加刀杖，自然靡伏。若此王子出家學道者，成無上正覺，名德遠布，彌滿世界。生此王子，當此之日，光明遠照，今字王子名曰燈光。’時，諸相師以立名字，各退坐而去。 
　　“時，王竟日抱此太子，未嘗離目。時，王為此王子立三講堂，秋、冬、夏節隨適所宜，宮人婇女充滿宮里，使吾太子于此游戲。 
　　“時，王太子年二十九，以信堅固，出家學道；即日出家，即夜成佛。爾時，閻浮里地悉共聞知：‘彼王太子出家學道，即日成佛。’父王清旦聞王太子出家學道，即夜成佛。時，父王便作是念：‘昨夜吾聞諸天在空皆共稱善，此必善應，非有惡響，我今可往而共相見。’ 
　　“時，王將四十億眾，男女圍繞，便詣燈光如來所；到已，頭面禮足，在一面坐；及四十億眾，各共禮足，在一面坐。是時，如來與父王及四十億眾漸說妙論，所謂論者：施論、戒論、生天之論，欲為穢污，漏不凈行，出家為要，獲清凈報。爾時，如來觀眾生意，心性柔和，諸佛如來常所說法——苦、集、盡、道，盡與彼四十億眾廣說其義，即于座上，諸塵垢盡，得法眼凈。 
　　“時，四十億眾白燈光如來曰：‘我等意愿剃除須發，出家學道。’大王當知：爾時，四十億眾盡得出家學道，即以其日成阿羅漢。 
　　“爾時，燈光如來將四十億眾，皆是無著，游彼國界。國土人民四事供養，衣被、飲食、床臥具、病瘦醫藥，無所渴乏。是時，地主大王聞子燈光成無上正真、等正覺，將四十億眾，皆是無著，游彼國界：‘我今當遣信，往請如來在此游化。若使來者，充我本愿；若不來者，我躬自當往拜跪問訊。’即敕一臣：‘汝往至彼問訊如來，持我名字，頭面禮足，興居輕利，游步康強。云王地主問訊如來，興居輕利，游步康強。惟愿世尊臨顧此土！’ 
　　“爾時，彼人受王教敕，便往至彼國界；到已，頭面禮足，在一面立，便作是說：‘大王地主禮如來足，問訊禮竟，興居輕利，游步康強。惟愿世尊臨顧彼國！’爾時，世尊默然受彼請。 
　　“時，燈光如來將諸大眾，以漸人間游行，與大比丘四十億眾俱。在在處處，靡不恭敬者，衣被、飯食、床臥具、病瘦醫藥，皆悉貢獻。漸至地主國界時，地主大王聞燈光如來至此國界，在北婆羅園中，將大比丘眾四十億人：‘我今可躬自往迎。’ 
　　“時，地主大王復將四十億眾往詣燈光如來所；到已，頭面禮足，在一面坐；及四十億眾禮足已，在一面坐。 
　　“爾時，燈光如來漸與彼王及四十億眾而說妙論，所謂論者：施論、戒論、生天之論，欲為穢污，漏不凈行，出家為要，獲清凈報。爾時，如來觀眾生意，心性柔和，諸佛如來常所說法——苦、集、盡、道，盡與彼四十憶眾廣說其義，即于坐上，諸塵垢盡，得法眼凈。 
　　“時，四十億眾白燈光如來曰：‘我等意愿剃除須發，出家學道。’大王當知：爾時，四十億眾盡得出家學道，即以其日，成阿羅漢道。時，地主國王即從座起，頭面禮足，便退而去。 
　　“時，燈光如來將八十億眾，皆是阿羅漢，游彼國界。國土人民四事供養，衣被、飯食、床臥具、病瘦醫藥，事事供給，無所乏短。是時，地主國王復于余時，將諸群臣至彼如來所，頭面禮足，在一面坐。是時，燈光如來與彼國王說微妙法。地主大王白如來曰：‘惟愿世尊盡我形壽受我供養，及比丘僧，當供給衣被、飯食、床臥具、病瘦醫藥，悉當供給。’爾時，燈光如來默然受彼王請。 
　　“時，王見佛默然受請，重白世尊：‘我今從世尊求愿，唯見聽許！’世尊告白：‘如來法者，已過此愿。’王白世尊：‘我今求愿者，極為凈妙。’世尊告曰：‘所求之愿，云何凈妙？’王白世尊：‘如我意中，今日眾僧在一器食，明日復用余器食；今日眾僧著一種服，明日復更易服；今日眾僧坐一種座，明日復更坐余座；今日使人與眾僧使，明日復更易使人。我所求愿者，正謂此耳！’燈光如來告曰：‘隨汝所愿，今正是時。’ 
　　“時，地主大王歡喜誦躍，不能自勝，即從座起，頭面禮足，便退而去，還至宮中；到已，告諸群臣：‘我今意欲盡其形壽供養燈光如來、至真、等正覺及比丘眾衣被、飯食、床臥具、病瘦醫藥，汝等亦當勸發佐吾供辦。’諸臣對曰：‘如大王教！’去城不遠一由旬內，造立堂舍，雕文刻鏤，五色玄黃，懸繒幡蓋，作倡伎樂，香汁灑地，修治浴池，辦具燈明及甘饌、飲食、施設坐具。便白：‘時到，今正是時，愿尊屈顧！’ 
　　“時，燈光如來已知時至，著衣持缽，將比丘眾，前后圍繞，便往至講堂所，各各就座而坐。時，地主大王見佛、比丘僧坐訖，將宮人婇女及諸大臣，手自斟酌，行種種飲食，味各百種。大王當知：爾時，地主國王七萬歲中，供養燈光如來及八十億眾諸阿羅漢，未曾懈廢。時，彼如來教化周訖，便于無余涅槃界而般涅槃。 
　　“時，地主大王以若干百種香華供養，于四衢道路，起四廟寺，各用七寶，金、銀、琉璃、水精，懸繒幡蓋。及八十億眾各各以漸于無余涅槃界而般涅槃，爾時，大王取八十億眾，收其舍利，各各興起神寺，皆懸繒幡蓋，香華供養。大王當知：爾時，地主大王復供養燈光如來寺及八十億羅漢寺，復經七萬歲，隨時供養，燃燈、散華、懸繒幡蓋。大王當知：燈光如來遺法滅盡，然后彼王方取滅度。 
　　“爾時，地主大王者豈是異人乎？莫作是觀！所以然者？爾時地主大王者，即我身是。我于爾時，七萬歲中，以衣被、飯食、床臥具、病瘦醫藥，供養彼佛，令不減少。般涅槃后，復于七萬歲中供養形像舍利，燒香、燃燈，懸繒幡蓋，無所渴乏。我于爾時，以此功德，求在生死獲此福佑，不求解脫。大王當知：爾時所有福德，今有遺余耶？莫作是觀！如我今日觀彼福佑，無有毫厘如毛發許。所以然者？生死長遠，不可稱記。于中悉食福盡，無有毫厘許在。是故，大王，莫作是說言：‘我所作福佑，今日已辦。’大王，當作是說：‘我今身、口、意所作眾行，盡求解脫，不求在生死食其福業，便于長夜安隱無量。’” 
　　爾時，王波斯匿便懷恐懼，衣毛皆豎，悲泣交集，以手抆淚，頭面禮世尊足，自陳過狀：“如愚、如呆，無所覺知，惟愿世尊受我悔過！今五體投地，改已往之失，更不造此言教。惟愿世尊受我悔過！”如是再三。 
　　世尊告曰：“善哉！善哉！大王，今于如來前悔其非法，改往修來。我今受汝悔過，更莫復造。” 
　　爾時，于大眾中有一比丘尼，名迦旃延，即從座起，頭面禮足，白世尊曰：“今世尊所說，甚為微妙。又世尊告波斯匿王作是語：‘大王當知：身、口、意所作眾行，盡求解脫，莫求在生死食其福業，更于長夜獲安隱無量。’所以然者？我自憶三十一劫，有式詰如來、至真、等正覺，出現于世，明行成為、善逝、世間解、無上士、道法御、天人師，號佛、眾佑，游在野馬世界。 
　　“爾時，彼佛到時著衣持缽，入野馬城乞食。是時，城內有一使人，名曰純黑。時，彼使人見如來執缽入城乞食；見已，便作是念：‘今如來入城必須飲食。’即入家出食施與如來，興發此愿：‘持此功德，莫墮三惡趣中；使我當來之世，亦當值如此圣尊；亦當使彼圣尊為我說法，時得解脫。’世尊并波斯匿王咸共知之。當爾時，純黑使人者豈異人乎？莫作是觀！所以然者？爾時純黑使人者，即我身是。 
　　“我于爾時，飯式詰如來，作此誓愿：‘使將來之世，值如此圣尊與我說法，時得解脫。’我于三十一劫不墮三惡趣中，生天、人中，最后今日受此身分，遭值圣尊，得出家學道，盡諸有漏，成阿羅漢。若世尊所說極為微妙，語波斯匿王：‘身、口、意所作眾行，盡求解脫，莫在生死食此福業。’我若見比丘、比丘尼、優婆塞、優婆斯，歡喜心意向如來者，我便生此念：‘此諸賢士，用意猶不愛敬供奉如來。’設我見四部之眾，即往告曰：‘汝等諸賢，為須何物？衣缽耶？尼師檀耶？針筒耶？澡罐耶？及余沙門什物，我盡當供給。’我已許之，便在處處乞求，若我得者，是其大幸；若使不得，便往至郁單越、瞿耶尼、弗于逮，求索來與。所以然者？皆由此四部之眾得涅槃道。” 
　　爾時，世尊觀察迦旃延比丘尼心，便告諸比丘：“汝等頗見如此之比信心解脫，如迦旃延比丘尼乎？” 
　　諸比丘對曰：“不見也，世尊。” 
　　世尊告曰：“我聲聞中第一比丘尼，得信解脫者，所謂迦旃延比丘尼是也。” 
　　爾時，迦旃延比丘尼及波斯匿王、四部之眾聞佛所說，歡喜奉行。  
　　聞如是：一時，佛在羅閱城耆阇崛山中，與大比丘眾五百人俱。 
　　爾時，尊者婆拘盧在一山曲，補納故衣。是時，釋提桓因遙見尊者婆拘盧在一山曲，補納故衣；見已，便作是念：“此尊者婆拘盧已成阿羅漢，諸縛已解，長壽無量，恒自降伏，思惟非常、苦、空、非身，不著世事，亦復不與他人說法，寂默自修如外道異學。不審此尊能與他說法，為不堪任乎？我今當與試之。” 
　　爾時，天帝釋便從三十三天沒不現，來至耆阇崛山，在尊者婆拘盧前住，頭面禮足，在一面立。爾時，釋提桓因便說此偈：  
　　“智者所嘆說，何故不說法？ 
　　　壞結成圣行，何為寂然住？”  
　　爾時，尊者婆拘盧復以此偈，報釋提桓因曰：  
　　“有佛、舍利弗，阿難、均頭槃， 
　　　亦及諸尊長，善能說妙法。”  
　　爾時，釋提桓因白尊者婆拘盧曰：“眾生之根有若干種，然尊當知：世尊亦說眾生種類，多于地土。何故尊者婆拘盧不與他人說法？” 
　　婆拘盧報曰：“眾生之類難可覺知，世界若干，國土不同，皆著我所、非我所。我今觀察此義已，故不與人說法。” 
　　釋提桓因曰：“愿尊與我說我所、非我所之義。” 
　　尊者婆拘盧曰：“我、人、壽命，若男、若女士夫之類，盡依此命而得存在。然復，拘翼，世尊亦說：‘比丘當知：當自熾然，無起邪法，亦當賢圣默然。’我觀此義已，故默然耳！” 
　　是時，釋提桓因遙向世尊叉手，便說此偈：  
　　“歸命十力尊，圓光無塵翳， 
　　　普為一切人，此者何奇特！”  
　　尊者婆拘盧報曰：“何故帝釋而作是說：此者甚奇特？” 
　　釋提桓因報言：“自念我昔至世尊所，到已，禮世尊足，而問此義：‘天、人之類有何想念？’爾時，世尊告我曰：‘此世界若干種，各各殊異，根原不同。’我聞此語已，尋對曰：‘如是，世尊所說世界若干種，各各不同，設與彼眾生說法，咸共受持有成果者。’我以此故說：‘此者甚奇特！’然尊者婆拘盧所說，亦復如是，世界若干種，各各不同。” 
　　是時，釋提桓因便作是念：“此尊堪任與人說法，非為不能。”是時，釋提桓因即從座起而去。 
　　爾時，釋提桓因聞尊者婆拘盧所說，歡喜奉行。  
　　聞如是：一時，佛在占波國雷聲池側。 
　　是時，尊者二十億耳在一靜處，自修法本，不舍頭陀十二法行；晝夜經行，不離三十七道品之教；若坐、若行，常修正法；初夜、中夜、竟夜，恒自克勵，不舍斯須；然復不能于欲漏法心得解脫。是時，尊者二十億耳所經行處，腳壞血流，盈滿路側，猶如屠牛之處，烏鵲食血；然復不能于欲漏心得解脫。是時，尊者二十億耳便作是念：“釋迦文佛苦行精進弟子中，我為第一，然我今日漏心不得解脫。又我家業，多財饒寶，宜可舍服，還作白衣，持財物廣惠施。然今作沙門，甚難不易！” 
　　爾時，世尊遙知二十億耳心之所念，便騰游虛空，至彼經行處，敷坐具而坐。是時，尊者二十億耳前至佛所，頭面禮足，在一面坐。 
　　爾時，世尊問二十億耳曰：“汝向何故作是念：‘釋迦文佛精進苦行弟子中，我為第一，然我今日漏心不得解脫。又我家業，饒財多寶，宜可舍服，還作白衣，持財物廣施。然今作沙門，甚難不易’？” 
　　二十億耳對曰：“如是，世尊。” 
　　世尊告曰：“我今還問汝，隨汝報我。云何，二十億耳，汝本在家時，善彈琴乎？” 
　　二十億耳對曰：“如是，世尊，我本在家時，善能彈琴。” 
　　世尊告曰：“云何，二十億耳，若彈弦極急，響不齊等，爾時琴音可聽采不？” 
　　二十億耳對曰：“不也，世尊。” 
　　世尊告曰：“云何，二十億耳，若琴弦復緩，爾時琴音可聽采不？” 
　　二十億耳對曰：“不也，世尊。” 
　　世尊告曰：“云何，二十億耳，若琴弦不急不緩，爾時琴音可聽采不？” 
　　二十億耳對曰：“如是，世尊，若琴弦不緩不急，爾時琴音便可聽采。” 
　　世尊告曰：“此亦如是，極精進者，猶如調戲；若懈怠者，此墮邪見；若能在中者，此則上行，如是不久，當成無漏人。” 
　　爾時，世尊與二十億耳比丘說微妙法已，還雷音池側。 
　　爾時，尊者二十億耳思惟世尊教敕，不舍須臾，在閑靜處修行其法，所以族姓子出家學道，剃除須發，修無上梵行：生死已盡，梵行已立，所作已辦，更不復受有，如實知之。尊者二十億耳便成阿羅漢。 
　　爾時，世尊告諸比丘：“我聲聞中第一弟子精勤苦行，所謂二十億耳比丘是。” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，舍衛城中婆提長者遇病命終，然彼長者無有子息，所有財寶盡沒入官。爾時，王波斯匿塵土坌身來至世尊所，頭面禮足，在一面坐。 
　　是時，世尊問王曰：“大王，何故塵土坌身來至我所？” 
　　波斯匿王白世尊曰：“此舍衛城內有長者名婆提，今日命終，彼無子息，躬往收攝財寶，理使入官，純金八萬斤，況復余雜物乎！然彼長者存在之日，所食如此之食，極為弊惡，不食精細，所著衣服垢坌不凈，所乘車騎極為瘦弱。” 
　　世尊告曰：“如是，大王，如王來言：夫慳貪之人得此財貨，不能食啖；不與父母、妻子、仆從、奴婢，亦復不與朋友、知識，亦復不與沙門、婆羅門、諸尊長者。若有智之士得此財寶，便能惠施廣濟，一切無所愛惜，供給沙門、婆羅門諸高德者。” 
　　時，王波斯匿說曰：“此婆提長者命終為生何處？” 
　　世尊告曰：“此婆提長者命終生涕哭大地獄中。所以然者？此斷善根之人，身壞命終，生涕哭地獄中。” 
　　波斯匿王曰：“婆提長者斷善根耶？” 
　　世尊告曰：“如是，大王，如王所說，彼長者斷于善根。然彼長者故福已盡，更不造新。” 
　　王波斯匿曰：“彼長者頗有遺余福乎？” 
　　世尊告曰：“無也，大王，乃無毫厘之余有存在者。如彼田家公，但收不種，后便窮困，漸以命終。所以然者？但食故業，更不造新。此長者亦復如是，但食故福，更不造新福。此長者今夜當在涕哭地獄中。” 
　　爾時，波斯匿王便懷恐怖，抆淚而曰：“此長者昔日作何功德福業生在富家？復作何不善根本，不得食此極富之貨，不樂五樂之中？” 
　　爾時，世尊告波斯匿王曰：“過去久遠迦葉佛時，此長者在此舍衛城中為田家子。爾時，佛去世后，有辟支佛出世，往詣此長者家。爾時，此長者見辟支佛在門外，見已，便生是念：‘如此尊者出世甚難，我今可以飲食往施此人。’爾時，長者便施彼辟支佛食，辟支佛得食已，便飛在虛空而去。時，彼長者見辟支佛作神足，作是誓愿：‘持此善本之愿，使世世所生之處，不墮三惡趣，常多財寶。’后有悔心：‘我向所有食，應與奴仆，不與此禿頭道人使食。’爾時，田家長者豈異人乎？莫作是觀！所以然者？爾時田家長者，今此婆提長者是。 
　　“是時施已，發此誓愿，持此功德，所生之處不墮惡趣，恒多財饒寶，生富貴之家，無所渴乏。既復施已，后生悔心：‘我寧與奴仆使食，不與此禿頭道人使食。’以此因緣本未，不得食此極有之貨，亦復不樂五樂之中，不自供養；復不與父母、兄弟、妻子、仆從、朋友、知識，不施沙門、婆羅門諸尊長者，但食故業，不造新者。是故，大王，若有智之士得此財貨，當廣布施，莫有所惜，復當得無極之財。如是，大王，當作是學！” 
　　爾時，波斯匿王白世尊曰：“自今已后，當廣布施沙門、婆羅門四部之眾；諸外道、異學來乞求者，我不堪與。” 
　　世尊告曰：“大王，莫作是念。所以然者？一切眾生皆由食得存，無食便喪。” 
　　爾時，世尊便說此偈：  
　　“念當廣惠施，終莫斷施心， 
　　　必當值賢圣，度此生死源。”  
　　爾時，波斯匿王白世尊曰：“我今倍復歡慶于向如來，所以然者：‘一切眾生皆由食得存，無食不存。’”爾時，波斯匿王曰：“自今以后，當廣惠施，無所吝惜。” 
　　是時，世尊與王說微妙之法。 
　　時，王即從座起，頭面禮足，便退而去。 
　　爾時，王波斯匿聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，尊者阿難在閑靜處，便生此念：“世間頗有此香，亦逆風香，亦順風香，亦逆順風香乎？”爾時，尊者阿難便從座起，往詣世尊所，頭面禮足，在一面坐。 
　　爾時，尊者阿難白世尊曰：“我于閑靜之處，便生此念：‘世間頗有此香，亦逆風香，亦順風香，亦逆順風香乎？’” 
　　爾時，世尊告阿難曰：“有此妙香，亦逆風香，亦順風香，亦逆順風香。” 
　　是時，阿難白世尊曰：“此是何者香？亦逆風香，亦順風香，亦逆順風香。” 
　　世尊告曰：“有此之香，然此香氣力，亦逆風香，亦順風香，亦逆順風香。” 
　　阿難白佛言：“此何等香？亦逆風香，亦順風香，亦逆順風香。” 
　　世尊告曰：“此三種香，亦逆風香，亦順風香，亦逆順風香。” 
　　阿難言：“何等為三？” 
　　世尊告曰：“戒香、聞香、施香，是謂，阿難，有此香種。然復此逆風香，亦順風香，亦逆順風香，諸世間所有之香，此三種香最勝、最上，無與等者，無能及者。猶如由牛有酪，由酪有酥，由酥有醍醐，然此醍醐最勝、最上，無與等者，亦不能及；此亦如是，諸所有世間諸香，此三種香最勝、最上，無能及者。” 
　　爾時，世尊便說此偈：  
　　“木蜜及栴檀，優缽及諸香， 
　　　此諸種種香，戒香最為勝。 
　　　此戒以成就，無欲無所染， 
　　　等智而解脫，逝處魔不知。 
　　　此香雖為妙，及諸檀蜜香， 
　　　戒香之為妙，十方悉聞之。 
　　　栴檀雖有香，優缽及余香， 
　　　此諸眾香中，聞香最第一。 
　　　栴檀雖有香，優缽及余香， 
　　　此諸眾香中，施香最第一。  
　　“是謂此三種香，亦逆風香，亦順風香，亦逆順風香。是故，阿難，當求方便，成此三香。如是，阿難，當作是學！” 
　　爾時，阿難聞佛所說，歡喜奉行。  
　　聞如是：一時，佛在羅閱城迦蘭陀竹園所，與大比丘眾五百人俱。 
　　爾時，世尊到時著衣持缽，入羅閱城乞食。爾時，提婆達兜亦入城乞食。時，提婆達兜所入巷中，佛亦往至彼。然佛遙見提婆達兜來，便欲退而去。 
　　是時，阿難白世尊曰：“何故欲遠此巷？” 
　　世尊告曰：“提婆達兜今在此巷，是以避之。” 
　　阿難白佛言：“世尊，豈畏提婆達兜乎？” 
　　世尊告曰：“我不畏提婆達兜也，但此惡人不應與相見。” 
　　阿難曰：“然，世尊，可使此提婆達兜乃可使在他方。” 
　　爾時，世尊便說此偈言：  
　　“我終無此心，使彼在他方， 
　　　彼自當造行，便自在他所。”  
　　阿難白世尊曰：“然提婆達兜有過于如來所。” 
　　世尊告曰：“愚惑之人不應與相見。”是時，世尊向阿難而說此偈：  
　　“不應見愚人，莫與愚從事， 
　　　亦莫與言論，說于是非事。”  
　　是時，阿難復以此偈報世尊曰：  
　　“愚者何所能？愚者有何過？ 
　　　正使共言說，竟有何等失？”  
　　爾時，世尊復以此偈報阿難曰：  
　　“愚者自造行，所作者非法， 
　　　正見反常律，邪見日以滋。  
　　“是故，阿難，莫與惡知識從事。所以然者？與愚人從事，無信、無戒、無聞、無智；與善知識從事，便增益諸功德，戒具成就。如是，阿難，當作是學！ 
　　爾時，阿難聞佛所說，歡喜奉行。  
　　聞如是：一時，佛在羅閱城迦蘭陀竹園所，與五百人俱。 
　　爾時，王阿阇世恒以五百釜食給與提婆達兜。彼時，提婆達兜名聞四遠，戒德具足，名稱悉備，乃能使王日來供養。 
　　是時，提婆達兜得此利養已，諸比丘聞之，白世尊曰：“國中人民，嘆說提婆達兜名稱遠布，乃使王阿阇世恒來供養。” 
　　爾時，世尊告諸比丘：“汝等比丘，莫施此心，貪提婆達兜利養。所以然者？提婆達兜愚人造此三事，身、口、意行，終無驚懼，亦不恐怖。如今提婆達兜愚人，當復盡此諸善功德。如取惡狗鼻壞之，倍復兇惡；提婆達兜愚人亦復如是，受此利養，遂起貢高。是故，諸比丘，亦莫興意著于利養。設有比丘著于利養，而不獲三法。云何為三？所謂賢圣戒、賢圣三昧、賢圣智慧而不成就。若有比丘不著利養，便獲三法。云何為三？所謂賢圣戒、賢圣三昧、賢圣智慧。若欲成此三法，當發善心，不著利養。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“有此三不善根。云何為三？貪不善根、恚不善根、癡不善根。若比丘有此三不善根者，墮三惡趣。云何為三？所謂地獄、餓鬼、畜生。如是，比丘，若有此三不善根者，便有三惡趣。 
　　“比丘當知：有此三善根。云何為三？不貪善根、不恚善根、不癡善根，是謂比丘有此三善根。若有此三善根者，便有二善處，涅槃為三。云何二趣？所謂人、天是也。是謂比丘有此三善者，則生此善處。是故，諸比丘，當離三不善根，修三善根。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“有此三聚。云何為三？所謂等聚、邪聚、不定聚。彼云何為等聚？所謂等見、等治、等語、等業、等命、等方便、等念、等定，是謂等聚。彼云何名為邪聚？所謂邪見、邪治、邪語、邪業、邪命、邪方便、邪念、邪定，是謂邪聚。彼云何名為不定聚？所謂不知苦、不知集、不知盡、不知道、不知等聚、不知邪聚、是謂名為不定聚。 
　　“諸比丘當知：復有三聚。云何為三？所謂善聚、等聚、定聚。彼云何名善聚？所謂三善根。何等三善根？所謂不貪善根、不恚善根、不癡善根，是謂善聚。云何名為等聚？所謂賢圣八品道：等見、等治、等語、等業、等命、等方便、等念、等三昧，是謂等聚。彼云何名為定聚？所謂知苦、知集、知盡、知道、知善聚、知惡趣、知定聚，是謂名為定聚。是故，諸比丘，此三聚中，邪聚、不定聚，當遠離之，此正聚者當奉行。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹拾孤獨園。 
　　爾時，世尊告諸比丘：“有此三觀想。云何為三？所謂觀欲想、瞋恚想、殺害想。是謂，比丘，有此三想。比丘當知：若有觀欲想，命終時便墮地獄中；若觀瞋恚想，命終時生畜生中，所謂雞狗之屬、蛇蚖之類而生其中；若觀害想，亦命終者生餓鬼中，形體燒燃，苦痛難陳。是謂，比丘，有此三想生地獄中、餓鬼、畜生。 
　　“復有三想。云何為三？所謂出要想、不害想、不恚想。若有人有出要想者，命終之時生此人中；若有不害想者，命終時生自然天上；若有人不殺心者，命終時斷五結，便于彼處而般涅槃。是謂，比丘，有此三想，常念修行，此三惡想當遠離之。如是，諸比丘，當作是學！” 
　　爾時，諸比丘聞佛所說，歡喜奉行。  
　　地主、婆拘、耳，婆提、逆順香， 
　　愚、世、三不善，三聚、觀在后。  
增壹阿含經卷第十四 高幢品第二十四之一  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“昔者，天帝釋告三十三天：‘卿等若入大戰中時，設有恐怖畏懼之心者，汝等還顧視我高廣之幢；設見我幢者，便無畏怖。若不憶我幢者，當憶伊沙天王幢；以憶彼幢者，所有畏怖，便自消滅。若不憶我幢，及不憶伊沙幢者，爾時當憶婆留那天王幢；以憶彼幢，所有恐怖，便自消滅。’ 
　　“我今亦復告汝等：設有比丘、比丘尼、優婆塞、優婆夷，若有畏怖衣毛豎者，爾時當念我身，此是如來、至真、等正覺、明行成為、善逝、世間解、無上士、道法御、天人師、號佛、眾佑，出現于世。設有恐怖衣毛豎者，便自消滅。 
　　“若復不念我者，爾時當念于法。如來法者甚為微妙，智者所學；以念法者，所有恐怖，便自消滅。 
　　“設不念我，復不念法，爾時當念圣眾。如來圣眾極為和順，法法成就：戒成就、三昧成就、智慧成就、解脫成就、解脫見慧成就。所謂四雙八輩，此是如來圣眾，可敬可事，世間福田，是謂如來圣眾。爾時若念僧已，所有恐怖，便自消滅。 
　　“比丘當知：釋提桓因猶有淫、怒、癡，然三十三天念其主即無恐怖，況復如來無有欲、怒、癡心，當念有恐怖乎？若有比丘有恐怖者，便自消滅。是故，諸比丘，當念三尊：佛、法、圣眾。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，拔祇國界有鬼，名為毗沙，在彼國界，極為兇暴，殺民無量，恒日殺一人，或日殺二人、三人、四人、五人、十人、二十人、三十人、四十人、五十人。爾時，諸鬼神、羅剎充滿彼國。 
　　是時，拔祇人民皆共集聚，而作是說：“我等可得避此國至他國界，不須住此。” 
　　是時，毗沙惡鬼知彼人民心之所念，便語彼人民曰：“汝等莫離此處至他邦士。所以然者？終不免吾手。卿等日日持一人祠吾，吾便不觸擾汝。” 
　　是時，拔祇人民日取一人祠彼惡鬼。是時，彼鬼食彼人已，取骸骨擲著他方山中，然彼山中骨滿溪谷。 
　　爾時，有長者名善覺，在彼住止，饒財多寶，積財千億，騾、驢、駱駝不可稱計，金、銀、珍寶、車渠、瑪瑙、真珠、琥珀亦不可稱計。爾時，彼長者有兒，名那優羅；唯有一子，甚愛敬念，未曾離目前。爾時，有此限制：“那優羅小兒，次應祠鬼。” 
　　是時，那優羅父母沐浴此小兒，與著好衣，將至冢間，至彼鬼所；到已，啼哭喚呼，不可稱計，并作是說：“諸神！地神！皆共證明：我等唯有此一子，愿諸神明當證明此；及二十八大鬼神王當共護此，無令有厄；及四天王咸共歸命，愿擁護此兒，使得免濟；及釋提桓因亦向歸命，愿濟此兒命；及梵天王亦復歸命，愿脫此命；諸有鬼神護世者亦向歸命，使脫此厄；諸如來弟子漏盡阿羅漢，我今亦復歸命，使脫此厄；諸辟支佛無師自覺亦復自歸，使脫此厄；彼如來今亦自歸，不降者降，不度者度，不獲者獲，不脫者脫，不般涅槃者使般涅槃，無救者與作救護，盲者作眼目，病者作大醫王，若天、龍、鬼、神、一切人民、魔及魔天，最尊、最上，無能及者，可敬可貴，為人作良佑福田，無有出如來上者；然如來當監察之，愿如來當照此至心！”是時，那優羅父母即以此兒付鬼已，便退而去。 
　　爾時，世尊以天眼清凈，復以天耳徹聽，聞有此言，那優羅父母啼哭不可稱計。爾時，世尊以神足力，至彼山中惡鬼住處。時，彼惡鬼集在雪山北鬼神之處。是時，世尊入鬼住處而坐，正身正意，結跏趺坐。 
　　是時，那優羅小兒漸以至彼惡鬼住處。是時，那優羅小兒遙見如來在惡鬼住處，光色炳然，正身正意，系念在前，顏色端正，與世有奇；諸根寂靜，得諸功德，降伏諸魔，如此諸德不可稱計；有三十二相、八十種好莊嚴其身，如須彌山，出諸山頂，面如日月，亦如金山，光有遠照；見已，便起歡喜心向于如來，便生此念：“此必不是毗沙惡鬼。所以然者？我今見之，極有歡喜之心。設當是惡鬼者，隨意食之。” 
　　是時，世尊告曰：“那優羅，如汝所言，我今是如來、至真、等正覺，故來救汝，及降此惡鬼。” 
　　是時，那優羅聞此語已，歡喜踴躍，不能自勝，便來至世尊所，頭面禮足，在一面坐。 
　　是時，世尊與說妙義，所謂論者：施論、戒論、生天之論，欲為穢惡，漏不凈行，出家為要，去諸亂想。爾時，世尊以見那優羅小兒心意歡喜，意性柔軟，諸佛世尊常所說法——苦、集、盡、道，是時世尊具與彼說。彼即于座上，諸塵垢盡，得法眼凈。彼以見法、得法、成就諸法；承受諸法，無有狐疑，解如來教，歸佛、法、圣眾，而受五戒。 
　　是時，毗沙惡鬼還來到本住處。爾時，惡鬼遙見世尊端坐思惟，身不傾動；見已，便興恚怒，雨雷電霹靂向如來所，或雨刀劍；未墮地之頃，便化優缽蓮華。是時，彼鬼倍復瞋恚，雨諸山河石壁；未墮地之頃，化作種種飲食。是時，彼鬼復化作大象，吼喚向如來所。爾時，世尊復化作師子王。是時，彼鬼倍化作師子形向如來所。爾時，世尊化作大火聚。是時，彼鬼倍復瞋恚，化作大龍而有七首。爾時，世尊化作大金翅鳥。是時，彼為便生此念：“我今所有神力，今以現之，然此沙門衣毛不動，我今當往問其深義。” 
　　是時，彼鬼問世尊曰：“我今毗沙欲問深義，設不能報我者，當持汝兩腳擲著海南。” 
　　世尊告曰：“惡鬼當知：我自觀察，無天及人民、沙門、婆羅門、若人、非人，能持我兩腳擲海南者。但今欲問義者，便可問之。” 
　　是時，惡鬼問曰：“沙門，何等是故行？何等是新行？何等是行滅？” 
　　世尊告曰：“惡鬼當知：眼是故行，曩時所造，緣痛成行；耳、鼻、口、身、意，此是故行，曩時所造，緣痛成行。是謂，惡鬼，此是故行。” 
　　毗沙鬼曰：“沙門，何等是新行？” 
　　世尊告曰：“今身所造身三、口四、意三。是謂，惡鬼，此是新行。” 
　　時，惡鬼曰：“何等是行滅？” 
　　世尊告曰：“惡鬼當知：故行滅盡，更不興起，復不造行，能取此行，永以不生，永盡無余，是謂行滅。” 
　　是時，彼鬼白世尊曰：“我今極饑，何故奪我食？此小兒是我所食。沙門，可歸我此小兒。” 
　　世尊告曰：“昔我未成道時，曾為菩薩，有鴿投我，我尚不惜身命，救彼鴿厄。況我今日已成如來，能舍此小兒令汝食啖？汝今惡鬼盡其神力，吾終不與汝此小兒。云何，惡鬼，汝曾迦葉佛時，曾作沙門，修持梵行，后復犯戒，生此惡鬼。”爾時，惡鬼承佛威神，便憶曩昔所造諸行。 
　　爾時，惡鬼至世尊所，頭面禮足，并作是說：“我今愚惑，不別真偽，乃生此心向于如來，惟愿世尊受我懺悔！”如是三、四。 
　　世尊告曰：“聽汝悔過，勿復更犯。”爾時，世尊與毗沙鬼說微妙法，勸令歡喜。 
　　時，彼惡鬼手擎數千兩金，奉上世尊，白世尊曰：“我今以此山谷施招提僧，惟愿世尊與我受之，及此數千兩金！”如是再三。 
　　爾時，世尊即受此山谷，便說此偈：  
　　“園果施清涼，及作水橋梁， 
　　　設能造大船，及諸養生具， 
　　　晝夜無懈息，獲福不可量， 
　　　法義戒或就，終后生天上。”  
　　是時，彼鬼白世尊曰：“不審世尊更有何教？” 
　　世尊告曰：“汝今舍汝本形，著三衣，作沙門，入拔祇城，在在處處作此教令：‘諸賢當知：如來出世，不降者降，不度者度，不解脫者令知解脫，無救者與作救護，盲者作眼目，諸天、世人、天、龍、鬼、神、魔若魔天、若人、非人，最尊、最上，無與等者，可敬、可貴，為人作良佑福田。今日度那優羅小兒及降毗沙惡鬼，汝等可往至彼受化。’” 
　　對曰：“如是，世尊。” 
　　爾時，毗沙鬼作沙門，披服著三法衣，入諸里巷，作此教令：“今日世尊度那優羅小兒，及降伏毗沙惡鬼，汝等可往受彼教誨。” 
　　當于爾時，拔祇國界人民熾盛。是時，長者善覺聞此語已，歡喜踴躍，不能自勝，將八萬四千人民眾生，至彼世尊所；到已，頭面禮足，在一面坐。爾時，拔祇人民或有禮足者，或有擎手者。爾時，八萬四千之眾，已在一面坐。 
　　是時，世尊漸與說微妙之法，所謂論者：施論、戒論、生天之論，欲不凈想，漏為大患。爾時，世尊觀察彼八萬四千眾，心意歡悅。諸佛世尊常所說法——苦、集、盡、道，普與彼八萬四千眾而說此法，各于座上，諸塵垢盡，得法眼凈。猶如白凈之衣，易染為色；此八萬四千眾亦復如是，諸塵垢盡，得法眼凈，得法、見法、分別諸法，無有狐疑，得無所畏，自歸三尊：佛、法、圣眾，而受五戒。 
　　爾時，那優羅父長者白世尊曰：“惟愿世尊當受我請！” 
　　爾時，世尊默然受請。時彼長者已見世尊默然，即從座起，頭面禮足，退還所在，辦種種飲食，味若干種，清旦自白：“時到。” 
　　爾時，世尊到時，著衣持缽，入拔祇城，至長者家，就座而坐。是時，長者以見世尊坐定，自手斟酌，行種種飲食。以見世尊食訖，行清凈水已，便取一座，在如來前坐，白世尊曰：“善哉！世尊，若四部之眾，須衣被、飲食、床臥具、病瘦醫藥，盡使在我家取之。” 
　　世尊告曰：“如是，長者，如汝所言。” 
　　世尊即與長者說微妙之法，以說法竟，便從座起而去。 
　　爾時，世尊如屈伸臂頃，從拔祇不現，還來至舍衛祇洹精舍。爾時，世尊告諸比丘：“若四部之眾，須衣被、飲食、床臥具、病瘦醫藥者，當從那優羅父舍取之。” 
　　爾時，世尊復告比丘：“如我今日優婆塞中第一弟子，無所愛惜，所謂那優羅父是。” 
　　爾時，諸比丘聞佛所說，歡喜奉行。  
　　聞如是：一時，佛在釋翅尼拘留園中，與大比丘眾五百人俱。 
　　爾時，釋種諸豪姓者數千人眾，往詣世尊所；到已，頭面禮足，在一面坐。爾時，諸釋白世尊曰：“今日當作王治，領此國界，我等種姓便為不朽，無令轉輪圣王位于汝斷滅。若當世尊不出家者，當于天下作轉輪圣王，統四天下，千子具足。我等種姓名稱遠布，轉輪圣王出于釋姓。以是故，世尊，當作王治，無令王種斷絕。” 
　　世尊告曰：“我今正是王身，名曰法王。所以然者？我今問汝：云何，諸釋，言轉輪圣王七寶具足，千子勇猛？我今于三千大千剎土中，最尊、最上，無能及者，成就七覺意寶，無數千聲聞之子以為營從。” 
　　爾時，世尊便說此偈：  
　　“今用此位為？得已后復失， 
　　　此位最為勝，無終無有始。 
　　　以勝無能奪，此勝最為勝， 
　　　然佛無量行，無跡誰跡將？  
　　“是故，諸瞿曇，當求方便，正法王治。如是，諸釋，當作是學！” 
　　爾時，諸釋聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，有一比丘至世尊所，頭面禮足，在一面坐。爾時，彼比丘白世尊曰：“頗有此色，恒在不變易耶？久在于世，亦不移動？頗有痛、想、行、識，恒在不變易耶？久存于世，亦不移動耶？” 
　　世尊告曰：“比丘，無有此色，恒在不變易，久存于世者。亦復無痛、想、行、識，恒在不變易，久存于世者。若復，比丘，當有此色，恒在不變易，久存于世者，則梵行之人，不可分別。若痛、想、行、識，久存于世，不變易者，梵行之人，不可分別。是故，比丘，以色不可分別，不久存于世故。是故，梵行之人乃能分別，盡于苦本，亦無痛、想、行、識，不久存于世。是故，梵行乃可分別，盡于苦本。” 
　　爾時，世尊取少許土，著爪上，語彼比丘曰：“云何，比丘，見此爪上土不？” 
　　比丘對曰：“唯然，見已，世尊。” 
　　佛告比丘：“設當有爾許色恒在于世者，則梵行之人不可分別，得盡苦際。以是，比丘，以無爾許色在，便得行梵行，得盡苦本。所以然者？比丘當知：我昔曾為大王，領四天下，以法治化，統領人民，七寶具足。所謂七寶者：輪寶、象寶、馬寶、珠寶、玉女寶、居士寶、典兵寶。 
　　“比丘當知：我于爾時，作此轉輪圣王，領四天下，有八萬四千神象，象名菩呼。復有八萬四千羽寶之車，或用師子皮覆，或用狼狗皮覆者，盡懸幢高蓋。復有八萬四千高廣之臺，猶如天帝所居之處。復有八萬四千講堂，如法講堂之比。復有八萬四千玉女之眾，像如天女。復有八萬四千高廣之座，皆用金銀七寶廁間。復有八萬四千衣被服飾，皆是文繡柔軟。復有八萬四千飲食之具，味若干種。 
　　“比丘當知：我爾時，乘一大象，色極白好，口有六牙，金銀校具，身能飛行，亦能隱形，或大、或小，象名菩呼。我爾時，乘一神馬，毛尾朱色，行不身動，金銀校飾，身能飛行，亦能隱形，或大、或小，馬名毛王。我于爾時，八萬四千高廣之臺，住一臺中，臺名須尼摩，純金所作。爾時，我在一講堂中止宿，講堂名法說，純金所造。我于爾時，乘一寶羽之車，車名最勝，純金所造。我于爾時，將一玉女，左右使令，亦如姊妹。我于爾時，于八萬四千高廣之座，在一座上，金銀、瓔珞不可稱計。我于爾時，著一妙服，像如天衣。所食之食，味如甘露。 
　　“當于爾時，我作轉輪圣王，時八萬四千神象朝朝來至，門外多有傷害，不可稱計。我于爾時，便作是念：‘此八萬四千神象朝朝來至，門外多有傷害，不可稱計。我今意中欲使分為二分，四萬二千朝朝來賀。’爾時，比丘，我作是念：‘昔作何福？復作何德？今得此威力，乃至于是。’復作是念：‘由三事因緣故，使我獲此福佑。云何為三？所謂惠施、慈仁、自守。’ 
　　“比丘當觀：爾時諸行永滅無余，爾時游于欲意無有厭足。所謂厭足，于賢圣戒律乃為厭足。云何，比丘，此色有常耶？無常耶？” 
　　比丘對曰：“無常也，世尊。” 
　　“若復無常，為變易法，汝可得生此心‘此是我許，我是彼所’乎？” 
　　對曰：“不也，世尊。” 
　　“痛、想、行、識是常也？是無常耶？” 
　　比丘對曰：“無常也，世尊。” 
　　“設使無常，為變易法，汝可得生此心‘此是我許，我是彼所’？” 
　　對曰：“不也，世尊。” 
　　“是故，比丘，諸所有色，過去、當來、今現在者，若大、若小，若好、若丑，若遠、若近，此色亦非我所，我亦非彼所，此是智者之所覺也。諸所有痛，過去、當來、今現在，若遠、若近，此痛亦非我所，我亦非彼所，如是智者之所覺知。比丘當作是觀：若聲聞之人，厭患于眼，厭患于色，厭患眼識，若緣眼生苦樂，亦復厭患；亦厭患于耳，厭于聲，厭于耳識，若依耳識生苦樂者，亦復厭患；鼻、舌、身、意法亦復厭患。若依意生苦樂者，亦復厭患；已厭患，便解脫；已解脫，便得解脫之智：生死已盡，梵行已立，所作已辦，更不復受有，如實知之。” 
　　爾時，彼比丘得世尊如是之教，在閑靜之處，思惟自修，所以族姓子，剃除須發，著三法衣，離家修無上梵行：生死已盡，梵行已立，所作已辦，更不復受有，如實知之。是彼比丘便成阿羅漢。 
　　爾時，彼比丘聞佛所說，歡喜奉行。  
　　聞如是：一時，佛在摩竭國道場樹下，初始得佛。 
　　爾時，世尊便作是念：“我今以得此甚深之法，難解、難了、難曉、難知，極微極妙，智所覺知。我今當先與誰說法，使解吾法者是誰？”爾時，世尊便作是念：“羅勒迦藍諸根純熟，應先得度，又且待我有法。”作此念已，虛空中有天白世尊曰：“羅勒迦藍死已七日。”是時，世尊復作念曰：“何其苦哉！不聞吾法，而取命終！設當聞吾法者，即得解脫。” 
　　是時，世尊復作是念：“我今先與誰說法，使得解脫？今郁頭藍弗先應得度，當與說之；聞吾法已，先得解脫。”世尊作是念，虛空中有天語言：“昨日夜半，以取命終。”是時，世尊便作是念：“郁頭藍弗何其苦哉！不聞吾法，而取命過！設得聞吾法者，即得解脫。” 
　　爾時，世尊復作是念：“誰先聞法而得解脫？”是時，世尊重更思惟：“五比丘多所饒益，我初生時，追隨吾后。”是時，世尊復作是念：“今五比丘竟為所在？”即以天眼觀五比丘，乃在波羅柰仙人鹿園所止之處。“我今當往先與五比丘說法，聞吾法已，當得解脫。” 
　　爾時，世尊七日之中熟視道樹，目未曾眴。爾時，世尊便說此偈：  
　　“我今此坐處，經歷生死苦， 
　　　執御智慧斧，永斷根元栽。 
　　　天王來至此，及諸魔怨屬， 
　　　復以方便降，令著解脫冠。 
　　　今于此樹下，坐于金剛床， 
　　　以獲一切智，逮無所礙慧。 
　　　我坐此樹下，見生死之苦， 
　　　已卻死元本，老病永無余。”  
　　爾時，世尊說此偈已，便從座起而去，欲向波羅柰國。 
　　是時，優毗伽梵志遙見世尊光色炳然，翳日月明，見已，白世尊曰：“瞿曇師主，今為所在？為依何人出家學道？恒喜說何法教？為從何來？為欲所至？” 
　　爾時，世尊向彼梵志，而說此偈：  
　　“我成阿羅漢，世間最無比， 
　　　天及世間人，我今最為上。 
　　　我亦無師保，亦復無與等， 
　　　獨尊無過者，冷而無復溫。 
　　　今當轉法輪，往詣加尸邦， 
　　　今以甘露藥，開彼盲冥者。 
　　　波羅柰國界，加尸國王土， 
　　　五比丘住處，欲說微妙法。 
　　　使彼早成道，及得漏盡通， 
　　　以除惡法元，是故最為勝。”  
　　時，彼梵志嘆吒，儼頭叉手，彈指含笑，引道而去。時，世尊往詣波羅柰。 
　　是時，五比丘遙見世尊來；見已，各共論議：“此是沙門瞿曇從遠而來，情性錯亂，心不專精。我等勿復共語，亦莫起迎，亦莫請坐。” 
　　爾時，五人便說此偈：  
　　“此人不應敬，亦莫共親視， 
　　　勿復稱善來，亦莫請使坐。”  
　　爾時，五人說此偈已，皆共默然。爾時，世尊至五比丘所，漸漸欲至。時，五比丘漸起來迎，或與敷座者，或與取水者。爾時，世尊即前就坐，作是思惟：“此是愚癡之人，竟不能全其本限。”爾時，五比丘稱世尊為卿。 
　　是時，世尊告五比丘曰：“汝等莫卿無上至真、等正覺。所以然者？我今已成無上至真、等正覺，已獲甘露善。自專念聽吾法語。” 
　　爾時，五比丘白世尊曰：“瞿曇，本苦行時，尚不能得上人之法，況復今日意情錯亂，言得道乎？” 
　　世尊告曰：“云何，五人，汝等曾聞吾妄語乎？” 
　　五比丘曰：“不也，瞿曇。” 
　　世尊告曰：“如來、等正覺已得甘露，汝等悉共專心，聽吾說法。”是時，世尊便復作是念：“我今堪任降此五人。” 
　　是時，世尊告五比丘：“汝等當知：有此四諦。云何為四？苦諦、苦集諦、苦盡諦、苦出要諦。彼云何名為苦諦？所謂生苦、老苦、病苦、死苦、憂悲惱苦，愁憂苦痛，不可稱記。怨憎會苦、恩愛別苦、所欲不得，亦復是苦。取要言之，五盛陰苦，是謂苦諦。 
　　“云何苦集諦？所謂受愛之分，集之不倦，意常貪著，是謂苦集諦。 
　　“彼云何苦盡諦？能使彼愛滅盡無余，亦不更生，是謂苦盡諦。 
　　“彼云何名為苦出要諦？所謂賢圣八品道，所謂等見、等治、等語、等業、等命、等方便、等念、等定。是謂名為四諦之法。 
　　“然復，五比丘，此四諦之法，苦諦者，本未聞法，眼生、智生、明生、覺生、光生、慧生。復次，苦諦者，實、定，不虛不妄，終不有異；世尊之所說，故名為苦諦。苦集諦者，本未聞法，眼生、智生、明生、覺生、光生、慧生。復次，苦集諦者，實、定，不虛不妄，終不有異；世尊之所說，故名為苦集諦。苦盡諦者，本未聞法，眼生、智生、明生、覺生、慧生、光生。復次，苦盡諦者，實、定，不虛不妄，終不有異；世尊之所說，故名為苦盡諦。苦出要諦者，本未聞法，眼生、智生、明生、覺生、光生、慧生。復次，苦出要諦者，實、定、不虛不妄，終不有異；世尊之所說，故名為苦出要諦。 
　　“五比丘當知：此四諦者，三轉十二行，如實不知者，則不成無上正真、等正覺。以我分別此四諦三轉十二行，如實知之，是故成無上至真、等正覺。” 
　　爾時，說此法時，阿若拘鄰諸塵垢盡，得法眼凈。 
　　是時，世尊告拘鄰曰：“汝今已逮法、得法？” 
　　拘鄰報曰：“如是，世尊，已得法、逮法。” 
　　是時，地神聞此語已，作是唱：“今如來在波羅柰國轉法輪。諸天、世人、魔若魔天、人及非人所不能轉者，今日如來轉此法輪，阿若拘鄰已得甘露之法。” 
　　是時，四天王從地神聞唱令聲，復傳告曰：“阿若拘鄰以得甘露之法。” 
　　是時，三十三天復從四天王聞，艷天從三十三天聞，乃至兜術天展轉聞聲，乃至梵天亦復聞聲：“如來在波羅柰轉法輪，諸天、世人、魔若魔天、人及非人所不轉者，今日如來轉此法輪。”爾時，便名為阿若拘鄰。 
　　爾時，世尊告五比丘：“汝等二人住受教誨，三人乞食；三人所得食者，六人當共食之。三人住受教誨，二人往乞食；二人所得食者，六人當取食之。”爾時教誨，此時成無生涅槃法，亦成無生、無病、無老、無死。是時，五比丘盡成阿羅漢。是時，三千大千剎土有五阿羅漢，佛為第六。 
　　爾時，世尊告五比丘：“汝等盡共人間乞食，慎莫獨行。然復眾生之類，諸根純熟，應得度者，我今當往優留毗村聚，在彼說法。” 
　　爾時，世尊便往至優留毗村聚所。爾時，尼連河側有迦葉在彼止住，知天文、地理，靡不貫博，算數樹葉皆悉了知，將五百弟子，日日教化。去迦葉不遠有石室，于石室中，有毒龍在彼止住。 
　　爾時，世尊至迦葉所，到已，語迦葉言：“吾欲寄在石室中一宿；若見聽者，當往止住。” 
　　迦葉報曰：“我不愛惜，但彼有毒龍，恐相傷害耳！” 
　　世尊告曰：“迦葉，無苦，龍不害吾；但見聽許，止住一宿。” 
　　迦葉報曰：“若欲住者，隨意往住！” 
　　爾時，世尊即往石室，敷座而宿，結跏趺坐，正身正意，系念在前。是時，毒龍見世尊坐，便吐火毒。爾時，世尊入慈三昧，從慈三昧起，入焰光三昧。爾時，龍火、佛光一時俱作。 
　　爾時，迦葉夜起，瞻視星宿，見石室中，有大火光；見已，便告弟子曰：“此瞿曇沙門容貌端正，今為龍所害，甚可憐愍！我先亦有此言：‘彼有惡龍，不可止宿。’” 
　　是時，迦葉告五百弟子：“汝持水瓶，及輿高梯，往救彼火，使彼沙門得濟此難！” 
　　爾時，迦葉將五百弟子，往詣石室，而救此火；或持水灑者，或施梯者，而不能使火時滅，皆是如來威神所致。爾時，世尊入慈三昧，漸使彼龍無復瞋恚。時，彼惡龍心懷恐怖，東西馳走，欲得出石室，然不能得出石室。是時，彼惡龍來向如來，入世尊缽中住。 
　　是時，世尊以右手摩惡龍身，便說此偈：  
　　“龍出甚為難，龍與龍共集， 
　　　龍勿起害心，龍出甚為難。 
　　　過去恒沙數，諸佛般涅槃， 
　　　汝竟不遭遇，皆由瞋恚火。 
　　　善心向如來，速舍此恚毒， 
　　　已除瞋恚毒，便得生天上。”  
增壹阿含經卷第十五 高幢品第二十四之二  
　　爾時，彼惡龍吐舌，舐如來手，熟視如來面。 
　　是時，世尊明日清旦，手擎此惡龍，往詣迦葉，語迦葉曰：“此是惡龍，極為兇暴，今以降之。” 
　　爾時，迦葉見惡龍已，便懷恐怖，白世尊曰：“止！止！沙門，勿復來前，龍備相害。” 
　　世尊告曰：“迦葉，勿懼！我今已降之，終不相害。所以然者？此龍已受教化。” 
　　是時，迦葉及五百弟子嘆未曾有：“甚奇！甚特！此瞿曇沙門極大威神，能降此惡龍，使不作惡；雖爾，故不如我得道真。” 
　　爾時，迦葉白世尊曰：“大沙門，當受我九十日請，所須衣被、飯食、床臥具、病瘦醫藥，盡當供給。”爾時，世尊默然受迦葉請。 
　　時，世尊以此神龍著大海中，而彼惡龍隨壽長短，命終之后，生四天王天上。是時，如來還止石室。 
　　迦葉供辦種種飯食已，往白世尊：“飯食已辦，可往就食。” 
　　世尊告曰：“迦葉在前，吾正爾當往。” 
　　迦葉去后，便往至閻浮提界上，閻浮樹下取閻浮果還，先至迦葉石室中坐。是時，迦葉見世尊在石室中，白世尊曰：“沙門，為從何道，來至石室？” 
　　佛告迦葉：“汝去之后，吾至閻浮提界上，取閻浮果還，來至此坐。迦葉當知：此果甚為香美，可取食之。” 
　　迦葉對曰：“我不須是，沙門自取食之。”是時，迦葉復作是念：“此沙門極有神足，有大威力，乃能至閻浮界上，取此美果；雖爾，故不如我道真。”是時，世尊食已，還在彼止宿。 
　　迦葉清朝至世尊所，到已，白世尊曰：“食時以至，可往就食。” 
　　佛告迦葉：“汝并在前，吾后當往。” 
　　迦葉去后，便至閻浮界上，取阿摩勒果還，先至迦葉石室中坐。迦葉白世尊曰：“沙門，為從何道，來至此間？” 
　　世尊告曰：“汝去之后，至閻浮提界上，取此果來，極為香美，若須者便取食之。” 
　　迦葉對曰：“吾不須是，沙門自取食之。”是時，迦葉復作是念：“此沙門極有神力，有大威神，吾去之后，取此果來；雖爾，故不如我，我已得道真。”是時，世尊食已，還彼止宿。 
　　明日，迦葉至世尊所，而作是說：“食時已至，可往就食。” 
　　佛告迦葉：“汝并在前，吾后當往。” 
　　迦葉去后，世尊至北郁單曰，取自然粳米來，還至迦葉石室。迦葉問佛：“沙門，為從何道，來至此坐？” 
　　世尊告曰：“迦葉當知：汝去之后，吾至郁單曰，取自然粳米，極為香好。迦葉，須者便取食之。” 
　　迦葉對曰：“吾不須是，沙門自取食之。”迦葉復作是念：“此沙門極有神足，有大神力；雖爾，故不如我得道真。”是時，世尊食已，還彼止宿。 
　　明日，迦葉至世尊所，而作是說：“食時已至，可往就食。” 
　　佛告迦葉：“汝并在前，吾后當往。” 
　　迦葉去后，世尊至瞿耶尼，取呵梨勒果，先至迦葉石室中坐。迦葉問佛：“沙門，為從何道，來至此坐？” 
　　佛告迦葉：“汝去之后，吾至瞿耶尼，取此果來，極為香美。迦葉，須者可取食之。” 
　　迦葉對曰：“不須是，沙門自取食之。”迦葉復作是念：“此沙門極有神力，有大威神；雖爾，故不如我得道真。”是時，世尊食已，還彼止宿。 
　　明日，迦葉至世尊所而白：“時至，可往就食。” 
　　佛告迦葉：“汝并在前，吾后當往。” 
　　迦葉去后，世尊至弗于逮，取毗醯勒果，先至迦葉石室中坐。迦葉問佛：“沙門，為從何道，來至此坐？” 
　　佛告迦葉：“汝去之后，吾至弗于逮，取此果來，極為香好。迦葉，須者可取食之。” 
　　迦葉對曰：“吾不須是，沙門自取食之。”迦葉復作是念：“此沙門極有神力，有大神足；雖爾，故不如我得道真。”是時，世尊食已，還彼止宿。 
　　是時，迦葉時欲大祠，五百弟子執斧破薪，手擎斧而斧不下。是時，迦葉復作是念：“此必沙門所為。”是時，迦葉問世尊曰：“今欲破薪，斧何故不下也？” 
　　世尊告曰：“欲得斧下耶？” 
　　曰：“欲使下。”斧尋時下。 
　　是時，彼斧既下，復不得舉。迦葉復白佛言：“斧何故不舉？” 
　　世尊告曰：“欲使斧舉耶？” 
　　曰：“欲使舉。”斧尋得舉。 
　　爾時，迦葉弟子意欲燃火，火不得燃。是時，迦葉復作是念：“此必沙門瞿曇所為。”迦葉白佛：“火何故不燃？” 
　　佛告迦葉：“欲使火燃耶？” 
　　曰：“欲使燃。”火尋時燃。 
　　爾時，意欲滅火，火復不滅。迦葉白佛：“火何故不滅？” 
　　佛告迦葉：“欲使火滅耶？” 
　　曰：“欲使滅。”火尋時滅。迦葉便作是念：“此沙門瞿曇，面目端正，世之希有。吾明日欲大祠，國王人民盡當來集，設當見此沙門者，吾不復得供養。此沙門明日不來者，便為大幸。” 
　　是時，世尊知迦葉心中所念，明日清旦，至郁單曰取自然粳米，瞿耶尼取乳汁，往至阿耨達泉而食。竟日在彼住，向暮還至石室止宿。 
　　迦葉明日至世尊所，問曰：“沙門，昨日何故不來？” 
　　佛告迦葉：“汝昨日作是念：‘此瞿曇極為端正，世之希有。吾明日大祠，若國王人民見者，便斷吾供養。設不來者，便是大幸。’我尋知汝心之所念，乃至郁單曰取自然粳米，瞿耶尼取乳汁，往阿耨達泉上食。竟日在彼，向暮還至石室中止宿。” 
　　是時，迦葉復作是念：“此大沙門，極有神足，實有威神；雖爾，故不如我得道真。” 
　　是時，世尊食已，還石室止宿。即夜，四天王至世尊所而聽經法。四天王亦有光明，佛亦大放光，照彼山野，洞燃一色。 
　　時，彼迦葉夜見光明；明日清旦，至世尊所，到已，白世尊曰：“昨夜是何光明照此山野？” 
　　世尊告曰：“昨夜四天王來至我所而聽法，是彼四天王之光明。” 
　　是時，迦葉復作是念：“此沙門極有神力，乃能使四天王來聽經法；雖爾，故不如我得道真。” 
　　是時，世尊食已，還在彼宿。夜半，釋提桓因來至世尊所而聽法，天帝光明復照彼山。 
　　時，彼迦葉夜起瞻星，見此光明。明日清旦，迦葉至世尊所，問曰：“瞿曇，昨夜光明極為殊特，有何因緣，有此光明？” 
　　世尊告曰：“昨夜天帝釋來至此聽經，故有此光明耳！” 
　　時，迦葉復作是念：“此沙門瞿曇極有神力，有大威神，乃能使天帝釋來聽經法；雖爾，故不如我得道真。” 
　　是時，世尊食已，還在彼宿。夜半，梵天王放大光明照彼山中，至世尊所而聽經法。 
　　時，迦葉夜起見光明，明日至世尊所而問曰：“昨夜光明倍有所照，勝于日月光明，有何等因緣，致此光明？” 
　　世尊告曰：“迦葉當知：昨夜大梵天王來至我所而聽經法。” 
　　是時，迦葉復作是念：“此沙門瞿曇極有神力，乃能使我祖父來至此沙門所而聽經法；雖爾，故不如我得道真。” 
　　爾時，世尊得弊壞五納衣，意欲浣濯，便作是念：“我當于何處而浣此衣？”是時，釋提桓因知世尊心中所念，即化作浴池，白世尊曰：“可在此浣衣。” 
　　是時，世尊復作是念：“吾當于何處蹋浣此衣？”時，四天王知世尊心中所念，便舉大方石，著水側，白世尊曰：“可在此而蹋衣。” 
　　是時，世尊復作是念：“吾何處而曝此衣？”時，樹神知世尊心中所念，便垂樹枝，白世尊曰：“惟愿在此曝衣！” 
　　明日清旦，迦葉至世尊所，問世尊曰：“本無此池，今有此池；本無此樹，今有此樹；本無此石，今有此石。有何因緣，而有此變？” 
　　世尊告曰：“此是昨夜天帝釋知吾欲浣衣，故作此浴池。吾復作是念：‘當于何處蹋浣此衣？’時四天王知吾心中所念，便持此石來。吾復作是念：‘當于何處而曝此衣？’時樹神知我心中所念，便垂此樹枝耳！” 
　　是時，迦葉復作是念：“此沙門瞿曇雖神，故不如我得道真。” 
　　是時，世尊食已，還于彼宿。是時，夜半有大黑云起而作大雨，連若大河，極為瀑溢。是時，迦葉復作是念：“此河瀑溢，沙門必當為水所漂，我今看之。”是時，迦葉及五百弟子往至河所。 
　　爾時，世尊在水上行，腳不為水所漬。是時，迦葉遙見世尊在水上行。是時，迦葉便作是念：“甚奇！甚特！沙門瞿曇乃能在水上行，我亦能在水上行，但不能使腳不污耳！此沙門雖神，故不如我得道真。” 
　　是時，世尊語迦葉言：“汝亦非阿羅漢，復不知阿羅漢道，汝尚不識阿羅漢名，況得道乎？汝是盲人，目無所睹，如來現爾許變化，故言：‘不如我得道真。’汝方作是語：‘吾能在水上行。’今正是時，可共在水上行耶？汝今可舍邪見之心，無令長夜受此苦惱。” 
　　是時，迦葉聞世尊語已，便前頭面禮足：“我今悔過，深知非法，乃觸如來，惟愿受悔！”如是再三。 
　　世尊告曰：“聽汝改過，乃能自知觸擾如來。” 
　　是時，迦葉告五百弟子曰：“汝等各隨所宜，我今自歸沙門瞿曇。” 
　　是時，五百弟子白迦葉言：“我等先亦有心于沙門瞿曇，當降龍時，尋欲歸命。若師自歸瞿曇者，我等五百弟子盡自歸于瞿曇所。” 
　　迦葉報言：“今正是時，然復我心執此愚癡，見爾許變化，意猶不解，故自稱言：我道真正。” 
　　是時，迦葉將五百弟子，前后圍繞，至世尊所，頭面禮足，在一面立，白世尊曰：“惟愿世尊聽我等得作沙門，修清凈行！” 
　　諸佛常法，若稱：“善來！比丘。”便成沙門。是時，世尊告迦葉曰：“善來！比丘，此法微妙，善修梵行。”是時，迦葉及五百弟子所著衣裳，盡變作袈裟，頭發自落，如似剃發，已經七日。是時，迦葉學術之具及于咒術，盡投水中。 
　　時，五百弟子白世尊曰：“惟愿世尊聽我等得作沙門。” 
　　世尊告曰：“善來！比丘。”時，五百弟子即成沙門，袈裟著身，頭發自落。 
　　爾時，順水下流，有梵志，名江迦葉，在水側住。是時，江迦葉見咒術之具，盡為水所漂，便作是念：“咄哉！我大兄為水所溺。”是時，江迦葉將三百弟子，順水上流，求兄尸骸。遙見世尊在一樹下坐，及大迦葉五百弟子前后圍繞而為說法；見已，便前至迦葉所，而作是語：“此事為好耶？本為人師，今為弟子。大兄何故與沙門作弟子乎？” 
　　迦葉對曰：“此處為妙，無過此處！” 
　　是時，優毗迦葉向江迦葉而說此偈：  
　　“此師人天貴，我今師事之， 
　　　諸佛興出世，甚為難得遇。”  
　　是時，江迦葉聞佛名號，甚懷歡喜，踴躍不能自勝，前白世尊：“愿聽為道！” 
　　世尊告曰：“善來！比丘，善修梵行，盡于苦際。” 
　　是時，江迦葉及三百弟子即成沙門，袈裟著身，頭發自落。是時，江迦葉及三百弟子咒術之具，盡投水中。 
　　爾時，順水下頭有梵志，名伽夷迦葉，在水側住，遙見咒術之具，為水所漂，便作是念：“我有二兄，在上學道，今咒術之具，盡為水所漂，二大迦葉必為水所害。”即將二百弟子，順水上流，乃至學術之處，遙見二兄而作沙門，便作是語：“此處好耶？本為人尊，今為沙門弟子。” 
　　迦葉報曰：“此處最妙，無過此處！” 
　　是時，伽夷迦葉便作是念：“今我二兄多知博學，此處必是善地，使我二兄在中學道，我今亦可在中學道。”是時，伽夷迦葉前白世尊：“惟愿世尊聽作沙門。” 
　　世尊告曰：“善來！比丘，善修梵行，盡于苦際。” 
　　是時，伽夷迦葉即成沙門，袈裟著身，頭發自落，如似剃頭，已經七日。 
　　是時，世尊在彼河側住，尼拘類樹下，成佛未久，將千弟子，是皆耆舊宿長。 
　　是時，世尊以三事教化。云何為三？所謂神足教化、言教教化、訓誨教化。 
　　彼云何名為神足教化？爾時，世尊或作若干形，還合為一，或不現，或現，石壁皆過，無所罣礙；或出地，或入地，猶如流水，無所觸礙；或結跏趺坐，滿虛空中；如鳥飛空，無有罣礙；亦如大火山，煙出無量；此日月有大神力，不可限量，以手往捉，身乃至梵天。如是，世尊現神足。 
　　彼云何名為言教教化？爾時，世尊教諸比丘：“當舍是、置是，當近是、遠是，當念是、去是，當觀是、不觀是。彼云何當修是、不修是者？當修七覺意，滅三結。彼云何當觀、當不觀者？當觀三結、沙門善，所謂出要樂、無恚樂、無怒樂。彼云何不觀？所謂三沙門苦。云何為三？所謂欲觀、恚觀、怒觀。彼云何念？云何不念？爾時，當念苦諦，當念集諦，當念盡諦，當念道諦；莫念邪諦：有常見、無常見，有邊見、無邊見，彼命、彼身，非命、非身，如來命終、如來不命終，有終、有不終，亦不有終、亦不無終。莫作是念！” 
　　彼云何名為訓誨教化？復次，當作是去、不應作是去，作是來、不應作是來，默然作是言說：“當持如是衣、不應持如是衣，應如是入村、不應如是入村。”是謂名為訓誨教化。 
　　是時，世尊以此三事，教化千比丘。是時，彼比丘受佛教已，千比丘盡成阿羅漢。是時，世尊以見千比丘阿得羅漢，爾時閻浮里地有千阿羅漢及五比丘，佛為六師，回坐向迦毗羅衛。是時，優毗迦葉便作是念：“世尊何故向迦毗羅衛坐？” 
　　是時，優毗迦葉即前長跪，白世尊曰：“不審如來，何故向迦毗羅衛坐耶？” 
　　世尊告曰：“如來在世間，應行五事。云何為五？一者、當轉法輪，二者、當與父說法，三者、當與母說法，四者、當導凡夫人立菩薩行，五者、當授菩薩別。是謂，迦葉，如來出世當行此五法。” 
　　是時，優毗迦葉復作是念：“如來故念親族本邦，故向彼坐耳！” 
　　是時，五比丘漸來至尼連水側，到世尊所，頭面禮足，在一面坐。 
　　是時，尊者優陀耶遙見世尊向迦毗羅衛坐，見已，便作是念：“世尊必當欲往至迦毗羅衛見諸親里。”是時，優陀耶即前長跪，白世尊曰：“我今堪任欲有所問？惟愿敷演！” 
　　世尊告曰：“欲所問者便問之。” 
　　優陀耶白世尊曰：“觀如來意，欲向迦毗羅衛。” 
　　世尊告曰：“如是，如汝所言。優陀耶當知：先至白凈王所，吾比后當往。所以然者？剎利之種先當遣使令知，然后如來當往。汝到語王：‘卻后七日，如來當來見王。’” 
　　優陀耶對曰：“如是，世尊。”是時，優陀耶即從座起，整衣服，禮世尊足，于世尊前不現，往至迦毗羅衛，到真凈王所；到已，在王前立。 
　　爾時，真凈王在大殿上坐，及諸婇女。是時，優陀耶飛在空中。時真凈王見優陀耶手執缽，持杖而在前立；見已，便懷恐怖，而作是說：“此是何人？人耶？非人耶？天耶？鬼耶？閱叉、羅剎、天、龍、鬼、神耶？” 
　　時，真凈王問優陀耶曰：“汝是何人？”又以此偈向優陀耶說：  
　　“為天為是鬼？乾沓惒等乎？ 
　　　汝今名為誰？我今欲知之。”  
　　是時，優陀耶復以此偈報王曰：  
　　“我亦非是天，非是乾沓惒， 
　　　于是迦毗國，大王邦土人。 
　　　昔壞十八億，弊魔波旬眾， 
　　　我師釋迦文，是彼真弟子。”  
　　時，真凈王復以此偈，向優陀耶說：  
　　“誰壞十八億，弊魔波旬眾？ 
　　　誰字釋迦文，汝今嘆說之？”  
　　是時，優陀耶復說此偈：  
　　“如來初生時，天地普大動， 
　　　誓愿悉成辦，今曰號悉達。 
　　　彼降十八億，弊魔波旬眾， 
　　　彼名釋迦文，今日成佛道。 
　　　彼人釋師子，瞿曇次弟子， 
　　　今日作沙門，本字優陀耶。”  
　　是時，真凈王聞此語已，便懷歡喜，不能自勝，語優陀耶曰：“云何，優陀耶，悉達太子今故在耶？” 
　　優陀耶報言：“釋迦文佛今日現在。” 
　　時，王問言：“今已成佛耶？” 
　　優陀耶報言：“今已成佛。” 
　　王復問言：“今日如來竟為所在？” 
　　優陀耶報言：“如來今在摩竭國界尼拘類樹下。” 
　　時，王報言：“翼從弟子斯是何人？” 
　　陀耶報曰：“諸天億數及千比丘、四天王，恒在左右。” 
　　時，王問言：“所著衣服，為像何類？” 
　　優陀耶報言：“如來所著衣裳，名曰袈裟。” 
　　時，王問言：“食何等食？” 
　　優陀耶報言：“如來身者，以法為食。” 
　　王復問曰：“云何，優陀耶，如來可得見不？” 
　　優陀耶報言：“王勿愁悒，卻后七日，如來當來入城。” 
　　是時，王極歡喜，不能自勝，手自斟酌，供養優陀耶。 
　　是時，真凈王擊大鳴鼓，敕國界人民，平治道路，除去不凈，以香汁灑地，懸繒幡蓋，作倡伎樂，不可稱計。復敕國中諸有聾、盲、瘖、瘂者，盡使不現，卻后七日，悉達當來入城。 
　　是時，真凈王聞佛當來入城，七日之中，亦不睡眠。 
　　是時，世尊以至七日，便作是念：“我今宜可以神足力，往詣迦毗羅衛國。”是時，世尊即將諸比丘，前后圍繞，往詣迦毗羅衛國；到已，便詣城北薩盧園中。 
　　是時，真凈王聞世尊已達迦毗羅衛城北薩盧園中。是時，真凈王將諸釋眾，往詣世尊所。 
　　是時，世尊復作是念：“若真凈王躬自來者，此非我宜。我今當往與共相見。所以然者？父母恩重，育養情甚。”是時，世尊將諸比丘眾，往詣城門，飛在虛空，去地七仞。是時，真凈王見世尊端正無比，世之希有，諸根寂靜，無眾多念，身有三十二相、八十種好而自莊嚴，發歡喜之心，即便頭面禮足，而作是說：“我是剎利王種，名曰真凈王。” 
　　世尊告曰：“令大王享壽無窮。是故，大王，當以正法治化，勿用邪法。大王當知：諸有用正法治化者，身壞命終，生善處天上。” 
　　是時，世尊即空中行，至真凈王宮中；到已，就座而坐。 
　　時，王見世尊坐定，手自斟酌，行種種飲食，見世尊食竟，行凈水，更取一小座而聽法。 
　　爾時，世尊與真凈王漸說妙義，所謂論者：施論、戒論、生天之論，欲不凈行，出要為樂。爾時，世尊見王心開意解，諸佛世尊常所說法——苦、集、盡、道，盡向王說。 
　　是時，真凈王即于座上，諸塵垢盡，得法眼凈。 
　　是時，世尊與王說法已，即從座起而去。 
　　是時，真凈王普集釋眾，而作是說：“諸沙門等，顏貌極丑。剎利之種，將諸梵志眾，此非其宜；剎利釋種還得剎利眾，此乃為妙。” 
　　諸釋報言：“如是，大王，如大王教，剎利還得剎利眾，此乃為妙。” 
　　是時，王告國中：“諸有兄弟二人，當取一人作道。其不爾者，當重謫罰。” 
　　時，諸釋眾聞王教令：“諸有兄弟二人，當取一人為道。其不從教，當重謫罰。” 
　　是時，提婆達兜釋種語阿難釋言：“真凈王今日有教：‘諸有兄弟二人，當分一人作道。’汝今出家學道，我當在家修治家業。” 
　　是時，阿難釋歡喜踴躍，報言：“如兄來教！” 
　　是時，難陀釋語阿那律釋言：“真凈王有教：‘其有兄弟二人者，當分一人作道。其不爾者，當重謫罰。’” 
　　“汝今出家，我當在家。”是時，阿那律釋聞此語已，歡喜踴躍，不能自勝，報曰：“如是，如兄來教！” 
　　是時，真凈王將斛凈、叔凈釋、甘露釋，至世尊所。爾時，駕四馬之車，白車、白蓋，白馬駕之；第二釋乘青車、青蓋，青馬駕之；第三釋乘黃車、黃蓋，黃馬駕之；第四釋乘赤車、赤蓋，赤馬駕之。是時，諸釋有乘象者，有乘馬者，皆悉來集。 
　　是時，世尊遙見真凈王將諸釋眾而來，告諸比丘：“汝等觀此釋眾，并觀真凈王眾。比丘當知：三十三天出園觀時，亦如此法，而無有異。” 
　　是時，阿難乘大白象、白衣、白蓋；見已，告諸比丘：“汝等見此阿難釋乘白象、白衣不乎？” 
　　諸比丘對曰：“唯然，世尊，我等見之。” 
　　佛告比丘：“此人當出家學道，第一多聞，堪侍左右。汝等見此阿那律不乎？” 
　　諸比丘對曰：“唯然，見之。” 
　　佛告比丘：“此人當出家學道，天眼第一。”是時，真凈王及兄弟四人，并難陀、阿難，皆步進前，除去五好，至世尊所，頭面禮足，在一面坐。 
　　爾時，真凈王白佛言：“昨日夜生此念：‘剎利之眾不應將梵志眾，還將剎利眾，此是其宜。’我便告令國中：‘諸有兄弟二人者，便取一人，使出家學道。’惟愿世尊聽出家學道！” 
　　世尊告曰：“善哉！大王，多所饒益，天、人得安。所以然者？此是善知識良佑福田。我亦緣善知識，得脫此生、老、病、死。”是時，諸釋眾便得為道。 
　　是時，真凈王白世尊曰：“惟愿世尊教誨此新比丘，當如教誨優陀耶，所以然者？此優陀耶比丘極有神力。愿優陀耶比丘恒在宮中教化，使眾生之類，長夜獲安隱。所以然者？此比丘極有神力。我初見優陀耶比丘，便發歡喜之心，我便作此念：‘弟子尚有神力，況彼如來而無此神力乎？’” 
　　世尊告曰：“如是，大王，如天王教，此優陀耶比丘極有神力，有大威德。” 
　　爾時，世尊告諸比丘：“第一弟子，博識多知，國王所念，所謂阿若拘鄰比丘是。能勸化人民，優陀耶比丘是。有速疾智，所謂摩訶男比丘是。恒喜飛行，所謂須婆休比丘是。空中往來，所謂婆破比丘是。多諸弟子，所謂優毗迦葉比丘是。意得觀空，所謂江迦葉比丘是。意得止觀，所謂象迦葉比丘是。” 
　　爾時，世尊廣與真凈王說微妙之法。爾時，王聞法已，即從座起，頭面禮足，便退而去。 
　　爾時，諸比丘及真凈王聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“十五日中有三齋法。云何為三？八日、十四日、十五日。 
　　“比丘當知：或有是時，八日齋日，四天王遣諸輔臣，觀察世間，誰有作善惡者？何等眾生有慈孝父母、沙門、婆羅門及尊長者？頗有眾生好喜布施、修戒、忍辱、精進、三昧、演散經義、持八關齋者？具分別之。設無眾生孝順父母、沙門、婆羅門及尊長者，是時輔臣白四天王：‘今此世間無有眾生孝順父母、沙門、道士，行四等心，慈愍眾生。’時，四天王聞已，便懷愁憂，慘然不悅。是時，四天王即往忉利天上，集善法講堂，以此因緣具白帝釋：‘天帝當知：今此世間無有眾生孝順父母、沙門、婆羅門及尊長者。’是時，帝釋、三十三天聞斯語已，皆懷愁憂，慘然不悅，減諸天眾，增益阿須倫眾。 
　　“設復有時，若世間眾生之類有孝順父母、沙門、婆羅門及尊長者，持八關齋，修德清凈，不犯禁戒大如毛發。爾時，使者歡喜踴躍，不能自勝，即白四王：‘今此世間多有眾生孝順父母、沙門、婆羅門及諸尊長。’天王聞已，甚懷喜悅，即往釋提桓因所，以此因緣具白帝釋：‘天帝當知：今此世間多有眾生孝順父母、沙門、婆羅門及諸尊長。’時，帝釋、三十三天皆懷歡喜，不能自勝，增益諸天眾，減損阿須倫眾，地獄拷掠自然休息，毒痛不行。 
　　“若十四日齋日之時，遣太子下，察行天下，伺察人民，施行善惡，頗有眾生信佛、信法、信比丘僧，孝順父母、沙門、婆羅門及尊長者，好喜布施，持八關齋，閉塞六情，防制五欲？設無眾生修正法者，孝順父母、沙門、婆羅門。爾時，太子白四天王。四天王聞已，便懷愁憂，慘然不悅，往至釋提桓因所，以此因緣具白天帝：‘大王當知：今此世間無有眾生孝順父母、沙門、婆羅門及尊長者。’是時，天帝、三十三天皆懷愁憂，慘然不悅，減諸天眾，增益阿須倫眾。 
　　“設復眾生有孝順父母、沙門、婆羅門及尊長者，持八關齋。爾時，太子歡喜踴躍，不能自勝，即往白四天王：‘大王當知：今此世間多有眾生孝順父母、沙門、婆羅門及諸尊長。’是時，四天王聞此語已，甚懷喜悅，即往詣釋提桓因所，以此因緣具白天帝：‘圣王當知：今此世間多有眾生孝順父母、沙門、婆羅門及諸尊長，受三自歸，慈心諫諍，誠信不欺。’時，天帝、四王及三十三天皆懷歡喜，不能自勝，增益諸天眾，減損阿須倫眾。 
　　“比丘當知：十五日說戒之時，四天王躬自來下，案行天下，伺察人民，何等眾生孝順父母、沙門、婆羅門及尊長者，好喜布施，持八關齋如來齋法？設無眾生孝順父母、沙門、婆羅門及尊長者，時四天王便懷愁悒，慘然不悅，往至帝釋所，以此因緣具白天帝：‘大王當知：今此世間無有眾生孝順父母、沙門、婆羅門及諸尊長者。’是時，釋提桓因、三十三天皆懷愁憂，慘然不悅，減諸天眾，增益阿須倫眾。 
　　“設復是時，眾生之類有孝順父母、沙門、婆羅門及諸尊長，持八關齋。爾時，四天王便懷歡喜，踴躍不能自勝，即往帝釋所，以此因緣具白天帝：‘大王當知：今此世間多有眾生孝順父母、沙門、婆羅門及諸尊長。’是時，釋提桓因、三十三天及四天王皆懷歡喜，踴躍不能自勝，增益諸天眾，減損阿須倫眾。” 
　　爾時，世尊告諸比丘：“云何十五日持八關齋法？” 
　　是時，諸比丘白世尊曰：“如來是諸法之王，諸法之印。惟愿世尊當為諸比丘布演此義！諸比丘聞已，當奉行之。” 
　　世尊告曰：“諦聽！諦聽！善思念之，吾當為汝具分別說。于是，比丘，若有善男子、善女人，于月八日、十四日、十五日說戒、持齋時，到四部眾中，當作是語：‘我今齋日，欲持八關齋法，惟愿尊者，當與我說之！’是時，四部之眾，當教與說八關齋法，先教作是語：‘善男子，當自稱名字。’彼已稱名字，便當與說八關齋法。 
　　“是時，教授者當教前人作是語：‘我今奉持如來齋法，至明日清旦，修清凈戒，除去惡法。若身行惡行，口吐惡語，意生惡念，身三、口四、意三諸有惡行，已作、當作，或能以貪欲故所造，或能以瞋恚所造，或能以愚癡所造，或能以豪族故所造，或能因惡知識所造，或能今身、后身、無數身，或能不識佛、不識法，或能斗亂比丘僧，或能殺害父母諸尊師長，我今自懺悔，不自覆藏，依戒、依法成其戒行，受八關如來齋法。 
　　“‘云何為八關齋法？持心如真人，盡形壽不殺，無有害心，于眾生有慈心之念，我今字某，持齋至明日清旦，不殺、無有害心，有慈心于一切眾生。 
　　“‘如阿羅漢，無有邪念，盡形壽不盜，好喜布施，我今字某，盡形壽不盜，自今至明日持心。 
　　“‘如真人，我今盡形壽，不淫泆，無有邪念，恒修梵行，身體香潔，今日持不淫之戒，亦不念己妻，復不念他女人想，至明日清旦，無所觸犯。 
　　“‘如阿羅漢，盡形壽不妄語，恒知至誠，不欺他人，自今至明日不妄語，我自今以后不復妄語。 
　　“‘如阿羅漢，不飲酒，心意不亂，持佛禁戒，無所觸犯，我今亦當如是，自今日至明旦，不復飲酒，持佛禁戒，無所觸犯。 
　　“‘如阿羅漢，盡形壽不壞齋法，恒以時食，少食知足，不著于味，我今亦如是，盡形壽不壞齋法，恒以時食，少食知足，不著于味，從今日至明旦。 
　　“‘如阿羅漢，恒不在高廣之床上坐。所謂高廣之床：金、銀、象牙之床，或角床、佛座、辟支佛座、阿羅漢座、諸尊師座。是時，阿羅漢不在此八種座，我亦上坐不犯此坐。 
　　“‘如阿羅漢，不著香華、脂粉之飾，我今亦當如是，盡形壽不著香華、脂粉之好。 
　　“‘我今字某，離此八事，奉持八關齋法，不墮三惡趣。持是功德，不入地獄、餓鬼、畜生八難之中，恒得善知識，莫與惡知識從事，恒得好父母家生，莫生邊地無佛法處，莫生長壽天上，莫與人作奴婢，莫作梵天，莫作釋身，亦莫作轉輪圣王，恒生佛前。自見佛，自聞法，使諸根不亂。若我誓愿向三乘行，速成道果。’ 
　　“比丘當知：若有優婆塞、優婆夷，持此八關齋法，彼善男子、善女人、當趣三道，或生人中、或生天上、或般涅槃。” 
　　爾時，世尊便說此偈：  
　　“不殺亦不盜，不淫不妄語， 
　　　避酒遠香華，著味犯齋者。 
　　　歌舞作倡伎，學舍如羅漢， 
　　　今持八關齋，晝夜不忘失。 
　　　不有生死苦，無有周旋期， 
　　　莫與恩愛集，亦莫怨憎會。 
　　　愿滅五陰苦，諸痛生死惱， 
　　　涅槃無諸患，我今自歸之。  
　　“是故，諸比丘，若有善男子、善女人，欲持八關齋離諸苦者，得善處者，欲得盡諸漏入涅槃城者，當求方便，成此八關齋法。所以然者？人中榮位不足為貴，天上快樂不可稱計。若善男子、善女人，欲求無上之福者，當求方便，成此齋法。 
　　“我今重告敕汝，若有善男子、善女人，成八關齋者，欲求生四天王天上，亦獲此愿。持戒之人，所愿者得，我以是故，而說此義耳！人中榮位不足為貴，若善男子、善女人，持八關齋者，身壞命終，生善處天上，亦生艷天、兜術天、化自在天、他化自在天，終不有虛。所以然者？以其持戒之人所愿者得。 
　　“諸比丘，我今重告汝，若有男子、女人持八關齋者，生欲天者，生色天者，亦成其愿。何以故爾？以其持戒之人所愿者得。若復善男子、善女人，持八關齋，欲得生無色天者，亦果其愿。 
　　“比丘當知：若善男子、善女人，持八關齋者，欲生四姓家者，亦復得生。又善男子、善女人，持八關齋人，欲求作一方天子，二方、三方、四方天子，亦獲其愿。欲求作轉輪圣王者，亦獲其愿。所以然者？以其持戒之人所愿者得。若善男子、善女人，欲求作聲聞、緣覺、佛乘者，悉成其愿。吾今成佛由其持戒，五戒、十善，無愿不獲。諸比丘，若欲成其道者，當作是學！” 
　　爾時，諸比丘聞佛所說，歡喜奉行。  
增壹阿含經卷第十六 高幢品第二十四之三  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“有三事現在前，爾時善男子、善女人獲福無量。云何為三？信現在前，善男子、善女人獲福無量；若財現在前，爾時善男子、善女人獲福無量；若復持梵行現在前，爾時善男子、善女人獲福無量。是謂，比丘，有此三事現在前，獲福無量！” 
　　爾時，世尊便說此偈：  
　　“信、財、梵難得，受者持戒人， 
　　　覺此三事已，智者隨時施。 
　　　長夜獲安隱，諸天恒扶將。 
　　　在彼自娛樂，五欲無厭足。  
　　“以是，諸比丘，若善男子、善女人，當求方便，成此三法。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在拘深城瞿師羅園中。 
　　爾時，拘深比丘恒好斗訟，犯諸惡行，面相談說，或時刀杖相加。爾時，世尊清旦往詣彼比丘所；到已，世尊告彼比丘：“汝等比丘，慎莫斗訟，莫相是非。諸比丘，當共和合，共一師侶，同一水乳，何為斗訟？” 
　　爾時，拘深比丘白世尊曰：“惟愿世尊勿憂此事！我當自慮此理；如此過狀，自識其罪。” 
　　世尊告曰：“汝等云何？為王種作道，為畏恐故作道，為以世險故作道耶？” 
　　諸比丘對曰：“非也，世尊。” 
　　世尊告曰：“云何，比丘，汝等豈非欲離生死，求無為道故作道乎？然五陰之身實不可保。” 
　　諸比丘對曰：“如是，世尊，如世尊教，我等族姓子所以出家學道者，以求無為道，滅五陰身，是以學道。” 
　　世尊告曰：“諸比丘，不應作道而復斗諍，手拳相加，面相是非，惡聲相向。汝等當應成就此行：共同一法，共一師受，亦當行此六種之法，亦當行此身、口、意行，亦當行此供養諸梵行者。” 
　　諸比丘對曰：“此是我等事，世尊勿足慮此事！” 
　　爾時，世尊告拘深比丘：“云何，愚人！汝等不信如來語乎？方語如來勿慮此事，然汝等自當受此邪見之報。” 
　　爾時，世尊重告彼比丘曰：“過去久遠，此舍衛城中有王名曰長壽王，聰明黠慧，無事不知，然善明刀劍之法，又乏寶物，諸藏無充，財貨減少，四部之兵，亦復不多，臣佐之屬，亦復減少。當于爾時，波羅柰國有王名梵摩達，勇猛剛健，靡不降伏，錢財、七寶，悉皆滿藏，四部之兵，亦復不乏，臣佐具足。 
　　“爾時，梵摩達王便作是念：‘此長壽王無有臣佐，又乏財貨，無有珍寶，我今可往攻伐其國。’爾時，梵摩達王即便興兵，往伐其國。 
　　“爾時，長壽王聞興兵攻伐其國，即說方計：‘我今雖無七寶之財、臣佐之屬、四部之兵，彼王雖復多諸兵眾，如我今日一夫之力，足能壞彼百千之眾，殺害眾生，不可稱計。不可以一世之榮，作永世之罪。我今可出此城，更在他國，使無斗諍。’ 
　　“爾時，長壽王不語臣佐，將第一夫人，及將一人，出舍衛城，入深山中。是時，舍衛城中臣佐、人民，以不見長壽王，便遣信使，往詣梵摩達王所，而作是說：‘惟愿大王來至此土，今長壽王莫知所在。’是時，梵摩達王來至迦尸國中，而自治化。 
　　“然長壽王有二夫人，皆懷妊，臨欲在產。是時，夫人自夢在都市中生，又日初出，四部之兵，手執五尺刀，各共圍繞，而獨自產，無有佐者；見已，便自驚覺，以此因緣白長壽王。王告夫人曰：‘我今在此深山之中，何緣乃當在舍衛城內，在都市中產乎？汝今欲生者，當如鹿生。’是時，夫人曰：‘設我不得如此產者，正爾取死。’是時，長壽王聞此語已，即于其夜，更改衣服，不將人眾，入舍衛城。 
　　“時，長壽王有一大臣，名曰善華，甚相愛念；有小事緣出城，而見長壽王入城。時，彼善華大臣熟視王已，便舍而去，嘆息墮淚，復道而行。時，長壽王便逐彼大臣，將在屏處而語言：‘慎莫出口。’大臣對曰：‘如大王教，不審明王有何教敕？’長壽王曰：‘憶我舊恩，便有反復。’時臣對曰：‘大王有教令，我當辦之。’長壽王曰：‘我夫人者，昨夜夢在都市中產，又有四部之兵而見圍繞，生一男兒，極自端正。若不如夢產者，七日之中，當取命終。’大臣報曰：‘我今堪辦此事，如王來敕。’作此語已，各舍而去。 
　　“是時，大臣便往至梵摩達王所；到已，而作是說：‘七日之中，意欲觀看大王軍眾，象兵、馬兵、車兵、步兵，竟為多少。’是時，梵摩達敕左右曰：‘時催上兵眾，如善華語。’是時，善華大臣七日之中即集兵眾，在舍衛都市中。是時，彼夫人七日之中，來在都市中。時，善華大臣遙見夫人來，便作是說：‘善來！賢女，今正是時。’ 
　　‘爾時，夫人見四部兵眾已，便懷歡喜，敕左右人，施張大幔。時，夫人日初出時，便生男兒，端正無雙，世之希有。時，夫人抱兒還詣山中。時，長壽王遙見夫人抱兒而來，便作是語：‘使兒老壽，受命無極。’夫人白王：‘愿王當與立字！’時，王即以立字，名曰長生。 
　　“時，長生太子年向八歲。父王長壽有小因緣入舍衛城。爾時，長壽王昔臣劫比，見王入城，從頭至足而熟觀視；見已，便往至梵摩達王所；到已，而作是說：‘大王，極為放逸，長壽王者今在此城。’時，王瞋恚，敕左右人催收捕長壽王。 
　　“是時，左右大臣將此劫比，東西求索。時，劫比遙見長壽王，便目示語大臣曰：‘此是長壽王。’即前收捕，至梵摩達王所；到已，白言：‘大王，長壽王者，此人身是。’國中人民，悉皆聞知捉得長壽王身。 
　　“時，夫人亦復聞長壽王為梵摩達所捉得，聞已，便作是念：‘我今復用活為？寧共大王一時同命。’是時，夫人即將太子入舍衛城。夫人語太子曰：‘汝今更求活處。’時，長生太子聞已，默然不語。時，夫人徑往至梵摩達王所。王遙見來，歡喜踴躍，不能自勝，即敕大臣：“將此夫人及長壽王，至四衢道頭，分作四分。”時，諸大臣受王教令，將長壽王及夫人身，皆取返縛，繞舍衛城，使萬民見。爾時，人民之類，莫不痛心！ 
　　“時，長生太子在大眾中，見將父母詣市取殺，顏色不變。時，長壽王還顧告長生曰：‘汝莫見長，亦莫見短。’爾時，便說此偈：  
　　“‘怨怨不休息，自古有此法； 
　　　　無怨能勝怨，此法終不朽。’  
　　“是時，諸臣自相謂曰：‘此長壽王極為愚惑！長生太子竟是何人，在我等前而說此偈？’時，長壽王告諸臣曰：‘我不愚惑，但其中智者乃明吾語耳！諸賢當知：以我一夫之力，足能壞此百萬之眾。然我復作是念：“此眾生類死者難數，不可以我一身之故，歷世受罪。怨怨不休息，自古有此法；無怨能勝怨，此法終不朽。”’ 
　　“時，彼諸臣將長壽王及夫人身，到四衢道頭，分作四分，即而舍去，各還所在。時，長生太子向暮收拾薪草，耶維父母而去。 
　　“爾時，梵摩達王在高樓上，遙見有小兒耶維長壽王及夫人身，見已，敕左右曰：‘此必是長壽王親里，汝催收捉來。’時，諸臣民即往詣彼，未到之頃，兒已走去。 
　　“時，長生太子便作是念：‘此梵摩達王殺我父母，又住我國中，我今當報父母之怨。’是時，長生太子便往至彈琴師所，到已，便作是說：‘我今欲學彈琴。’時琴師問曰：‘今汝姓誰？父母為所在？’小兒對曰：‘我無父母，我本住此舍衛城中，父母早死。’琴師報曰：‘欲學者便學之。’ 
　　“比丘當知：爾時，長生太子便學彈琴歌曲。時，長生太子素自聰明，未經數日，便能彈琴歌曲，無事不知。是時，長生太子抱琴詣梵摩達王所，在象廄中，非人之時而獨彈琴，并復清歌。 
　　“爾時，梵摩達王在高樓上，聞彈琴歌曲之聲，便問敕左右人曰：‘此何人在象廄中，而獨彈琴歌戲？’臣佐報曰：‘此舍衛城中有小兒，而獨彈琴歌戲。’時，王告侍者曰：‘可約敕使此小兒來在此戲，吾欲見之。’時，彼使人喚此小兒，來至王所。是時，梵摩達王問小兒：‘汝昨夜在象廄中彈琴乎？’對曰：“如是，大王。”梵摩達曰：‘汝今可在吾側，彈琴歌舞，我當供給衣被、飯食。’ 
　　“比丘當知：爾時，長生太子在梵摩達前，彈琴歌舞，極為精妙。時，梵摩達王聞此琴音，極懷歡喜，便告長生太子：‘當與吾守藏珍寶。’時，長生太子受王教敕，未曾有失，恒隨王意，先笑后語，恒認王意。爾時，梵摩達王復告敕曰：‘善哉！善哉！汝今作人極為聰明，今復敕汝宮內可否？汝悉知之。’是時，長生太子在內宮中，以此琴音教諸妓女，亦復教乘象、馬技術，無事不知。 
　　“是時，梵摩達意欲出游園館，共相娛樂，即敕長生，催駕寶羽之車。時，長生太子即受王教，令尋駕寶羽之車，被象金銀鞍勒，還來白王：‘嚴駕已辦，王知是時。’梵摩達王乘寶羽之車，使長生御之，及將四部兵眾。 
　　“時，長生太子御車引導，恒離大眾。時，梵摩達王問長生太子曰：‘今日軍眾，悉為所在？’長生對曰：‘臣亦不知軍眾所在？’時王告曰：‘可小停住，吾體疲極，欲小止息。’時，長生太子即自停住，使王憩息。比頃，軍眾未至。 
　　“比丘當知：爾時，梵摩達王即枕太子長生膝上睡眠。時，長生太子以見王眠，便作是念：‘此王于我極是大怨，又取我父母殺之，加住我國界，今不報怨者，何時當報怨？我今正爾斷其命根！’時，長生太子右手自拔劍，左手捉王發，然復作是念：‘我父臨欲命終時，而告我言：“長生當知：亦莫見長，亦莫見短。”加說此偈：“怨怨不休息，自古有此法；無怨能勝怨，此法終不朽。”我今舍此怨！’即還內劍，如是再三。復作是念：‘此王于我極是大怨，又取我父母殺之，加住我國界，今不報怨者，何日當克？我今正爾斷其命根，乃名為報怨。’是時，復作憶念：‘汝長生，亦莫見長，亦莫見短，父王有是教敕：“怨怨不休息，自古有此法；無怨能勝怨，此法終不朽。”我今可舍此怨！’即還內劍。 
　　“是時，王梵摩達夢見長壽王兒長生太子，欲取我殺，即便恐懼，尋時得覺。時，長生太子曰：‘大王，何故驚起，乃至于斯？’梵摩達曰：‘向者睡眠，夢見長壽王兒長生太子拔劍欲取吾殺，是故驚耳！’ 
　　“是時，長生太子便作是念：‘今此王已知我是長生太子。’即右手拔劍，左手捉發，而語王曰：‘我今正是長壽王兒長生太子。然王是我大怨，又取我父母殺之，加住我國界，今不報怨，何日當克？’時，梵摩達王即向長生而作是說：‘我今命在汝手，愿垂原舍，得全生命！’長生報曰：‘我可活王，然王不全我命。’王報長生：‘惟愿垂濟，吾終不取汝殺！’ 
　　“是時，長生太子與王共作言誓：‘俱共相濟命者，終不相害。’比丘當知：爾時，長生太子即活王命。是時，梵摩達王語長生太子言：‘愿太子還與我嚴駕寶羽之車，還詣國界。’是時，太子即嚴駕寶羽之車，二人共乘，徑來至舍衛城。 
　　“時，王梵摩達即集群臣而作是說：‘設卿等見長壽王兒，欲取何為？’其中或有大臣而作是說：‘當斷手足。’或有言：‘當分身三段。’或有言：‘當取殺之。’是時，長生太子在王側坐，正身正意，思惟來言。時，梵摩達王躬自手捉長生太子，語諸人言：‘此是長壽王兒長生太子，此人身是。卿等勿得復有語，敢有所說。所以然者？長生太子見活吾命，吾亦活此人命。’時，諸群臣聞此語已，嘆未曾有：‘此王、太子甚奇！甚特！及能于怨而不報怨。’ 
　　“時，梵摩達王問長生曰：‘汝應取我殺，何故見放，復不殺之？將有何因緣？今愿聞之。’長生對曰：‘大王，善聽！父王臨欲命終之時，而作是說：“汝今亦莫見長，亦莫見短。”又作是語：“怨怨不休息，自古有此法；無怨能勝怨，此法終不朽。”是時，群臣聞父王此語，皆相謂言：“此王狂惑，多有所說，長生者竟是何人？”長壽王對曰：“卿等當知：其中有智之人，乃明此語耳！”憶父王此語已，是故全王命根耳！’梵摩達王聞此語已，甚奇所作，嘆未曾有，乃能守亡父教敕，不有所墮。 
　　“時，梵摩達王語太子曰：‘汝今所說之義，吾猶不解，今可與吾說其義，使得意解。’時，長生太子對曰：‘大王，善聽！我當說之：梵摩達王取長壽王殺；設復長壽王本所有群臣極有親者，亦當取王殺之；設復梵摩達王所有臣佐，復當取長壽王臣佐殺之，是謂怨怨終不斷絕。欲使怨斷者，唯有無報人，我今觀此義已，是故不害王也。’是時，梵摩達王聞此語已，甚懷踴躍，不能自勝：‘此王太子極為聰明，乃能廣演其義。’ 
　　“時，王梵摩達即向懺悔：‘是我罪過，而取長壽王殺之。’即自脫天冠與長生使著，復加嫁女，還付舍衛國土、人民，尋付長生使領。王還波羅柰治。 
　　“比丘當知：然古昔諸王有此常法；雖有此諍國之法，猶相堪忍，不相傷害。況汝等比丘，以信堅固，出家學道，舍貪欲、瞋恚、愚癡心，今復諍競，不相和順，各不相忍而不懺改？諸比丘，當以此因緣，知斗非其宜然。同一師侶，共一水乳，勿共斗訟。” 
　　爾時，世尊便說此偈：  
　　“無斗無有諍，慈心愍一切， 
　　　無患于一切，諸佛所嘆譽。  
　　“是故，諸比丘，當修行忍辱。如是，諸比丘，當作是學！” 
　　是時，拘深比丘白世尊曰：“惟愿世尊，勿慮此事！我等自當分明此法。世尊，雖有此語，其事不然。”是時，世尊便舍而去，詣跋耆國。 
　　爾時，跋耆國中有三族姓子：阿那律、難提、金毗羅。然彼族姓子，共作制限：其有出乞食者，后住者便掃灑地使凈，事事不乏。其得食來者分與使食，足者則善，不足者隨意所如。有遺余者，瀉著器中，便舍而去。若復最后乞食來者，足者則善，不足者便取器中食而自著缽中。爾時，便取水瓶，更著水安置一處，即當一日掃除房舍。復更在閑靜之處，正身正意，系念在前，思惟妙法。然復彼人終不共語，各自寂然。 
　　爾時，尊者阿那律思惟欲不凈想，念恃喜安而游初禪。是時，難提、金毗羅知阿那律心中所念，亦復思惟欲不凈想，念恃喜安而游初禪。若復尊者阿那律思惟二禪、三禪、四禪，爾時尊者難提、金毗羅亦復思惟二禪、三禪、四禪。若復尊者阿那律思惟空處、識處、不用處、有想無想處，是時尊者難提、金毗羅亦復思惟空處、識處、不用處、有想無想處。若復尊者阿那律思惟滅盡定，爾時尊者難提、金毗羅亦復思惟滅盡定。如此諸法，諸賢思惟此法。 
　　爾時，世尊往師子國中。爾時，守國人遙見世尊來，便作是說：“沙門勿來入國中。所以然者？此國中有三族姓子，名阿那律、難提、金毗羅，慎莫觸嬈！” 
　　是時，尊者阿那律以天眼清凈及天耳通，聞守國人與世尊作如是說，使世尊不得入國。是時，尊者阿那律即出告守門人曰：“勿遮！世尊今來，欲至此看。” 
　　是時，尊者阿那律尋入告金毗羅曰：“速來！世尊今在門外。” 
　　是時，尊者三人即從三昧起，往至世尊所；到已，頭面禮足，在一面住，各自稱言：“善來！世尊。”尊者阿那律前取世尊缽，尊者難提前敷座，尊者金毗羅取水與世尊洗足。 
　　爾時，世尊告阿那律曰：“汝等三人在此和合，無有他念，乞食如意乎？” 
　　阿那律曰：“如是，世尊，乞食不以為勞。所以然者？若我思惟初禪時，爾時難提、金毗羅亦復思惟初禪。若我思惟二禪、三禪、四禪、空處、識處、不用處、有想無想處、滅盡三昧，爾時難提、金毗羅亦復思惟二禪、三禪、四禪、空處、識處、不用處、有想無想處、滅盡定。如是，世尊，我等思惟此法。” 
　　世尊告曰：“善哉！善哉！阿那律，汝等頗有是時，更得上人法乎？” 
　　阿那律報曰：“如是，世尊，我等更得上人法。” 
　　世尊告曰：“何者是上人之法？” 
　　阿那律曰：“有此妙法，出上人法上，若復我等以慈心，遍滿一方，二方、三方、四方亦復如是，四維上下亦復如是，一切中一切，以慈心遍滿其中，無數無限，不可稱計，而自游戲。復以悲心、喜心、護心，遍滿一方，二方、三方、四方亦復如是，四維上下而自游戲。是謂，世尊，我等更得此上人之法。” 
　　爾時，尊者難提、金毗羅語阿那律曰：“我等何日至汝許問此義乎？今在世尊前而自稱說。” 
　　阿那律曰：“汝等亦未曾至我許而問此義？但諸天來至我所而說此義。是故，在世尊前而說此義耳！但我長夜之中知諸賢心意，然諸賢得此三昧故，在世尊前說此語耳！” 
　　爾時，說此法時，長壽大將至世尊所，頭面禮足，在一面坐。是時，長壽大將白世尊曰：“今日世尊與此諸人而說法乎？” 
　　是時，世尊以此因緣具向長壽大將說之。 
　　是時，大將白世尊曰：“跋耆大國快得大利，有此三族姓子而自游化：阿那律、難提、金毗羅。” 
　　世尊告曰：“如是，大將，如汝所言，跋耆大國快得善利！且舍跋耆大國，摩竭大國快得善利，乃有此三族姓子！若當摩竭大國人民之類，憶此三族姓子，便長夜獲安隱。大將當知：若縣邑城郭有此三族姓子者，彼城郭之中，人民之類，長夜獲安隱。此三族姓子所生之家，亦獲大利，乃能生此上尊之人，彼父母五種親族，若當憶此三人者，亦獲大利。若復天、龍、鬼、神憶此三族姓子者，亦獲大利。若有人嘆說阿羅漢者，亦當嘆說此三人。若有人嘆說無貪欲、無愚癡、無瞋恚者，亦當嘆說此三人。若有人嘆說此福田者，亦當嘆說此三人。如我于三阿僧祇劫所行勤苦，成無上道，使此三人成此法義。是故，大將，當于此三族姓子，起歡喜心。如是，大將，當作是學！” 
　　爾時，大將聞世尊所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“有三結使，系縛眾生，不能從此岸至彼岸。云何為三？所謂身邪、戒盜、疑。 
　　“彼云何名為身邪結？所謂計身有我，生吾我之想，有眾生想，有命、有壽、有人、有士夫、有緣、有著，是謂名為身邪之結。 
　　“彼云何名為疑結？所謂有我耶？無我耶？有生耶？無生耶？有我、人、壽命耶？無我、人、壽命耶？有父母耶？無父母耶？有今世、后世耶？無今世、后世耶？有沙門、婆羅門耶？無沙門、婆羅門耶？世有阿羅漢耶？世無阿羅漢耶？有得證者耶？無得證者耶？是謂名為疑結。 
　　“彼云何名為為戒盜結？所謂戒盜者，我當以此戒生大姓家，生長者家，生婆羅門家，若生天上及諸神中，是謂名為戒盜結。 
　　“是謂，比丘，有此三結系縛眾生，不能從此岸至彼岸。猶如兩牛同一軛，終不相離；此眾生類，亦復如是，三結所系，不能得從此岸至彼岸。 
　　“云何此岸？云何彼岸？所謂此岸者，身邪是；彼岸者，所謂身邪滅是。是謂，比丘，三結系縛眾生，不能從此岸至彼岸。是故，諸比丘，當求方便，滅此三結。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“此三三昧，云何為三？空三昧、無愿三昧、無想三昧。 
　　“彼云何名為空三昧？所謂空者，觀一切諸法，皆悉空虛，是謂名為空三昧。 
　　“彼云何名為無想三昧？所謂無想者，于一切諸法，都無想念，亦不可見，是謂名為無想三昧。 
　　“云何名為無愿三昧？所謂無愿者，于一切諸法，亦不愿求，是謂名為無愿三昧。 
　　“如是，比丘，有不得此三三昧，久在生死，不能自覺悟。如是，諸比丘，當求方便，得此三三昧。如是，諸比丘，當作是學！” 
　　爾時，諸比丘聞佛所說，歡喜奉行。  
　　幢、毗沙、法王，瞿默、神足化， 
　　齋戒、現在前，長壽、結、三昧。  
增壹阿含經卷第十七 四諦品第二十五  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“當修行四諦之法。云何為四？所謂：初苦諦，義不可盡，義不可窮，說法無盡；第二者、苦集諦，義不可盡，義不可窮，說法無盡；第三者、苦盡諦，義不可盡，義不可窮，說法無盡；第四者、苦出要諦，義不可盡，義不可窮，說法無盡。 
　　“彼云何名為苦諦？所謂苦諦者，生苦、老苦、病苦、死苦、憂悲惱苦、怨憎會苦、恩愛別離苦、所欲不得苦，取要言之，五盛陰苦，是謂名為苦諦。 
　　“彼云何名為苦集諦？所謂集諦者，愛與欲相應，心恒染著，是謂名為苦集諦。 
　　“彼云何名為苦盡諦？所謂盡諦者，欲愛永盡無余，不復更造，是謂名為苦盡諦。 
　　“彼云何名為苦出要諦？所謂苦出要諦者，謂賢圣八品道，所謂正見、正治、正語、正行、正命、正方便、正念、正三昧，是謂名為苦出要諦。 
　　“如是，比丘，有此四諦，實有不虛。世尊之所說，故名為諦。諸有眾生二足、三足、四足、多足，欲者、色者、無色者，有想、無想者，如來最上。然成此四諦，故名為四諦。是謂，比丘，有此四諦。然不覺知，長處生死，輪轉五道。我今已得此四諦，從此岸至彼岸，成就此義，斷生死根本，更不復受有，如實知之。” 
　　爾時，世尊便說此偈：  
　　“今有四諦法，如實而不知， 
　　　輪轉生死中，終不有解脫。 
　　　如今有四諦，已覺已曉了， 
　　　已斷生死根，更亦不受有。  
　　“若有四部之眾，不得此諦，不覺不知，便墮五道。是故，諸比丘，當作方便，成此四諦。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“有此四法，多饒益人。云何為四？第一法者、當親近善知識，第二者、當聞法，第三者、當知法，第四者、當法法相明。是謂，比丘，有此四法，多饒益人。是故，諸比丘，當求方便，成此四法。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告阿難曰：“若如來出現于世時，便有四未曾有法出現于世。云何為四？此眾生類多有所著，若說不染著法時，亦復承受，念修行之，心不遠離。若如來出現于世時，有此四未曾有法出現于世，是謂初未曾有法出現于世。 
　　“復次，阿難，輪轉不住，恒在五道，正使欲說法時，亦復承受，心不遠離。若如來出現世時，有此二未曾有法出現于世。 
　　“復次，阿難，此眾生類，恒懷驕慢，不去心首；若使說法，亦復承受，心不遠離。然復，阿難，此眾生類，恒懷驕慢，不去須臾；設復說法時，亦復承受。是謂第三未曾有法出現于世。 
　　“復次，阿難，此眾生類，無明所覆；設復說有明法時，亦復承受而不忘失。若復，阿難，說此有明、無明法時，而心意柔和，恒喜修行。是謂，阿難，若如來出現世時，便有此四未曾有法出現于世。 
　　“若有多薩阿竭現在時，便有此四未曾有法出現于世。是故，阿難，當發喜心向如來所。如是，阿難，當作是學！” 
　　爾時，阿難聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“我今當說擔，亦當說持擔人，亦當說擔因緣，亦當說舍擔。汝等比丘，諦聽！諦聽！善思念之，我今當說。” 
　　諸比丘對曰：“如是，世尊。”是時，諸比丘從佛受教。 
　　世尊告曰：“彼云何名為擔？所謂五盛陰是。云何為五？所謂色、痛、想、行、識陰，是謂名為擔。 
　　“彼云何名為持擔人？所謂持擔人者，人身是也，字某、名某，如是生，食如是食，受如是苦樂，壽命長短，是謂名為持擔人。 
　　“彼云何名為擔因緣？所謂擔因緣者，愛著因緣是，與欲共俱，心不遠離，是謂名為擔因緣。 
　　“彼云何名為當舍離擔？所謂能使彼愛永盡無余，已除、已吐。是謂，比丘，名舍離擔。 
　　“如是，比丘，我今已說擔，已說擔因緣，已說持擔人，已說舍擔。然諸如來所應行者，我今已辦。若樹下、空處、露坐，常念坐禪，莫行放逸。” 
　　爾時，世尊便說此偈：  
　　“當念舍重擔，更莫造新擔， 
　　　擔是世間病，舍擔第一樂。 
　　　亦當除愛結，及舍非法行， 
　　　盡當舍離此，更不復受有。  
　　“是故，諸比丘，當作方便，舍離于擔。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“有此四生。云何為四？所謂卵生、胎生、濕生、化生。 
　　“彼云何名為卵生？所謂卵生者，雞、雀、烏、鵲、孔雀、蛇、魚、蟻子之屬，皆是卵生，是謂名為卵生。 
　　“彼云何名為胎生？所謂人及畜生，至二足蟲，是謂名為胎生。 
　　“彼云何名為因緣生？所謂腐肉中蟲、廁中蟲，如尸中蟲，如是之屬，皆名為因緣生。 
　　“彼云何名為化生？所謂諸天、大地獄、餓鬼、若人、若畜生，是謂名為化生。是謂，比丘，有此四生。諸比丘舍離此四生，當求方便，成四諦法。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，尊者舍利弗、尊者目揵連在羅閱城迦蘭陀竹園所。 
　　爾時，舍利弗告諸比丘：“世間有此四人。云何為四？所謂第一人者與結相隨，然內有結而不知；或有一人與結相隨，然內有結如實知之；或有一人不與結相隨，然內無結如實而不知；或有一人不與結相隨，然內無結如實知之。 
　　“諸賢當知：第一人者與結相隨，然內有結而不知，此二有結人中，此人最為下賤。所謂彼第二人與結相隨，內有結如實知之，此人極為妙。彼第三人不與結相隨，內無結如實而不知，此人于二無結人中，此人最為下賤。所謂彼第四人不與結相隨，內無結如實知之，此人于無結人中最為第一。諸賢當知：世間有此四人。” 
　　是時，尊者目連問舍利弗曰：“有何因緣，有結相隨人，一人下賤，一人最妙？復有何因緣，此二無結人相隨，一人下賤，一人最妙？” 
　　舍利弗對曰：“彼與結相隨，內有結如實不知。彼人作是念：‘我當作凈想。’彼便思惟作凈想，當作凈想時，便起欲心；以起欲心已，便有貪欲、瞋恚、愚癡心而命終。爾時，不求方便，滅此欲心，便有瞋恚、愚癡之心而命終。目連當知：猶如有人詣市買得銅器，塵土垢坌，極為不凈。彼人不隨時摩抆，不隨時凈洗，然彼銅器倍更生垢，極為不凈。此第一人亦復如是，與垢相隨，內有結如實不知，彼便作是念：‘我當思惟凈想。’已思惟凈想，便生欲心；已生欲心，則有貪欲、瞋恚、愚癡而命終，不求方便，滅此欲心。 
　　“彼第二人與結相隨，內有結如實知：‘我今可舍凈想，思惟不凈想。’彼已舍凈想，思惟不凈想；彼已思惟不凈想，便不生欲心，求方便，不得者得，不獲者獲，不及者及，便無貪欲、瞋恚、愚癡，亦復無結而命終。猶如有人從市中買得銅器，塵垢所染，彼人隨時修治，洗蕩使凈。此人亦復如是，與結相隨，內有結如實知之。彼人便舍凈想，思惟不凈想；彼思惟不凈想，更求方便，不得者得，不獲者獲，不作證者教令得證，已無欲心、無瞋恚、愚癡而命終。是謂，目連，有此二人與結相隨，一人下賤，一人最妙。” 
　　目連曰：“復以何因緣，使此二人不與結相隨，一人下賤，一人最妙？” 
　　舍利弗曰：“彼第三人不與結相隨，內無結如實而不知。彼便作是思惟：‘我不求方便，思惟不得者得，不獲者獲，不作證者而作證。’彼人有欲心、瞋恚、愚癡所縛而命終。猶如有人詣市買銅器，塵垢所染，然不隨時洗治，亦不隨時修治。此第三人亦復如是，不與結相隨，內無結如實不知，亦不作是學：‘我當求方便，滅此諸結。’而有貪欲、瞋恚、愚癡之心而命終。 
　　“彼第四人不與結俱，內無結如實知之。彼便作是思惟：‘求方便，不得者得，不獲者獲，不作證者令作證。’彼以無此結而命終。猶如有人詣市，得好銅器極凈潔，復加隨時修治，磨洗其器，爾時彼器倍復凈好。此第四人亦復如是，不與結相隨，內無結如實知之，彼便作是思惟：‘求方便，不獲者獲，不得者得，不作證者而作證。’彼便無結使貪欲、瞋恚、愚癡，身壞命終。是謂，目連，有此二人不與結相隨，內無結如實知之，一人為上，一人下賤。” 
　　是時，尊者目連問舍利弗曰：“何以故名曰結？” 
　　舍利弗曰：“目連當知：惡不善法，起諸邪見，故名為結。或復有人而作是念：‘如來問我義已，然后與諸比丘說法；不問余比丘義，而如來與比丘說法。或復有是時，世尊語余比丘而說法，然不語彼比丘。如來說法，如來不語，我與比丘說法。’或有不善，或有貪欲；既有不善，又有貪欲，此二俱不善。 
　　“或復有時，比丘作是念：‘我恒在諸比丘前而入村乞食，不使余比丘在比丘前而入村乞食。或有是時，余比丘在前而入村乞食，不使彼比丘在比丘前而入村乞食。我不在比丘前而入村乞食。’既有不善，又有貪欲，此二俱不善。 
　　“目連當知：或復有是時，比丘作是念：‘我當在比丘前坐，先前受水，先前得食，不使余比丘先比丘坐，先前受水，先前得食。或復有時，余比丘在比丘前坐，先前受水，先前得食，不使彼比丘在比丘前坐，先前受水，先前得食。我不在比丘前坐，先前受水，先前得食。’既有不善，又有貪欲，此二俱不善。 
　　“或復有時，比丘作是念：‘我食已與檀越說法，不使余比丘食訖與檀越說法。或復有時，余比丘食竟與檀越說法，不使彼比丘食竟與檀越說法，不使我食竟與檀越說法。’既有不善，又有貪欲，此二俱不善。 
　　“或復有時，比丘作是念：‘我當至園中，與長者婆羅門說法，不使余比丘至園中，與長者婆羅門說法。或復有時，余比丘至園中，與長者婆羅門說法，不使余比丘至園中，與長者婆羅門說法；不使我至園中，與長者婆羅門說法。’既有不善，又有貪欲，此二俱不善。 
　　“或復有時，比丘作是念：‘我今犯戒，使諸比丘不知我犯戒。或復有時，彼比丘犯戒，諸比丘知此比丘犯戒。’既有不善，又有貪欲，此二俱不善。 
　　“或復有時，比丘作是念：‘我今犯戒，不使余比丘語我言犯戒。或復有時，彼比丘犯戒，余比丘語我言犯戒。’既有不善，又有貪欲，此二俱不善。 
　　“或復有時，彼比丘作是念：‘我今犯戒，使清凈比丘告我，不使不清凈比丘告我。或復有時，不清凈比丘告彼比丘言，彼比丘犯戒。’既有不善，又有貪欲，此二俱不善。 
　　“或復有時，比丘作是念：‘我今犯戒，若有比丘告我者，當在屏處，不在大眾之中。或復有時，彼比丘犯戒，在大眾中告語，不在屏處。’比丘復作是念：‘此諸比丘在大眾中告我，不在屏處。’既有不善，又有貪欲，此二俱不善。 
　　“目連當知：此諸法之本，興起此行者，名為結使。目連，復知諸有四部之眾，犯此行者，皆共聞知。雖言我行阿練若，在閑靜之處，正使著五納衣，恒行乞食，不擇貧富，行不卒暴，往來住止，坐起動靜，言語默然，彼比丘作是念：‘使比丘、比丘尼、優婆塞、優婆夷斯諸梵行者，恒來供養我。’彼比丘雖有是念，然四部眾亦不隨時供養。所以然者？以彼比丘惡不善行未除故，見聞念知。猶如有人，一銅器極為清凈，復以不凈盛著銅器中，復以余器蓋其上，持行詣國界。眾人見已，問彼人曰：‘君所持者是何物乎？我等欲得觀見。’是時，眾人素既饑儉，謂呼：‘是好飲食。’尋發器蓋，然是不凈皆共得見。此比丘亦復如是，雖有阿練若行，隨時乞食，著五納衣，正身正意，系念在前，彼雖生此念，欲使諸梵行者，隨時來供養。然復諸梵行人，不隨時供養。所以然者？以彼比丘惡不善法結使未盡故。 
　　“目連當知：諸有比丘無此惡不善法，結使已盡，見聞念知，雖在城傍行，猶是持法之人。或受人請，或受長者供養，彼比丘無此貪欲之想。是時，四部之眾及諸梵行者，皆來供養。所以然者？以彼比丘行清凈故，皆見聞念知。猶如有人有好銅器，盛好飲食，氣味極香，復以物蓋其上，持行詣國界。眾人見已，問彼人曰：‘此是何物？我等欲得觀見。’時尋發看，見是飲食，皆共取食。此亦如是，比丘見聞念知，雖在城傍行，受長者供養，彼不作是念：‘使諸梵行者來供養我。’然復諸梵行者，皆來供養之。所以然者？以彼比丘惡不善行已除盡故。是故，目連，以此諸行故，名為結使。” 
　　是時，尊者大目揵連嘆曰：“善哉！善哉！舍利弗，所以然者？我昔游此羅閱城迦蘭陀竹園所，到時著衣持缽，入羅閱城乞食，至彼車師舍，在門外默然而立。是時，彼工師手執斧而斫材。是時，更有長老工師有少事緣，來至此工師舍。是時，彼工師修治材板。是時，彼老工師而生此念：‘此小工師斫材如我意不？我今當觀之。’是時，彼工師所嫌之處，彼工師盡取斫之。是時，彼老工師甚懷歡喜，而作是念：‘善哉！善哉！卿所斫材盡如我意。’此亦如是，諸有比丘心不柔和，舍沙門行，心懷奸偽，不從沙門之法，性行粗疏，不知慚愧，強顏耐辱，為卑賤行，無有勇猛；或喜多忘失，不憶所行，心意不定，所作錯亂，諸根不定。然今尊者舍利弗觀察性行已，而修治之。 
　　“諸有族姓子，以信堅固，出家學道，甚恭敬戒，不舍沙門賢圣之法，無有幻偽，不行卒暴，心息柔和，言常含笑，不傷人意，心恒一定，無有是非，諸根不亂。彼聞尊者舍利弗語已，便自承受，亦不忘失。猶如若男、若女，端正無雙，極自沐浴，著好新衣，用香涂身。若復有人，復加以優缽華，持用奉上。彼人得已，即著頭上，歡喜踴躍，不能自勝。此亦如是，若有族姓子，以信堅固，出家學道，恭敬于戒，不失沙門之法，無有幻偽，不行卒暴，心意柔和，言常含笑，不傷人意，心恒一定，無有是非，諸根不亂。彼從尊者舍利弗聞是語已，甚懷歡喜，不能自勝，而受其教。如此諸族姓子說此法教。” 
　　爾時，諸賢各各聞其所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“有此四果。云何為四？或有果生而似熟，或有果熟而似生，或有果熟而似熟，或有果生而似生。是謂，比丘，世間有此四果。世間有此四人，亦復如是。云何為四？或有人熟而像生，或有人生而像熟，或有人生而像生，或有人熟而似熟。 
　　“彼何等人生而像熟？或有人往來行步不行卒暴，眼目視瞻恒隨法教，著衣持缽亦復隨法行步，視地不左右顧望；然復犯戒，不隨正行，實非沙門而似沙門，不行梵行而自言行梵行，盡壞敗正法，根敗之種，是謂此人生而像熟。 
　　“彼人云何熟而像生？或有比丘性行似疏，視瞻不端，亦不隨法行，喜左右顧視；然復精進多聞，修行善法，恒持戒律，不失威儀，見少非法，便懷恐懼，是謂此人熟而像生。 
　　“彼云何人生而像生？或有比丘不持禁戒，不知行步禮節，亦復不知出入行來，亦復不知著衣持缽，諸根錯亂，心著色、聲、香、味、細滑之法，彼犯禁戒，不行正法，不是沙門而似沙門，不行梵行而似梵行，根敗之人，不可修飾，是謂此人生而像生。 
　　“彼云何有人熟而似熟？或有比丘持戒禁限，出入行步不失時節，看視不失威儀；然極精進，修行善法，威儀禮節皆悉成就，見小非法，便懷恐怖，況復大者！是謂此人熟而似熟。 
　　“是謂，比丘，世間有此四果之人，當學熟果之人。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“今日空中有隨嵐風。設復有飛鳥至彼者，若烏、鵲、鴻、鵠值彼風者，頭腦、羽翼各在一處。此間一比丘亦復如是，舍禁戒已，作白衣行，是時三衣、缽、器、針筒六物之屬各在一處，猶隨嵐之風吹殺彼鳥。是故，諸比丘，當修行梵行。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“比丘當知：有此四鳥。云何為四？或有鳥聲好而形丑，或有鳥形好而聲丑，或有鳥聲丑形亦丑，或有鳥形好聲亦好。 
　　“彼云何鳥聲好而形丑？拘翅羅鳥是也，是謂此鳥聲好而形丑。彼云何鳥形好而聲丑？所謂鷙鳥是也，是謂此鳥形好而聲丑。彼云何鳥聲丑形亦丑？所謂兔梟是也，是謂此鳥聲丑形亦丑。復有何鳥聲好形亦好？所謂孔雀鳥是也，是謂此鳥聲好形亦好。是謂，比丘，有此四鳥，當共覺知。 
　　“此亦如是，世間亦有四人似鳥，當共覺知。云何為四？于是，或有比丘顏貌端正，出入行來，著衣持缽，屈伸俯仰，威儀成就；亦復不能有所諷誦，諸所有法，初善、中善、竟善，不能承法之教，亦復不能善諷誦讀，是謂此人形好而聲不好。 
　　“復有何等人聲好而形丑？或有一比丘出入行來，屈伸俯仰，著衣持缽，威儀不成就，恒好廣說；然復彼人精進持戒，聞法能知所學，多聞諸所有法，初善、中善、竟善，義理深邃，具足修梵行，然復彼法善持善誦，是謂此人聲好而形丑。 
　　“彼復有何等人聲丑形亦丑？或有一人犯戒、不精進、不多聞，所聞便失；彼于此法，應具足行梵行，然不肯承受，是謂此人聲丑形亦丑。 
　　“彼何等人聲好形亦好？或有比丘顏貌端正，出入行來，著衣持缽，不左右顧視；然復精進修行善法，然戒律具足，見小非法，尚懷恐懼，何況大者！亦復多聞，所受不忘，諸所有法，初善、中善、竟善，修其善行，如此之法，善諷誦讀，是謂此人聲好形亦好。 
　　“是謂世間有此四人，在世間者，當共覺知。是故，諸比丘，當學聲好形亦好。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“有四種云。云何為四？或有云雷而不雨，或有云雨而不雷，或有云亦不雨亦不雷，或有云亦雨亦雷，是謂四種云。世間四種人而像云。何等四人？或有比丘雷而不雨，或有比丘雨而不雷，或有比丘亦不雨亦不雷，或有比丘亦雨亦雷。 
　　“彼云何比丘雷而不雨？或有比丘高聲誦習，所謂契經、祇夜、授決、偈、本末、因緣、已說、生經、頌、方等、未曾有法、譬喻，如是諸法，善諷誦讀，不失其義；不廣與人說法，是謂此人雷而不雨。 
　　“彼云何人雨而不雷？或比丘有顏色端正，出入行來，進止之宜，皆悉具知，修諸善法，無毫厘之失；然不多聞，亦不高聲誦習，復不修行契經、本末、授決、偈、因緣、譬喻、生經、方等、未曾有法，然從他承受，亦不忘失，好與善知識相隨，亦好與他說法，是謂此人雨而不雷。 
　　“彼何等人亦不雨亦復不雷？或有一人顏色不端正，出入行來，進止之宜，皆悉不具，不修諸善法；然不多聞，亦不高聲誦習，復不修行契經至方等，亦復不與他說法，是謂此人亦不雨亦不雷。 
　　“復有何等人亦雨亦雷？或有一人顏色端正，出入行來，進止之宜，亦悉具知，好喜學問，所受不失；亦好與他說法，勸進他人，令使承受，是謂此人亦雷亦雨。 
　　“是謂，比丘，世間有此四人。是故，比丘，當作是學！” 
　　爾時，諸比丘聞佛所說，歡喜奉行。  
　　諦、饒益、阿難，重擔、四生、結， 
　　四果、隨嵐風，四鳥、雷在后。  
增壹阿含經卷第十八 四意斷品第二十六之一  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“猶如山河、石壁、百草、五谷，皆依于地而得長大，然復此地最尊、最上；此亦如是，諸善三十七道品之法，住不放逸之地，使諸善法而得長大。 
　　“無放逸比丘修四意斷，多修四意斷。云何為四？于是，比丘未生弊惡法，求方便令不生，心不遠離，恒欲令滅；已生弊惡法，求方便令不生，心不遠離，恒欲令滅；未生善法，求方便令生；已生善法，求方便令增多，不忘失，具足修行，心意不忘。如是，比丘修四意斷。是故，諸比丘，當求方便，修四意斷。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“比丘當知：諸有粟散國王及諸大王皆來附近于轉輪王，轉輪王于彼最尊、最上；此亦如是，諸善三十七道品之法，無放逸之法最為第一。 
　　“無放逸比丘修四意斷。于是，比丘未生弊惡法，求方便令不生，心不遠離，恒欲令滅；已生弊惡法，求方便令不生，心不遠離，恒欲令滅；未生善法，求方便令生；已生善法，重令增多，終不忘失，具足修行，心意不忘。如是，諸比丘修四意斷。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“諸有星宿之光，月光最為第一；此亦如是，諸善功德三十七道品之法，無放逸行最為第一，最尊、最貴。 
　　“無放逸比丘修四意斷。云何為四？于是，比丘若未生弊惡法，求方便令不生；若已生弊惡法，求方便令滅；若未生善法，求方便令生；若已生善法，求方便重令增多，終不忘失，具足修行，心意不忘。如是，比丘修四意斷。是故，諸比丘，當求方便，修四意斷。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“諸有華之屬，瞻蔔之華、須摩那華，天上、人中，婆師華最為第一；此亦如是，諸善功德三十七道品之法，無放逸行最為第一。 
　　“若無放逸比丘修四意斷。云何為四？于是，比丘若未生弊惡法，求方便令不生；已生弊惡法，求方便令滅；若未生善法，求方便令生；已生善法，求方便令增多，終不忘失，具足修行，心意不忘。如是，比丘修四意斷。是故，諸比丘，當求方便，修四意斷。是故，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，王波斯匿乘寶羽之車，出舍衛城，至祇洹精舍，欲覲世尊。諸王常法有五威容，舍著一面，前至世尊所，頭面禮足，在一面坐。 
　　爾時，世尊告大王曰：“大王當知：世間有四種人出現于世。云何為四？或有一人，先暗而后明；或有一人，先明而后暗；或有一人，先暗而后暗；或有一人，先明而后明。 
　　“彼人云何先暗而后明？于是，或有一人生卑賤家，或旃陀羅種、或啖人種、或工師種、或淫泆家生，或無目、或無手足、或時裸跣、或諸根錯亂；然復身、口行善法，意念善法。彼若見沙門、婆羅門諸尊長者，恒念禮拜，不失時節，迎來起送，先笑后語，隨時供給。若復有時見乞兒者，若沙門、婆羅門，若路行者，若貧匱者，若有錢財，便持施與；設無財貨者，便往至長者家，乞求施與；若復見彼施者，便還歡喜踴躍，不能自勝。身行善法，口修善法，意念善法，身壞命終，生善處天上。猶如有人，從地至床，從床乘馬，從馬乘象，從象入講堂。由是故我今說，此人先暗而后明。如是，大王，此人名曰先暗而后明。 
　　“彼人云何先明而后暗？于是，或有一人在大家生，若剎利種、若長者種、若婆羅門種，饒財多寶，金、銀、珍寶、硨磲、瑪瑙、水精、琉璃，仆從、奴婢不可稱計，象、馬、豬、羊皆悉具足。然復此人顏貌端正，如桃華色。彼人恒懷邪見，與邊見相應，彼便有此見：無施、無受，亦無前人可所施物，亦無善惡之行，亦無今世、后世，亦無得道者，世無阿羅漢可承敬者，于今世、后世可作證者。彼若見沙門、婆羅門，便起瞋恚，無恭敬心。若見人惠施者，心不喜樂，身、口、意所作行而不平均，以行非法之行，身壞命終，生地獄中。猶如有人從講堂至象，從象至馬，從馬至床，從床至地。由是故，我今說此人。如是，大王，所謂此人先明而后暗。 
　　“彼云何有人從暗至暗？若復有人生卑賤家，或旃陀羅家、或啖人家、或極下窮家，此人必生此中，或復有時，諸根不具，顏色粗惡。然復彼人恒懷邪見，彼便有此見：無今世、后世，無沙門、婆羅門，亦無得道者，亦無阿羅漢可承敬者，亦無今世、后世可作證者。彼若見沙門、婆羅門，便起瞋恚，無恭敬心。若見人來惠施者，心不喜樂，身、口、意所作行而不平等，誹謗圣人，毀辱三尊；彼既自不施，又見他施，甚懷瞋恚；已行瞋恚，身壞命終，生地獄中。猶如有人從暗至暗，從火焰至火焰，舍智就愚。由是而言，此人可謂先暗而后暗。大王當知：故名此人從暗至暗。 
　　“彼名何等人從明至明？或有一人生豪族家，或剎利種、或國王家、或大臣家，饒財多寶，不可稱計。然復彼人顏色端正，如桃華色。彼人恒有正見，心無錯亂，彼有此正見：有施、有福、有受者，有善、惡之報，有今世、后世，有沙門、婆羅門。設復彼人若見沙門、婆羅門，起恭敬心，和顏悅色；己身恒喜布施，亦復勸人使行布施之；設布施之日，心懷踴躍，不能自勝。彼身行善，口行善，意行善，身壞命終生善處。猶如有人從講堂至講堂，從宮至宮。由是而言，我今說此人從明至明。 
　　“是為，大王，世間有此四人。” 
　　爾時，世尊便說此偈：  
　　“王當知貧人，有信好布施， 
　　　見沙門婆羅，及諸可施者。 
　　　能復起迎逆，而教于正見， 
　　　施時極歡喜，所求不逆人。 
　　　彼人是良友，終不為惡行， 
　　　恒喜行正見，常念求善法。 
　　　大王如彼人，死時有所適， 
　　　必生兜術天，先暗而后明。 
　　　如人極為富，不信好喜恚， 
　　　慳貪心怯弱，邪見而不改。 
　　　見沙門梵志，及諸乞求者， 
　　　恒喜呵罵詈，邪見言無有。 
　　　見施起瞋恚，不令有施人， 
　　　彼人行極弊，造諸惡元本。 
　　　如是彼人者，臨欲命終時， 
　　　當生地獄中，先明而后暗。 
　　　如有貧賤人，無信好瞋恚， 
　　　造諸不善行，邪見不信正。 
　　　設見沙門士，及諸可事者， 
　　　而取輕毀之，慳貪無有信。 
　　　施時而不喜，見他施亦然， 
　　　彼人所造行，所適無安處。 
　　　如此彼之人，必當取命終， 
　　　當生地獄中，先暗而后暗。 
　　　如人極有財，有信好布施， 
　　　正見不他念，恒喜求善法。 
　　　設見諸道士，及諸可施者， 
　　　起恭迎敬之，而學于正見。 
　　　與時極和悅，常念于平均， 
　　　惠施無吝惜，不逆于人心。 
　　　彼人受命決，不造諸非法， 
　　　當知彼之人，臨欲命終時， 
　　　必生好善處，先明而后明。  
　　“是故，大王，當學先明而后明，莫學先明而后暗。如是，大王，當作是學！” 
　　爾時，波斯匿王聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，尊者阿難至世尊所，頭面禮足，在一面住。斯須，復以兩手摩如來足已，復以口嗚如來足上，而作是說：“天尊之體，何故乃爾？身極緩爾，如來之身不如本故。” 
　　世尊告曰：“如是，阿難，如汝所言，今如來身皮肉已緩，今日之體不如本故。所以然者？夫受形體，為病所逼。若應病眾生，為病所困；應死眾生，為死所逼。今日如來，年已衰微，年過八十。” 
　　是時，阿難聞此語已，悲泣哽噎，不能自勝，并作是語：“咄嗟！老至乃至于斯！” 
　　是時，世尊到時，著衣持缽，入舍衛城乞食。是時，世尊漸漸乞食，至王波斯匿舍。當于爾時，波斯匿門前，有故壞車數十乘，舍在一面。 
　　是時，尊者阿難以見車棄在一面，見已，白世尊曰：“此車王波斯匿車，昔日作時極為精妙，如今日觀之，與瓦石同色。” 
　　世尊告曰：“如是，阿難，如汝所言。如今觀所有車，昔日之時極為精妙，金銀所造，今日壞敗，不可復用。如是外物尚壞敗，況復內者！” 
　　爾時，世尊便說此偈：  
　　“咄！此老病死，壞人極盛色， 
　　　初時甚悅意，今為死使逼。 
　　　雖當壽百歲，皆當歸于死， 
　　　無免此患苦，盡當歸此道。 
　　　如內身所有，為死之所驅， 
　　　外諸四大者，悉趣于本無。 
　　　是故求無死，唯有涅槃耳！ 
　　　彼無死無生，都無此諸行。”  
　　爾時，世尊即就波斯匿王坐。 
　　是時，王波斯匿與世尊辦種種飲食。觀世尊食竟，王更取一小座，在如來前坐，白世尊曰：“云何，世尊，諸佛形體皆金剛數，亦當有老、病、死乎？” 
　　世尊告曰：“如是，大王，如大王語，如來亦當有此生、老、病、死。我今亦是人數，父名真凈，母名摩耶，出轉輪圣王種。” 
　　爾時，世尊便說此偈：  
　　“諸佛出于人，父名曰真凈， 
　　　母名極清妙，豪族剎利種。 
　　　死徑為極困，都不觀尊卑， 
　　　諸佛尚不免，況復余凡俗？”  
　　爾時，世尊與波斯匿王而便說此偈：  
　　“祠祀火為上，詩書頌為尊， 
　　　人中王為貴，眾流海為首， 
　　　眾星月為上，光明日為先。 
　　　八方上下中，世界之所載， 
　　　天及世人民，如來最為尊。 
　　　其欲求福祿，常供養三佛。”  
　　是時，世尊說此偈已，便從座起而去，還祇洹精舍，就座而坐。 
　　爾時，世尊告諸比丘：“有四法，在世間人所愛敬。云何為四？少壯之年，世間人民之所愛敬；無有病痛，人所愛敬；壽命，人所愛敬；恩愛集聚，人所愛敬。是謂，比丘，有此四法，世間人民之所愛敬。 
　　“復次，比丘，復有四法，世間人民所不愛敬。云何為四？比丘當知：少壯之年，若時老病，世人所不喜；若無病者，后便得病，世人所不喜；若有得壽命，后便命終，世人所不喜；恩愛得集，后復別離，是世人所不喜。是謂，比丘，有此四法與世回轉，諸天、世人，乃至轉輪圣王、諸佛世尊，共有此法。是為，比丘，世間有此四法與世回轉。 
　　“若不覺此四法時，便流轉生死，周旋五道。云何為四？圣賢戒、賢圣三昧、賢圣智慧、賢圣解脫。是為，比丘，有此四法而不覺知者，則受上四法。我今及汝等，以覺知此賢圣四法，斷生死根，不復受有。如今如來形體衰老，當受此衰耗之報。是故，諸比丘，當求此永寂涅槃，不生、不老、不病、不死，恩愛別離，常念無常之變。如是，比丘，當作是念！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，王波斯匿即敕臣佐，嚴寶羽之車，欲出舍衛城觀地講堂。當于爾時，波斯匿王母命過，年極衰老，垂向百歲，王甚尊敬，念未曾離目。 
　　是時，波斯匿王邊有大臣，名不奢蜜，高才蓋世，世人尊重。時，大臣便作是念：“此波斯匿王母年向百歲，今日命終；設當聞者，王甚愁憂，不能飲食而得重病。我今當設方便，使王不愁憂，亦使不病。” 
　　是時，大臣即嚴駕五百白象，亦嚴駕五百匹馬，復嚴駕五百步兵，復嚴駕五百妓女，復嚴駕五百老母，復嚴駕五百婆羅門，復有五百沙門，復嚴駕五百衣裳，復嚴駕五百珍寶，與亡者作好大棺，彩畫極令使妙，懸繒幡蓋，作倡妓樂，不可稱計，出舍衛城。 
　　是時，波斯匿王還來入城。是時，王波斯匿有少事。是時，王遙見亡者，問左右曰：“此是何人，供養乃至于斯？” 
　　時，不奢蜜曰：“此舍衛城中有長者母無常，是彼之具。” 
　　時，王復告曰：“此諸象馬車乘復用為？” 
　　大臣報曰：“此五百老母者，用奉上閻羅王，持用贖命。” 
　　時，王便笑而作是說：“此是愚人之法！命也難保，有何可克？如有人墮摩竭魚口，欲求出者，實復難得；此亦如是，墮閻羅王邊，欲求出，實難可得。” 
　　“此五百妓女亦用贖命。” 
　　王報曰：“此亦難得。” 
　　時，大臣曰：“若此妓女不可得者，當用余者贖之。” 
　　王曰：“此亦難得。” 
　　大臣曰：“若此不可得者，當用五百珍寶贖之。” 
　　王報曰：“此亦難得。” 
　　大臣曰：“此不可得者，用五百衣裳贖之。” 
　　王曰：“此亦難得。” 
　　臣曰：“若此衣裳不可得者，當用此五百梵志咒術，咒術取之。” 
　　王曰：“此亦難得。” 
　　大臣曰：“若此五百梵志不可得者，復當持此沙門高才說法，持用贖之。” 
　　王曰：“此不可得。” 
　　大臣曰：“若說法不可得者，當集兵眾，共大戰斗而取之。” 
　　時，波斯匿王大笑而曰：“此是愚人之法，以墮摩竭魚口，終不得出。” 
　　時，王曰：“汝當知之：頗有生而不死乎？” 
　　時，大臣曰：“此實不可得也。” 
　　時，大王報曰：“實不可得。諸佛亦作是說，夫生有死，命亦難得。” 
　　是時，不奢蜜跪白王曰：“是故，大王，甚莫愁憂，一切眾生皆歸于死。” 
　　時，王問曰：“我何故愁憂？” 
　　時，臣白王：“王當知之：大王母者，今日已死！” 
　　是故，波斯匿王聞此語已，八九嘆息而語大臣曰：“善哉！如汝所言，乃能知善權方便。” 
　　是時，王波斯匿還入城，辦種種香華，供養亡母；供養亡母已，便還駕乘至世尊所；到已，頭面禮足，在一面坐。 
　　是時，世尊問曰：“大王，何故塵土坌身？” 
　　王白世尊：“天母命終，向送至城外，今來詣世尊所，問其所由。然天母在時，持戒精進，恒修善法；年向百歲，今日已命終，故來至世尊所耳！若當我持象贖命可得者，亦當用象贖之；若當馬贖命可得者，當用馬贖之；若當車乘贖命可得者，便當用車乘贖之；若當金銀珍寶贖命可得者，當用金銀珍寶贖之；若當以奴婢、仆從、城廓、國界，贖命可得者，當以城廓、國界贖之；若以加尸國界人民贖命可得者，當以加尸人民贖之。莫令我天母命終！” 
　　世尊告曰：“是故，大王，甚莫愁憂，一切眾生皆歸于死。一切變易之法，欲令不變易者，終不有此事。大王當知：人身之法猶如雪揣，要當歸壞；亦如土壞，同亦歸壞，不可久保；亦如野馬幻化，虛偽不真；亦如空拳，以誑小兒。是故，大王，莫懷愁憂，恃怙此身。大王當知：有此四大恐怖，來至此身，不可障護，亦不可以言語、咒術、藥草、符書，所可除去。 
　　“云何為四？一者、名為老，壞敗少壯，使無顏色；二者、名為病盡，壞敗無病；三者、名為死盡，壞敗命根；四者、有常之物歸于無常。是謂，大王，有此四法不可障護，非力所能伏也。大王當知：猶如四方有四大山，從四方來，使壓眾生，非力所卻。是故，大王，非牢固物，不可恃怙。是故，大王，當以法治化，莫以非法。王亦不久，當至生死之海。王亦當知：諸以法治化者，身壞命終，生善處天上；若復以非法治化者，身壞命終，生地獄中。是故，大王，當以法治化，莫以非法。如是，大王，當作是學！” 
　　爾時，波斯匿王白世尊曰：“此法名何等？當云何奉行？” 
　　世尊告曰：“此法名為除愁憂之刺。” 
　　王白佛言：“實爾，世尊。所以然者？我聞此法已，所有愁憂之刺，今日已除。然，世尊，國界事猥，欲還所在。” 
　　世尊告曰：“宜知是時。”波斯匿王即從座起，頭面禮足，便退而去。 
　　爾時，波斯匿王聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“我今非獨在比丘、比丘尼、清信士、清信女中為尊，乃至世間人民中獨尊。今有四法本末，我躬自知之，而作證于四部之眾、天上、人中。云何為四？一者、一切諸行皆悉無常，我今知之，于四部之眾、天上、人中而作證；二者、一切諸行苦；三者、一切諸行無我；四者、涅槃休息。我今知之，于四部之眾，于天上、人中而作證。是謂，比丘，四法之本，是故于天上、人中而獨得尊。” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊與大比丘眾五百人俱。爾時，世尊欲詣羅閱城夏坐，舍利弗亦欲詣羅閱城夏坐，千二百五十弟子皆欲詣羅閱城夏坐。然舍利弗、目揵連夏坐竟，當取般涅槃。 
　　爾時，世尊將諸比丘、舍利弗、目揵連等，游羅閱城迦蘭陀竹園，受夏坐已。爾時，世尊告舍利弗：“今千二百五十弟子，為汝等在此夏坐。然舍利弗、目揵連比丘當取滅度。云何，舍利弗，堪任與諸比丘說妙法乎？我今脊痛，欲小止息。” 
　　舍利弗對曰：“如是，世尊。” 
　　爾時，世尊躬襞僧迦利，右脅著地，腳腳相累，計意在明。 
　　爾時，尊者舍利弗告諸比丘：“我初受戒時，已經半月，得四辯才而作證，義理具足。我今當說之，分別其義，使汝等知，布現分別之。諦聽！善思念之。” 
　　諸比丘對曰：“如是。”是時，諸比丘從舍利弗受教。 
　　舍利弗告曰：“何等是四辯才？我得證者所謂義辯，我由此得證所謂法辯，我由此得證所謂應辯，我由此得證所謂自辯。我今當廣分別其義。若當四部之眾有狐疑者，我今現在，可問其義。若復，諸賢，于四禪有狐疑者；若復，諸賢，于四等心有狐疑者，可問我義，今當說之。設復，諸賢，于四意斷有狐疑者，可問我義，我今當說；四神足、四意止、四諦，有狐疑者，便來問我義，我今當說之。今不問者，后悔無益！我今唯有世尊、無所著、等正覺所有深法，所行眾事，亦問我義，我當說之。今不問者，后勿有悔！” 
　　是時，尊者大目揵連到時，著衣持缽，欲入羅閣城乞食。是時，執杖梵志遙見目連來，各各相詣謂曰：“此是沙門瞿曇弟子中，無有出此人上。我等盡共圍已，而取打殺。” 
　　是時，彼梵志便共圍捉，各以瓦石打殺而便舍去，身體無處不遍，骨肉爛盡，酷痛苦惱，不可稱計。 
　　是時，大目揵連而作是念：“此諸梵志圍我取打，骨肉爛盡，舍我而去。我今身體無處不痛，極患疼痛，又無氣力可還至園，我今可以神足還至精舍。”是時，目連即以神足還至精舍，到舍利弗所，在一面坐。 
　　是時，尊者大目揵連語舍利弗言：“此執杖梵志圍我取打，骨肉爛盡，身體疼痛，實不可堪，我今欲取般涅槃，故來辭汝。” 
　　時，舍利弗言：“世尊弟子之中，神足第一，有大威力，何故不以神足而避乎？” 
　　目連報言：“我本所造行極為深重，要索受報，終不可避，非是空中而受此報。然我今日身極患疼痛，故來辭汝，取般涅槃。” 
　　舍利弗言：“諸有比丘、比丘尼修四神足，多廣演其義，若彼人意中欲住劫、過劫，乃至不滅度，何以不住而滅度乎？” 
　　目連報言：“如是，舍利弗，如來言：‘若比丘、比丘尼修四神足，欲住壽經劫者，亦可得耳！’但如來住劫住者，我亦住耳！但今日世尊不久當取般涅槃，眾生之類壽命極短，又我不忍見世尊取般涅槃。然我身體極為疼痛，欲取般涅槃。” 
　　爾時，舍利弗語目連言：“汝今小停，我當先取滅度。”是時，目連默然不對。 
　　是時，舍利弗往至世尊所，頭面禮足，在一面坐。時，舍利弗白世尊言：“我今欲取滅度，惟愿聽許！” 
　　是時，世尊默然不對。時，舍利弗再三白世尊言：“我今正是時，欲取般涅槃。” 
　　是時，世尊告舍利弗：“汝今何故不住一劫，乃過一劫？” 
　　舍利弗白世尊言：“我躬從世尊聞，躬自承受，眾生之類受命極短，極壽不過百歲。以眾生命短，故如來壽亦短。若當如來住壽一劫者，我當亦住壽一劫。” 
　　世尊告曰：“如舍利弗言，以眾生命短，故如來壽亦短，然復此事亦不可論。所以然者？過去久遠阿僧祇劫，有佛名善念誓愿如來、至真、等正覺，出現于世。當于爾時，人壽八萬歲，無有中夭者。彼善念誓愿如來當成佛時，即其日便化作無量佛，立無量眾生在三乘行，有在不退轉地住者；復立無量眾生在四姓家；復立無量眾生在四天王宮、艷天、兜術天、化自在天、他化自在天、梵迦夷天、欲天、色天、無色天，亦于其日，于無余涅槃界而般涅槃。而今舍利弗言：‘以眾生壽短，故如來壽命亦短。’云何，舍利弗，而作是說：‘如來當住一劫，至一劫，我亦當住一劫，至一劫’？然復眾生，不能知如來壽命長短。舍利弗當知：如來有四不可思議事，非小乘所能知。云何為四？世界不可思議，眾生不可思議，龍不可思議，佛土境界不可思議。是謂，舍利弗，有四不可思議。” 
　　舍利弗言：“如是，世尊，有四不可思議，世界、眾生、龍宮、佛土實不可思議。然長夜恒有此念：‘釋迦文佛終不住一劫。’又復諸天來至我所，而語我言：‘釋迦文佛不久在世，年向八十，然今世尊不久當取涅槃。’我今不堪見世尊取般涅槃。又我躬從如來聞此語：‘諸過去、當來、今現在，諸佛上足弟子先取般涅槃，然后佛取般涅槃；又最后弟子亦先取般涅槃，然后世尊不久當取滅度。’惟愿世尊聽取滅度！” 
　　世尊告曰：“今正是時。” 
　　舍利弗即住如來前坐，正身正意，系念在前，而入初禪；從初禪起，復入二禪；從二禪起，復入三禪；從三禪起，復入四禪；從四禪起，復入空處、識處、不用處、有想無想處；從有想無想起，入滅盡定；從滅盡定起，入有想無想處；從有想無想起，入不用處、識處、空處；從空處起，入第四禪；從第四禪起，入第三禪；從第三禪起；入第二禪；從第二禪起，入初禪；從初禪起，入第二禪；從第二禪起，入第三禪；從第三禪起，入第四禪。時，尊者舍利弗從四禪起已，告諸比丘：“此名師子奮迅三昧。” 
　　是時，諸比丘嘆未曾有：“甚奇！甚特！尊者舍利弗入三昧，速疾乃爾！” 
　　爾時，舍利弗即從座起，頭面禮世尊足，便退而去。 
　　當于爾時，眾多比丘從舍利弗后。時舍利弗還顧語：“諸賢，各欲所至？” 
　　眾多比丘報曰：“我等欲得供養尊者舍利。” 
　　舍利弗言：“止！止！諸賢，此則為供養已。吾自有沙彌，足得供養我耳！汝等各還所在，思惟道化，善修梵行，盡于苦際。如來出世，甚難可遇，時時乃出。猶優曇缽華時時乃出，如來亦復如是，億劫乃出，人身亦復難克，有信成就亦復難得，欲求出家學如來法亦復難得；一切諸行欲使不滅盡，此亦難得。滅于愛欲，永盡無除，滅盡涅槃。今有四法本末，如來之所說。云何為四？一切諸行無常，是謂初法本末，如來之所說；一切諸行苦，是謂第二法本末，如來之所說；一切諸行無我，是謂第三法本末，如來之所說；涅槃為永寂，是謂第四法本末，如來之所說。是謂，諸賢，四法本末，如來之所說。” 
　　爾時，諸比丘咸共墮淚：“今舍利弗滅度，何速乃爾！” 
　　爾時，尊者舍利弗告諸比丘：“止！止！諸賢，慎莫愁憂。變易之法，欲使不變易者，此事不然。須彌山王尚有無常之變，況復芥子之體，舍利弗比丘而免此患乎？如來金剛之身，不久亦當取般涅槃，何況我身！然汝等各修其法行，得盡苦際。” 
　　是時，尊者舍利弗往詣精舍；到已，收攝衣缽，出于竹園，往詣本生住處。是時，尊者舍利弗漸漸乞食至摩瘦國。爾時，尊者舍利弗游于摩瘦本生之處，身遇疾病，極為苦痛。時，唯有均頭沙彌供養，目下除去不凈，供給清凈。 
　　是時，釋提桓因知舍利弗心中所念，譬如力士屈伸臂頃，從三十三天沒不現，來至舍利弗精舍中；至已，頭面禮足，復以兩手摩舍利弗足，自稱姓名，而作是說：“我是天王帝釋。” 
　　舍利弗言：“快哉！天帝，受命無窮。” 
　　釋提桓因報言：“我今欲供養尊者舍利。” 
　　時，舍利弗報言：“止！止！天帝，此則為供養已。諸天清凈，阿須輪、龍、鬼及諸天之眾。我今自有沙彌，足堪使令。” 
　　時，釋提桓因再三白舍利弗言：“我今欲作福業，莫見違愿，今欲供養尊者舍利。” 
　　是時，舍利弗默然不對。 
　　時，釋提桓因躬自除糞，不辭謙苦。 
　　是時，尊者舍利弗即以其夜而般涅槃。是時，此地六變震動，有大音聲，雨諸天華，作倡伎樂，諸天側塞虛空，神妙諸天亦散拘牟頭華，或以栴檀雜碎之香而散其上。時，舍利弗已取滅度，諸天皆在空中，悲號啼哭，不能自勝。虛空之中，欲天、色天、無色天，悉共墮淚，亦如春月細雨和暢。爾時，亦復如是：“今尊者舍利弗取般涅槃，何其速哉！” 
　　是時，釋桓提因集一切眾香，而耶維尊者舍利弗身，種種供養已，而收舍利及衣缽，而付均頭沙彌，又告之曰：“此是汝師舍利及衣缽，往奉世尊；到已，以此因緣，具白世尊。若有所說者，便奉行之。” 
　　是時，均頭報言：“如是，拘翼。” 
　　是時，均頭沙彌捉衣、持缽及舍利，往至阿難所，白阿難曰：“我師已取滅度，今持舍利、衣缽，用奉上世尊。” 
　　時，阿難見已，即墮淚而作是語：“汝亦來共至世尊所，以此因緣，共白世尊。若世尊有所說，我等當奉行之。” 
　　均頭報言：“如是，尊者。” 
　　是時，阿難將均頭沙彌至世尊所，頭面禮足，白世尊曰：“此均頭沙彌來至我所，白我言：‘我師已滅度，今持衣缽來奉上如來。’我今日心意煩惱，志性迷惑，莫知東西，聞尊者舍利弗取般涅槃，悵然傷心！” 
　　世尊告曰：“云何，阿難，舍利弗比丘用戒身般涅槃乎？” 
　　阿難對曰：“非也，世尊。” 
　　世尊告曰：“云何，阿難，用定身、慧身、解脫身、解脫所見身，而取滅度乎？” 
　　阿難白佛言：“舍利弗比丘不用戒身、定身、慧身、解脫身、解脫所見身，而取滅度，但舍利弗比丘恒喜教化，說法無厭足，與諸比丘教誡，亦無厭足。我今憶此舍利弗深恩過多，是以愁悒耳！” 
　　世尊告曰：“止！止！阿難，莫懷愁憂，不常之物，欲使恒在者，此事不然。夫生有死！云何，阿難，過去諸佛盡非滅度乎？譬如燈炷，油盡即滅。如從寶藏、定光至今七佛及弟子眾，盡非般涅槃乎？如是辟支佛審諦、高稱、遠聞、尼嗟優尼般嗟伽羅、優般伽羅，爾許辟支佛盡非滅度乎？賢劫之初，大國圣王名曰善悅摩訶提婆，如是轉輪圣王今為所在，豈非盡般涅槃乎？” 
　　爾時，世尊便說此偈：  
　　“一切行無常，生者當有死， 
　　　不生不復滅，此滅最第一。”  
增壹阿含經卷第十九 四意斷品第二十六之余  
　　世尊告阿難曰：“汝今授舍利弗舍利來！” 
　　阿難對曰：“如是，世尊。”是時，阿難即授舍利在世尊手。 
　　爾時，世尊手執舍利已，告諸比丘：“今此是舍利弗比丘舍利，智慧聰明，高才之智，若干種智，智不可窮，智無涯底，智有速疾之智，有輕便之智，有利機之智，有甚深之智，有審諦之智，少欲知足，樂閑靜之處，有猛勇意，所為不亂，無怯弱心，能有所忍，除去惡法，體性柔和，不好斗訟，恒修精進，行三昧，習智慧，念解脫，修行解脫所知見身。比丘當知：猶如大樹而無其枝，然今日比丘僧，如來是大樹，舍利弗比丘而取滅度，似樹無枝。若舍利弗所游之方，彼方便遇大幸，云：‘舍利弗在彼方止。’所以然者？舍利弗比丘能與外道異學共議論，無不降伏者。” 
　　是時，大目揵連聞舍利弗滅度，即以神足，至世尊所，頭面禮足，在一面住。爾時，大目揵連白世尊曰：“舍利弗比丘今已滅度，我今辭世尊，欲取滅度。” 
　　爾時，世尊默然不對。 
　　如是再三白世尊曰：“我欲取滅度。”爾時，世尊亦復默然不報。 
　　爾時，目連以見世尊默然不報，即禮世尊足，便退而去。還詣精舍，收攝衣缽，出羅閱城，自往本生處。爾時，有眾多比丘從尊者目連后。是時，眾多比丘共目連到摩瘦村，在彼游化，身抱重患。 
　　是時，目連躬自露地敷座而坐，而入初禪；從初禪起，入第二禪；從第二禪起，入第三禪；從第三禪起，入第四禪；從第四禪起，入空處；從空處起，入識處；從識處起，入不用處；從不用處起，入有想無想處；從有想無想處起，入火光三昧；從火光三昧起，入水光三昧；從水光三昧起，入滅盡定。從滅盡定起，入水光三昧；從水光三昧起，入火光三昧；從火光三昧起，入有想無想定；從有想無想定起，入不用處；從不用處起，入識處、空處、四禪、三禪、二禪、初禪。從初禪起，飛在空中，坐臥經行，身上出火，身下出水，或身下出火，身上出水，作十八變，神足變化。 
　　是時，尊者大目揵連還下就座，結跏趺坐，正身正意，系念在前，復入初禪；從初禪起，入第二禪；從第二禪起，入第三禪；從第三禪起，入第四禪；從第四禪起，入空處；從空處起，入識處；從識處起，入不用處；從不用處起，入有想無想處；從有想無想處起，入火光三昧；從火光三昧起，入水光三昧；從水光三昧起，入滅盡定；從滅盡定起，還入水光、火光、有想無想處、不用處、識處、空處、四禪、三禪、二禪、初禪。復從初禪起，入第二禪；從第二禪起，入第三禪；從第三禪起，入第四禪；從第四禪起，尋時取滅度。爾時，大目揵連已取滅度。 
　　是時，此地極大震動，諸天各各相告來下，省觀大目揵連，持用供養尊德，或以種種香華來供養者。諸天在空中作倡伎樂，彈琴、歌舞，用供養尊者目揵連上。 
　　爾時，尊者大目揵連已取滅度。是時，那羅陀村中一由旬內，諸天側滿其中。爾時，復有眾多比丘持種種香華，散尊者目揵連尸上。 
　　爾時，世尊從羅閱城漸漸乞食，將五百比丘，人中游化，往詣那羅陀村，五百比丘俱。爾時，舍利弗、目連取滅度未久。爾時，世尊在露地而坐，默然察諸比丘已，默然觀諸比丘已，告諸比丘：“我今觀此眾人中，大有損減。所以然者？今此眾中無有舍利弗、目揵連比丘。若舍利弗、目揵連所游之方，彼方便為不空。聞舍利弗、目揵連今在此一方。所以然者？舍利弗、目揵連比丘堪任降此外道。” 
　　爾時，世尊告諸比丘：“諸佛所造甚奇！甚特！有此二智慧、神足弟子取般涅槃，然如來無有愁憂。正使過去恒沙如來，亦復有此智慧、神足弟子；正使當來諸佛出世，亦當有此智慧、神足弟子。比丘當知：世間有二施業。云何為二？所謂財施、法施。比丘當知：若論財施者，當從舍利弗、目連比丘求；若欲求法施者，當從我求之。所以然者？我今如來無有財施，汝等今日可供養舍利弗、目揵連比丘舍利。” 
　　爾時，阿難白佛言：“云何得供養舍利弗、目揵連舍利？” 
　　世尊告曰：“當集種種香華于四衢道頭，起四寺偷婆。所以然者？若有起寺，此人有四種應起偷婆。云何為四？轉輪圣王應起偷婆，漏盡阿羅漢應起偷婆，辟支佛應起偷婆，如來應起偷婆。” 
　　是時，阿難白世尊曰：“有何因緣如來應起偷婆？復有何因緣辟支佛、漏盡阿羅漢、轉輪圣王應起偷婆？” 
　　世尊告曰：“汝今當知：轉輪圣王自行十善，修十功德，亦復教人行十善功德。云何為十？己身不殺生，復教他人使不殺生；己身不盜，復教他人使不盜；己身不淫，復教他人使不淫；己身不妄語，復教他人使不妄語；己身不綺語，復教他人使不綺語；己身不嫉妒，復教他人使不嫉妒；己身不斗訟，復教他人使不斗訟；己身意正，復教他人使不亂意；身自正見，復教他人使行正見。比丘當知：轉輪圣王有此十功德，是故應與起偷婆。” 
　　是時，阿難白世尊曰：“復以何因緣如來弟子應與起偷婆？” 
　　世尊告曰：“阿難當知：漏盡阿羅漢以更不復受有，凈如天金，三毒五使永不復現，以此因緣如來弟子應與起偷婆。” 
　　阿難白佛：“以何因緣辟支佛應與起偷婆？” 
　　世尊告曰：“有辟支佛，無師自悟，去諸結使，更不受胎，是故應與起偷婆。” 
　　是時，阿難白世尊曰：“復以何因緣如來應與起偷婆？” 
　　世尊告曰：“于是，阿難，如來有十力、四無所畏，不降者降，不度者度，不得道者令得道，不般涅槃者令般涅槃。眾人見已，極懷歡喜。是謂，阿難，如來應與起偷婆。是謂如來應與起偷婆。” 
　　爾時，阿難聞世尊所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，尊者婆迦梨身得重患，臥在大小便上，意欲自殺，然無此勢可自坐起。是時，尊者婆迦梨告侍者：“汝今可持刀來，吾欲自殺。所以然者？如今日釋迦文佛弟子之中，信解脫者無出我上，然我今日有漏心不解脫。所以然者？然如來弟子遇苦惱時，亦復求刀自殺。我今用此命，為不能從此岸至彼岸。” 
　　是時，婆迦梨弟子出家未久，未知今世、后世，不知從此岸至彼岸，亦復不知死此生彼，便授刀與之。時，婆迦梨手執刀已，以信堅固，持刀自刺。 
　　是時，婆迦梨以刀自刺，而作是念：“釋迦文佛弟子之中，所作非法，得惡利不得善利，于如來法中，不得受證而取命終。”是時，尊者婆迦梨便思惟是五盛陰：“是謂此色，是謂色集，是謂色滅盡；是謂痛、想、行、識，是謂痛、想、行、識集，是謂痛、想、行、識、滅盡。”彼于此五盛陰熟思惟之，諸有生法皆是死法；知此已，便于有漏心得解脫。爾時，尊者婆迦梨于無余涅槃界而般涅槃。 
　　爾時，世尊以天耳聽聞尊者婆迦梨求刀自殺。爾時，世尊告阿難：“諸比丘在舍衛城者，盡集一處，吾欲所敕！” 
　　是時，尊者阿難受世尊教，即集諸比丘，在普集講堂，還白世尊曰：“今日比丘已集一處。” 
　　是時，世尊將比丘僧，前后圍繞，至彼婆迦梨比丘精舍。當于爾時，弊魔波旬欲得知尊者婆迦梨神識所在，為在何處？為在人耶？為非人耶？天龍、鬼神、乾沓惒、阿須倫、迦留羅、摩休勒、閱叉？今此神識竟為所在，在何處生游？不見東、西、南、北、四維、上、下，皆悉周遍而不知神識之處。是時，魔波旬身體疲極，莫知所在。 
　　爾時，世尊將比丘僧，前后圍繞，至彼精舍。爾時，世尊觀魔波旬欲得知神識所在。世尊告諸比丘：“汝等頗聞此精舍之中有大聲乎？又在光怪？” 
　　諸比丘對曰：“如是，世尊，我等已見。” 
　　世尊告曰：“此弊魔波旬，欲得知婆迦梨神識所在。” 
　　是時，尊者阿難白世尊曰：“惟愿世尊說婆迦梨比丘神識為何所在？” 
　　世尊告曰：“婆迦梨比丘神識永無所著。彼族姓子以般涅槃，當作如是持。” 
　　是時，尊者阿難白世尊曰：“此婆迦梨比丘何日得此四諦？” 
　　世尊告曰：“今日之中得此四諦。” 
　　阿難白佛：“此比丘抱病經久，本是凡人。” 
　　世尊告曰：“如是，阿難，如汝所言。但彼比丘謙苦甚久，諸有釋迦文佛弟子之中，信解脫者此人最勝，然有漏心未得解脫：‘我今可求刀自刺。’是時，彼比丘臨自刺時，即思惟如來功德；舍壽之日，思惟五盛陰，是謂此色集、此色滅盡。爾時，彼比丘思惟此已，諸有集之法皆悉滅盡，此比丘已般涅槃。” 
　　爾時，阿難聞佛所說，歡喜奉行。  
　　四意斷之法，四暗、老耄法， 
　　阿夷、法本末，舍利、婆迦梨。  
等趣四諦品第二十七  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“是謂，比丘，我等常所說法，所謂四諦，以無數方便而觀察此法，分別其義，廣與人演。云何為四？所謂苦諦之法，以無數方便而觀察此法，分別其義，廣與人演；以無數方便說集、盡、道諦，而觀察此法，分別其義，廣與人演。 
　　“汝等比丘，當親近舍利弗比丘，承事供養。所以然者？彼舍利弗比丘以無數方便，說此四諦，廣與人演。當舍利弗比丘與諸眾生及四部眾，分別其義，廣與人演，時不可計眾生諸塵垢盡，得法眼凈。 
　　“汝等比丘，當親近舍利弗、目揵連比丘，承事供養。所以然者？舍利弗比丘，眾生之父母；以生已長，養令大者，目揵連比丘。所以然者？舍利弗比丘與人說法要，成四諦；目揵連比丘與人說法要，成第一義，成無漏行。汝等當親近舍利弗、目揵連比丘。”世尊作是語已，還入靜室。 
　　世尊去未久，爾時舍利弗告諸比丘：“其有能得四諦法者，彼人快得善利！云何為四？ 
　　“所謂苦諦，以無數方便廣演其義。云何為苦諦？所謂生苦、老苦、病苦、死苦、憂悲惱苦、怨憎會苦、恩愛別苦、所求不得苦，取要言之，五盛陰苦，是謂苦諦。 
　　“云何苦集諦？所謂愛結是也。 
　　“云何為盡諦？所謂盡諦者，愛欲結永盡無余，是謂盡諦。 
　　“云何為道諦？所謂賢圣八品道是。正見、正治、正語、正方便、正命、正業、正念、正定，是謂道諦也。彼眾生快得善利，乃能聞此四諦之法。” 
　　爾時，尊者舍利弗當說此法，無量不可計眾生聞此法時，諸塵垢盡，得法眼凈。 
　　“我等亦快得善利，世尊與我說法，安處福地。” 
　　“是故，四部之眾！求于方便，行此四諦。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，眾多比丘入舍衛城。時，眾多比丘便作是念：“然我等乞食日猶故早，我等可往至外道異學村與共論義。” 
　　是時，眾多比丘便往至外道村中；到已，共相問訊，在一面坐。爾時，異學問道人曰：“沙門瞿曇與諸弟子而說此法：‘汝等比丘，盡當學此法，悉當了知，以了知已，當共奉行。’我等亦與諸弟子而說此法：‘汝等盡當而學此法，悉當了知，以了知已，當共奉行。’沙門瞿曇與我等有何等異？有何增減？所謂彼說法，我亦說法，彼教誨，我亦教誨。” 
　　爾時，眾多比丘聞此語已，亦不言是，復不言非，即從座起而去。爾時，眾多比丘自相謂曰：“我等當以此義，往白世尊。” 
　　爾時，眾多比丘入舍衛城乞食；食已，收攝衣缽，以尼師檀著左肩上，往詣世尊所，頭面禮足，在一面坐。爾時，眾多比丘以此因緣，具白世尊。 
　　爾時，世尊告諸比丘：“若彼外道作此問者，汝等當以此語報彼曰：‘為一究竟？為眾多究竟乎？’或能彼梵志平等說者，應作是說：‘是一究竟，非眾多究竟。’彼究竟者，為是有欲究竟？為無欲究竟？所謂彼究竟者，謂無欲究竟。云何彼究竟者，有恚究竟？為無恚究竟？所謂彼究竟者，無恚究竟，非有恚究竟。云何有癡究竟？無癡究竟？所謂彼究竟者，無癡究竟。云何彼究竟者，為是有愛究竟？為無愛究竟？所謂彼究竟者，無愛究竟。云何彼究竟者，有受究竟？為無受究竟？所謂彼究竟者，無受究竟。云何彼究竟者，為是智者？為非智者？所謂智者所究竟。此究竟者，為是怒者所究竟？為非怒者所究竟？所謂此究竟，彼當作是說，非怒者所究竟。 
　　“比丘，有此二見。云何為二見？所謂有見、無見。諸有沙門、婆羅門不知此二見之本末，彼便有欲心、有瞋恚心、有愚癡心、有愛心、有受心，彼是無知。彼有怒心，不與行相應，彼人不脫生、老、病、死、愁、憂、苦、惱，辛酸萬端，不脫于苦。諸有沙門、婆羅門如實而知之，彼便無愚癡、瞋恚之心，恒與行相應，便得脫生、老、病、死。今說苦之元本。如是，比丘，有此妙法，斯名平等之法。諸不行平等法者，則墮五見。 
　　“今當說四受。云何為四受？所謂欲受、見受、戒受、我受，是謂四受。若有沙門、婆羅門盡知欲受之名，彼雖知欲受之名，復不相應者，彼盡分別諸受之名，先分別欲受之名，而不分別見受、戒受、我受之名。所以然者？以彼沙門、婆羅門不能分別此三受之名。是故，或有沙門、婆羅門盡分別此諸受，彼便分別欲受、見受，不分別戒受、我受。所以然者？以彼沙門、婆羅門不能分別二受。若使沙門、婆羅門盡能分別諸受，或復有不具者，彼便能分別欲受、見受、戒受，不分別我受。所以然者？以彼沙門、婆羅門不能分別我受故。是故，復有沙門、婆羅門盡分別諸受，然復有不具者，此名四受。 
　　“有何等義，云何分別？所謂四受者，由愛而生，如是，比丘有是妙法所應分別。若有不行此諸受，此不名為平等。所以然者？諸法之義難了難解。如此非法之義者，非三耶三佛之所說也。比丘當知：如來盡能分別一切諸受，以能分別一切諸受，則與相應，則能分別欲受、見受、我受、戒受。是故，如來盡分別諸受，則與法共相應，無有相違。 
　　“此四受由何而生？然此四受由愛而生，由愛而長。成就此受，彼便不能起于諸受；以不起諸受，則不恐懼；以不恐懼，便般涅槃：生死已盡，梵行已立，所造已辦，更不復受有，如實知之。如是，比丘，有此妙法，如實而知之，具足諸法、法行之本。所以然者？以其此法極微妙故，諸佛之所說，則于諸行無有缺漏。于是，比丘有初沙門、第二沙門、第三沙門、第四沙門，更無復有沙門出此上者、能勝此者，作如是師子之吼！” 
　　諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，阿那邠邸長者往至世尊所，頭面禮足，在一面坐。爾時，世尊問長者曰：“云何，長者，汝家中恒布施耶？” 
　　長者白佛：“貧家恒行布施，又飲食粗弊，不與常同。” 
　　世尊告曰：“若布施之時，若好、若丑，若多、若少，然不用心意，復不發愿，復無信心，由此行報，所生之處不得好食，意不貪樂，意亦復不樂著于好衣裳，亦復不樂著好田業，心亦不著五欲之中，正使有仆從奴婢，亦復不受其教。所以然者？正由其中不用心故，故受其報。若長者布施之時，若好、若丑，若多、若少，當至誠用心，勿有增損，廢后世橋梁。彼若所生之處，飲食自然，七財具足，心恒樂五欲之中，正使有奴婢使人，恒受其教。所以然者？由于中發歡喜心故。 
　　“長者當知：過去久遠有梵志名毗羅摩，饒財多寶，真珠、琥珀、硨磲、瑪瑙、水精、琉璃，好喜布施。爾時，布施之時，用八萬四千銀缽盛滿碎金，復有八萬四千金缽盛滿碎銀，作如是施。復以八萬四千金銀澡罐施。復以八萬四千牛，皆以金銀覆角，皆作如是布施。復以八萬四千玉女布施，衣裳自覆。復以八萬四千臥具，皆用氍氀文繡毾[毯-炎+登]自覆。復以八萬四千衣裳布施。復以八萬四千龍象布施，皆用金銀校飾。復以八萬四千匹馬布施，皆用金銀鞍勒自覆。復以八萬四千車布施，作如是大施。復以八萬四千房舍布施，于四城門中布施，須食與食，須衣與衣，衣被、飲食、床臥具、病瘦醫藥，皆悉與之。 
　　“長者當知：彼毗羅摩雖作是布施，不如作一房舍，持用布施招提僧，此福不可計量。正使彼作如是施，及作房舍持用施招提僧，不如受三自歸佛、法、圣眾，此福不可稱計。正使彼人作如是施，及作房舍，又受三自歸，雖有此福，猶不如受持五戒。正使彼人作如是施，及作房舍，受三自歸，受持五戒，雖有此福，故不如彈指之頃，慈愍眾生，此福功德不可稱計。 
　　“正使彼人作如是施，作僧房舍，受三自歸，奉持五戒，及彈指之頃，慈愍眾生，雖有此福，故不如須臾之間，起于世間不可樂想，此福功德不可稱量。然彼所作功德，我盡證明：作僧房舍，我亦知此福；受三自歸，我亦知此福；受持五戒，我亦知此福；彈指之頃，慈愍眾生，我亦知此福。須臾之間，起于世間不可樂想，我亦知此福。 
　　“爾時，彼婆羅門作如是大施者，豈是異人乎？莫作是觀也。所以然者？爾時施主者，即我身是也。長者當知：過去久遠所作功德，信心不斷，不起著想。是故，長者，若欲布施之時，若多、若少，若好、若丑，歡喜惠施，勿起想著；手自布施，莫使他人；發愿求報，后求受福，長者當獲無窮之福。如是，長者，當作是學！” 
　　爾時，長者聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“若日初出之時，人民之類普共田作，百鳥悲鳴，嬰孩哀喚。我今，比丘當知：此是譬喻，當解其義。此義云何當解？若日初出之時，此譬如來出世。人民之類普共田作，此譬如檀越施主，隨時供給衣被、飯食、床臥具、病瘦醫藥。百鳥悲鳴者，此高德法師之喻，能與四部之眾說微妙之法。嬰孩喚呼者，此弊魔波旬之喻。是故，諸比丘，如日初出，如來出世，除去暗冥，靡不照明。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，彌勒菩薩至如來所，頭面禮足，在一面坐。爾時，彌勒菩薩白世尊言：“菩薩摩訶薩成就幾法，而行檀波羅蜜，具足六波羅蜜，疾成無上正真之道？” 
　　佛告彌勒：“若菩薩魔訶薩行四法本，具足六波羅蜜，疾成無上正真等正覺。云何為四？于是，菩薩惠施佛、辟支佛，下及凡人，皆悉平均，不選擇人，恒作斯念：‘一切由食而存，無食則喪。’是謂菩薩成就此初法，具足六度。 
　　“復次，菩薩若惠施之時，頭、目、髓、腦，國、財、妻、子，歡喜惠施，不生著想。由如應死之人臨時還活，歡喜踴躍，不能自勝。爾時，菩薩發心喜悅，亦復如是，布施誓愿不生想著。 
　　“復次，彌勒，菩薩布施之時，普及一切，不自為己使成無上正真之道。是謂成就此三法，具足六度。 
　　“復次，彌勒，菩薩摩訶薩布施之時，作是思惟：‘諸有眾生之類，菩薩最為上首，具足六度，了諸法本。何以故？食已，諸根寂靜，思惟禁戒，不興瞋恚，修行慈心，勇猛精進，增其善法，除不善法，恒若一心，意不錯亂，具足辯才，法門終不越次，使此諸施具足六度，成就檀波羅蜜。’ 
　　“若菩薩摩訶薩行此四法，疾成無上正真等正覺。是故，彌勒，若菩薩摩訶薩欲施之時，當發此誓愿，具足諸行。如是，彌勒，當作是學！” 
　　爾時，彌勒聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：‘如來出世有四無所畏，如來得此四無所畏，便于世間無所著，在大眾中而師子吼，轉于梵輪。 
　　“云何為四？我今已辦此法，正使沙門、婆羅門、魔若魔天，蜎飛蠕動之類，在大眾中言我不成此法，此事不然，于中得無所畏，是為第一無所畏。 
　　“如我今日諸漏已盡，更不受胎，若有沙門、婆羅門，眾生之類，在大眾中言我諸漏未盡者，此事不然，是謂第二無所畏。 
　　“我今已離愚暗法，欲使還就愚暗之法者，終無此處！若復沙門、婆羅門、魔若魔天，眾生之類，在大眾中言我還就愚暗之法者，此事不然，是謂如來三無所畏。 
　　“諸賢圣出要之法，盡于苦際；欲使不出要者，終無此處！若有沙門、婆羅門、魔若魔天，眾生之類，在大眾中言如來不盡苦際者，此事不然，是謂如來四無所畏。 
　　“如是，比丘，如來四無所畏在大眾之中，能師子吼，轉于梵輪。如是，比丘，當求方便，成四無所畏。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“今有四人，聰明勇悍，博古明今，法法成就。云何為四？比丘多聞，博古明今，在大眾中最為第一；比丘尼多聞，博古明今，在大眾中最為第一；優婆塞多聞，博古明今，在大眾中最為第一；優婆斯多聞，博古明今，在大眾中最為第一。是謂，比丘，有此四人在大眾中最為第一。” 
　　爾時，世尊便說此偈：  
　　“勇悍無所畏，多聞能說法， 
　　　在眾為師子，能除怯弱法。 
　　　比丘戒成就，比丘尼多聞， 
　　　優婆塞有信，優婆斯亦爾。 
　　　在眾為第一，若能和順眾， 
　　　欲知此義者，如日初出時。  
　　“是故，諸比丘，當學博古明今，法法成就。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“有四種金翅鳥。云何為四？有卵生金翅鳥，有胎生金翅鳥，有濕生金翅鳥，有化生金翅鳥，是四種金翅鳥，如是，比丘，有四種龍。云何為四？有卵生龍，有胎生龍，有濕生龍，有化生龍。是謂，比丘，有四種龍。 
　　“比丘當知：若彼卵生金翅鳥欲食龍時，上鐵叉樹上，自投于海；而彼海水縱廣二十八萬里，下有四種龍宮，有卵種龍，有胎種龍，有濕種龍，有化種龍。是時，卵種金翅鳥，以大翅搏水兩向，取卵種龍食之。設當向胎種龍者，金翅鳥身即當喪亡。爾時，金翅鳥搏水取龍，水猶未合，還上鐵叉樹上。 
　　“比丘當知：若胎生金翅鳥欲食龍時，上鐵叉樹上，自投于海；然彼海水縱廣二十八萬里，搏水下至，值胎種龍。若值卵生龍者，亦能捉之銜出海水。若值濕生龍者，鳥身即死。 
　　“比丘當知：若濕生金翅鳥欲食龍時，上鐵叉樹上，自投于海。彼若得卵生龍、胎生龍、濕生龍，皆能捉之。設值化生龍者，鳥身即死。 
　　“若，比丘，化生金翅鳥欲食龍時，上鐵叉樹上，自投于海；然彼海水縱廣二十八萬里，搏水下至，值卵種龍、胎種龍、濕種龍、化種龍，皆能捉之；海水未合之頃，還上鐵叉樹上。 
　　“比丘當知：若使龍王身事佛者，是時金翅鳥不能食啖。所以然者？如來恒行四等之心，以是故鳥不能食龍。云何為四等？如來恒行慈心，恒行悲心，恒行喜心，恒行護心。 
　　“是謂，比丘，如來恒有此四等心，有大筋力，有大勇猛，不可沮壞。以是之故，金翅之鳥不能食龍。是故，諸比丘，當行四等之心。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹拾孤獨園。 
　　爾時，世尊告諸比丘：“若善知識惠施之時，有四事功德。云何為四？知時而施，非不知時；自手惠施，不使他人；布施常凈潔，非不凈潔；施極微妙，不有穢濁。善知識惠施之時，有此四功德。 
　　“是故，諸比丘，善男子、善女人布施之時，當具此四功德；以具此功德，獲大福業，得甘露滅。然此福德不可稱量，言當有爾許福業，虛空所不能容受。猶如海水不可計量，言一斛、半斛、一合、半合，稱數之名，但其福業不可具陳。如是，善男子、善女人所作功德不可稱計，獲大福業，得甘露滅，言當有爾許福德。是故，諸比丘，善男子、善女人當具此四功德。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“今有四種之人，可敬可貴，世之福田。云何為四？所謂持信、奉法、身證、見到。 
　　“彼云何名為持信人？或有一人受人教誡，有篤信心，意不疑難，有信于如來、至真、等正覺、明行成為、善逝、世間解、無上士、道法御、天人師，號佛、世尊，亦信如來語，亦信梵志語，恒信他語，不任己智。是謂名為持信人。 
　　“彼云何名為奉法人？于是，有人分別于法，不信他人，觀察于法，有耶？無耶？實耶？虛耶？彼便作是念：‘此是如來語，此是梵志語。’以是知如來語法者，便奉持之；諸有外道語者，而遠離之。是謂名為奉法人。 
　　“彼云何為身證人？于是，有人身自作證，亦不信他人，亦不信如來語，諸尊所說言教亦復不信，但任己性而游。是謂名為身證人。 
　　“彼云何名為見到人？于是，有人斷三結，成須陀洹，不退轉法，彼有此見：便有惠施，有受者，有善惡之報，有今世、后世，有父有母，有阿羅漢等受教者，身信作證而自游化。是謂名為見到人。 
　　“是謂，比丘，有此四人。當念除上三人，念修身證之法。如是，諸比丘，當作是學！” 
　　爾時，諸比丘聞佛所說，歡喜奉行。  
增壹阿含經卷第二十 聲聞品第二十八  
　　聞如是：一時，佛在羅閱城迦蘭陀竹園所，與大比丘眾五百人俱。 
　　是時，四大聲聞集在一處，而作是說：“我等共觀此羅閱城中，誰有不供奉佛、法、眾作功德者，由來無信者，當勸令信如來、法、僧。”尊者目大揵連、尊者迦葉、尊者阿那律、尊者賓頭盧。 
　　爾時，有長者名跋提，饒財多寶，不可稱計，金、銀、珍寶、硨磲、瑪瑙、真珠、珀琥、象馬、車乘、奴婢、仆從，皆悉備具。又復慳貪，不肯布施，于佛、法、眾無有毫厘之善，無有篤信，故福已盡，更不造新，恒懷邪見：無施、無福、亦無受者，亦無今世、后世、善惡之報，亦無父母及得阿羅漢者，亦復無有而取證者。彼長者有七重門，門門有守人，不得使乞者詣門。復以鐵籠絡覆中庭中，恐有飛鳥來至庭中。 
　　長者有姊名難陀，亦復慳貪，不肯惠施，不種功德之本，故者已滅，更不造新，亦懷邪見：無施、無福、亦無受者，亦無今世、后世、善惡之報，亦無父母、得阿羅漢，亦復無有而取證者。難陀門戶亦有七重，亦有守門人，不令有來乞者。亦復以鐵籠覆上，不使飛鳥來入家中。 
　　“我等今日可使難陀母篤信佛、法、眾。” 
　　爾時，跋提長者清旦食餅。是時，尊者阿那律到時，著衣持缽，便從長者舍地中踴出，舒缽向長者。是時，長者極懷愁憂，即授少許餅與阿那律。是時，阿那律得餅已，還詣所在。 
　　是時，長者便興瞋恚，語守門人言：“我有教敕：‘無令有人入門內。’何故使人來入？” 
　　時，守門者報曰：“門合牢固，不知此道士為從何來？” 
　　爾時，長者默然不言。 
　　時，長者已食餅竟，次食魚肉。尊者大迦葉著衣持缽，詣長者家，從地中踴出，舒缽向長者。時，長者甚懷愁憂，授小許魚肉與之。是時，迦葉得肉，便于彼沒，還歸所在。 
　　是時，長者倍復瞋恚，語守門者言：“我先有教令：‘不使人入家中。’何故復使二沙門入家乞食？” 
　　時，守門人報曰：“我等不見此沙門為從何來入？” 
　　長者報曰：“此禿頭沙門善于幻術，狂惑世人，無有正行。” 
　　爾時，長者婦去長者不遠而坐觀之。然此長者婦是質多長者妹，從摩師山中取之。時，婦語長者言：“可自護口，勿作是語，言：‘沙門學于幻術。’所以然者？此諸沙門有大威神，所以來至長者家者，多所饒益。長者，竟識先前比丘者乎？” 
　　長者報曰：“我不識之。” 
　　時，婦報言：“長者，頗聞迦毗羅衛國斛凈王子名阿那律，當生之時，此地六變震動，繞舍一由旬內，伏藏自出？” 
　　長者報言：“我聞有阿那律，然不見之耳！” 
　　時，婦語長者言：“此豪族之子，舍居家已，出家學道，修于梵行，得阿羅漢道，天眼第一，無有出者。然如來亦說：‘我弟子中天眼第一，所謂阿那律比丘是。’次第二比丘來入乞者，為識不乎？” 
　　長者報言：“我不識之。” 
　　其婦語言：“長者，頗聞此羅閱城內大梵志名迦毗羅，饒財多寶，不可稱計，有九百九十九頭耕牛田作？” 
　　長者報言：“我躬自見此梵志身。” 
　　其婦報言：“長者，頗聞彼梵志息，名曰比波羅耶檀那，身作金色，婦名婆陀，女中殊勝者，設舉紫磨金在前猶黑比白？” 
　　長者報言：“我聞此梵志有子，名曰比波羅耶檀那，然復不見。” 
　　其婦報言：“向者，后來比丘即是。其身舍此玉女之寶，出家學道，今得阿羅漢，恒行頭陀，諸有頭陀之行具足法者，無有出尊迦葉上也。世尊亦說：‘我弟子中第一比丘頭陀行者，所謂大迦葉是。’今長者快得善利，乃使賢圣之人來至此間乞食。我觀此義已，故作是言：‘善自護口，莫誹謗賢圣之人，言作幻化。’此釋迦弟子皆有神德，當說此語。” 
　　時，尊者大目揵連著衣持缽，飛騰虛空，詣長者家，破此鐵籠，落在虛空中，結跏趺坐。 
　　是時，跋提長者見目揵連在虛空中坐，便懷恐怖，而作是說：“汝是天耶？” 
　　目連報言：“我非天也。” 
　　長者問言：“汝是乾沓惒耶？” 
　　目連報言：“我非乾沓惒。” 
　　長者問言：“汝是鬼耶？” 
　　目連報言：“我非鬼也。” 
　　長者問言：“汝是羅剎啖人鬼耶？” 
　　目連報言：“我亦非羅剎啖人鬼也。” 
　　是時，跋提長者便說此偈：  
　　“為天？乾沓惒？羅剎？鬼神耶？ 
　　　又言非是天、羅剎、鬼神者， 
　　　不似乾沓惒，方域所游行， 
　　　汝今名何等？我今欲得知。”  
　　爾時，目連復以偈報曰：  
　　“非天、乾沓惒，非鬼、羅剎種， 
　　　三世得解脫，今我是人身。 
　　　所可降伏魔，成于無上道， 
　　　師名釋迦文，我名大目連。”  
　　是時，跋提長者語目連言：“比丘，何所誡敕？” 
　　目連報言：“我今欲與汝說法，善思念之。” 
　　時，長者復作是念：“此諸道士長夜著于飲食。然今欲論者，正當論飲食耳！若當從我索食者，我當言無也。”然復作是念：“我今少多聽此人所說。”爾時，目連知長者心中所念，便說此偈：  
　　“如來說二施：法施及財施； 
　　　今當說法施，專心一意聽。”  
　　是時，長者聞當說法施，便懷歡喜，語目連言：“愿時演說，聞當知之。” 
　　目連報言：“長者當知：如來說五事大施，盡形壽當念修行。” 
　　時，長者復作是念：“目連向者欲說法施行，今復言有五大施。”是時，目連知長者心中所念，復告長者言：“如來說有二大施，所謂法施、財施。我今當說法施，不說財施。” 
　　長者報言：“何者是五大施？” 
　　目連報言：“一者、不得殺生，此名為大施，長者，當盡形壽修行之；二者、不盜，名為大施，當盡形壽修行；不淫、不妄語、不飲酒，當盡形壽而修行之。是謂，長者，有此五大施，當念修行。” 
　　是時，跋提長者聞此語已，極懷歡喜，而作是念：“釋迦文佛所說甚妙。今所演說者，乃不用寶物。如我今日不堪殺生，此可得奉行。又我家中饒財多寶，終不偷盜，此亦是我之所行。又我家中有上妙之女，終不淫他，是我之所行。又我不好妄語之人，何況自當妄語，此亦是我之所行。如今日意不念酒，何況自嘗，此亦是我之所行。”是時，長者語目連言：“此五施者我能奉行。” 
　　是時，長者心中作是念：“我今可飯此目連。”長者仰頭語目連言：“可屈神下顧，就此而坐。” 
　　是時，目連尋聲下坐。是時，跋提長者躬自辦種種飲食與目連。目連食訖，行凈水，長者作是念：“可持一端氎奉上目連。” 
　　是時，入藏內而選取白氎，欲取不好者，便得好者；尋復舍之，而更取氎，又故爾好；舍之，復更取之。 
　　是時，目連知長者心中所念，便說此偈：  
　　“施與心斗諍，此福賢所棄； 
　　　施時非斗時，可時隨心施。”  
　　爾時，長者便作是念：“今目連知我心中所念。”便持白氎奉上目連。 
　　是時，目連即與咒愿：  
　　“觀察施第一，知有賢圣人， 
　　　施中最為上，良田生果實。”  
　　時，目連咒愿巳，受此白氎，使長者受福無窮。 
　　是時，長者便在一面坐，目連漸與說法妙論，所謂論者：施論、戒論、生天之論，欲不凈想，出要為樂。諸佛世尊所說之法——苦、集、盡、道，時目連盡與說之，即于座上得法眼凈。如極凈之衣易染為色，此跋提長者亦復如是，即于座上得法眼凈，以得法見法、無有狐疑，而受五戒，自歸佛、法、圣眾。時，目連以見長者得法眼凈，便說此偈：  
　　“如來所說經，根原悉備具， 
　　　眼凈無瑕穢，無疑無猶豫。”  
　　是時，跋提長者白目連曰：“自今已后恒受我請，及四部眾，當供給衣被、飯食、床臥具、病瘦醫藥，無所愛惜。”是時，目連與長者說法已，便從座起而去。 
　　余大聲聞尊者大迦葉、尊者阿那律，語尊者賓頭盧言：“我等已度跋提長者，汝今可往降彼老母難陀。” 
　　賓頭盧報曰：“此事大佳！” 
　　爾時，老母難陀躬作酥餅。爾時，尊者賓頭盧到時，著衣持缽，入羅閱城乞食。漸漸至老母難陀舍，從地中踴出，舒手持缽，從老母難陀乞食。是時，老母見賓頭盧已，極懷瞋恚，并作是惡言：“比丘當知：設汝眼脫者，我終不與汝食也！” 
　　是時，賓頭盧即入三昧，使雙眼脫出。是時，母難陀倍復瞋恚，復作惡言：“正使沙門空中倒懸者，終不與汝食！” 
　　是時，尊者賓頭盧復以三昧力，在空中倒懸。時，母難陀倍復瞋恚，而作惡言：“正使沙門舉身煙出者，我終不與汝食！” 
　　是時，賓頭盧復以三昧力，舉身出煙。是時，老母見已，倍復恚怒，而作是語：“正使沙門舉身燃者，我終不與汝食也！” 
　　是時，賓頭盧即以三昧，使身體盡燃。老母見已，復作是語：“正使沙門舉身出水者，我終不與汝食也！” 
　　時，賓頭盧復以三昧力，便舉身皆出水。老母見已，復作是語：“正使沙門在我前死者，我終不與汝食也！” 
　　是時，尊者賓頭盧即入滅盡三昧，無出入息，在老母前死。時，老母以不見出入息，即懷恐怖，衣毛皆豎，而作是語：“此沙門釋種子，多所識知，國王所敬，設聞在我家死者，必遭官事，恐不免濟。”并作是語：“沙門還活者，我當與沙門食！”是時，賓頭盧即從三昧起。 
　　時，母難陀復作是念：“此餅極大，當更作小者與之。”時，老母取少許面作餅，餅遂長大。老母見已，復作是念：“此餅極大，當更作小者。”然餅遂大，當取先前作者持與之。便前取之，然復諸餅皆共相連。時，母難陀語賓頭盧曰：“比丘，須食者便自取，何故相嬈乃爾？” 
　　賓頭盧報曰：“大姊當知：我不須食，但須老母欲有所說耳！” 
　　母難陀報曰：“比丘，何所誡敕？” 
　　賓頭盧曰：“老母今當知：爾持此餅往詣世尊所，若世尊有所誡敕者，我等當共奉行。” 
　　老母報曰：“此事甚快。” 
　　是時，老母躬負此餅，從尊者賓頭盧后往至世尊所；到已，頭面禮足，在一面立。 
　　爾時，賓頭盧白世尊曰：“此母難陀是跋提長者姊，慳貪獨食，不肯施人。惟愿世尊為說篤信之法，使得開解！” 
　　爾時，世尊告母難陀：“汝今持餅施與如來及與比丘僧。” 
　　是時，母難陀即以奉上如來及余比丘僧，故有遺余餅在。母難陀白世尊言：“故有殘餅。” 
　　世尊曰：“更飯佛、比丘僧。” 
　　母難陀受佛教令，復持此餅飯佛及比丘僧，然后復故有餅在。是時，世尊告母難陀：“汝今當持此餅與比丘尼眾、優婆塞、優婆夷眾。” 
　　然故有餅在。世尊告曰：“可持此餅施與諸貧窮者。” 
　　然故有餅在。世尊告曰：“可持此餅棄于凈地，若著極清凈水中。所以然者？我終不見沙門、婆羅門、天及人民能消此餅，除如來、至真、等正覺。” 
　　對曰：“如是，世尊。”是時，母難陀即以此餅，舍著凈水中，即時火焰起。母難陀見已，尋懷恐懼，往至世尊所，頭面禮足，在一面坐。 
　　是時，世尊漸與說法，所謂論者：施論、戒論、生天之論，欲不凈想，漏為穢污，出家為要。爾時，世尊以見母難陀心意開解，諸佛世尊常所說法——苦、集、盡、道，爾時世尊盡與母難陀說之。 
　　是時，老母即于座上得法眼凈。猶如白氎易染為色，此亦如是，時母難陀諸塵垢盡，得法眼凈。彼以得法、成法，無有狐疑，已度猶豫，得無所畏，而承事三尊，受持五戒。爾時，世尊重與說法，使發歡喜。 
　　爾時，難陀白世尊曰：“自今已后，使四部之眾在我家取施，自今已去恒常布施，修諸功德，奉諸賢圣。”即從座起，頭面禮足，便退而去。 
　　是時，跋提長者及母難陀，有弟名曰優婆迦尼，是阿阇世王少小同好，極相愛念。爾時，優婆迦尼長者經營田作，聞兄跋提及姊難陀受如來法化；聞已，歡喜踴躍，不能自勝，七日之中不復睡眠，亦不飲食。是時，長者辦田作已，還詣羅閱城中道，復作是念：“我今先至世尊所，然后到家。”爾時，長者往至世尊所，頭面禮足，在一面坐。 
　　爾時，長者白世尊曰：“我兄跋提及姊難陀，受如來法化乎？” 
　　世尊告曰：“如是，長者，今跋提、難陀以見四諦，修諸善法。” 
　　爾時，優婆迦尼長者白世尊曰：“我等居門極獲大利。” 
　　世尊告曰：“如是，長者，如汝所言，汝今父母極獲大利，種后世之福！” 
　　爾時，世尊與長者說微妙之法。長者聞法已，即從座起，頭面禮足，便退而去，往詣王阿阇世所，在一面坐。 
　　爾時，王問長者曰：“汝兄及姊受如來化耶？” 
　　對曰：“如是，大王。” 
　　王聞此語，歡喜踴躍，不能自勝，即擊鐘鳴鼓，告敕城內：“自今已后，無令事佛之家有所貲輸，亦使事佛之人來迎去送。所以然者？此皆是我道法兄弟。” 
　　爾時，王阿阇世出種種飲食持與長者。時長者便作是念：“我竟不聞世尊說夫優婆塞之法，為應食何等食？應飲何等漿？我今先往至世尊所，問此義，然后當食。” 
　　爾時，長者告左右一人曰：“汝往至世尊所，到已，頭面禮足，持我聲而白世尊云：‘優婆迦尼長者白世尊曰：夫賢者之法當持幾戒？又犯幾戒非清信士？當應食何等食？飲何等漿？’” 
　　爾時，彼人受長者教，往至世尊所，頭面禮足，在一面立。爾時，彼人持長者名，白世尊曰：“夫清信士之法應持幾戒？犯幾戒非優婆塞？又應食何等食？飲何等漿？” 
　　世尊告曰：“汝今當知食有二種，有可親近，有不可親近。云何為二？若親近食時，起不善法，善法有損，此食不可親近；若得食時，善法增益，不善法損，此食可親近。漿亦有二事，若得漿時，起不善法，善法有損，此不可親近；若得漿時，不善法損，善法有益，此可親近。夫清信士之法，限戒有五，其中能持一戒、二戒、三戒、四戒，乃至五戒，皆當持之。當再三問能持者使持之；若清信士犯一戒已，身壞命終，生地獄中。若復清信士奉持一戒，生善處天上，何況二、三、四、五？”是時，彼人從佛受教已，頭面禮足，便退而去。 
　　彼人去不遠，是時世尊告諸比丘：“自今已后，聽授優婆塞五戒及三自歸。若比丘欲授清信士、女戒時，教使露臂、叉手合掌，教稱姓名，歸佛、法、眾；再三教稱姓名，歸佛、法、眾；復更自稱：‘我今已歸佛，歸法，歸比丘僧。’如釋迦文佛最初五百賈客受三自歸，盡形壽不殺、不盜、不淫、不欺、不飲酒。若持一戒，余封四戒；若受二戒，余封三戒；若受三戒，余封二戒；若受四戒，余封一戒；若受五戒，當具足持之。” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“今日月有四重翳，使不得放光明。何等為四？一者、云也，二者、風塵，三者、煙，四者、阿須倫，使覆日月不得放光明。是謂，比丘日月有此四翳，使日月不得放大光明。此亦如是，比丘，有四結覆蔽人心不得開解。云何為四？一者、欲結，覆蔽人心不得開解；二者、瞋恚，三者、愚癡，四者、利養，覆蔽人心不得開解。是謂，比丘，有此四結覆蔽人心不得開解，當求方便，滅此四結。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在阿羅毗祠側。爾時，極為盛寒，樹木凋落。 
　　爾時，手阿羅婆長者子出彼城中，在外經行，漸來至世尊所；到已，頭面禮足，在一面坐。爾時，彼長者子白世尊言：“不審宿昔之中得善眠乎？” 
　　世尊告曰：“如是，童子，快善眠也。” 
　　時，長者子白佛：“今盛寒日，萬物凋落，然復世尊坐用草蓐，所著衣裳，極為單薄，云何世尊作是說：‘我快得善眠？’” 
　　世尊告曰：“童子，諦聽！我今還問汝，隨所報之。猶如長者家牢治屋舍，無有風塵，然彼屋中有床蓐氍氀毾[毯-炎+登]，事事俱具。有四玉女顏貌端正，面如桃華，世之希有，視無厭足。燃好明燈，然彼長者快得善眠乎？” 
　　長者子報曰：“如是，世尊，有好床臥，快得善眠。” 
　　世尊告曰：“云何，長者子，若彼人快得善眠，時有欲意起，緣此欲意不得眠乎？” 
　　長者子對曰：“如是，世尊，若彼人欲意起者，便不得眠也。” 
　　世尊告曰：“如彼欲意盛者，今如來永盡無余，無復根本，更不復興。云何，長者子，設有瞋恚、愚癡心起者，豈得善眠乎？” 
　　童子報言：“不得善眠也。所以然者？由有三毒心故。” 
　　世尊告曰：“如來今日無復此心，永盡無余，亦無根本。童子當知：我今當說四種之座。云何為四？有卑座、有天座、有梵座、有佛座。童子當知：卑座者，是轉輪圣王座也；天坐者，釋提桓因坐也；梵坐者，梵天王之坐也；佛坐者，是四諦之坐也。卑坐者，向須陀洹坐也；天坐者，得須陀洹坐也；梵坐者，向斯陀含坐也；佛坐者，四意止之坐也。卑坐者，得斯陀含之坐也；天坐者，向阿那含之坐也；梵坐者，得阿那含果坐也；佛坐者，四等之坐也。卑坐者，欲界之坐也；天坐者，色界之坐也；梵坐者，無色界之坐也；佛坐者，四神足之坐也。 
　　“是故，童子，如來以坐四神足座，快得善眠，于中不起淫、怒、癡，以不起此三毒之心，便于無余涅槃界而般涅槃：生死已盡，梵行已立，所作已辦，更不復受有，如實知之。是故，長者子，我觀此義已，是故說如來快得善眠。” 
　　爾時，長者子便說此偈：  
　　“相見日極久，梵志般涅槃， 
　　　以逮如來力，明眼取滅度。 
　　　卑座及天座，梵座及佛座， 
　　　如來悉分別，是故得善眠。 
　　　自歸人中尊，亦歸人中上， 
　　　我今未能知，為依何等禪？”  
　　長者子作是語已，世尊然可之。是時，長者子便作是念：“世尊以然可，我極懷歡喜，不能自勝。”即從座起，頭面禮足，便退而去。 
　　爾時，彼童子聞佛所說，歡喜奉行。  
　　聞如是：一時，佛在羅閱城耆阇崛山中，與大比丘眾五百人俱。 
　　爾時，世尊從靜室起，下靈鷲山，及將鹿頭梵志，而漸游行到大畏冢間。爾時，世尊取死人髑髏授與梵志，作是說：“汝今，梵志，明于星宿，又兼醫藥能療治眾病，皆解諸趣，亦復能知人死因緣。我今問汝，此是何人髑髏？為是男耶？為是女乎？復由何病而取命終？” 
　　是時，梵志即取髑髏反覆觀察，又復以手而取擊之，白世尊曰：“此是男子髑髏，非女人也。” 
　　世尊告曰：“如是，梵志，如汝所言，此是男子，非女人也。” 
　　世尊問曰：“由何命終？” 
　　梵志復以手捉擊之，白世尊言：“此眾病集湊，百節酸疼，故致命終。” 
　　世尊告曰：“當以何方治之？” 
　　鹿頭梵志白佛言：“當取呵梨勒果，并取蜜和之，然后服之，此病得愈。” 
　　世尊告曰：“善哉！如汝所言，設此人得此藥者，亦不命終。此人今日命終為生何處？” 
　　時，梵志聞已，復捉髑髏擊之，白世尊言：“此人命終生三惡趣，不生善處。” 
　　世尊告曰：“如是，梵志，如汝所言，生三惡趣，不生善處。” 
　　是時，世尊復更捉一髑髏授與梵志，問梵志曰：“此是何人？男耶？女耶？” 
　　是時，梵志復以手擊之，白世尊言：“此髑髏，女人身也。” 
　　世尊告曰：“由何疹病致此命終？” 
　　是時，鹿頭梵志復以手擊之，白世尊言：“此女人懷妊故致命終。” 
　　世尊告曰：“此女人者，由何命終？” 
　　梵志白佛：“此女人者，產月未滿，復以產兒故致命終。” 
　　世尊告曰：“善哉！善哉！梵志，如汝所言。又彼懷妊以何方治？” 
　　梵志白佛：“如此病者，當須好酥醍醐，服之則差。” 
　　世尊告曰：“如是！如是！如汝所言。今此女人以取命終，為生何處？” 
　　梵志白佛：“此女人以取命終，生畜生中。” 
　　世尊告曰：“善哉！善哉！梵志，如汝所言。” 
　　是時，世尊復更捉一髑髏授與梵志，問梵志曰：“男耶？女耶？” 
　　是時，梵志復以手擊之，白世尊言：“此髑髏者，男子之身。” 
　　世尊告曰：“善哉！善哉！如汝所言。由何疹病致此命終？” 
　　梵志復以手擊之，白世尊言：“此人命終，飲食過差，又遇暴下，故致命終。” 
　　世尊告曰：“此病以何方治？” 
　　梵志白佛：“三日之中絕糧不食，便得除愈。” 
　　世尊告曰：“善哉！善哉！如汝所言。此人命終為生何處？” 
　　是時，梵志復以手擊之，白世尊言：“此人命終生餓鬼中。所以然者？意想著水故。” 
　　世尊告曰：“善哉！善哉！如汝所言。” 
　　爾時，世尊復更捉一髑髏授與梵志，問梵志曰：“男耶？女耶？” 
　　是時，梵志復以手擊之，白世尊言：“此髑髏者，女人之身。” 
　　世尊告曰：“善哉！善哉！如汝所言。此人命終由何疹病？” 
　　梵志復以手擊之，白世尊言：“當產之時以取命終。” 
　　世尊告曰：“云何當產之時以取命終？” 
　　梵志復以手擊之，白世尊言：“此女人身，氣力虛竭，又復饑餓，以致命終。” 
　　世尊告曰：“此人命終為生何處？” 
　　是時，梵志復以手擊之，白世尊言：“此人命終生于人道。” 
　　世尊告曰：“夫餓死之人欲生善處者，此事不然，生三惡趣者可有此理。” 
　　是時，梵志復以手擊之，白世尊言：“此女人者，持戒完具而取命終。” 
　　世尊告曰：“善哉！善哉！如汝所言，彼女人身，持戒完具致此命終。所以然者？夫有男子、女人，禁戒完具者，設命終時，當墮二趣：若天上、人中。” 
　　爾時，世尊復捉一髑髏授與梵志，問曰：“男耶？女耶？” 
　　是時，梵志復以手擊之，白世尊言：“此髑髏者，男子之身。” 
　　世尊告曰：“善哉！善哉！如汝所言。此人由何疹病致此命終？” 
　　梵志復以手擊之，白世尊言：“此人無病，為人所害，故致命終。” 
　　世尊告曰：“善哉！善哉！如汝所言，為人所害，故致命終。” 
　　世尊告曰：“此人命終為生何處？” 
　　是時，梵志復以手擊之，白世尊言：“此人命終生善處天上。” 
　　世尊告曰：“如汝所言，前論、后論而不相應。” 
　　梵志白佛：“以何緣本而不相應？” 
　　世尊告曰：“諸有男女之類，為人所害而取命終，盡生三惡趣，汝云何言生善處天上乎？” 
　　梵志復以手擊之，白世尊言：“此人奉持五戒，兼行十善，故致命終生善處天上。” 
　　世尊告曰：“善哉！善哉！如汝所言，持戒之人無所觸犯，生善處天上。” 
　　世尊復重告曰：“此人為持幾戒而取命終？” 
　　是時，梵志復專精一意，無他異想，以手擊之，白世尊言：“持一戒耶？非耶？二、三、四、五耶？非耶？然此人持八關齋法而取命終。” 
　　世尊告曰：“善哉！善哉！如汝所言，持八關齋而取命終。” 
　　爾時，東方境界普香山南有優陀延比丘，于無余涅槃界而取般涅槃。爾時，世尊屈伸臂頃，往取彼髑髏來授與梵志，問梵志曰：“男耶？女耶？” 
　　是時，梵志復以手擊之，白世尊言：“我觀此髑髏，元本亦復非男，又復非女。所以然者？我觀此髑髏，亦不見生，亦不見斷，亦不見周旋往來。所以然者？觀八方上下，都無音響。我今，世尊，未審此人是誰髑髏？” 
　　世尊告曰：“止！止！梵志，汝竟不識是誰髑髏？汝當知之，此髑髏者，無終、無始、亦無生死，亦無八方、上下所可適處，此是東方境界普香山南優陀延比丘于無余涅槃界取般涅槃，是阿羅漢之髑髏也。” 
　　爾時，梵志聞此語已，嘆未曾有，即白佛言：“我今觀此蟻子之蟲，所從來處，皆悉知之，鳥獸音響即能別知，此是雄，此是雌。然我觀此阿羅漢，永無所見，亦不見來處，亦不見去處，如來正法甚為奇特！所以然者？諸法之本出于如來神口，然阿羅漢出于經法之本。” 
　　世尊告曰：“如是，梵志，如汝所言，諸法之本出如來口，正使諸天、世人、魔若魔天，終不能知羅漢所趣。” 
　　爾時，梵志頭面禮足，白世尊言：“我能盡知九十六種道所趣向者，皆悉知之；如來之法所趣向者，不能分別。惟愿世尊得在道次！” 
　　世尊告曰：“善哉！梵志，快修梵行，亦無有人知汝所趣向處。” 
　　爾時，梵志即得出家學道，在閑靜之處，思惟道術，所謂族姓子，剃除須發，著三法衣：生死已盡，梵行已立，所作已辦，更不復受胎，如實知之。是時，梵志即成阿羅漢。 
　　爾時，尊者鹿頭白世尊言：“我今以知阿羅漢行所修之法。” 
　　世尊告曰：“汝云何知阿羅漢之行？” 
　　鹿頭白佛：“今有四種之界。云何為四？地界、水界、火界、風界。是謂，如來，有此四界。彼時人命終，地即自屬地，水即自屬水，火即自屬火，風即自屬風。” 
　　世尊告曰：“云何，比丘，今有幾界？” 
　　鹿頭白佛：“其實四界，義有八界。” 
　　世尊告曰：“云何四界，義有八界？” 
　　鹿頭白佛：“今有四界。云何四界？地、水、火、風，是謂四界。 
　　“彼云何義有八界？地界有二種，或內地，或外地。彼云何名為內地種？發、毛、爪、齒、身體、皮膚、筋、骨、髓、腦、腸、胃、肝、膽、脾、腎，是謂名為內地種。云何為外地種？諸有堅牢者，此名為外地種。此名為二地種。 
　　“彼云何為水種？水種有二，或內水種，或外水種。內水種者：涎、唾、淚、尿、血、髓，是謂名為內水種。諸外軟溺物者，此名為外水種。是名二水種。 
　　“彼云何名為火種？燃火種有二，或內火，或外火。彼云何名為內火？所食之物，皆悉消化，無有遺余，此名為內火。云何名為外火？諸外物熱盛物，此名為外火種。 
　　“云何名為風種？又風種有二，或有內風，或有外風。所謂唇內之風、眼風、頭風、出息風、入息風，一切支節間之風，此名為內風。彼云何名為外風？所謂輕飄動搖、速疾之物，此名為外風。是謂，世尊，有二種，其實有四，數有八。如是，世尊，我觀此義，人若命終時，四種各歸其本。” 
　　世尊告曰：“無常之法亦不與有常并。所以然者？地種有二，或內、或外。爾時，內地種是無常法、變易之法；外地種者，恒住、不變易。是謂地有二種，不與有常、無常相應。余三大者亦復如是，不與有常、無常共相應。是故，鹿頭，雖有八種，其實有四。如是，鹿頭，當作是學！” 
　　爾時，鹿頭聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“今有四大廣演之義。云何為四？所謂契經、律、阿毗曇、戒，是謂為四。比丘當知：若有比丘從東方來，誦經、持法，奉行禁戒，彼便作是語：‘我能誦經、持法，奉行禁戒，博學多聞。’正使彼比丘有所說者，不應承受，不足篤信，當取彼比丘而共論議，案法共論。 
　　“云何案法共論？所謂案法論者，此四大廣演之論，是謂契經、律、阿毗曇、戒，當向彼比丘說契經、布現律、分別法。正使說契經時，布現律、分別法時，若彼布現，所謂與契經相應，律、法相應者，便受持之。設不與契經、律、阿毗曇相應者，當報彼人作是語：‘卿當知之：此非如來所說，然卿所說者，非正經之本。所以然者？我今說契經、律、阿毗曇，都不與相應。’以不相應，當問戒行，設不與戒行相應者，當語彼人：‘此非如來之藏也。’即當發遣使去，此名初演大義之本。 
　　“復次，比丘，若有比丘從南方來，而作是語：‘我能誦經、持法，奉行禁戒，博學多聞。’正使比丘有所說，不應承受，不足篤信，當取彼比丘而共論議。正使比丘有所說不與義相應者，當發遣之。設與義相應者，當報彼人曰：‘此是義說，非正經本。’爾時，當取彼義，勿受經本。所以然者？義者解經之源，是謂第二演大義之本。 
　　“復次，比丘，若有比丘從西方來，誦經、持法，奉行禁戒，博學多聞。當向彼比丘說契經、律、阿毗曇。然彼比丘正解味，不解義，當語彼比丘作是語：‘我等不明此語，為是如來所說也？為非也？’正使說契經、律、阿毗曇時，解味不解義，雖聞彼比丘所說，亦不足譽善，亦不足言惡。復以戒行而問之，設與相應者，念承受之。所以然者？戒行與味相應，義不可明故，是謂第三演義也。 
　　“復次，比丘，若有比丘從北方來，誦經、持法，奉行禁戒：‘諸賢，有疑難者，便來問義，我當與汝說之。’設彼比丘有所說者，不足承受，不足諷誦，然當向彼比丘問契經、律、阿毗曇、戒，共相應者，便當問義；若復與義相應，便當嘆譽彼比丘：‘善哉！善哉！賢士，此真是如來所說，義不錯亂，盡與契經、律、阿毗曇、戒共相應。’當以法供養待彼比丘。所以然者？如來恭敬法故，其有供養法者，則恭敬我已；其觀法者，則觀我已。有法則有我已，有法則有比丘僧，有法則有四部之眾，有法則有四姓在世。所以然者？由法在世，則賢劫中有大威王出世。從是已來便有四姓在世。 
　　“若法在世，便有四姓在世：剎利、婆羅門、工師、居士種。若法在世者，便有轉輪圣王位不絕。若法在世者，便有四天王種、兜術天、艷天、化自在天、他化自在天便在于世。若法在世者，便有欲界天、色界天、無色界天在于世間。若法在世者，便有須陀洹果、斯陀含果、阿那含果、阿羅漢果、辟支佛果、佛乘便現于世。是故，比丘，當善恭敬于法。彼比丘隨時供養，給其所須，當語彼比丘作是語：‘善哉！善哉！如汝所言，今日所說者，真是如來所說。’是謂，比丘，有此四大廣演之義。是故，諸比丘，當持心執意行此四事，勿有漏脫。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，王波斯匿清旦集四種兵，乘寶羽之車，往至世尊所，頭面禮足，在一面坐。爾時，世尊問大王曰：“大王，為從何來？又塵土坌體，集四種兵，有何事緣？” 
　　波斯匿王白世尊曰：“今此國界有大賊起，昨夜半，興兵擒獲。然身體疲倦，欲還詣宮，然中道復作是念：‘我應先至如來所，然后入宮。’以此事緣，寤寐不安；今以壞賊功勞有在，歡喜踴躍，不能自勝，故來至拜跪覲省。設我昨夜不即興兵者，則不獲賊。” 
　　爾時，世尊告曰：“如是，大王，如王所說。王當知：此有四事緣本，先苦而后樂。云何為四？清旦早起先苦而后樂，設服油酥先苦而后樂，若服藥時先苦而后樂，家業娉娶先苦而后樂。是謂，大王，有此四事緣本，先苦而后樂。” 
　　爾時，波斯匿王白世尊言：“世尊所說誠得其宜，有此四事緣本，先苦而后樂。所以然者？如我今日觀此四事，如掌觀珠，皆是先苦而后樂義。” 
　　爾時，世尊與波斯匿王說微妙之法，發歡喜心。王聞法已，白世尊言：“國事猥多，欲還歸所在。” 
　　世尊告曰：“宜知是時。” 
　　時，波斯匿王即從座起，頭面禮足，繞佛三匝，便退而去。 
　　王去未久，是時世尊告諸比丘：“今有此四事緣本，先苦而后樂。云何為四？修習梵行先苦而后樂，誦習經文先苦而后樂，坐禪念定先苦而后樂，數出入息先苦而后樂。是謂，比丘，行此四事者，先苦而后樂也。其有比丘行此先苦而后樂之法，必應沙門后得果報之樂。 
　　“云何為四？若有比丘勤于此法，無欲惡法，念持喜安，游心初禪，得沙門之樂。復次，有覺、有觀息，內有喜心，專精一意，無覺、無觀，念持喜安，游于二禪，是謂得第二沙門之樂。復次，無念游心于護，恒自覺知，覺身有樂，諸賢圣所喜望者，護念樂，游心三禪，是謂獲第三沙門之樂。復次，苦樂已盡，先無有憂戚之患，無苦無樂，護念清凈，游心四禪。是謂有此四沙門之樂。 
　　“復次，比丘，若有比丘行此先苦，后獲沙門四樂之報，斷三結網，成須陀洹，不退轉法，必至滅度。復次，比丘，若斷此三結，淫、怒、癡薄，成斯陀含，來至此世，必盡苦際。復次，比丘，若有比丘斷五下分結，成阿那含，于彼般涅槃，不來此世。 
　　“復次，比丘，若有比丘有漏盡，成無漏，心解脫、智慧解脫，于現法中身作證而自游戲：生死已盡，梵行已立，所作已辦，更不復受胎，如實知之。是彼比丘修此先苦之法，后獲沙門四果之樂。是故，諸比丘，當求方便，成此先苦而后樂。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“有四種之人出現于世。云何為四？有似黃藍華沙門，有似邠陀利華沙門，有似柔軟沙門，于柔軟中柔軟沙門。 
　　“彼云何名為似黃藍華沙門？或有一人，斷三結使，成須陀洹，不退轉法，必至涅槃，極遲經七死七生；或復家家、一種，猶如黃藍之華朝取暮長。此比丘亦復如是，三結使盡，成須陀洹，不退轉法，必至涅槃，極遲至七死七生；若求方便勇猛意者，家家、一種便成道跡，是謂名為黃藍華沙門。 
　　“彼云何名為邠陀利華沙門？或有一人，三結使盡，淫、怒、癡薄，成斯陀含，來至此世盡于苦際。若小遲者，來至此世盡于苦際；若勇猛者，即于此間盡于苦際，猶如邠陀利華，晨朝剖華，向暮萎死，是謂邠陀利華沙門。 
　　“彼云何柔軟沙門？或有一人斷五下分結，成阿那含，即于彼般涅槃，不來此世，是謂柔軟沙門。 
　　“彼云何柔軟中柔軟沙門？或有一人有漏盡，成無漏，心解脫、智慧解脫，于現法中自身作證而自游戲：生死已盡，梵行已立，所作已辦，更不復受胎，如實知之。是謂柔軟中柔軟沙門。 
　　“是謂，比丘，有此四人出現于世。是故，諸比丘，當求方便，于柔軟中作柔軟沙門。如是，諸比丘，當作是學！” 
　　爾時，諸比丘聞佛所說，歡喜奉行。  
　　修陀、修摩均，賓頭盧、翳、手， 
　　鹿頭、廣演義，后樂、柔軟經。   
 上一部：乾隆大藏經、小乘阿含部、增壹阿含經五十卷（第一卷～第十卷）  下一部：乾隆大藏經、小乘阿含部、增壹阿含經五十卷（第二十一卷～第三十卷）   
 
   
  
乾隆大藏經、小乘阿含部、增壹阿含經        
    