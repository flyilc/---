    第0539-03部～增壹阿含經五十卷（第二十一卷～第三十卷）           
    
  
   小乘阿含部、第0539部    
增壹阿含經五十卷（第二十一卷～第三十卷）    
符秦三藏曇摩難提譯      
  

增壹阿含經卷第二十一 苦樂品第二十九  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“今有四人出現于世。云何為四？或有人先苦而后樂，或有人先樂而后苦，或有人先苦而后苦，或有人先樂而后樂。 
　　“云何人先苦而后樂？或有一人生卑賤家，或殺人種、或工師種、或邪道家生，及余貧匱之家，衣食不充，彼人便生彼家。然復彼人無有邪見，彼便有此見：有施、有受者，有今世、有后世，有沙門、婆羅門，有父、有母，世有阿羅漢等受教者，亦有善惡果報。若彼有極富之家，以知昔日施德之報，不放逸報。彼若復見無衣食家者，知此人等不作施德，恒值貧賤：‘我今復值貧賤，無有衣食，皆由曩日不造福故，誑惑世人，行放逸法。緣此惡行之報，今值貧賤，衣食不充。’若復見沙門、婆羅門修善法者，便向懺悔，改往所作；若復所有之遺余，與人等分。彼身壞命終，生善處；若生人中，多財饒寶，無所乏短。是謂此人先苦而后樂。 
　　“何等人先樂而后苦？于是，或有一人生豪族家，或剎利種、或長者種、或大姓家，及諸富貴之家，衣食充足，便生彼家。然彼人恒懷邪見，與邊見共相應，彼便有此見：無施、無受者，亦無今世、后世之報，亦無父母，世無阿羅漢，亦無有得證者，亦復無有善惡之報。彼人有此邪見，若復見有富貴之家，而作是念：‘此人久有此財寶耳！男者久是男，女者久是女，畜生者久是畜生。’不好布施，不持戒律。若彼見沙門、婆羅門奉持戒者，起瞋恚心：‘此人虛偽，何處當有福報之應？’彼人身壞命終之后，生地獄中；若得作人，在貧窮家生，無有衣食，身體裸露，衣食不充。是謂此人先樂而后苦。 
　　“何等人先苦而后苦？于是，有人生貧賤家，或殺人種、或工師種，及諸下劣之家，無有衣食，而此人生彼家。然復彼人身抱邪見，與邊見共相應，彼人便有此見：無施、無有受者，亦無今世、后世善惡之報，亦無父母，世無阿羅漢。不好布施，不奉持戒，若復見沙門、婆羅門，即興瞋恚向賢圣人。彼人見貧者，言久來有是；見富者，言久來有是；見父者，昔者是父；見母者，昔者是母。彼若身壞命終，生地獄中；若生人中，極為貧賤，衣食不充。是謂此人先苦而后苦。 
　　“彼云何人先樂而后樂？彼或有一人生富貴家，或剎利種、或梵志種、或生國王種、或長者種生，及諸饒財多寶家生，所生之處無有乏短，彼人便生此家。然后彼人有正見，無有邪見，彼便有此見：有施、有受者，有今世、后世，世有沙門、婆羅門，亦有善惡之報，有父、有母，世有阿羅漢。彼人若復見富貴之家饒財多寶者，便作是念：‘此人昔日布施之所致。’若復見貧賤之家：‘此人昔者，皆由不布施故。故我今可隨時布施，莫后更生貧賤之家。’然常好喜施惠于人，彼人若見沙門、道士者，隨時問訊可否之宜，供給衣被、飲食、床臥具、病瘦醫藥，盡惠施之。若復命終之后，生善處天上；若人中，生富貴之家，饒財多寶。是謂此人先樂而后樂。” 
　　是時，有一比丘白世尊曰：“我觀今世眾生先苦而后樂，或有眾生于今世先樂而后苦，或有眾生于今世先苦而后苦，或有眾生先樂而后樂。” 
　　爾時，世尊告彼比丘：“有此因緣，使眾生之類先苦而后樂，亦復有此眾生先樂而后苦，亦復有此眾生先苦而后苦，亦復有眾生先樂而后樂。” 
　　比丘白佛：“復以何因緣先樂而后苦？復以何因緣先苦而后樂？復以何因緣先苦而后苦？復以何因緣先樂而后樂？” 
　　世尊告曰：“比丘當知：若人壽百歲，正可十十耳！若使壽終冬、夏、春、秋。若復，比丘，百歲之中作諸功德，百歲之中造諸惡業，作諸邪見，彼于異時，或冬受樂，夏受苦。若百歲之中，功德具足，未曾有短；若復在中百歲之內，在諸邪見，造不善行，先受其罪，后受其福。若復少時作福，長時作罪；后生之時少時受福，長時受罪。若復少時作罪，長復作罪，彼人后生之時先苦而后苦。若復于少時作諸功德，分檀布施，彼于后生先樂而后樂。是謂，比丘，以此因緣先苦而后樂，亦由此因緣先樂而后苦，亦由此因緣先苦而后苦，亦由此因緣先樂而后樂。” 
　　比丘白佛言：“唯然，世尊，若有眾生欲先樂而后樂，當行布施，求此先樂而后樂。” 
　　世尊告曰：“如是，比丘，如汝所言，若有眾生欲成涅槃，及阿羅漢道，乃至佛道，當于中行布施，作諸功德。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“有四人出現于世。云何為四？或有人身樂、心不樂，或有人心樂、身不樂，或有人心亦不樂、身亦不樂，或有人身亦樂、心亦樂。 
　　“彼何等人身樂、心不樂？于是，作福凡夫人，于四事供養衣被、飲食、床臥具、病瘦醫藥，無所短乏，但不免餓鬼、畜生、地獄道，亦復不免惡趣中。是謂此人身樂、心不樂。 
　　“彼何等人心樂、身不樂？所謂阿羅漢不作功德，于是四事供養之中，不能自辦，終不能得，但免地獄、餓鬼、畜生之道，猶如羅漢唯喻比丘。是謂此人心樂、身不樂。 
　　“彼何等人身亦不樂、心亦不樂？所謂凡夫之人不作功德，不能得四事供養衣被、飲食、床臥具、病瘦醫藥，恒不免地獄、餓鬼、畜生道。是謂此人身亦不樂、心亦不樂。 
　　“彼何等人身亦樂、心亦樂？所謂作功德阿羅漢，四事供養無所短乏，衣被、飲食、床臥具、病瘦醫藥，復免地獄、餓鬼、畜生道，所謂尸波羅比丘是。 
　　“是謂，比丘，世間有此四人。是故，比丘，當求方便，當如尸波羅比丘。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“今當說四梵之福。云何為四？若有信善男子、善女人，未曾起偷婆處，于中能起偷婆者，是謂初梵之福也。復次，信善男子、善女人，補治故寺者，是謂第二受梵之福也。復次，信善男子、善女人，和合圣眾者，是謂第三受梵之福。復次，若多薩阿竭初轉法輪時，諸天、世人勸請轉法輪，是謂第四受梵之福。是謂四受梵之福。” 
　　爾時，有異比丘白世尊言：“梵天之福竟為多少？” 
　　世尊告曰：“諦聽！諦聽！善思念之，吾今當說。” 
　　諸比丘對曰：“如是。” 
　　世尊告曰：“閻浮里地東西七千由旬，南北二萬一千由旬，地形像車，其中眾生所有功德，正可與一輪王功德等。 
　　“瞿耶尼縱廣三十二萬里，地形如半月。比丘當知：閻浮地人民，及一輪王之德，比彼人者，與彼一人德等。 
　　“復次，比丘，弗于逮里地縱廣三十六萬里，地形方正，計閻浮里地及瞿耶尼二方之福，故不如彼弗于逮一人之福。 
　　“比丘當知：郁單曰縱廣四十萬里，地形如月滿，計三方人民之福，故不如郁單曰一人之福。 
　　“比丘當知：計四天下人民之福，故不如四天王之德；計四天下人民之福及四天王，故不如三十三天之福；計四天下及四天王、三十三天，故不如釋提桓因一人之福；計四天下及四天王及三十三天及釋提桓因，故不如一艷天之福；計四天下及四天王、三十三天、釋提桓因及艷天，故不如一兜術天福；計從四天下至兜術天之福，故不如一化自在天之福；計從四天下至化自在天之福，故不如一他化自在天之福；計從四天下至他化自在天之福，故不如一梵天王之福。 
　　“比丘當知：此是梵天之福。若有善男子、善女人，求其福者，此是其量也。是故，比丘，欲求梵天福者，當求方便，成其功德。如是，比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“眾生之類有四種食，長養眾生。何等為四？所謂摶食或大、或小，更樂食、念食、識食，是謂四食。 
　　“彼云何名為摶食？彼摶食者，如今人中所食，諸入口之物可食啖者，是謂名為摶食。 
　　“云何名更樂食？所謂更樂食者，衣裳、傘蓋、雜香華、熏火及香油，與婦人集聚，諸余身體所更樂者，是謂名為更樂之食。 
　　“彼云何名為念食？諸意中所念想、所思惟者，或以口說，或以體觸，及諸所持之法，是謂名為念食。 
　　“彼云何為識食？所念識者，意之所知。梵天為首，乃至有想無想天，以識為食，是謂名為識食。 
　　“是謂，比丘，有此四食，眾生之類以此四食，流轉生死，從今世至后世。是故，諸比丘，當共舍離此四食。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“有四辯。云何為四？所謂義辯、法辯、辭辯、應辯。 
　　“彼云何名為義辯？所謂義辯者，彼彼之所說，若天、龍、鬼、神之所說，皆能分別其義，是謂名為義辯也。 
　　“彼云何名為法辯？十二部經如來所說，所謂契經、祇夜、本末、偈、因緣、授決、已說、造頌、生經、方等、合集、未曾有，及諸有為法、無為法，有漏法、無漏法。諸法之實不可沮壞，所可總持者，是謂名為法辯。 
　　“彼云何名為辭辯？若前眾生，長短之語，男語，女語，佛語，梵志、天、龍、鬼、神之語，阿須倫、迦留羅、甄陀羅彼之所說，隨彼根原與其說法，是謂名為辭辯。 
　　“彼云何名為應辯？當說法時，無有怯弱，無有畏懼，能和悅四部之眾，是謂名為應辯。 
　　“我今當教敕汝，當如摩訶拘絺羅。所以然者？拘絺羅有此四辯，能與四部之眾廣分別說。如我今日觀諸眾中，得四辯才，無有出拘絺羅者。若此四辯，如來之所有，是故，當求方便，成四辯才。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“有四事終不可思議。云何為四？眾生不可思義，世界不可思議，龍國不可思議，佛國境界不可思議。所以然者？不由此處得至滅盡涅槃。 
　　“云何眾生不可思議？此眾生為從何來？為從何去？復從何起？從此終當從何生？如是，眾生不可思議。 
　　“云何世界不可思議？諸有邪見之人：世界斷滅、世界不斷滅，世界有邊、世界無邊，是命、是身，非命、非身，梵天之所造，諸大鬼神作此世界耶？” 
　　爾時，世尊便說此偈：  
　　“梵天造人民，世間鬼所造， 
　　　或能諸鬼作，此語誰當定？ 
　　　欲恚之所纏，三者俱共等， 
　　　心不得自在，世俗有災變。  
　　“如是，比丘，世間不可思議。 
　　“云何龍界不可思議？云何此雨為從龍口出耶？所以然者？雨滴不從龍口出也。為從眼、耳、鼻出耶？此亦不可思議。所以然者？雨滴不從眼、耳、鼻出，但龍意之所念，若念惡亦雨，若念善亦雨，亦由行本而作此雨。所以然者？今須彌山腹有天，名曰大力，知眾生心之所念，亦能作雨，然雨不從彼天口出、眼耳鼻出也，皆由彼天有神力故，而能作雨。如是，比丘，龍境界不可思議。 
　　“云何佛國境界不可思議？如來身者，為是父母所造耶？此亦不可思議。所以然者？如來身者，清凈無穢，受諸天氣。為是人所造耶？此亦不可思議。所以然者？已過人行。如來身者，為是天身耶？此亦不可思議。所以然者？如來身者，不可造作，非諸天所及。如來壽為短耶？此亦不可思議。所以然者？如來有四神足。如來為長壽耶？此亦不可思議。所以然者？然復如來故與世間周旋，與善權方便相應。如來身者，不可摸則，不可言長、言短，音聲亦不可法則。如來梵音、如來智慧辯才不可思議，非世間人民之所能及，如是佛境界不可思議。 
　　“如是，比丘，有此四處不可思議，非是常人之所思議。然此四事無善根本，亦不由此得修梵行，不至休息之處，乃至不到涅槃之處，但令人狂惑，心意錯亂，起諸疑結。 
　　“所以然者？比丘當知：過去久遠，此舍衛城中有一凡人，便作是念：‘我今當思議世界。’是時，彼人出舍衛城，在一華池水側，結跏趺坐，思惟世界：‘此世界云何成？云何敗？誰造此世界？此眾生類為從何來？為從何出？為何時生？’是時，彼人思議，此時便見池水中有四種兵出入。是時，彼人復作是念：‘我今狂惑，心意錯亂。世間無者，我今見之。’ 
　　“時，彼人還入舍衛城，在里巷之中作是說：‘諸賢當知：世界無者，我今見之。’是時，眾多人報彼人曰：‘云何世間無者，汝今見之？’時，此人報眾多人曰：‘我向者作是思惟：“世界為從何生？”便出舍衛城，在華池側，作是思議：“世界為從何來？誰造此世界？此眾生類從何而來？為誰所生？若命終者當生何處？”我當思議，此時便見池水中有四種兵出入。世界無者，我今見之。’是時，眾多人報彼人曰：‘如汝實狂愚，池水之中那得四種兵？諸世界狂愚之中，汝最為上！’ 
　　“是故，比丘，我觀此義已，故告汝等耳！所以然者？此非善本功德，不得修梵行，亦復不得至涅槃處，然思議此者，則令人狂，心意錯亂。然比丘當知：彼人實見四種之兵。所以然者？昔日諸天與阿須倫共斗，當共斗時，諸天得勝，阿須倫不如。是時，阿須倫便懷恐怖，化形極使小，從藕根孔中過。佛眼之所見，非余者所及。 
　　“是故，諸比丘，當思議四諦。所以然者？此四諦者，有義、有理，得修梵行，行沙門法，得至涅槃。是故，諸比丘，舍離此世界之法，當求方便，思議四諦。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“有四神足。云何為四？自在三昧行盡神足，心三昧行盡神足，精進三昧行盡神足，誡三昧行盡神足。 
　　“彼云何為自在三昧行盡神足？所謂諸有三昧，自在意所欲，心所樂，使身體輕便，能隱形極細，是謂第一神足。 
　　“彼云何心三昧行盡神足？所謂心所知法，遍滿十方，石壁皆過，無所罣礙，是謂名為心三昧行盡神足。 
　　“彼云何名為精進三昧行盡神足？所謂此三昧無有懈倦，亦無所畏，有勇猛意，是謂名為精進三昧行盡神足。 
　　“彼云何名為誡三昧行盡神足？諸有三昧，知眾生心中所念，生時、滅時，皆悉知之。有欲心、無欲心，有瞋恚心、無瞋恚心，有愚癡心、無愚癡心，有疾心、無疾心，有亂心、無亂心，有少心、無少心，有大心、無大心，有量心、無量心，有定心、無定心，有解脫心、無解脫心，一切了知，是謂名為誡三昧行盡神足。 
　　“如是，比丘，有此四神足，欲知一切眾生心中所念者，當修行此四神足。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“有四起愛之法，若比丘愛起時便起。云何為四？比丘緣衣服故便起愛，由乞食故便起愛，由床坐故便起愛，由醫藥故比丘便起愛。是謂，比丘，有此四起愛之法，有所染著。 
　　“其有比丘著衣裳者，我不說此人。所以然者？彼未得衣時，便起瞋恚，興想著念。其有比丘著是食者，我不說此人。所以然者？彼未得乞食時，便興瞋恚，興想著念。其有比丘著床座者，我不說此人。所以然者？彼未得床座時，便起瞋恚，興想著念。其有比丘著醫藥者，我不說此人。所以然者？彼未得醫藥時，便興瞋恚，起想著念。 
　　“比丘當知：我今當說衣裳二事，亦當親近，亦當不親近。云何親近？云何不親近？若得衣裳，極愛著衣者起不善法，此不可親近；若復得衣裳起善法，心不愛著，此可親近。若乞食時起不善法，此不可親近；若乞食時起善法，此可親近。若得床座時起不善法，此不可親近；若得床座時起善法，此可親近。醫藥亦爾。 
　　“是故，諸比丘，當親近善法，除去惡法。如是，諸比丘，當作是學，欲使檀越施主，獲其功德，受福無窮，得甘露滅。” 
　　爾時，世尊便說此偈：  
　　“衣裳用布施，飲食床臥具， 
　　　于中莫起愛，不生諸世界。”  
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“今有四大河水從阿耨達泉出。云何為四？所謂恒伽、新頭、婆叉、私陀。彼恒伽水，牛頭口出，向東流；新頭南流，師子口出；私陀西流，象口中出；婆叉北流，從馬口中出。是時，四大河水繞阿耨達泉已，恒伽入東海，新頭入南海，婆叉入西海，私陀入北海。爾時，四大河入海已，無復本名字，但名為海。 
　　“此亦如是，有四姓。云何為四？剎利、婆羅門、長者、居士種，于如來所，剃除須發，著三法衣，出家學道，無復本姓，但言沙門釋迦子。所以然者？如來眾者，其猶大海，四諦其如四大河，除去結使，入于無畏涅槃城。 
　　“是故，諸比丘，諸有四姓，剃除須發，以信堅固，出家學道者，彼當滅本名字，自稱釋迦弟子。所以然者？我今正是釋迦子，從釋種中出家學道。比丘當知：欲論生子之義者，當名沙門釋種子是。所以者何？生皆由我生，從法起，從法成。是故，比丘，當求方便，得作釋種子。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“有四等心。云何為四？慈、悲、喜、護。以何等故名為梵堂？比丘當知：有梵、大梵名千，無與等者，無過上者，統千國界，是彼之堂，故名為梵堂。比丘，此四梵堂所有力勢，能觀此千國界，是故名為梵堂。 
　　“是故，諸比丘，若有比丘欲度欲界之天，處無欲之地者，彼四部之眾當求方便，成此四梵堂。如是，諸比丘，當作是學！” 
　　爾時，諸比丘聞佛所說，歡喜奉行。  
增壹阿含經卷第二十二 須陀品第三十  
　　聞如是：一時，佛在摩竭國波沙山中，與大比丘眾五百人俱。 
　　爾時，世尊清旦從靜室起，在外經行。是時，須陀沙彌在世尊后而經行。爾時，世尊還顧，謂沙彌曰：“我今欲問卿義，諦聽！善思念之。” 
　　須陀沙彌對曰：“如是，世尊。” 
　　是時，世尊告曰：“有常色及無常色，為是一義？為有若干之貌？” 
　　須陀沙彌白佛言：“有常色及與無常色者，此義若干，非一義也。所以然者？有常色者是內，無常色者是外，以是之故，義有若干，非有一也。” 
　　世尊告曰：“善哉！善哉！須陀，如汝所言，快說此義！有常色、無常色，此義若干，非一義也。云何，須陀，有漏義、無漏義，為是一義？為若干義乎？” 
　　須陀沙彌對曰：“有漏義、無漏義是若干，非一義也。所以然者？有漏義，是生死結使；無漏義者，是涅槃之法。以是之故，義有若干，非一義也。” 
　　世尊告曰：“善哉！善哉！須陀，如汝所言，有漏是生死，無漏是涅槃。”世尊告曰：“聚法、散法，為是一義？為是若干義乎？” 
　　須陀沙彌白佛言：“聚法之色、散法之色，此義若干，非一義也。所以然者？聚法之色者，四大形也；散法之色者，苦盡諦也。以是言之，義有若干，非一義也。” 
　　世尊告曰：“善哉！善哉！須陀，如汝所言，聚法之色、散法之色，義有若干，非一義也。云何，須陀，受義、陰義，為是一義？為有若干乎？” 
　　須陀沙彌白佛言：“受與陰義有若干，非一義也。所以然者？受者，無形不可見；陰者，有色可見。以是之故，義有若干，非一義也。” 
　　世尊告曰：“善哉！善哉！須陀，如汝所言，受義、陰義，事有若干，非一義也。”世尊告曰：“有字、無字，義有若干？為是一義？” 
　　沙彌白佛言：“有字、無字，義有若干，非一義也。所以然者？有字者，是生死結；無字者，是涅槃也。以是言之，義有若干，非一義也。” 
　　世尊告曰：“善哉！善哉！須陀，如汝所言，有字者，是生死；無字者，是涅槃。”世尊告曰：“云何，須陀，何以故，名有字是生死，無字是涅槃？” 
　　沙彌白佛言：“有字者，有生、有死，有終、有始；無字者，無生、無死，無終、無始。” 
　　世尊告曰：“善哉！善哉！須陀，如汝所言，有字者，是生死之法；無字者，是涅槃之法。”爾時，世尊告沙彌曰：“快說此言！今即聽汝為大比丘。” 
　　爾時，世尊還詣普集講堂，告諸比丘：“摩竭國界快得善利，使須陀沙彌游此境界，其有以衣被、飲食、床臥具、病瘦醫藥持供養者，亦得善利；彼所生父母亦得善利，乃得生此須陀比丘。若須陀比丘所至之家，彼家便為獲其大幸。我今告諸比丘，當學如須陀比丘。所以者何？此須陀比丘極為聰明，說法無滯礙，亦無怯弱。是故，諸比丘，當學如須陀比丘。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在羅閱城迦蘭陀竹園所，與大比丘眾五百人俱。 
　　爾時，世尊與無央數之眾，前后圍繞而為說法。爾時，有長老比丘在彼眾中，向世尊舒腳而睡。爾時，修摩那沙彌年向八歲，去世尊不遠結跏趺坐，系念在前。 
　　爾時，世尊遙見長老比丘舒腳而眠，復見沙彌端坐思惟。世尊見已，便說此偈：  
　　“所謂長老者，未必剃發須， 
　　　雖復年齒長，不免于愚行。 
　　　若有見諦法，無害于群萌， 
　　　舍諸穢惡行，此名為長老。 
　　　我今謂長老，未必先出家， 
　　　修其善本業，分別于正行。 
　　　設有年幼少，諸根無漏缺， 
　　　此謂名長老，分別正法行。”  
　　爾時，世尊告諸比丘：“汝等頗見此長老舒腳而睡乎？” 
　　諸比丘對曰：“如是，世尊，我等悉見。” 
　　世尊告曰：“此長老比丘五百世中恒為龍身，今設當命終者當生龍中。所以然者？無有恭敬之心于佛法眾。若有眾生無恭敬之心于佛法眾者，身壞命終皆當生龍中。汝等頗見修摩那沙彌年向八歲，去我不遠，端坐思惟？” 
　　諸比丘對曰：“如是，世尊。” 
　　是時，世尊告諸比丘：“此沙彌卻后七日，當得四神足及得四諦之法，于四禪而得自在，善修四意斷。所以然者？此修摩那沙彌有恭敬之心向佛法眾。以是之故，諸比丘恒當勤加恭敬佛法之眾。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國給樹給孤獨園。 
　　爾時，世尊與大比丘眾千二百五十人俱。爾時，有長者名阿那邠邸，饒財多寶，金銀、珍寶、硨磲、瑪瑙、真珠、琥珀、水精、琉璃、象馬、牛羊、奴婢、仆使，不可稱計。爾時，滿富城中，有長者名滿財，亦饒財多寶，硨磲、瑪瑙、真珠、琥珀、水精、琉璃、象馬、牛羊、奴婢、仆使，不可稱量。復是阿那邠邸長者少小舊好，其相愛敬，未曾忘舍。然復阿那邠邸長者恒有數千萬珍寶財貨，在彼滿富城中販賣，使滿財長者經紀將護；然滿財長者亦有數千萬珍寶財貨，在舍衛城中販賣，使阿那邠邸長者經紀將護。 
　　是時，阿那邠邸有女名修摩提，顏貌端正，如桃華色，世之希有。爾時，滿財長者有少事緣到舍衛城，往至阿那邠邸長者家，到已，就座而坐。是時，修摩提女從靜室出，先拜跪父母，后拜跪滿財長者，還入靜室。 
　　爾時，滿財長者見修摩提女顏貌端正，如桃華色，世之希有；見已，問阿那邠邸長者曰：“此是誰家女？” 
　　阿那邠邸報曰：“向見女者，是我所生。” 
　　滿財長者曰：“我有小息，未有婚對，可得適貧家不？” 
　　是時，阿那邠邸長者報曰：“事不宜爾。” 
　　滿財長者曰：“以何等故事不宜爾？為以姓望？為以財貨耶？” 
　　阿那邠邸長者報曰：“種姓、財貨足相酬匹，但所事神祠與我不同，此女事佛釋迦弟子，汝等事外道異學，以是之故不赴來意。” 
　　時，滿財長者曰：“我等所事自當別祀，此女所事別自供養。” 
　　阿那邠邸長者曰：“我女設當適汝家者，所出財寶不可稱計，長者亦當出財寶不可稱計。” 
　　滿財長者曰：“汝今責幾許財寶？” 
　　阿那邠邸長者曰：“我今須六萬兩金。”是時，滿財長者即與六萬兩金。 
　　時，阿那邠邸長者復作是念：“我以方便前卻，猶不能使止。”語彼長者曰：“設我嫁女當往問佛，若世尊有所教敕，當奉行。” 
　　是時，阿那邠邸長者假設事務，如似小行，即出門往至世尊所，頭面禮足，在一面立。爾時，阿那邠邸長者白世尊曰：“修摩提女為滿富城中滿財長者所求，為可與？為不可與乎？” 
　　世尊告曰：“若當修摩提女適彼國者，多所饒益，度脫人民不可稱量。”是時，阿那邠邸長者復作是念：“世尊以方便智應適彼土。” 
　　是時，長者頭面禮足，繞佛三匝，便退而去，還至家中，供辦種種甘饌飲食與滿財長者。滿財長者曰：“我用此食為？但嫁女與我不也？” 
　　阿那邠邸曰：“意欲爾者便可相從，卻后十五日，使兒至此。”作此語已，便退而去。 
　　是時，滿財長者辦具所須，乘寶羽之車，從八十由延內來。阿那邠邸長者復莊嚴己女，沐浴香熏，乘寶羽之車，將此女往迎滿財長者男，中道相遇。時，滿財長者得女，便將至滿富城中。 
　　爾時，滿富城中人民之類各作制限：若此城中有女出適他國者，當重刑罰；若復他國取婦將入國者，亦重刑罰。 
　　爾時，彼國有六千梵志，國人所奉制限，有言：“設犯制者，當飯六千梵志。”爾時，長者自知犯制，即飯六千梵志。然梵志所食，均食豬肉，及豬肉羹，重釀之酒。又梵志所著衣服，或被白氎，或披毳衣。然彼梵志之法，入國之時，以衣偏著右肩，半身露見。 
　　爾時，長者即白：“時到，飲食已具。”是時，六千梵志皆偏著衣裳，半身露見，入長者家。 
　　時，長者見梵志來，膝行前迎，恭敬作禮。最大梵志舉手稱善，前抱長者項，往詣座所，余梵志者各隨次而坐。爾時，六千梵志坐已定訖。 
　　時，長者語修摩提女曰：“汝自莊嚴，向我等師作禮。” 
　　修摩提女報曰：“止！止！大家！我不堪任向裸人禮。” 
　　長者曰：“此非裸人，非不有慚；但所著衣者，是其法服。” 
　　修摩提女曰：“此無慚愧之人，皆共露形體在外，有何法服之用？長者愿聽！世尊亦說有二事因緣，世人所貴，所謂有慚、有愧。若當無此二事者，則父母、兄弟、宗族五親，尊卑高下則不可分別。如今有雞、犬、豬、羊、驢、騾之屬，皆共同類，無有尊卑。以有此二法在世故，則知有尊卑之序；然此等之人離此二法，似雞、犬、豬、羊、驢、騾同群，實不堪任向作禮拜。” 
　　時，修摩提夫語其婦曰：“汝今可起向我等師作禮，此諸人皆是我所事之天。” 
　　修摩提女報曰：“且止！族姓子，我不堪任向此無慚愧裸人作禮，我今是人向驢犬作禮。” 
　　夫復語曰：“止！止！貴女！勿作是言，自護汝口，勿有所犯。此亦非驢，復非誑惑，但所著之衣，正是法衣。” 
　　是時，修摩提女涕零悲泣，顏色變異，并作是說：“我父母五親寧形毀五刓，斷其命根，終不墮此邪見之中。” 
　　時，六千梵志各共高聲而作是說：“止！止！長者，何故使此婢罵詈乃爾？若見請者，時供辦飲食。”是時，長者及修摩提夫即辦豬肉、豬肉羹、重釀之酒，食六千梵志，皆使充足。諸梵志食已，少多論議，便起而去。 
　　是時，滿財長者在高樓上，煩冤愁惋，獨坐思惟：“我今取此女來，便為破家，無異辱我門戶。” 
　　是時，有梵志名修跋，得五通，亦得諸禪，然滿財長者所見貴重。時，修跋梵志而作是念：“我與長者別來日久，今可往相見。”是時，梵志入滿富城，往詣長者家，問守門者曰：“長者今為所在？” 
　　守門人報曰：“長者在樓上，極為愁憂，大不可言。” 
　　時，梵志徑上樓上，與長者相見。梵志問長者曰：“何故愁憂乃至于斯，無縣官、盜賊、水、火災變所侵抂乎？又非家中不和順耶？” 
　　長者報曰：“無有縣官、盜賊之變，但小家中事緣不遂。” 
　　梵志問曰：“愿聞其狀，有何事緣？” 
　　長者報曰：“昨日為兒娶婦，又犯國限，五親被辱；請諸師在舍，將兒婦往禮拜而不從命。” 
　　梵志修跋報曰：“此女家者，為在何國近遠娉娶？” 
　　長者曰：“此女舍衛城中阿那邠邸女。” 
　　時，彼梵志修跋聞此語已，愕然驚怪，兩手掩耳，而作是說：“咄！咄！長者，甚奇！甚特！此女乃能故在，又不自殺，不投樓下，甚是大幸。所以然者？此女所事之師，皆是梵行之人，今日現在，甚奇！甚特！” 
　　長者曰：“我聞汝語，復欲嗤笑。所以然者？汝為外道異學，何故嘆譽沙門釋種子行？此女所事之師，有何威德？有何神變？” 
　　梵志報言：“長者，欲聞此女師神德乎？我今粗說其原。” 
　　長者曰：“愿聞其說！” 
　　梵志報曰：“我昔日詣雪山北人間乞食，得食已，飛來詣阿耨達泉。時，彼天、龍、鬼、神遙見我來，皆護持刀劍而來向我，并語我言：‘修跋仙上，莫來止此泉邊，莫污辱此泉。設不隨我語者，正爾命根斷壞！’我聞此語，即離彼泉不遠而食。 
　　“長者當知：此女所事之師，最小弟子名均頭沙彌，然此沙彌亦至雪山北乞食，飛來詣阿耨達泉，叉手執冢間死人之衣，血垢污染。是時，阿耨達大神天、龍、鬼、神皆起前迎，恭敬問訊：‘善來！人師，可就此坐。’時，均頭沙彌往至泉水之處。又復長者，當泉水中央有純金之案。爾時，沙彌以此死人之衣，漬著水中；卻后坐食，食竟，蕩缽。在金案上結跏趺坐，正身正意，系念在前，便入初禪；從初禪起，入第二禪；從第二禪起，入第三禪；從第三禪起，入第四禪；從第四禪起，入空處；從空處起，入識處；從識處起，入不用處；從不用處起，入有想無想處；從有想無想處起，入滅盡三昧；從滅盡三昧起，入炎光三昧；從炎光三昧起，入水氣三昧；從水氣三昧起，入炎光三昧。次復入滅盡三昧，次復入有想無想三昧，次復入不用處三昧，次復入識處三昧，次復入空處三昧，次復入四禪，次復入三禪，次復入二禪，次復入初禪，從初禪起而浣死人之衣。是時，天、龍、鬼、神或與蹋衣者，或以洗者，或取水而飲者。爾時，浣衣已，舉著空中而曝之。爾時，彼沙彌收攝衣已，便飛在空中，還歸所在。 
　　“長者當知：我爾時，遙見而不得近。此女所事之師，最小弟子有此神力，況復最大弟子有何可及乎？何況彼師如來、至真、等正覺而可及乎？觀此義已，而作是說：‘甚奇！甚特！此女乃能而不自殺，不斷命根。’” 
　　是時，長者語梵志曰：“我等可得見此女所事師乎？” 
　　梵志報曰：“可還問此女。” 
　　是時，長者問須摩提女曰：“吾今欲得見汝所事師，能使來不乎？” 
　　時，女聞已，歡喜踴躍，不能自勝，而作是說：“愿時辦具飲食，明日如來當來至此，及比丘僧。” 
　　長者報曰：“汝今自請，吾不解法。” 
　　是時，長者女沐浴身體，手執香爐，上高樓上，叉手向如來，而作是說：“惟愿世尊當善觀察無能見頂者！然世尊無事不知，無事不察，女今在此困厄，惟愿世尊當善觀察！” 
　　又以此偈而嘆曰：  
　　“觀世靡不周，佛眼之所察， 
　　　降鬼諸神王，及降鬼子母。 
　　　如彼啖人鬼，取人指作鬘， 
　　　后復欲害母，然佛取降之。 
　　　又在羅閱城，暴象欲來害， 
　　　且如自歸命，諸天嘆善哉！ 
　　　復至馬提國，復值惡龍王， 
　　　見密跡力士，而龍自歸命。 
　　　諸變不可計，皆使立正道， 
　　　我今復值厄，惟愿尊屈神！”  
　　　爾時香如云，玄在虛空中， 
　　　遍滿祇洹舍，住在如來前。 
　　　諸釋虛空中，歡喜而作禮， 
　　　又見香在前，須摩提所請。 
　　　雨諸種種華，而不可計量， 
　　　悉滿祇洹林，如來笑放光。  
　　爾時，阿難見祇洹中有此妙香；見已，至世尊所；到已，頭面禮足，在一面立。爾時，阿難白世尊言：“惟愿，世尊，此是何等香？遍滿祇洹精舍中。” 
　　世尊告曰：“此香是佛使，滿富城中須摩提女所請。汝今呼諸比丘，盡集一處而行籌，作是告敕：‘諸比丘有漏盡阿羅漢，得神足者，便取舍羅，明日當詣滿富城中，受須摩提請。’” 
　　阿難白佛：“如是，世尊。” 
　　是時，阿難受佛教已，即集諸比丘在普會講堂，而作是念：“諸有得道羅漢者，便取舍羅。”當于爾時，眾僧上座，名君頭波漢，得須陀洹，結使未盡，不得神足。是時，上座而作是念：“我今大眾之中最是上座，又結使未盡，未得神足，我明日不能得至滿富城中食；然如來眾中最下座者，名均頭沙彌，此有神足，有大威力，得至彼受請，我今亦當往受彼請。”爾時，上座以心清凈，居在學地而受舍羅。 
　　爾時，世尊以天眼清凈，見君頭波漢居學地而受舍羅，即得無學。爾時，世尊告諸比丘：“我弟子中第一受舍羅者，君頭波漢比丘是也。” 
　　爾時，世尊告諸神足比丘——大目連、大迦葉、阿那律、離越、須菩提、優毗迦葉、摩訶迦匹那、尊者羅云、均利般特、均頭沙彌：“汝等以神足先往至彼城中。” 
　　諸比丘對曰：“如是，世尊。” 
　　是時，眾僧使人，名曰乾荼，明日清旦，躬負大釜，飛在空中，往至彼城。 
　　是時，彼長者及諸人民，上高樓上，欲覲世尊，遙見使人負釜而來。時，長者與女便說此偈：  
　　“白衣而長發，露身如疾風， 
　　　又復負大釜，此是汝師耶？”  
　　是時，女人復以偈報曰：  
　　“此非尊弟子，如來之使人， 
　　　三道具五通，此人名乾荼。”  
　　爾時，乾荼使人，繞城三匝，往詣長者家。 
　　是時，均頭沙彌化作五百華樹，色若干種，皆悉敷茂，其色甚好，優缽蓮華，如是之華不可計限，往至彼城。 
　　是時，長者遙見沙彌來，復以此偈問女曰：  
　　“此華若干種，盡在虛空中， 
　　　又有神足人，為是汝師乎？”  
　　是時，女復以偈報曰：  
　　“須跋前所說，泉上沙彌者， 
　　　師名舍利弗，是彼之弟子。”  
　　是時，均頭沙彌繞城三匝，往詣長者家。 
　　是時，尊者般特化作五百頭牛，衣毛皆青；在牛上結跏趺坐，往詣彼城。 
　　是時，長者遙見，復以此偈問女曰：  
　　“此諸大群牛，衣毛皆青色， 
　　　在上而獨坐，此是汝師耶？”  
　　女復以偈報曰：  
　　“能化千比丘，在耆域園中， 
　　　心神極為朗，此名為般特。”  
　　爾時，尊者周利般特繞彼城三匝已，往詣長者家。 
　　爾時，羅云復化作五百孔雀，色若干種；在上結跏趺坐，往詣彼城。 
　　長者見已，復以此偈問女曰：  
　　“此五百孔雀，其色甚為妙， 
　　　如彼軍大將，此是汝師耶？”  
　　時，女復以此偈報曰：  
　　“如來說禁戒，一切無所犯， 
　　　于戒能護戒，佛子羅云者。”  
　　是時，羅云繞城三匝，往詣長者家。 
　　是時，尊者迦匹那化作五百金翅鳥，極為勇猛；在上結跏趺坐，往詣彼城。 
　　時，長者遙見已，復以此偈問女曰：  
　　“五百金翅鳥，極為盛勇猛， 
　　　在上無所畏，此是汝師耶？”  
　　時，女以偈報曰：  
　　“能行出入息，回轉心善行， 
　　　慧力極勇盛，此名迦匹那。”  
　　時，尊者迦匹那繞城三匝，往詣長者家。 
　　爾時，優毗迦葉化作五百龍，皆有七頭；在上結跏趺坐，往詣彼城。 
　　長者遙見已，復以偈問女曰：  
　　“今此七頭龍，威顏甚可畏， 
　　　來者不可計，此是汝師耶？”  
　　時，女報曰：  
　　“恒有千弟子，神足化毗沙， 
　　　優毗迦葉者，可謂此人是。”  
　　時，優毗迦葉繞城三匝，往詣長者家。 
　　是時，尊者須菩提化作琉璃山；入中結跏跌坐，往詣彼城。 
　　爾時，長者遙見已，以偈問女曰：  
　　“此山為極妙，盡作琉璃色， 
　　　今在窟中坐，此是汝師耶？”  
　　時，女復以此偈報曰：  
　　“由本布施報，今獲此功德， 
　　　以成良福田，解空須菩提。”  
　　爾時，須菩提繞城三匝，往詣長者家。 
　　時，尊者大迦旃延復化作五百鵠，色皆純白，往詣彼城。 
　　是時，長者遙見已，以此偈問女曰：  
　　“今此五百鵠，諸色皆純白， 
　　　盡滿虛空中，此是汝師耶？”  
　　時，女復以此偈報曰：  
　　“佛經之所說，分別其義句， 
　　　又演結使聚，此名迦旃延。”  
　　是時，尊者大迦旃延繞彼城三匝，往詣長者家。 
　　是時，離越化作五百虎；在上坐，而往詣彼城。 
　　長者見已，以此偈問女曰：  
　　“今此五百虎，衣毛甚悅澤， 
　　　又在上坐者，此是汝師耶？”  
　　時，女以偈報曰：  
　　“昔在祇洹寺，六年不移動， 
　　　坐禪最第一，此名離越者。”  
　　是時，尊者離越繞城三匝，往詣長者家。 
　　是時，尊者阿那律化作五百師子，極為勇猛；在上坐，往詣彼城。 
　　是時，長者見已，以偈問女曰：  
　　“此五百師子，勇猛甚可畏， 
　　　在上而坐者，此是汝師耶？”  
　　時，女以偈報曰：  
　　“生時天地動，珍寶出于地， 
　　　清凈眼無垢，佛弟阿那律。”  
　　是時，阿那律繞城三匝，往詣長者家。 
　　是時，尊者大迦葉化作五百匹馬，皆朱毛尾，金銀校飾；在上而坐，并雨天華，往詣彼城。 
　　長者遙見已，以偈問女曰：  
　　“金馬朱毛尾，其數有五百， 
　　　為是轉輪王，為是汝師耶？”  
　　女復以偈報曰：  
　　“頭陀行第一，恒愍貧窮者， 
　　　如來與半坐，最大迦葉是。”  
　　是時，大迦葉繞城三匝，往詣長者家。 
　　是時，尊者大目揵連化作五百白象，皆有六牙，七處平整，金銀校飾；在上坐而來，放大光明悉滿世界；詣城，在虛空之中，作倡伎樂，不可稱計，雨種種雜華；又虛空之中，懸繒幡蓋，極為奇妙。 
　　爾時，長者遙見已，以偈問女曰：  
　　“白象有六牙，在上如天王， 
　　　今聞伎樂音，是釋迦文耶？”  
　　時，女以偈報曰：  
　　“在彼大山上，降伏難陀龍， 
　　　神足第一者，名曰大目連。 
　　　我師故未來，此是弟子眾， 
　　　圣師今當來，光明靡不照！”  
　　是時，尊者大目乾連繞城三匝，往詣長者家。 
　　是時，世尊以知時到，被僧伽梨，在虛空中，去地七仞。是時，尊者阿若拘鄰在如來右，舍利弗在如來左。爾時，阿難承佛威神，在如來后，而手執拂，千二百弟子前后圍繞，如來最在中央，及諸神足弟子，阿若拘鄰化作月天子，舍利弗化作日天子，諸余神足比丘，或化作釋提桓因，或化作梵天者，或有化作提頭賴吒，毗留勒形者，毗留博叉，或作毗沙門形者，領諸鬼神，或有作轉輪圣王形者，或有入火光三昧，或有入水精三昧，或有放光者，或有放煙者，作種種神足。是時，梵天王在如來右，釋提桓因在如來左，手執拂；密跡金剛力士在如來后，手執金剛杵；毗沙門天王手執七寶之蓋，處虛空中，在如來上，恐有塵土坌如來身。是時，般遮旬手執琉璃琴，嘆如來功德，及諸天神悉在虛空之中，作倡伎樂數千萬種，雨天雜華散如來上。 
　　是時，波斯匿王、阿那邠邸長者，及舍衛城內人民之類，皆見如來在虛空中，去地七仞；見已，皆懷歡喜，踴躍不能自勝。 
　　是時，阿那邠邸長者便說此偈：  
　　“如來實神妙，愛民如赤子， 
　　　快哉須摩提！當受如來法。”  
　　爾時，波斯匿王及阿那邠邸長者散種種名香雜華。是時，世尊將諸比丘眾，前后圍繞，及諸神天不可稱計，如似鳳凰王在虛空中，往詣彼城。 
　　是時，般遮旬以偈嘆佛：  
　　“諸生結永盡，意念不錯亂， 
　　　以無塵垢礙，入彼舊邦土。 
　　　心性極清凈，斷魔邪惡念， 
　　　功德如大海，今入彼邦土。 
　　　顏貌甚殊特，諸使永不起， 
　　　為彼不自處，今入彼邦土。 
　　　以渡四流淵，脫于生老死， 
　　　以斷有根原，今入彼邦土。”  
　　是時，滿財長者遙見世尊從遠來，諸根澹怕，世之希有，凈如天金，有三十二相、八十種好莊嚴其身，猶須彌山出眾山上，亦如金聚放大光明。 
　　是時，長者以偈問須摩提曰：  
　　“此是日光耶？未曾見此容， 
　　　數千萬億光，未敢能熟視。”  
　　是時，須摩提女長跪叉手向如來，以此偈報長者曰：  
　　“非日非不日，而放千種光， 
　　　為一切眾生，亦復是我師。 
　　　皆共嘆如來，如前之所說， 
　　　今當獲大果，勤加供養之。”  
　　是時，滿財長者右膝著地，復以偈嘆如來曰：  
　　“自歸十力尊，圓光金色體， 
　　　天人所嘆敬，今日自歸命。 
　　　尊今是日王，如月星中明， 
　　　以度不度者，今日自歸命。 
　　　尊如天帝像，如梵行慈心， 
　　　自脫脫眾生，今日自歸命。 
　　　天世人中尊，諸鬼神王上， 
　　　降伏諸外道，今日自歸命。”  
　　是時，須摩提女長跪叉手，嘆世尊曰：  
　　“自降能降他，自正能正人， 
　　　以度度人民，已解復脫人。 
　　　度垢使度垢，自照照群萌， 
　　　靡不有度者，除斗無斗訟。 
　　　極自凈潔住，心意不傾動， 
　　　十力哀愍世，重自頂禮敬。  
　　“有慈、悲、喜、護之心，具空、無相、愿，于欲界中最尊第一，天中之上七財具足，諸天人自然梵生，亦無與等，亦不可像貌，我今自歸命！” 
　　是時，六千梵志見世尊作如此神變，各各自相謂言：“我等可離此國，更適他土，此沙門瞿曇以降此國中人民。”是時，六千梵志尋出國去，更不復入國。猶如師子獸王，出于山谷，而觀四方，復三鳴吼，方行所求。諸有獸蟲之類各奔所趣，莫知所如，飛逝沉伏。若復有力神象聞師子聲，各奔所趣，不能自安。所以然者？由師子獸王極有威神故。此亦如是，彼六千梵志聞世尊音響之聲，各各馳走，不得自寧。所以然者？由沙門瞿曇有大威力故。 
　　是時，世尊還舍神足，如常法則，入滿富城中。是時，世尊足蹈門閾上。是時，天地大動，諸尊神天散華供養。是時，人民見世尊容貌，諸根寂靜，有三十二相、八十種好，而自莊嚴。人民之類便說此偈：  
　　“二足尊極妙，梵志不敢當， 
　　　無故事梵志，失此人中尊。”  
　　是時，世尊往詣長者家，就座而坐。爾時，彼國人民極為熾盛。時，長者家有八萬四千人民之類，皆悉云集，欲壞長者房舍，見世尊及比丘僧。爾時，世尊便作是念：“此人民之類必有所損，可作神力，使舉國人民盡見我身及比丘僧。”爾時，世尊化長者屋舍作琉璃色，內外相視，如似觀掌中珠。 
　　爾時，須摩提女前至世尊所，頭面禮足，悲喜交集，便說此偈：  
　　“一切智慧具，盡度一切法， 
　　　復斷欲愛結，我今而自歸。 
　　　寧使我父母，而毀我雙目， 
　　　不來適此間，邪見五逆中。 
　　　宿作何惡緣，得來至此處？ 
　　　如鳥入羅網，愿斷此疑結。”  
　　爾時，世尊復以偈報女曰：  
　　“汝今快勿慮，澹怕自開意， 
　　　亦莫起想著，如來今當演。 
　　　汝本無罪緣，得來至此間， 
　　　愿誓之果報，欲度此眾生。 
　　　今當拔根原，不墮三惡趣， 
　　　數千眾生類，汝前當得度。 
　　　今日當凈除，使得智慧明， 
　　　使天人民類，見汝如觀珠。”  
　　是時，須摩提女聞此語已，歡喜踴躍，不能自勝。是時，長者將己仆從，供給飲食，種種甘饌，見世尊食已訖，行清凈水，更取一小座，在如來前坐；及諸營從及八萬四千眾各各次第坐；或有自稱姓名而坐。 
　　爾時，世尊漸與彼長者及八萬四千人民之類說于妙論，所謂論者：戒論、施論、生天之論，欲不凈想，漏為穢惡，出家為要。爾時，世尊以見長者及須摩提女，八萬四千人民之類心開意解，諸佛世尊常所說法——苦、集、盡、道，普與此眾生說之。彼各于坐上，諸塵垢盡，得法眼凈。猶如極凈白氎易染為色，此亦如是，滿財長者、須摩提女，及八萬四千人民之類，諸塵垢盡，得法眼凈，無復狐疑，得無所畏，皆自歸三尊，受持五戒。 
　　是時，須摩提女即于佛前，而說此偈：  
　　“如來耳清徹，聞我遇此苦， 
　　　降神至此已，諸人得法眼。”  
　　爾時，世尊以說法訖，即從座起，還詣所在。 
　　是時，諸比丘白佛言：“須摩提女本作何因緣，生富貴家？復作何因緣，墮此邪見之家？復作何善功德，今得法眼凈？復作何功德，使八萬四千人皆得法眼凈？” 
　　爾時，世尊告諸比丘：“過去久遠此賢劫中，有迦葉佛、明行成為、善逝、世間解、無上士、道法御、天人師，號佛、眾佑，在波羅柰國界于中游化，與大比丘眾二萬人俱。爾時，有王名曰哀愍，有女名須摩那。是時，此女極有敬心，向迦葉如來奉持禁戒，恒好布施，又四事供養。云何為四？一者、施，二者、愛敬，三者、利人，四者、等利。于迦葉如來所而誦法句，在高樓上高聲誦習，普作此愿：‘恒有此四受之法，又于如來前而誦法句，其中設有亳厘之福者，所生之處不墮三惡趣，亦莫墮貧家，當來之世亦當復值如此之尊，使我莫轉女人身，得法眼凈。’ 
　　“是時，城中人民之類，聞王女作如此誓愿，皆共聚集，至王女所，而作是說：‘王女今日極為篤信，作諸功德，四事不乏，布施、兼愛、利人、等利。’復作誓愿：‘使當來之世值如此之尊，若為我說法，尋得法眼凈。今日王女以作愿誓，并及我等國土人民同時得度。’爾時，王女報曰：‘我持此功德，并施汝等，設值如來說法者，同時得度。’ 
　　“汝等比丘豈有疑乎？莫作是觀！爾時哀愍王，今須達長者是；爾時王女者，今須摩提女是也；爾時國土人民之類，今八萬四千眾是。由彼誓愿，今值我身，聞法得道，及彼人民之類盡得法眼凈，此是其義，當念奉行。所以然者？此四事者最是福田，若有比丘親近四事者，便獲四諦，當求方便，成四事法。如是，諸比丘，當作是學！ 
　　爾時，諸比丘聞佛所說，歡喜奉行。  
增壹阿含經卷第二十三 增上品第三十一  
　　聞如是：一時，佛在舍衛國祇樹給孤獨園。 
　　爾時，生漏婆羅門往至世尊所，共相問訊，在一面坐。爾時，婆羅門白世尊曰：“在閑居穴處，甚為苦哉！獨處只步，用心甚難！” 
　　世尊告曰：“如是，梵志，如汝所言：‘閑居穴處，甚為苦哉！獨處只步，用心甚難！’所以然者？我曩昔未成佛道時，為菩薩行，恒作是念：‘在閑靜穴處，甚為苦哉！獨處只步，用心甚難！’” 
　　婆羅門白佛言：“若有族姓子，以信堅固，出家學道，今沙門瞿曇最為上首，多所饒益，為彼萌類而作獎導。” 
　　世尊告曰：“如是，婆羅門，如汝所言：‘諸有族姓子，以信堅固，出家學道，我最為上首，多所饒益，與彼萌類而作獎導。’設彼見我皆起慚愧，詣山澤之中閑靜穴處。 
　　“我爾時便作是念：‘諸有沙門、婆羅門身行不凈，親近閑居無人之處；身行不凈，唐勞其功，不是真行，畏惡不善法。然我今日身行非為不凈，親近閑居之處；諸有身行不凈，親近閑靜之處者，此非我之所有。所以然者？我今身行清凈，諸阿羅漢身行清凈者，樂閑居穴處，我最為上首。’如是，婆羅門，我自觀身所行清凈，樂閑居之處，倍復喜悅。 
　　“我爾時便作是念：‘諸有沙門、婆羅門意行不清凈，命不清凈，親近閑居無人之處，彼雖有此行，猶不真正，惡不善法彼皆悉備具，此非我有。所以然者？我今所行身、口、意、命清凈。有沙門、婆羅門身、口、意、命清凈，樂在閑居清凈之處，彼則我所有。所以然者？我今所行身、口、意、命清凈。諸有阿羅漢身、口、意、命清凈者，樂在閑靜之處，我最為上首。’如是，婆羅門，當我身、口、意、命清凈，在閑靜之處時，倍增喜悅。 
　　“爾時，我便作是念：‘是謂沙門、婆羅門多所畏懼，處在閑靜之處，爾時便畏懼惡不善法。然我今日永無所畏，在無人閑靜之處，謂諸沙門、婆羅門有畏懼之心，在閑靜處，謂彼非我有。所以然者？我今永無畏懼，在閑靜之處而自游戲；諸有畏懼之心在閑居者，此非我有也。所以然者？我今已離苦患，不與此同也。’如是，婆羅門，我觀此義已，無有恐怖，增于喜悅。 
　　“諸有沙門、婆羅門毀彼自譽，雖在閑居之處，猶有不凈之想。然我，梵志，亦非毀他，復非自譽；諸有自嘆復毀他者，此非我有。所以然者？我今無有慢故，諸賢圣無有慢者，我最為上首。我觀比義已，倍復喜悅。 
　　“諸有沙門求于利養，不能自休，然我今日無有利養之求。所以然者？我今無求于人，亦自知足；然我知足之中，我最為上首。我觀此義已，倍復歡喜。 
　　“諸有沙門、婆羅門心懷懈怠，不勤精進親近閑靜之處，彼非我有。所以然者？我今有勇猛之心故，中不懈倦；諸有賢圣勇猛之心者，我最為上首也。我自觀此義已，倍增歡喜。 
　　“我爾時復作是念：‘諸有沙門、婆羅門多諸忘失，居在閑處，雖有此行，猶有惡不善法，然我今日無有諸忘失。設復，梵志，有忘失之人者，彼非我有；諸有賢圣之人不忘失者，我最為上首。’我今觀此義已，在閑居處，倍增歡喜。 
　　“爾時，我復作是念：‘諸有沙門、婆羅門意亂不定，彼便有惡不善法，與惡行共并。然我今日意終不亂，恒若一心；諸有亂意心不定者，彼非我有。所以然者？我恒一心，設有賢圣心一定者，我最為上首。’我今觀此義已，雖居閑靜之處，倍增歡喜。 
　　“我爾時復作是念：‘諸有沙門、婆羅門愚癡暗冥，亦如群羊。彼人便有惡不善法，彼非我有；然我今日恒有智慧，無有愚癡，處在閑居。設有如此行者，彼非我有，我今智慧成就。諸有賢圣智慧成就者，我最為上首。’我今觀此義已，雖在閑居，倍增歡喜。 
　　“我當在閑居之中時，設使樹木摧折、鳥獸馳走，爾時我作是念：‘此是大畏之林。’爾時復作是念：‘設使畏怖來者，當求方便，不復使來。若我經行有畏怖來者，爾時我亦不坐臥，要除畏怖，然后乃坐。設我住時有畏怖來者，爾時我亦非經行，亦復不坐，要使除其畏怖，然后乃坐。設我坐時有畏怖來者，爾時我不經行，要除畏怖，然后乃坐。若我臥時有畏怖來者，爾時我亦非經行，亦復不坐，要使除其畏怖，然后乃臥。’ 
　　“梵志當知：諸有沙門、婆羅門日夜之中不解道法，我今說彼人極為愚惑。然我，梵志，日夜之中解于道法，加有勇猛之心，亦不虛妄，意不錯亂，恒若一心，無貪欲想，有覺、有觀，念持喜、樂，游于初禪；是謂，梵志，是我初心于現法中而自娛樂。若除有覺、有觀，內有歡喜，兼有一心，無覺、無觀，定念喜，游于二禪；是謂，梵志，第二之心于現法中而得歡樂。我自觀知內無念欲，覺身快樂，諸賢圣所希望，護念歡樂，游于三禪；是謂，梵志，第三之心。若復苦樂已除，無復憂喜，無苦無樂，護念清凈，游于四禪；是謂，梵志，第四增上之心，而自覺知游于心意。 
　　“當我在閑居之時，有此四增上之心。我以此三昧之心，清凈無瑕穢，亦無結使，得無所畏，自識宿命無數劫事。爾時，我憶宿命之事，一生、二生、三生、四生、五生、十生、二十、三十、四十、五十、百生、千生，成敗之劫，皆悉分別：‘我曾生彼，字某、名某，食如是之食，受如是苦樂，從彼終而此間生，死此生彼。’因緣本末，皆悉明了。 
　　“梵志當知：我初夜時而得初明，除其無明，無復暗冥，心樂閑居而自覺知。復以三昧心無瑕穢，亦無結使，心意在定，得無所畏。復知眾生生者、死者，我復以天眼觀眾生類，生者、死者，善色、惡色，善趣、惡趣，若好、若丑，隨行善惡，皆悉分別。諸有眾生身行惡，口行惡，意行惡，誹謗賢圣，恒懷邪見，與邪見相應，身壞命終，生地獄中。諸有眾生身行善行，口修善行，意修善行，不誹謗賢圣，恒修正見，與正見相應，身壞命終，生善處天上。復以天眼清凈無瑕穢，觀眾生類，生者、死者，善色、惡色，善趣、惡趣，若好、若丑，隨其行本，皆悉知之。 
　　“梵志當知：若中夜時得第二明，無復暗冥，而自覺知樂于閑居。我復以三昧心清凈無瑕穢，亦無結使，心意得定，得無所畏，得盡漏心，亦知此苦如實不虛。當我爾時得此心時，欲漏、有漏、無明漏心得解脫；已得解脫，便得解脫智：生死已盡，梵行已立，所作已辦，更不復受胎，如實知之。 
　　“是謂，梵志，我后夜時得第三明，無復暗冥。云何，梵志，頗有此心：如來有欲心、瞋恚心、愚癡心，未盡在閑居之處？梵志，莫作是觀！所以然者？如來今日諸漏永除，恒樂閑居，不在人間，然我今日觀此二義已，樂閑居之處。云何為二？又自游閑居之處，兼度眾生，不可稱計。” 
　　爾時，生漏梵志白佛言：“以為眾生愍度一切。”梵志復白佛言：“止！止！世尊，所說過多，猶如僂者得伸，迷者得道，盲者得眼目，在暗見明；如是，沙門瞿曇無數方便而為說法。我今歸佛、法、眾，自今以后受持五戒，不復殺生，為優婆塞。” 
　　爾時，生漏梵志聞佛所說，歡喜奉行。  
　　聞如是：一時，佛在拘深瞿師園中——過去四佛所居之處。 
　　爾時，王優填及五百女人、舍彌夫人等，欲詣園觀游戲。當于爾時，舍衛城中有一比丘，便作是念：“與世尊別久，欲往禮敬、承受、問訊。”爾時，彼比丘到時，著衣持缽，入舍衛城乞食；食后，除去衣缽坐具，又以神足飛在虛空，往詣拘深園中。爾時，彼比丘還舍神足，往詣林中，在一閑靜之處，結跏趺坐，正身正意，系念在前。 
　　爾時，舍彌夫人將五百女人等，往到此林。是時，舍彌夫人遙見比丘以道神足在樹下坐，見已，往至比丘前，頭面禮足，在前叉手而住；及五百夫人皆悉頭面禮足，亦復叉手而圍繞之。 
　　爾時，優填王遙見五百女人叉手，繞此比丘而住，見已，便作是念：“此中必當有群鹿！若當有雜獸，必然不疑。”爾時，王乘馬急走，往詣女人聚中。 
　　是時，舍彌夫人遙見王來，便作是念：“此優填王極為兇惡，備能取此比丘害之。”是時，夫人舉右手白王曰：“大王當知：此是比丘，勿復驚怖！” 
　　是時，王即下馬舍弓，來至比丘所，謂比丘言：“比丘，與我說法。” 
　　是時，彼比丘即舉眼仰觀王，默然不語。 
　　爾時，王復語比丘曰：“速與我說法！” 
　　爾時，比丘復舉眼仰觀王已，默然不語。 
　　是時，王復作是念：“我今可問禪中間事：若當與我說者，當供養之，盡其形壽，施與衣被、飲食、床敷臥具、病瘦醫藥；設不與我說者，當取殺之！”爾時，王復語比丘言：“比丘，與我說法。”爾時，彼比丘亦默然不對。 
　　爾時，樹神即知其心，便遙化作鹿群，欲亂王耳目，使起異想。是時，王遙見鹿已，便作是念：“今且舍此沙門，沙門竟當何所至湊！”即乘馬往射群鹿。 
　　是時，夫人白道人曰：“比丘，今為所詣？” 
　　比丘曰：“欲至四佛住處往覲世尊。” 
　　夫人白言：“比丘，今正是時，速往所在，勿復住此，為王所害者，罪王甚重。” 
　　是時，彼比丘即從座起，收攝衣缽，飛在虛空，遠逝而去。是時，夫人見道人在虛空中高飛而去，便遙語王曰：“惟愿大王觀此比丘有大神足，今在虛空踴沒自在。今此比丘尚有此力，何況釋迦文佛而可及乎？” 
　　是時，彼比丘到瞿師園中，還舍神足，以常凡法至世尊所，頭面禮足，在一面坐。爾時，世尊問比丘曰：“云何，比丘，在舍衛城勞于夏坐乎？隨時乞食不亦倦耶？” 
　　比丘曰：“我在舍衛城實無所倦。” 
　　佛語比丘：“今日何故來至此間？” 
　　比丘白佛：“故來覲尊，問訊起居。” 
　　世尊告曰：“汝今見我及見此四佛住處耶？汝今得脫王手甚為大奇，汝何為不與王說法？又復優填王作是言：‘比丘，今當為我說法，汝今何故不為我說法？’若當比丘與王說法者，優填王極懷歡喜，已有歡喜，盡其形壽供養衣被、飲食、床敷臥具、病瘦醫藥。” 
　　是時，比丘白佛言：“時，王欲問禪中間事，是故不報此義耳！” 
　　世尊告曰：“汝比丘，何故不與王說禪中間事？” 
　　比丘報曰：“優填王用此禪為？本懷兇暴，無有慈心，殺害眾生不可稱計，與欲相應，三毒熾盛，沒在深淵，不睹正法，習惑無知，諸惡普集，行于驕慢，依王力勢，貪著財寶，輕慢世人，盲無有眼，此人復用禪為？夫禪定法，諸法中妙，難可覺知，無有形相，非心所測，此非常人所及，乃是智者所知。以是之故，不與王說法。” 
　　是時，世尊告曰：“若有朽故之衣，要須浣之乃凈。極盛欲心，要當觀不凈之想，然后乃除。若瞋恚盛者，以慈心除之。愚癡之暗，以十二緣法然后除盡。比丘，何故不與優填王說法？設當與說法者，王極歡喜，正使極盛之火猶可滅之，何況人哉？”爾時，彼比丘默然不語。 
　　爾時，佛告比丘：“如來處世，甚奇！甚特！設天、龍、鬼、神、乾沓惒問如來義者，吾當與說之；若使國王、大臣、人民之類問如來義者，亦當與說之；若剎利四姓來問義者，亦當與說之。所以然者？今日如來得四無所畏，說法無有怯弱；亦得四禪，于中自在，兼得四神足，不可稱計，行四等心。是故如來說法無有怯弱，非羅漢、辟支佛所能及也，是故如來說法亦無有難。汝今，諸比丘，當求方便，行四等心：慈、悲、喜、護。如是，諸比丘，當作是學！ 
　　“所以然者？若比丘所為眾生善知識，遇及一切父母知親，盡當以四事教令知法。云何為四？一者、當恭敬于佛，是時如來者，至真、等正覺、明行成為、善逝、世間解、無上士、道法御、天人師，號佛、眾佑，度人無量；當求于法，修行正真之法，除穢惡之行，此是智者之所修行；復當方便供養眾僧，如來眾者，恒共和合，無有諍訟，法成就、戒成就、三昧成就、智慧成就、解脫成就、解說知見成就，所謂四雙八輩、十二賢士，此是如來圣眾，可尊、可貴，世間無上福田；復當勸助使行賢圣法、律，無染無污，寂靜無為。若有比丘欲行道者，普共行此四事之法。所以然者？法之恭養三尊，最尊、最上，無能及者。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“有四事行跡。云何為四？有樂行跡所行愚惑，此名初行跡；復有樂行跡所行速疾；復有苦行跡所行愚惑；復有苦行跡所行速疾。 
　　“彼云何名為樂行跡所行愚惑？或有一人貪欲熾盛，瞋恚、愚癡熾盛，所行甚苦，不與行本相應，彼人五根愚暗，亦不捷疾。云何為五？所謂信根、精進根、念根、定根、慧根。若以愚意求三昧盡有漏者，是謂名為樂行跡鈍根得道者也。 
　　“彼云何名為樂根行跡速疾？或有一人無欲．無淫；然于貪欲恒自偏少不殷勤，為瞋恚、愚癡極為減少，五根捷疾，無有放逸。云何為五？所謂信根、精進根、念根、定根、慧根，是謂五根。然得五根，成于三昧，盡有漏，成無漏，是謂名為利根行于道跡也。 
　　“彼云何名為苦行跡行于愚惑？或有一人淫意偏多，瞋恚、愚癡熾盛。彼以此法而自娛樂，盡有漏，成無漏，是謂名為苦行跡鈍根者也。 
　　“云何苦行跡行于速疾？于是，或一有人少欲、少淫，無有瞋恚，亦不起想行此三法。爾時，有此五根，無有缺漏。云何為五？所謂信根、精進根、念根、定根、慧根，是謂為五。彼以此法得三昧，盡有漏，成無漏，是謂苦行跡利根者也。 
　　“是謂比丘有此四行跡，當求方便，舍前三行跡，后一行者當共奉行。所以然者？苦行跡三昧者難得，以得便成道，久存于世。所以然者？不可以樂求樂，由苦然后成道。是故，諸比丘，恒以方便，成此行跡。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在羅閱城迦蘭陀竹園所，與大比丘眾五百人俱。 
　　爾時，四梵志皆得五通，修行善法，普集一處，作是論議：“此伺命來時不避豪強，各共隱藏，使伺命不知來處。” 
　　爾時，一梵志飛在空中，欲得免死，然不免其死，即在空中而命終。第二梵志復入大海水底，欲得免死，即于彼命終。彼第三梵志欲得免死，入須彌山腹中，復于中死。彼第四梵志入地至金剛際，欲得免死，復即彼而命終。 
　　爾時，世尊以天眼觀見四梵志，各各避死，普共命終。爾時，世尊便說此偈：  
　　“非空非海中，非入山石間， 
　　　無有地方所，脫之不受死。”  
　　爾時，世尊告諸比丘：“于是，比丘，有梵志四人集在一處，欲得免死，各歸所奔，故不免死。一人在空，一人入海水，一人入山腹中，一人入地，皆共同死。是故，諸比丘，欲得免死者，當思惟四法本。云何為四？一切行無常，是謂初法本，當念修行；一切行苦，是謂第二法本，當共思惟；一切法無我，此第三法本，當共思惟；滅盡為涅槃，是謂第四法本，當共思惟。如是，諸比丘，當共思惟此四法本。所以然者？便脫生、老、病、死、愁、憂、苦、惱，此是苦之元本。是故，諸比丘，當求方便，成此四法。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“三十三天有四園觀，諸天于中而自娛樂，五樂自娛。云何為四？難檀槃那園觀、粗澀園觀、晝夜園觀、雜種園觀。然四園之內有四浴池：極冷浴池、香味浴池、輕便浴池、清徹浴池。云何為四？一者、難陀浴池，二名、難陀頂浴池，三名、蘇摩浴池，四名、歡悅浴池。比丘當知：四園之內有此四浴池，令人身體香潔，無有塵垢。 
　　“何以故名為難檀槃那園？若三十三天入難檀槃那園已，心性喜悅，不能自勝，于中而自娛樂，故名為難檀槃那園。 
　　“復以何故名為粗澀園觀？若三十三天入此園中已，身體極粗。猶如冬時以香涂身，身體極粗；此亦如是，若三十三天入此園中已，身體極粗，不與常同。以是之故，名為粗澀園觀。 
　　“復以何故名為晝夜之園？若使三十三天入此園中已，爾時諸天顏色各異，作若干種形體。猶如婦女著種種衣裳，不與本形同；此亦如是，若三十三天入此園中已，作若干種色，不與本同。以是故，名為晝夜之園。 
　　“復以何故名為雜種之園？爾時，最尊之天及中天、下天，入此園已，皆同一類。設復最下之天不得入余三園中，猶如轉輪圣王所入之園，余王不復得入園中浴洗，人民之類正可得遙見耳！此亦如是，若最尊神天所入園中浴洗，余小天不復得入。是故名為雜種浴池。 
　　“復以何故名為難陀浴池？若三十三天入此池中已，極懷歡悅，是故名為難陀浴池。 
　　“復以何故名為難陀頂浴池？若三十三天入此池中已，兩兩捉手摩其頂而浴洗，正使天女亦復如是，以是之故，名為難陀頂浴池。 
　　“復以何故名為蘇摩浴池？若三十三天入此池中已，爾時諸天顏貌，盡同人色，無有若干，是故名為蘇摩浴池。 
　　“復以何故名為歡悅浴池？若三十三天入此池中已，盡無驕慢上下之想，望意偏少，爾時盡同一心而浴洗，故名為歡悅浴池。是謂，比丘，有此因緣，便有此之名。 
　　“今如來正法之中亦復如是，有四園之名。云何為四？一者、慈園，二者、悲園，三者、喜園，四者、護園。是謂，比丘，如來正法之中有此四園。 
　　“復以何故名為慈園？比丘當知：由此慈園生梵天上，從梵天終，當生豪尊之家，饒財多寶，恒有五樂自娛，未曾離目，以是之故，名為慈園。 
　　“復以何故名為悲園？比丘當知：若能親近悲解脫心，生梵光音天；若來生人中，生豪族家，無有瞋恚，亦饒財多寶，故名為悲園。 
　　“復以何故名為喜園？若能親近喜園者，生光音天；若來生人間，國王家生，恒懷歡喜，故名為喜園。 
　　“復以何故名為護園？若有人親近護者，生無想天，壽八萬四千劫；若復來生人中，當生中國家，亦無瞋恚，恒護一切非法之行，以是故名為護園。 
　　“比丘當知：如來正法之中有此四園，使諸聲聞得游戲其中。然如來此四園之中有四浴池，使我聲聞于中洗浴而自游戲，盡有漏，成無漏，無復塵垢。云何為四？一名、有覺有觀浴池，二名、無覺無觀浴池，三名、護念浴池，四名、不苦不樂浴池。 
　　“以何等故名為有覺有觀浴池？若有比丘得初禪已，于諸法中恒有覺、觀，思惟諸法，除去結纏，永無有余，以是之故，名為有覺有觀。 
　　“復以何故名為無覺無觀浴池？若有比丘得二禪已，滅有覺、有觀，以禪為食，以是故名之為無覺無觀。 
　　“復以何故名為護念浴池？若比丘得三禪已，滅有覺、有觀，無覺、無觀，恒護念三禪，以是之故，名為護念浴池。 
　　“復以何故名為不苦不樂浴池？若有比丘得四禪已，亦不念樂，復不念苦，亦不念過去當來之法，但用心于現在法中，以是之故，名為不苦不樂浴池。 
　　“是故，諸比丘，如來正法之中有此四浴池，使我聲聞于中洗浴，滅二十一結，度生死海，入涅槃城。是故，諸比丘，若欲度此生死海者，當求方便，滅二十一結，入涅槃城。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“猶如四大毒蛇極為兇暴，舉著一函中。若有人從四方來，欲令活、不求死，欲求樂、不求苦，不愚不暗，心意不亂，無所系屬。是時，若王、若王大臣喚此人而告之曰：‘今有四大毒蛇極為兇暴，汝今當隨時將養，沐浴令凈，隨時飲食，無令使乏。今正是時，可往施行。’是時，彼人心懷恐懼，不敢直前，便舍馳走，莫知所湊。復重告彼人作是語：‘今使五人皆持刀劍而隨汝后，其有獲汝者，當斷其命，不足稽遲！’ 
　　“是時，彼人畏四大毒蛇，復畏五人捉持刀劍者，馳走東西，不知如何？復告彼人曰：‘今復使六怨家使隨汝后，其有得者，當斷其命；欲所為者，可時辦之。’是時，彼人畏四大毒蛇，復畏五人持刀杖者，復畏六怨家，便馳走東西。彼人若見空墟之中，欲入中藏，若值空舍，若破墻間無堅牢處，若見空器，盡無所有。若復有人與此人親友，欲令免濟，便告之曰：‘此間空閑之處多諸賊寇，欲所為者，今可隨意。’ 
　　“是時，彼人復畏四大毒蛇，復畏五人持刀杖者，復畏六怨家，復畏空墟村中，便馳走東西。彼人前行，若見大水極深且廣，亦無人民及橋梁可度得至彼岸，然復彼人所立之處多諸惡賊。是時，彼人作是思惟：‘此水極為深廣，饒諸賊寇，當云何得度彼岸？我今可集聚材木草蘘作筏，依此筏從此岸得至彼岸。’是時，彼人便集薪草作筏已，即得至彼岸，志不移動。 
　　“諸比丘當知：我今作喻，當念解之。說此義時，為有何義？言四毒蛇者，即四大是也。云何為四大？所謂地種、水種、火種、風種，是謂四大。五人持刀劍者，此是五盛陰也。云何為五？所謂色陰、痛陰、想陰、行陰、識陰是也。六怨家者，欲愛是也。空村者，內六入是也。云何為六？所謂六入者：眼入、耳入、鼻入、口入、身入、意入。 
　　“若有智慧者而觀眼時，盡空無所有，亦不牢固；若復觀耳、鼻、口、身、意時，盡空無所有，皆虛、皆寂，亦不牢固。云水者，四流是也。云何為四？所謂欲流、有流、見流、無明流。大筏者，賢圣八品道是也。云何為八？正見、正治、正語、正方便、正業、正命、正念、正定，是謂賢圣八品道也。水中求度者，善權方便精進之力也。此岸者，身邪也；彼岸者，滅身邪也。此岸者，阿阇世國界也；彼岸者，毗沙王國界也。此岸者，波旬國界也；彼岸者，如來之境界也。” 
　　是時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。爾時，世尊與大比丘眾五百人俱。 
　　爾時，舍衛城中有一優婆塞，而命終還生舍衛城中大長者家，最大夫人妊身。爾時，世尊以天眼觀，清凈無瑕穢，見此優婆塞生舍衛城中最富長者家。即于其日，復有梵志身壞命終，生地獄中，爾時世尊亦以天眼觀。復即以其日，阿那邠邸長者命終，生善處天上，是時世尊亦以天眼觀。即以其日，有一比丘而取滅度，世尊亦以天眼觀見。 
　　爾時，世尊見此四事已，便說斯偈：  
　　“若人受胞胎，惡行入地獄， 
　　　善者生天上，無漏入涅槃。 
　　　賢者今受胎，梵志入地獄， 
　　　須達生天上，比丘取滅度。”  
　　是時，世尊從靜室起，詣普集講堂而就坐。爾時，世尊告諸比丘：“今有四事，若人能修行者，身壞命終，得生人中。云何為四？所謂身、口、意、命清凈無瑕穢者，若命終時得生人中。 
　　“若復，比丘，更有四法，有人習行者，入地獄中。云何為四？所謂身、口、意、命不清凈。是謂，比丘，有此四法，若有人親近者，身壞命終，生地獄中。 
　　“復次，比丘，復有四法，習修行者，生善處天上。云何為四？惠施、仁愛、利人、等利。是謂，比丘，有人行此法者，身壞命終，生善處天上。 
　　“復次，比丘，更有四法，若有人此法者，身壞命終，盡有漏，成無漏，心解脫、智慧解脫：生死已盡，梵行已立，所作已辦，更不復受胎，如實知之。云何為四？有覺有觀禪、無覺無觀禪、護念禪、苦樂滅禪，是謂比丘有四事法。若有人習行者，盡有漏，成無漏，心解脫、智慧解脫：生死已盡，梵行已立，所作已辦，更不復受胎，如實知之。 
　　“是故，諸比丘，若有姓姓子、四部之眾，欲生人中者，當求方便，行身、口、意、命清凈；若得生天上者，亦當求方便，行四恩；若得盡有漏，成無漏，心解脫、智慧解脫，亦當求方便，行四禪。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在毗舍離城外林中。 
　　爾時，世尊告諸比丘：“我昔未成佛道時，爾時依彼大畏山而住。是時彼山，其有欲心、無欲心入中者衣毛皆豎。若復極盛熱時，野馬縱橫，露其形體而坐，夜便入深林中。若復極寒之日，風雨交流，晝便入林中，夜便露坐。 
　　“我爾時，正能誦一偈，昔所未聞，昔所未見也：  
　　“‘澹淡夜安，大畏山中， 
　　　　露其形體，是我誓愿。’  
　　“若我至冢間，取彼死人之衣，而覆形體。爾時，若案吒村人來取木支，著我耳中，或著鼻中，或有唾者，或有溺者，或以土坌其身上；然我爾時，終不起意，向彼人民。爾時，有此護心。爾時，有牛畜之處，設見犢子屎，便取食之；若無犢子屎者，便取大牛屎食之。爾時，食此之食，我復作是念：‘今用食為？乃可終日不食。’時我以生此念，諸天便來到我所，而作是言：‘汝今勿復斷食；若當斷食者，我當以甘露精氣相益，使存其命。’爾時，我復作是念：‘今以斷食，何緣復使諸天送甘露與我？今身將有虛詐。’是時，我復作是念：‘今可食麻米之余。’ 
　　“爾時，日食一麻一米，形體劣弱，骸骨相連，頂上生瘡，皮肉自墮。猶如敗壞瓠盧，亦不成就我頭；爾時亦復如是，頂上生瘡，皮肉自墮，皆由不食故也。亦如深水之中，星宿現中；爾時我眼亦復如是，皆由不食故。猶如故車敗壞；我身亦復如是，皆悉敗毀，不可承順。亦如駱駝腳跡；兩尻亦復如是，若我以手按摩腹時便值脊骨，若按脊時復值腹皮。身體羸弱者，皆由不食故。 
　　“我爾時，復以一麻一米，以此為食，竟無所益，亦復不得上尊之法。若我意中欲大小便者，即便倒地，不能自起居。是時，諸天見已，便作是說：‘此沙門瞿曇以取滅度。’或復有諸天，而作是說：‘此沙門未命終，今必命終。’或復有諸天，而作是說：‘此沙門亦非命終，此沙門實是阿羅漢，夫羅漢之法有此苦行。’ 
　　“我爾時，猶有神識，知外來機趣。時，我復作是念：‘今可入無息禪中。’便入無息禪中，數出入息，我今以數出入息，覺知有氣從耳中出，是時風聲如似雷嗚。爾時，復作是念：‘我今閉口塞耳，使息不出。’息以不出，是時內氣便從手腳中出，正使氣不得從耳、鼻、口出，爾時內聲如似雷吼，我爾時亦復如是，是時神識猶隨身回。 
　　“是時，復作是念：‘我宜更入無息禪中。’是時，盡寒諸孔之息，我以塞諸出入息。是時，便患頭額痛，如似有人以鉆鉆頭，我亦如是極苦頭痛。爾時，我故有神識，爾時我復作是念：‘我今更可坐禪，息氣不得出入。’爾時，我便塞出入息，是時諸息盡集腹中。爾時，息轉時極為少類。猶如屠牛之家，以刀殺牛；我亦如是，極患苦痛。亦如兩健人共執一劣人于火上炙，極患疼痛，不可堪忍；我亦如是，此苦疼痛不可具陳。爾時，我猶有神識存。當我爾時坐禪之日，形體不作人色；其中有人見已，而作是說：‘此沙門顏色極黑。’有人見已，而作是說：‘此沙門顏色似終。’比丘當知：我六年之中作此苦行，不得上尊之法。 
　　“爾時，我作是念：‘今日可食一果。’爾時我便食一果。當我食一果之日，身形萎弱，不能自起居，如年百二十，骨節離散，不能扶持。比丘當知：爾時一果者，如似今日小棗耳！爾時，我復作是念：‘此非成道之本，故當更有余道。’爾時，我復作是念：‘我自憶昔日，在父王樹下無淫、無欲，除去惡不善法，游于初禪；無覺、無觀，游于二禪，護念清凈，無有眾想，游于三禪；無復苦樂，意念清凈，游于四禪。此或能是道，我今當求此道。’ 
　　“我六年之中勤苦求道而不克獲；或臥荊棘之上；或臥板木鐵釘之上；或懸鳥身體遠地，兩腳在上而頭首向地；或交腳蹲踞；或養長須發，未曾剪除；或日暴火炙；或盛冬坐冰，身體沒水；或寂寞不語；或時一食，或時二食，或時三食、四食，乃至七食；或食菜果，或食稻麻，或食草根，或食木實，或食華香，或食種種果蓏；或時裸形，或時著弊壞之衣，或著莎草之衣，或著毛毳之衣；或時以人發覆形，或時養發，或時取他發益戴。如是，比丘，吾昔苦行乃至于斯，然不獲四法之本。云何為四？所謂賢圣戒律難曉難知，賢圣智慧難曉難知，賢圣解脫難曉難知，賢圣三昧難曉難知。是謂，比丘，有此四法，吾昔苦行不獲此要。 
　　“爾時，我復作是念：‘吾今要當求無上之道。何者是無上之道？所謂向四法是也——賢圣戒律、賢圣三昧、賢圣智慧、賢圣解脫。’爾時，我復作是念：‘不可以此羸劣之體，求于上尊之道。多少食精微之氣，長育身體，氣力熾盛，然后得修行道。’當食精微之氣，時五比丘舍我還退：‘此沙門瞿曇性行錯亂，以舍真法而就邪業。’ 
　　“當我爾時，即從座起，東向經行。是時，我復作是念：‘過去久遠恒沙諸佛，成道之處為在何所？’是時，虛空神天住在上，而語我曰：‘賢士當知：過去恒沙諸佛世尊，坐于道樹清涼蔭下而得成佛。’時，我復作是念：‘為坐何處得成佛道？坐耶？立耶？’是時，諸天復來告我，而作是說：‘過去恒沙諸佛世尊，坐于草褥，然后成佛。’ 
　　“是時，去我不遠，有吉祥梵志在側刈草，即往至彼，問：‘汝是何人？為名何等？為有姓耶？’梵志報曰：‘我名吉祥，其姓弗星。’我爾時語彼人曰：‘善哉！善哉！如是姓字，世之希有；姓名不虛，必成其號，當使現世吉無不利，生、老、病、死，永使除盡。汝姓弗星，與我共同。吾今欲有所求，見惠少草。’吉祥問曰：‘瞿曇，今日用斯草為？’爾時，我報吉祥曰：‘吾欲敷樹王下求于四法。云何為四？所謂賢圣戒律、賢圣三昧、賢圣智慧、賢圣解脫。’ 
　　“比丘當知：爾時，吉祥躬自執草詣樹王所。吾即坐其上，正身正意，結跏趺坐，系念在前。爾時，貪欲意解，除諸惡法，有覺、有觀，游志初禪；有覺、有觀除盡，游志二、三禪；護念清凈，憂喜除盡，游志四禪。我爾時以清凈之心，除諸結使，得無所畏，自識宿命無數來變。我便自憶無數世事，或一生、二生、三、四、五生、十生、二十、三十、四十、五十、百生、千生、百千萬生，成劫、敗劫、無數成劫、無數敗劫、無數成敗之劫，我曾死此生彼，從彼命終而來生此，原其本末因緣所從，憶如此無數世事。 
　　“我復以天眼清凈無瑕穢，觀眾生類生者、終者，善趣、惡趣、善色、惡色，若好、若丑，隨其行本，皆悉知之。或有眾生身修惡行，口修惡行，意修惡行，誹謗賢圣，造邪業本，與邪見相應，身壞命終，生地獄中。或有眾生之類，身、口、意行善，不誹謗賢圣，與正見相應，身壞命終，生于人間，是謂此眾生身、口、意行無有邪業。我以三昧之心清凈無瑕穢，有漏盡，成無漏，心解脫、智慧解脫：生死已盡，梵行已立，所作已辦，更不復受胎，如實知之。即成無上正真之道。 
　　“若使比丘，或有沙門、婆羅門明了諸趣，然此趣原本吾昔未始不行，除一凈居天上不來此世；或復沙門、婆羅門當可所生之處，然我不生者，則非其宜，已生凈居天，不復來此世間。卿等以得賢圣戒律，我亦得之；賢圣三昧，卿等亦得，我亦得之；賢圣智慧，卿等亦得，我亦得之；賢圣解脫，卿等亦得，我亦得之；賢圣解脫知見，卿等亦得，我亦得之；以斷胞胎之根，生死永盡，更不復受胞胎。 
　　“是故，諸比丘，當求方便，成就四法。所以然者？若比丘得此四法者，成道不難，如我今日成無上正真之道，皆由四法而得成果。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“過去久遠，三十三天釋提桓因及將諸玉女，詣難檀槃那園游。 
　　“是時，有一天人便說此偈：  
　　“‘不見難檀園，則不知有樂， 
　　　　諸天之所居，無有過是者。’  
　　“是時，更有天語彼天言：‘汝今無智，不能分別正理：憂苦之物，反言是樂；無牢之物，而言是牢；無常之物，反言是常；不堅要之物，復言堅要。所以然者？汝竟不聞如來說偈乎？  
　　“‘一切行無常，生者必有死， 
　　　　不生必不死，此滅最為樂。’  
　　“‘彼有此義，又有此偈，云何方言此處最為樂耶？ 
　　“‘汝今當知：如來亦說有四流法，若一切眾生沒在此流者，終不得道。云何為四？所謂欲流、有流、見流、無明流。 
　　“‘云何名為欲流？所謂五欲是也。云何為五？所謂若眼見色起眼識想，若耳聞聲起識想，若鼻嗅香起識想，若舌知味起識想，若身知細滑起識想；是謂名為欲流。 
　　“‘云何名為有流？所謂有者，三有是也。云何為三？所謂欲有、色有、無色有，是謂名為有流也。 
　　“‘云何名為見流？所謂見流者；世有常、無常；世有邊見、無邊見；彼身彼命、非身非命；有如來死無如來死，若有如來死若無如來死，亦非有如來死，亦非無如來死，是謂名為見流。 
　　“‘彼云何無明流？所謂無明者，無知、無信、無見，心意貪欲，恒有希望，及其五蓋；貪欲蓋、瞋恚蓋、睡眠蓋、調戲蓋、疑蓋。若復不知苦、不知集、不知盡、不知道，是謂名為無明流。天子當知：如來說此四流，若有人沒在此者，亦不能得道。’ 
　　“是時，彼天聞此語已，猶如力士屈伸臂頃，從三十三天沒，來至我所，頭面禮足，在一面立。爾時，彼天而白我言：‘善哉！世尊，快說此語！如來乃說四流。若凡夫之人不聞此四流者，則不獲四樂。云何為四？所謂休息樂、正覺樂、沙門樂、涅槃樂。若凡夫之人不知此四流者，不獲此四樂。’作是語已，我復告曰：‘如是，天子，如汝所言，若不覺此四流，則不覺此四樂。’ 
　　“我時與彼天人漸漸共論，所謂論者：施論、戒論、生天之論，欲不凈想，漏為大患，出要為樂。爾時，天人以發歡喜之心；是時，我便廣演說四流之法，及說四樂。爾時，彼天專心一意，思惟此法已，諸塵垢盡，得法眼凈。我今亦說此四法、四樂，便得四諦之法。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“當修無常想，當廣布無常想。已修無常想，廣布無常想，斷欲界愛、色愛、無色愛，盡斷無明，盡斷驕慢。猶如燎燒草木，皆悉除盡；此亦如是，若修無常想，盡除斷一切諸結。所以然者？往昔久遠有一天子，將五百玉女前后導從，出游難檀槃那園中戲廬，轉詣迦尼樹下五欲自娛樂。時，彼天子登樹游戲，心意錯亂，并復采華，即便墮樹而命終，生此舍衛城中大長者家。是時，五百玉女椎胸喚呼，不能自勝。 
　　“我爾時，以天眼觀見天子，而命終生舍衛城中大長者家，經八、九月，便生男兒，端正無雙，如桃華色。是時，長者子漸漸長大，父母便求婦處。取婦未久便復命終，生大海中，作龍蛇形。是時，彼長者居門大小，追慕號哭，痛毒傷心。是時，彼龍復為金翅鳥所食，身壞命終，生地獄中。是時，諸龍女追慕情切，實不可言！” 
　　爾時，世尊便說此偈：  
　　“彼天采華時，心意亂不寧， 
　　　猶水飄村落，悉沒不得濟。 
　　　是時玉女眾，圍繞而啼哭， 
　　　顏貌極端正，愛華而命終。 
　　　人中亦啼哭，失我窮腸子， 
　　　尋腹取命終，無常之所壞。 
　　　龍女隨后追，諸龍皆共集， 
　　　七頭極勇猛，金翅之所害。 
　　　諸天亦愁憂，人中亦復爾， 
　　　龍女亦愁憂，地獄受苦痛。 
　　　四諦之妙法，如實而不知， 
　　　有生亦有死，不脫長流海。 
　　　是故當起想，修諸清凈法， 
　　　必當離苦惱，更不受有患。  
　　“是故，諸比丘，常當修行無常想，廣布無常想，便斷色愛、無色愛，亦斷驕慢無明，永盡無余。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，目連弟子、阿難弟子二人共談：“我等二人同聲經唄，誰者為勝？” 
　　是時，眾多比丘聞此二人各各共論，聞已，便往至世尊所，頭面禮足，在一面坐。爾時，眾多比丘白世尊言：“今有二人共論：‘我等二人共誦經唄，何者為妙？’” 
　　爾時，世尊告一比丘：“汝往呼此二比丘使來。” 
　　比丘對曰：“如是，世尊。” 
　　比丘從佛受教，即往至彼二人所，語彼二人曰：“世尊喚卿！” 
　　是時，二人聞比丘語已，即至世尊所，頭面禮足，在一面住。 
　　爾時，世尊告二人曰：“汝等愚人實有此語：‘我等共誦經唄，何者為妙？’” 
　　二人對曰：“如是，世尊。” 
　　世尊告曰：“汝等頗聞我說此法共競諍乎？如此之法，何異梵志？” 
　　諸比丘對曰：“不聞如來而說此法。” 
　　世尊告曰：“我由來不與諸比丘而說此法，當諍勝負耶？然我今日所說法，欲有降伏，有所教化。若有比丘受法之時，當念思惟四緣之法，意與契經、阿毗曇、律共相應不？設共相應者，當念奉行！” 
　　爾時，世尊便說此偈：  
　　“多誦無益事，此法非為妙， 
　　　猶算牛頭數，非此沙門要。 
　　　若少多誦習，于法而行法， 
　　　此法極為上，可謂沙門法。 
　　　雖誦千章，不義何益？ 
　　　不如一句，聞可得道。 
　　　雖誦千言，不義何益？ 
　　　不如一義，聞可得道。 
　　　千千為敵，一夫勝之， 
　　　未若自勝，已忍者上。  
　　“是故，諸比丘，自今以后，未復諍訟，有勝負心。所以然者？念當降伏一切人民。若復比丘有勝負心，共諍訟心而共競者，即以法、律治彼。比丘，以是之故，當自修行！” 
　　是故，二比丘聞佛此語已，即從座起，禮世尊足，而求悔過：“自今已后，更不復為，惟愿世尊受其悔過！” 
　　世尊告曰：“大法之中快得改過，自知有諍競之心，聽汝悔過。諸比丘，更莫復爾。如是，諸比丘，當作是學！” 
　　爾時，諸比丘聞佛所說，歡喜奉行。  
　　增上、坐、行跡，無常、園觀池， 
　　無漏、無息禪，四樂、無諍訟。  
增壹阿含經卷第二十四 善聚品第三十二  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“我今當說善聚，汝等善思念之。” 
　　諸比丘對曰：“如是，世尊。”諸比丘從佛受教。 
　　世尊告曰：“彼云何名為善聚？所謂五根是也。云何為五？所謂信根、精進根、念根、定根、慧根。是謂，比丘，有此五根。若有比丘修行五根者，便成須陀洹，得不退轉法，必成至道；轉進其行成斯陀含，而來此世，盡其苦際；轉進其道，成阿那含，不復來此世，即復取般涅槃；轉進其行，有漏盡，成無漏，心解脫、智慧解脫，自身作證而自游戲：生死已盡，梵行已立，所作已辦，更不復受胎，如實知之。 
　　“言善聚者，即五根是也。所以然者？此最大聚，眾聚中妙。若不行此法者，則不成須陀洹、斯陀含、阿那含、阿羅漢、辟支佛，及如來、至真、等正覺也。若得此五根者，便有四果、三乘之道。言善聚者，此五根為上。是故，諸比丘，當求方便，行此五根。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“我今當說不善之聚，汝等當善思念之。” 
　　諸比丘對曰：“如是，世尊。”爾時，諸比丘從佛受教。 
　　世尊告曰：“彼云何名為不善聚？所謂五蓋。云何為五？貪欲蓋、瞋恚蓋、睡眠蓋、調戲蓋、疑蓋，是謂名為五蓋。欲知不善聚者，此名為五蓋。所以然者？比丘當知：若有此五蓋，便有畜生、餓鬼、地獄之分，諸不善法皆由此起。是故，諸比丘，當求方便，滅貪欲蓋、瞋恚蓋、睡眠蓋、調戲蓋、疑蓋。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“承事禮佛有五事功德。云何為五？一者、端正，二者、好聲，三者、多財饒寶，四者、生長者家，五者、身壞命終，生善處天上。所以然者？如來無與等也！如來有信、有戒、有聞、有慧、有善色成就，是故成就五功德。 
　　“復以何因緣禮佛而得端正？以見佛形像已，發歡喜心，以此因緣而得端正。復以何因緣得好音聲？以見如來形像已，三自稱號：南無如來、至真、等正覺，以此因緣得好音聲。復以何因緣多財饒寶？緣彼見如來而作大施，散華、燃燈，及余所施之物，以此因緣獲大財寶。復以何因緣生長者家？若見如來形已，心無染著，右膝著地，長跪叉手，至心禮佛，以此因緣生長者家。復以何因緣，身壞命終，生善處天上？諸佛世尊常法：諸有眾生，以五事因緣禮如來者，便生善處天上。是謂，比丘，有此五因緣禮佛功德。是故，諸比丘，若有善男子善女人欲禮佛者，當求方便，成此五功德。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“猶如屋舍有兩門相對，有人在中住，復有人在上住，觀其下出入行來皆悉知見；我亦如是，以天眼觀眾生之類，生者、終者，善趣、惡趣，善色、惡色，若好、若丑，隨行所種，皆悉知之。 
　　“若復有眾生，身行善，口行善，意行善，不誹謗賢圣，行等見法，與等見相應，身壞命終，生善處天上，是謂名眾生行善。若復有眾生，行此善法，不造惡行，身壞命終，來生人中。若復有眾生，身、口、意行惡，造不善行，命終之后，生餓鬼中。或復有眾生，身、口、意行惡，誹謗賢圣與邪見相應，命終之后，生畜生中。或復有眾生，身、口、意行惡，造不善行，誹謗賢圣，命終之后，生地獄中。 
　　“是時，獄卒將此罪人示閻羅王，并作是說：‘大王當知：此人前世身意行惡，作諸惡行已，生此地獄中。大王，當觀此人以何罪治？’是時，閻羅王漸與彼人私問其罪，告彼人曰：‘云何，男子，汝本前世為人身時，不見人有生者得作人身，處胎之時極為困厄，痛實難處，及其長大，將養乳哺，沐浴身體耶？’是時，罪人報曰：‘實見，大王，’閻羅王曰：‘云何，男子，汝自不知生法之要行耶？身、口、意法修諸善趣。’罪人報曰：‘如是，大王，如大王教，但為愚惑，不別善行。’閻羅王曰：‘如卿所說，其事不異，亦復知卿不作身、口、意行，但為今日，當究汝放逸罪行。非父母為，亦非國王、大臣之所為也，本自作罪，今自受報。’ 
　　“是時，閻羅王先問其罪，約敕治之。次復第二天使問彼人曰：‘汝本為人時，不見老人形體極劣，行步苦竭，衣裳垢坌，進止戰掉，氣息呻吟，無復少壯之心？’是時，罪人報曰：‘如是，大王，我已見之。’閻羅王報曰：‘汝當自知：我今亦有此形老之法，為老所厭，當修其善行。’罪人報曰：‘如是，大王，爾時實不信之。’閻羅王報曰：‘我實知之，汝不作身、口、意行，今當治汝罪，使后不犯。汝所作惡，非父母為，亦非國王、大臣、人民所造，汝今自造其罪，當自受報。’ 
　　“是時，閻羅王以此第二天使約敕已，復以第三天使告彼人曰：‘汝前身作人時，不見有病人乎？臥在屎尿之上，不能自起居。’罪人報曰：‘如是，大王，我實見之。’閻羅王曰：‘云何，男子，汝不自知：我亦當有此病，不免此患？’罪人報曰：‘實爾，大王，我實不見之。’閻羅王曰：‘我亦知之，愚惑不解，我今當處汝罪，使后不犯此之罪行。非父、非母為，亦非國王、大臣之所造作。’ 
　　“是時，閻羅王以此教敕已，復以第四天使告彼人曰：‘云何，男子，身如枯木，風去火歇而無情想，五親圍繞而號哭？’罪人報曰：‘如是，大王，我已見之。’閻羅王曰：‘汝何故不作是念：我亦當不免此死。’罪人報曰：‘實爾，大王，我實不覺。’閻羅王曰：‘我亦信汝不覺此法，今當治汝，使后不犯。此不善之罪，非父、非母為，亦非國王、大臣、人民所造，汝本自作，今自受罪。’ 
　　“是時，閻羅王復以第五天使告彼人曰：‘汝本為人時，不見有賊穿墻破舍，取他財寶，或以火燒，或道路隱藏。設當為國王所擒得者，或截手足，或取殺之，或閉著牢獄，或反縛詣市，或使負沙石，或取倒懸，或攢箭射，或以融銅而灌其身，或以火炙，或剝其皮還使食之，或開其腹以草擆之，或以湯中煮之，或以刀斫輪轢其頭，或以象腳蹈殺，或著標頭乃至于死？’罪人報曰：‘我實見之。’閻羅王曰：‘汝何故私盜他物？情知有事，何為犯之？’‘如是，大王，我實愚惑。’閻羅王曰：‘我亦信汝所言，今當治汝罪，使后不犯。此之罪者，非父母為，亦非國王、大臣、人民所為，自作其罪，還自受報。’ 
　　“是時，閻羅王以問罪已，便敕獄卒：‘速將此人往著獄中！’是時，獄卒受王教令，將此罪人往著獄中。地獄左側極為火燃，鐵城、鐵廓，地亦鐵作；有四城門極為臭處，如似屎尿所見染污；刀山、劍樹圍繞四面，復以鐵疏籠而覆其上。” 
　　爾時，世尊便說此偈：  
　　“四壁四城門，廣長實為牢， 
　　　鐵籠之所覆，求出無有期。 
　　　彼時鐵地上，火燃極為熾， 
　　　壁方百由旬，洞燃一種色。 
　　　中央有四柱，睹之實恐畏， 
　　　及其劍樹上，鐵嘴烏所止。 
　　　臭處實難居，睹之衣毛豎， 
　　　種種之畏器，鬲子有十六。  
　　“比丘當知：是時，獄卒以若干苦痛打此人，若彼罪人舉腳著獄中時，血肉斯盡，唯有骨在。是時，獄卒將此罪人，復以利斧斫其形體，苦痛難計，求死不得。要當罪滅之后，爾乃得脫；彼于人間所作罪業，要使除盡，后乃得出。 
　　“是時，彼獄卒將此罪人，緣刀劍樹，或上或下。是時，罪人以在樹上，便為此鐵嘴烏所食，或啄其頭，取腦食之；或取手腳，打骨取髓。然罪未畢，若罪畢者，然后乃出。 
　　“是時，獄卒取彼罪人使抱熱銅柱坐。前世時，喜淫泆故，故致此罪；為罪所追，終不得脫。是時，獄卒從腳跟拔筋，乃至項中而前挽之；或使車載，或進、或退不得自在，其中受苦不可稱計。要當使罪滅，然后乃出。 
　　“是時，獄卒取彼罪人，著火山上，驅使上下。是時，極為爛盡，然后乃出。是時，罪人由此因緣求死不得。要當使罪除盡，然后乃出。 
　　“是時，獄卒復取罪人，拔其舌擲著背后，于中受苦不可稱計，求死不得。是時，獄卒復取罪人著刀山上，或斷其腳，或斷其頭，或斷其手。要當使罪滅，然后乃出。 
　　“是時，獄卒復以熱大鐵葉覆罪人身，如生時著衣，當時苦痛毒為難處，皆由貪欲之故，故致斯罪。是時，獄卒復使罪人，五種作役，驅令偃臥，取其鐵釘釘其手足，復以一釘而釘其心，于中受斯苦痛，實不可言。要當使罪滅，然后乃出。 
　　“是時，獄卒復取罪人，顛倒其身，舉著鑊中。時，身至下皆悉爛盡，若還至上亦復爛盡，若至四邊亦復爛盡，酸楚毒痛不可稱計。現亦爛，不現亦爛，猶如大釜而煮小豆，或上或下，今此罪人亦復如是，現亦爛，不現亦爛，于中受苦不可稱計。要當受罪畢，然后乃出。 
　　“比丘當知：或復有時彼地獄中，經歷數年，東門乃開。是時，罪人復往趣門，門自然閉。是時，彼人皆悉倒地，于中受苦不可具稱。或時，各各自稱怨責：‘我由汝等，不得出門。’” 
　　爾時，世尊便說此偈：  
　　“愚者常喜悅，亦如光音天； 
　　　智者常懷憂，如似獄中囚。  
　　“是時，大地獄中經歷百千萬歲，北門復開。是時，罪人復向北門，門便復閉。要當使罪滅，然后乃出。是時，彼罪人復經數百萬歲，乃復得出，人中所作罪，要當使畢。是時，獄卒復取罪人，以鐵斧斫罪人身，經爾許之罪，使令更之。要當使罪苦畢盡，然后乃出。 
　　“比丘當知：或復有時彼東門復更一開。是時，彼眾生復詣東門，門復自閉而不得出；設復得出，外復有大山，而往趣之，彼入山中，為兩山所壓，猶如壓麻油，于中受苦不可稱計。要當苦盡，然后乃出。 
　　“爾時，彼罪人轉得前進，復值熱灰地獄，縱廣數千萬由旬，于中受苦不可稱計。要當畢其罪原，然后乃出。 
　　“轉復前進，次有刀刺地獄。是時，罪人復入此刀刺地獄中，便有大風起，壞此罪人身體筋骨，于中受苦不可稱計。要當罪滅，然后乃出。 
　　“次復有大熱灰地獄。是時，罪人復入此大熱灰地獄中，形體融爛，受苦無量。要當使罪滅，然后乃出。 
　　“是時，罪人雖得出此熱灰地獄，復值刀劍地獄，縱廣數千萬里。是時，罪人入此刀劍地獄中，于中受苦不可稱計。要當使罪滅，然后乃出。 
　　“次復，有沸屎地獄，中有細蟲，入骨徹髓，食此罪人。雖得出此地獄，前值獄卒。是時，獄卒問罪人曰：‘卿等欲何所至？為從何來？’罪人報曰：‘我等不知所從來處，亦復不知當何所至，但我等今日極為饑困，意欲須食。’獄卒報曰：‘我等當相供給。’是時，獄卒取罪人仰臥，取大熱鐵丸，使罪人吞之，然罪人受苦不可稱計。是時，熱鐵丸從口下過，腸胃爛盡，受苦難量。要當使罪滅，然后乃出。 
　　“然彼罪人不堪受此苦痛，還復入熱屎地獄、刀劍地獄、大熱灰地獄，還來經爾許地獄。是時，彼眾生不堪受苦，還回頭至熱屎地獄中。是時，獄卒語彼眾生曰：‘卿等欲何所至？為從何來？’罪人報曰：‘我等不能自知為從何所來，今復不知當何所至。’獄卒問曰：‘今須何物？’罪人報曰：‘我等極渴，欲須水飲。’是時，獄卒取罪人仰臥，融銅灌口，使令下過，于中受罪不可具計。要當使罪滅，然后乃出。是時，彼人不堪受此苦，還入沸屎地獄、劍樹地獄、熱灰地獄，還入大地獄中。 
　　“比丘當知：爾時，罪人苦痛，難可稱計。設彼罪人眼見色者，心不愛樂；設復耳聞聲、鼻嗅香、舌知味、身更細滑、意知法，皆起瞋恚。所以然者？由本不作善行之報，恒作惡業，故致斯罪。 
　　“是時，閻羅王敕彼罪人曰：‘卿等不得善利，昔在人中受人中福，身、口、意行不與相應，亦不惠施、仁愛、利人、等利，以是之故，今受此苦。此之惡行，非父母為，亦非國王、大臣之所為也。諸有眾生身、口、意清凈，無有沾污，如似光音天；諸有眾生作諸惡行，如似地獄中。卿等身、口、意不凈，故致斯罪。’ 
　　“比丘當知：閻羅王便作是說：‘我當何日脫此苦難，于人中生？已得人身，便得出家，剃除須發，著三法衣，出家學道。’閻羅王尚作是念，何況汝等今得人身，得作沙門！是故，諸比丘，常當念行身、口、意行，無令有缺；當滅五結，修行五根。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國東苑鹿母園中，與大比丘眾五百人俱。 
　　是時，世尊七月十五日于露野地敷座，諸比丘僧前后圍繞。佛告阿難曰：“汝今于露地速擊揵椎，所以然者？今七月十五日是受歲之日。” 
　　是時，尊者阿難右膝著地，長跪叉手，便說此偈：  
　　“凈眼無與等，無事而不練， 
　　　智慧無染著，何等名受歲？”  
　　爾時，世尊復以偈報阿難曰：  
　　“受歲三業凈，身口意所作， 
　　　兩兩比丘對，自陳所作短。 
　　　還自稱名字，今日眾受歲， 
　　　我亦凈意受，惟愿原其過！”  
　　爾時，阿難復以偈問其義曰：  
　　“過去恒沙佛，辟支及聲聞， 
　　　盡是諸佛法，獨是釋迦文？”  
　　爾時，佛復以偈報阿難曰：  
　　“恒沙過去佛，弟子清凈心， 
　　　皆是諸佛法，非今釋迦文。 
　　　辟支無此法，無歲無弟子， 
　　　獨逝無伴侶，不與他說法。 
　　　當來佛世尊，恒沙不可計， 
　　　彼亦受此歲，如今瞿曇法。”  
　　是時，尊者阿難聞此語已，歡喜踴躍，不能自勝，即升講堂，手執揵椎，并作是說：“我今擊此如來信鼓，諸有如來弟子眾者，盡當普集。” 
　　爾時，復說此偈：  
　　“降伏魔力怨，除結無有余， 
　　　露地擊揵椎，比丘聞當集。 
　　　諸欲聞法人，度流生死海， 
　　　聞此妙響音，盡當云集此。”  
　　爾時，尊者阿難已擊揵椎，至世尊所，頭面禮足，在一面住，白世尊言：“今正是時，惟愿世尊何所敕使！” 
　　是時，世尊告阿難曰：“汝隨次坐，如來自當知時。”是時，世尊坐于草座，告諸比丘：“汝等盡當坐于草座。” 
　　諸比丘對曰：“如是，世尊。”時，諸比丘各坐草座。 
　　是時，世尊默然觀諸比丘已，便敕諸比丘：“我今欲受歲，我無過咎于眾人乎？又不犯身、口、意？”如來說此語已，諸比丘默然不對。是時，復再三告諸比丘：“我今欲受歲，然我無過于眾人乎？” 
　　是時，尊者舍利弗即從座起，長跪叉手，白世尊言：“諸比丘眾觀察如來，無身、口、意過。所以然者？世尊今日不度者度，不脫者脫，不般涅槃者令般涅槃，無救者為作救護，盲者作眼目，為病者作大醫王，三界獨尊，無能及者，最尊、最上。未起道意者使發道意，眾人未寤尊令寤之，未聞法者使令聞之，為迷者作徑路，恒以正法；以此事緣，如來無咎于眾人，亦無身、口、意過。” 
　　是時，舍利弗白世尊言：“我今向如來自陳，然無咎于如來及比丘僧乎？” 
　　世尊告曰：“汝今，舍利弗，都無身、口、意所作非行。所以然者？汝今智慧無能及者，種種智慧、無量智慧、無邊之智、無與等智、疾智、捷智、甚深之智、平等之智，少欲知足，樂靜之處，多諸方便，念不錯亂，總持三昧，根原具足：戒成就、三昧成就、智慧成就、解脫成就、解脫見慧成就，勇悍能忍，所說無惡，不為非法，心性庠序，不行卒暴。猶如轉輪圣王最大太子，當紹王位，轉于法輪；舍利弗亦如是，轉于無上法輪，諸天、世人及龍、鬼、魔若魔天本所不轉。汝今所說，常如法義，未曾違理。” 
　　是時，舍利弗白佛言：“此五百比丘盡當受歲，此五百人盡無咎于如來乎？ 
　　世尊告曰：“亦不責此五百比丘身、口、意行。所以然者？此舍利弗大眾之中極為清凈，無有瑕穢。今此眾中最小下坐，得須陀洹道，必當上及不退轉法；以是之故，我不怨責此眾。” 
　　爾時，多耆奢在此眾中，即從座起，前至世尊所，頭面禮足，白世尊言：“我今堪任欲有所論。” 
　　世尊告曰：“欲有所說，今正是時。” 
　　多耆奢即于佛前嘆佛及比丘僧，而說此偈：  
　　“十五清凈日，五百比丘集， 
　　　諸結縛悉解，無愛更不生。 
　　　轉輪大圣王，群臣所圍繞， 
　　　普遍諸世界，天上及世間。 
　　　大將人中尊，為人作導師， 
　　　弟子樂徒從，三達六通徹。 
　　　皆是真佛子，無有塵垢者， 
　　　能斷欲愛刺，今日自歸命。”  
　　爾時，世尊可多耆奢所說。是時，多耆奢作是念：“如來今日可我所說。”歡喜踴躍，不能自勝，即從座起，禮佛卻退，還就本位。 
　　爾時，世尊告諸比丘：“我聲聞中第一造偈弟子，所謂多耆奢比丘是。所說無疑難，亦是多耆奢比丘是也。” 
　　爾時，諸比丘聞佛所說，歡喜奉行。  
　　聞如是：一時，佛在羅閱城迦蘭陀竹園所，與大比丘眾五百人俱。 
　　爾時，三十三天有一天子，身形有五死瑞應。云何為五？一者、華冠自萎，二者、衣裳垢坌，三者、腋下流汗，四者、不樂本位，五者、玉女違叛。爾時，彼天子愁憂苦惱，捶胸嘆息。 
　　時，釋提桓因聞此天子愁憂苦惱，捶胸嘆息，便敕一天子：“此何等音聲，乃徹此聞？” 
　　彼天子報言：“天子當知：今有一天子，命將欲終，有五死瑞應：一者、華冠自萎，二者、衣裳垢坌，三者、腋下流汗，四者、不樂本位，五者、玉女違叛。” 
　　爾時，釋提桓因往至彼欲終天子所，語彼天子言：“汝今何故愁憂苦惱，乃至于斯？” 
　　天子報言：“尊者因提，那得不愁憂苦惱？命將欲終，有五死怪：華冠自萎，衣裳垢膩，腋下流汗，不樂本處，玉女違叛。今此七寶宮殿悉當忘失，及五百玉女亦當星散，我所食甘露者今無氣味。” 
　　是時，釋提桓因語彼天子言：“汝豈不聞如來說偈乎？  
　　“一切行無常，生者必有死， 
　　　不生則不死，此滅為最樂。  
　　“汝今何故愁憂乃至于斯！一切行無常之物，欲使有常者，此事不然。” 
　　天子報言：“云何，天帝，我那得不愁憂？我今天身清凈無瑕穢，光喻日月，靡所不照；舍此身已，當生羅閱城中豬腹中生，生恒食屎，死時為刀所割。” 
　　是時，釋提桓因語彼天子言：“汝今可自歸佛、法、眾，若當爾時，便不墮三惡趣。” 
　　是時，天子報言：“豈當以歸三尊，不墮三惡趣乎？” 
　　釋提桓因曰：“如是，天子，其有自歸三尊者，終不墮三惡趣也。如來亦說此偈：  
　　“諸有自歸佛，不墮三惡趣， 
　　　盡漏處天人，便當至涅槃。”  
　　爾時，彼天問釋提桓因：“今如來竟為所在？” 
　　釋提桓因曰：“今如來在摩竭國羅閱城中，迦蘭陀竹園所，與大比丘眾五百人俱。” 
　　天子報言：“我今無有此力，可得至彼覲省如來。” 
　　釋提桓因報言：“天子當知：右膝著地，長跪叉手，向下方界，而作是說：‘惟愿世尊善觀察之，今在垂窮之地，愿矜愍之！今自歸三尊，如來無所著。’” 
　　是時，彼天子隨釋提桓因言，即便長跪向下方，自稱姓名，自歸佛、法、眾，盡其形壽為真佛子，非用天子。如是，至三說此語已，不復處豬胎，乃當更生長者家。 
　　是時，彼天見此緣已，即向釋提桓因而說此偈：  
　　“善緣非惡緣，為法非為財， 
　　　導引以正道，此者尊所嘆。 
　　　蒙尊不墮惡，豬胎甚難因， 
　　　自察生長者，因彼當見佛。”  
　　是時，天子隨時壽長短，生羅閱城中大長者家。是時，長者婦自知有娠。十月欲滿，生一男兒，端正無雙，世之希有。是時，釋提桓因以知此兒向十歲，數數往告：“汝可憶本所作緣本，自言：‘我當因彼見佛。’今正是時，可見世尊。若不往者，后必有悔！” 
　　是時，尊者舍利弗到時，著衣持缽，入羅閱城乞食，漸漸往至彼長者家，在門外靜然而住。 
　　爾時，長者子見舍利弗著衣持缽，容貌殊特；見已，便彼至舍利弗前，而作是說：“汝今是誰？為誰弟子？為行何法？” 
　　舍利弗言：“我師出釋種，于中出家學道。師名如來、至真、等正覺，恒從彼受法。” 
　　是時，小兒即向舍利弗，而說此偈：  
　　“尊今靜然立，持缽容貌整， 
　　　今欲求何等？與誰在此住？”  
　　是時，舍利弗復以偈報曰：  
　　“我今不求財，非食非服飾， 
　　　故來為汝故，善察聽我語。 
　　　憶汝本所說，天上言誓時， 
　　　人中當見佛，故來相告耳！ 
　　　諸佛出興難，說法亦復然， 
　　　人身不可獲，亦如優曇華。 
　　　汝今隨我來，俱覲如來容， 
　　　必當為汝說，至要之善趣。”  
　　是時，長者子聞舍利弗語已，即往至父母所，頭面禮足，在一面立。是時，長者子白父母言：“惟愿聽許，至世尊所，承事禮敬，問訊康強！” 
　　父母報曰：“今正是時。” 
　　長者子即集香華及好白氎，共尊者舍利弗，相隨往至世尊所，頭面禮足，在一面住。 
　　爾時，舍利弗白世尊言：“此長者子居此羅閱城中，不識三尊。惟愿世尊善與說法，令得度脫！” 
　　是時，長者子遙見世尊威容端正，諸根寂靜，有三十二相、八十種好莊嚴其身，亦如須彌山王，面如日月，視之無厭，前進禮足，在一面住。爾時，長者子即以香華散如來上，復以新白氎奉上如來，頭面禮足，在一面住。 
　　是時，世尊漸與說法，所謂論者：施論、戒論、生天之論，欲為不凈，漏為是大患，出家為要。是時，世尊以知小兒心開意解，諸佛世尊常所說法——苦、集、盡、道，是時世尊盡與彼長者子說。 
　　是時，長者子即于座上，諸塵垢盡，得法眼凈，無復瑕穢。是時，長者子即從座起，頭面禮足，白世尊言：“惟愿世尊聽使出家，得作沙門。” 
　　世尊告曰：“夫為道者，不辭父母，不得作沙門。” 
　　是時，長者子白世尊言：“要當使父母聽許。” 
　　世尊告曰：“今正是時。” 
　　爾時，長者子即從座起，頭面禮足，便退而去。還至所在，白父母言：“惟愿聽許，得作沙門。” 
　　父母報言：“我等今日唯有一子，然家中生業饒財多寶，行沙門法，甚為不易。” 
　　長者子報言：“如來出世，億劫乃有，甚不可遇，時時乃出耳！亦如優曇缽華時時乃有耳！如來亦復如是，億劫乃出耳！” 
　　是時，長者子父母各共嘆息而作是言：“今正是時，隨汝所宜。” 
　　是時，長者子頭面禮足，便辭而去，往至世尊所，頭面禮足，在一面立。爾時，彼長者子白世尊言：“父母見聽，惟愿世尊聽使作道！” 
　　爾時，世尊告舍利弗：“汝今度此長者子使作沙門。” 
　　舍利弗對曰：“如是，世尊。”爾時，舍利弗從佛受教，度作沙彌，日日教誨。 
　　是時，彼沙彌在閑靜處而自克修，所以族姓子出家學道，剃除須發，修無上梵行者，欲得離苦。是時，沙彌即成阿羅漢，往至世尊所，頭面禮足，白世尊言：“我今已見佛聞法，都無有疑。” 
　　世尊告曰：“汝今云何見佛聞法而無狐疑？” 
　　沙彌白佛言：“色者無常，無常者即是苦，苦者是無我，無我者即是空，空者非有、非不有，亦復無我，如是智者所覺知；痛、想、行、識無常，無常者是苦，苦者無我，無我者是空，空者非有、非不有，此智者所覺知。此五盛陰無常、苦、空、無我、非有，多諸苦惱，不可療治，恒在臭處，不可久保。悉觀無有我，今日觀察此法，便為見如來已。” 
　　世尊告曰：“善哉！善哉！沙彌，即聽汝為大沙門。” 
　　爾時，彼沙彌聞佛所說，歡喜奉行。  
　　聞如是：一時，尊者那羅陀在波羅梨國長者竹林中。 
　　爾時，文荼王第一夫人而取命終，王甚愛敬念，未曾去懷。是時，有一人至王所，而白王言：“大王當知：第一夫人今已命終。” 
　　是時，王聞夫人無常，即懷愁憂，告來人曰：“汝速輿夫人死尸，著麻油中，使我見之。” 
　　是時，彼人受王教命，即往持夫人身，著麻油中。 
　　爾時，王聞夫人逝喪，極懷愁惱，不食不飲，復不持法，不理王事。 
　　是時，左右有一人名曰善念，恒與大王執劍，白大王曰：“大王當知：此國界中有沙門，名那羅陀，得阿羅漢，有大神足，博識多知，無事不練，辯才勇慧，語常含笑。愿王當往至彼，聽其說法；若王聞法，無復愁憂苦惱。” 
　　王報之曰：“善哉！善哉！善說此語。汝今，善念，先往語彼沙門。所以然者？夫轉輪圣王欲有所至，先當遣人，不先遣信而至者，此事不然。” 
　　時，善念報曰：“如大王教！”即受王教，往至長者竹園中，至那羅陀所，頭面禮足，在一面立。 
　　爾時，善念白尊者那羅陀言：“尊當知之：大王夫人今已命終，緣此苦惱，不食不飲，亦復不治王法、國事。今欲來覲省尊顏，惟愿善與說法，使王無復愁苦！” 
　　那羅陀報言：“欲來者，今正是時。” 
　　是時，善念已聞教令，即頭面禮足，便退而去，往至王所，而白王言：“已語沙門，王宜知之。” 
　　是時，即敕善念：“汝速嚴駕寶羽之車，吾今欲往與沙門相見。” 
　　是時，善念即嚴駕寶羽之車，前白王言：“嚴駕已辦，王知是時。” 
　　是時，王乘寶羽之車，出城詣那羅陀所，步入長者竹園中。夫人王法，除五威容，舍著一面，至那羅陀所，頭面禮足，在一面坐。 
　　是時，那羅陀告王曰：“大王當知：夢幻之法起于愁憂，泡沫之法及以雪揣而起愁憂，亦復不可以華法之想起于愁憂。所以然者？今有五事最不可得，是如來之所說也。云何為五？夫物應盡，欲使不盡者，此不可得；夫物應滅，欲使不滅者，此不可得；夫老之法，欲使不老者，此不可得；復次，病法，欲使不病者，此不可得；復次，死法，欲使不死者，此不可得。是謂，大王，此有五事最不可得，是如來之所說。” 
　　爾時，那羅陀便說此偈：  
　　“不以愁憂惱，而獲其福佑， 
　　　設有懷愁憂，外境得其便。 
　　　若使有智者，終不思惟是， 
　　　外敵便有愁，而不得其便。 
　　　威儀禮節具，好施無吝心， 
　　　當求此方便，使獲其大利。 
　　　設使不可得，我及彼眾人， 
　　　無愁便無患，行報知如何！  
　　“又大王當知：應失之物便失之，已失便愁、憂、苦、惱，痛不可言，‘我所愛者今日已失’。是謂失物便失之，于中起愁、憂、苦、惱，痛不可言。是謂，大王，第一愁刺，染著心意。凡夫之人有此法，不知生、老、病、死之所來處。 
　　“又復聞賢圣弟子所應失物便失之，是時彼人不起愁、憂、苦、惱，當作是學：‘我今所失非獨一己，余人亦有此法。設我于中起愁憂者，此非其宜。或能使親族起愁憂，怨家歡喜，食不消化，即當成病，身體煩熱，由此緣本，便致命終。’爾時，便能除去憂畏之刺，便脫生、老、病、死，無復災患苦惱之法。 
　　“復次，大王，應滅之物便滅之，已滅便愁、憂、苦、惱，痛不可言，‘我所愛者今日已滅’。是謂滅物便滅之，于中起愁、憂、苦、惱，痛不可言。是謂，大王，第二愁刺，染著心意。凡夫之人有此法，不知生、老、病、死之所來處。 
　　“又復聞賢圣弟子所應滅物便滅之，是時彼人不起愁、憂、苦、惱，當作是學：‘我今所滅非獨一己，余人亦有此法。設我于中起愁憂者，此非其宜。或能使親族起憂，怨家歡喜，食不消化，即當成病，身體煩熱，由此緣本，便致命終。’爾時，便能除去憂畏之刺，便脫生、老、病、死，無復災患苦惱之法。 
　　“復次，大王，應老之物便老，已老便愁、憂、苦、惱，痛不可言，‘我所愛者今日已老’。是謂老物便老，于中起憂、愁、苦、惱，痛不可言。是謂，大王，第三愁憂之刺，染著心意。凡夫之人有此法，不知生、老、病、死之所來處。 
　　又復聞賢圣弟子所應老物便老，是時彼人不起愁、憂、苦、惱，當作是學：‘我今所老非獨一己，余人亦有此法。設我于中起愁憂者，此非其宜。或能使親族起憂，怨家歡喜，食不消化，即當成病，身體煩熱，由此緣本，便致命終。’爾時，便能除去憂畏之刺，脫生、老、病、死，無復災患苦惱之法。 
　　“次復，大王，應病之物便病，已病便愁、憂、苦、惱，痛不可言，‘我所愛者今日以病’。是謂病物便病，于中起愁、憂、苦、惱，痛不可言。是謂，大王，第四愁憂之刺，染著心意。凡夫之人有此法，不知生、老、病、死之所來處。 
　　“又復聞賢圣弟子所應病物便病，是謂彼人不起愁、憂、苦、惱，當作是學：‘我今所病非獨一己，余人亦有此法。設我于中起愁憂者，此非其宜。或能使親族起憂，怨家歡喜，食不消化，即當成病，身體煩熱，由此緣本，便致命終。’爾時，便能除去愁畏之刺，脫生、老、病、死，無復災患苦惱之法。 
　　“復次，大王，應死之物便死，已死是謂死物，于中起愁、憂、苦、惱，痛不可言。是謂，大王，第五愁憂之刺，染著心意。凡夫之人有此法，不知生、老、病、死之所來處。 
　　“又復聞賢圣弟子所應死者便死，是時彼人不起憂、愁、苦惱，當作是學：‘我今死者非獨一己，余人亦有此法。我設于中起愁憂者，此非其宜。或能使親族起憂，怨家歡喜，食不消化，即當成病，身體煩熱，由此緣本，便致命終。’爾時，便能除去愁畏之刺，脫生、老、病、死，無復災患苦惱之法。” 
　　是時，大王白尊者那羅陀曰：“此名何法？當云何奉行？” 
　　那羅陀言：“此經名曰除憂之患，當念奉行！” 
　　時，王報言：“實如所說，除去愁憂。所以然者？我聞此法已，所有愁苦今日永除。若尊者有所教敕者，數至宮中，當相供給，使國土人民長受福無窮。惟愿尊者廣演此法，永存于世，使四部之眾長夜安隱。我今自歸尊者那羅陀。” 
　　那羅陀曰：“大王，莫自歸我，當自歸于佛。” 
　　時，王問曰：“今佛在何處？” 
　　那羅陀曰：“大王當知：迦毗羅衛大國，轉輪圣王種出于釋姓，彼王有子，名曰悉達，出家學道，今自致成佛，號釋迦文，當自歸彼。” 
　　大王復問：“今在何方？去此幾所？” 
　　那羅陀曰：“如來已取涅槃。” 
　　大王曰：“如來取滅度何其速疾？若當在世者，經數千萬由旬，當往覲省。” 
　　是時，即從座起，長跪叉手，而作是說：“我自歸如來、法及比丘僧，盡形壽聽為優婆塞，不復殺生。國事猥多，今欲還宮。” 
　　那羅陀曰：“今正是時。”是時，王從座起，禮足繞三匝而去。 
　　爾時，文荼王聞那羅陀所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“疾病之人成就五法，不得時差，恒在床褥。云何為五？于是，病人不擇飲食，不隨時而食，不親近醫藥，多憂喜瞋，不起慈心向瞻病人。是謂，比丘，疾病之人成就此五法，不得時差。 
　　“若復病人成就五法，便得時差。云何為五？于是，病人選擇而食，隨時而食，親近醫藥，不懷愁憂，咸起慈心向瞻病人。是謂，比丘，病人成就此五法，便得時差。 
　　“如是，比丘，前五法者當念舍離，后五法者當共奉行。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“若瞻病人成就五法，不得時差，恒在床褥。云何為五？于是，瞻病之人不別良藥；懈怠無勇猛心；常喜瞋恚，亦好睡眠；但貪食故瞻視病人，不以法供養故；亦不與病人語談往返。是謂，比丘，若瞻病之人成就此五法者，不得時差。 
　　“若復，比丘，瞻病之人成就五法，便得時差，不著床褥。云何為五？于是，瞻病之人分別良醫；亦不懈怠，先起后臥；恒喜言談，少于睡眠；以法供養，不貪飲食；堪任與病人說法。是謂，比丘，瞻病之人成就此五法者，便得時差。 
　　“是故，比丘，若瞻病人時，當舍前五法，就后五法，如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在毗舍離獼猴林中，與大比丘眾五百人俱。 
　　爾時，師子大將便往至世尊所，頭面禮足，在一面坐。爾時，佛告師子：“云何，師子，家中恒布施乎？” 
　　師子白佛言：“常于四城門外及都市，隨時布施，不令有缺，須食給食，衣裳、香華、車馬、坐具，隨彼所須，皆令給與。” 
　　佛告師子：“善哉！善哉！乃能惠施，不懷吝想。施主檀越隨時惠施，有五功德。云何為五？于是，檀越施主名聞四遠，眾人嘆譽：‘某甲村落有檀越施主，恒喜接納沙門、婆羅門，隨所給與，不令有乏。’是謂，師子，檀越施主獲此第一之德。 
　　“復次，師子，檀越施主若至沙門、剎利、婆羅門、長者眾中，不懷慚愧，亦無所畏，猶如師子獸王，在群鹿中亦無畏難。是謂，師子，檀越施主獲此第二之德。 
　　“復次，師子，檀越施主眾人敬仰，見者歡悅，如子見父，瞻視無厭。是謂，師子，檀越施主獲此第三之德。 
　　“復次，師子，檀越施主命終之后，當生二處，或生天上，或生人中；在天為天所敬，在人為人尊貴。是謂，師子，檀越施主獲此第四之德。 
　　“復次，師子，檀越施主智慧遠出眾人上，現身盡漏，不經后世。是謂，師子，檀越施主獲此第五之德。夫人惠施有五德，恒隨己身。” 
　　爾時，世尊便說斯偈：  
　　“心常喜惠施，功德具足成， 
　　　在眾無疑難，亦復無所畏。 
　　　智者當惠施，初無變悔心， 
　　　在三十三天，玉女而圍繞。  
　　“所以爾者？師子當知：檀越施主生二善處，現身盡漏，至無為處。” 
　　爾時，世尊便說此偈：  
　　“施為后世糧，要至究竟處， 
　　　善神常將護，亦復致歡喜。  
　　“所以然者？師子當知：布施之時，恒懷歡悅，身意牢固，諸善功德皆悉具足，得三昧意，亦不錯亂，如實而知之。云何如實而知？苦諦如實而知，苦集、苦盡、苦出要如實而知。是故，師子，當求方便，隨時惠施，若欲得聲聞道．辟支佛道，皆悉如意。如是，師子，當作是學！” 
　　爾時，師子聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“若檀越施主惠施之日，得五事功德。云何為五？一者、施命，二者、施色，三者、施安，四者、施力，五者、施辯，是謂為五。復次，檀越施主施命之時，欲得長壽；施色之時，欲得端正；施安之時，欲得無病；施力之時，欲令無能勝；施辯之時，欲得無上正真之辯。比丘當知：檀越施主惠施之日，有此五功德。” 
　　爾時，世尊便此偈：  
　　“施命、色及安，力、辯為第五， 
　　　五功德巳備，后受無窮福。 
　　　智者常念施，除去貪欲心， 
　　　今身有名譽，生天亦復然。  
　　“若有善男子、善女人，欲得五功德者，當行此五事。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“應時之施有五事。云何為五？一者、施遠來人，二者、施遠去人，三者、施病人，四者、儉時施，五者、若初得新果瓜、若谷食，先施與持戒精進人，然后自食。是謂，比丘，應時之施，有此五事。” 
　　爾時，世尊便說此偈：  
　　“智者應時施，信心不斷絕， 
　　　于此快受樂，生天眾德備。 
　　　隨時念惠施，受福如響應， 
　　　永已無短乏，所生常富貴。 
　　　施為眾行具，得至無上位， 
　　　億施不起想，歡喜遂增益。 
　　　心中生此念，亂意永無余， 
　　　覺知身安樂，心便得解脫。 
　　　是故有智人，不問男與女， 
　　　當行此五施，無失方便宜。  
　　“是故，諸比丘，若善男子、善女人，欲行此五事者，當念隨時施。如是，諸比丘，當作是學！” 
　　爾時，諸比丘聞佛所說，歡喜奉行。  
　　善、不善、禮佛，天使、歲、五瑞， 
　　文荼、親、瞻病，五施、隨時施。  
增壹阿含經卷第二十五 五王品第三十三  
　　聞如是：一時，佛在舍衛國祇樹給孤獨園。 
　　爾時，五大國王波斯匿為首，集在園觀之中，各作此論：云何為五王？所謂波斯匿王、毗沙王、優填王、惡生王、優陀延王。 
　　爾時，五王集在一處，各作此論：“諸賢當知：如來說此五欲。云何為五？若眼見色甚愛敬念，世人所希望；若耳聞聲、鼻嗅香、舌知味、身知細滑。如來說此五欲，此五欲中何者最妙？為眼見色妙耶？為耳聞聲妙耶？為鼻嗅香妙耶？為舌知味妙耶？為身知細滑妙耶？此五事何者為最妙？” 
　　其中或有國王而作是說：“色最為妙。”或有作是論：“聲最為妙。”或有作是論：“香最為勝。”或有作是論：“味最為妙。”或有作是論：“細滑為最勝。” 
　　是時，言色妙者，優陀延王之所說也。言聲妙者，優填王之所論也。言香妙者，惡生王之所論也。言味妙者，波斯匿王之所論也。言細滑妙者，毗沙王之所論也。是時，五王各相謂言：“我等共論此五欲，然復不知何者為妙？” 
　　是時，波斯匿王語四王曰：“今如來近在舍衛國祇樹給孤獨園，我等盡共至世尊所，問斯義。若世尊有所教敕，當共奉行。” 
　　是時，諸王聞波斯匿王語已，便共相將至世尊所，頭面禮足，在一面坐。是時，波斯匿王以所共論五欲者，具白如來。 
　　爾時，世尊告諸五王曰：“諸王所論各隨時宜，所以然者？夫人性行染著色者，睹無厭足，此人于色最妙、最上，無復過者。爾時，彼人不著聲、香、味、細滑之法，五欲之中色為最妙。 
　　“若復有人性行著聲，彼聞聲已，極懷歡喜而無厭足，此人于聲最妙、最上，五欲之中聲最為妙。 
　　“若復有人性行著香，彼聞香已，極懷歡喜而無厭足，此人于香最妙、最上，五欲之中香最為妙。 
　　“若復有人性行著味，彼知味已，極懷歡喜而無厭足，此人于味最妙、最上，五欲之中味最為妙。 
　　“若復有人性行著細滑，彼得細滑已，極懷歡喜而無厭足，此人于細滑最上、最妙，五欲之中細滑最為妙。 
　　“若復彼人心以著色，爾時彼人不著聲、香、味、細滑之法；若復彼人性行著聲，爾時彼人不著色、香、味、細滑之法；若復彼人性行著香，爾時彼人不著色、聲、味、細滑之法；若復彼人性行著味，爾時彼人不著色、聲、香、細滑之法；若復彼人性行著細滑，爾時彼人不著色、聲、香、味之法。” 
　　是時，世尊便說此偈：  
　　“欲意熾盛時，所欲必可克， 
　　　得已倍歡喜，所愿無有疑； 
　　　彼以得此欲，貪欲意不解， 
　　　以此為歡喜，緣之最為妙。 
　　　若復聽聲時，所欲必可克， 
　　　聞已倍歡喜，所愿無有疑； 
　　　彼以得此聲，貪之意不解， 
　　　以此為歡喜，從之最為妙。 
　　　若復嗅香時，所欲必可克， 
　　　嗅已倍歡喜，所欲無有疑； 
　　　彼以得此香，貪之意不解， 
　　　以此為歡喜，從之最為妙。 
　　　若復得味時，所欲必可克， 
　　　得已倍歡喜，所欲無有疑； 
　　　彼以得此味，貪之意不解， 
　　　以此為歡喜，從之最為妙。 
　　　若得細滑時，所欲必可克， 
　　　得已倍歡喜，所欲無疑難； 
　　　彼以得細滑，貪之意不解， 
　　　以此為歡喜，從之最為妙。  
　　“是故，大王，若言色妙者，當平等論之。所以然者？于色有氣味，若色無味者，眾生終不染著；以其有味故，五欲之中色為最妙。然色有過失，若當色無過失，眾生則無厭患；以其有過失故，眾生厭患之。然色有出要，若當色無出要者，此眾生類不得出生死之海；以其出要故，眾生得至無畏涅槃城中。五欲之中色為最妙。 
　　“然復，大王，若言聲妙者，當平等論之。所以然者？于聲有氣味故，若聲無味者，眾生終不染著；以其有味故，五欲之中聲為最妙。然聲有過失，若當聲無過失，眾生則無厭患；以其有過失故，眾生厭患之。然聲有出要，若當聲無出要者，此眾生類不得出生死之海；以其出要故，眾生得至無畏涅槃城中。五欲之中聲為最妙。 
　　“大王當知：若言香妙者，當平等論之。所以然者？于香有氣味故，若香無氣味者，眾生之類終不染著；以其有味故，五欲之中香為最妙。然香有過失，若香無過失者，眾生則不厭患；以其有過失故，眾生厭患之。然香有出要，若當香無出要者，此眾生類不得出生死之海；以其出要故，眾生得至無畏涅槃城中。五欲之中香為最妙。 
　　“然復，大王，若言味妙者，當平等論之。所以然者？于味有氣味故，若味無氣味者，眾生之類終不染著；以其有氣味故，五欲之中味為最妙。然味有過失，若當味無過失者，眾生則不厭患；以其有過失故，眾生厭患之。然味有出要，若當味無出要者，此眾生類不得出生死之海；以其出要故，眾生得至無畏涅槃城中。五欲之中味為最妙。 
　　“然復，大王當知：若言細滑妙者，當平等論之。所以然者？于細滑有氣味，若細滑無氣味者，眾生終不染著；以其有味故，五欲之中細滑為最妙。然細滑有過失，若細滑無過失者，眾生之類則不厭患之；以其有過失故，眾生厭患之。然細滑有出要，若當細滑無出要者，此眾生類不得出生死之海；以其出要故，眾生得至無畏涅槃城中。五欲之中細滑為最妙。 
　　“是故，大王，所樂之處，心即染著。如是，大王，當作是知！” 
　　爾時，五王聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，舍衛城中有月光長者，饒財多寶，象馬七珍皆悉備具，金、銀、珍寶不可稱計。然月光長者無有兒息。爾時，長者以無兒故，求禱天神，請求日、月、天神、地神、鬼子母、四天王、二十八大神鬼王、釋及梵天、山神、樹神、五道之神、樹木、藥草，靡處不周，皆悉歸命，見賜一男兒。 
　　爾時，月光長者婦經數日中便自懷妊，即語長者：“我自覺有娠。”長者聞已，歡喜躍踴，不能自勝，即與夫人敷好床座，食好甘食，著好衣裳。 
　　是時，夫人經八、九月，便生男兒，顏色端正，世之希有，如桃華色。是時，此兒兩手執無價摩尼珠，即時，便說此偈：  
　　“此家頗有財，寶物及谷食， 
　　　我今欲惠施，使貧無有乏。 
　　　若此無物者，財寶及谷食， 
　　　今有無價珠，常用惠施人。”  
　　是時，父母及家中人聞此語已，各各馳走：“云何乃生此鬼魅種？”唯有父母哀愍兒故，不東西馳走。即時，母向兒說此偈：  
　　“為天乾沓和，鬼魅及羅剎？ 
　　　是誰姓字何？我今欲知之！”  
　　是時，小兒復以偈報母曰：  
　　“非天乾沓和，非鬼魅羅剎， 
　　　我今父母生，是人不足疑！”  
　　是時，夫人聞此語已，歡喜踴躍，不能自勝；以此因緣，盡向月光長者說是語。 
　　時，長者便作是念：“此將是何緣？我今當以此事向尼揵子說。”即抱此兒詣尼揵子所，頭面禮足，在一面坐。是時，月光長者以此因緣具向尼揵子說。時，尼揵子聞此語已，告長者：“此兒薄福之人，無益于身，當取殺之；若不殺者，門戶衰耗，皆當死盡。” 
　　是時，月光長者作是思惟：“我前后來無有兒息，由此因緣，請求天地，無處不遍，乃經歷爾許年歲，方生此兒。我今不堪取此兒殺。當更問余沙門、婆羅門，令斷我疑。” 
　　爾時，如來成佛未久，眾人稱號名大沙門。是時，月光長者便作是念：“我可以此因緣，具向大沙門說之。”是時，長者即從座起，抱此兒往詣世尊所。中道復作是念：“今有長老梵志，年過耆艾，聰明黠慧，眾人所敬待，彼尚不知、不見，況此沙門瞿曇年少，學道未久，豈能知此事乎？將恐不解吾疑，我今宜可中道還家。” 
　　是時，有天神昔與長者知舊，知長者心中所念，在虛空中而告之曰：“長者當知：小可前進，必當獲利，得大果報，亦當至甘露之處。如來出世甚為難遇，如來降甘露雨，時時乃有。又復，長者，有四事最小不可輕。云何為四？國王雖小最不可輕，火雖小亦不可輕，龍雖小復不可輕，學道之人雖復年幼亦不可輕。是謂，長者，有此四事最不可輕。” 
　　是時，天神便說此偈：  
　　“國王雖復小，斬害由其法； 
　　　小火雖未熾，焚燒山草木； 
　　　神龍雖現小，降雨隨時宜； 
　　　學者年幼稚，度人無有量。”  
　　爾時，月光長者心開意解，歡喜踴躍，不能自勝，即前進至世尊所，頭面禮足，在一面坐，以此因緣，具白世尊。 
　　爾時，世尊告長者曰：“今此小兒極有大福！此小兒若當大者，當將五百徒眾來至我所，而出家學道，得阿羅漢。我聲聞中福德第一，無能及者。” 
　　是時，長者聞此語已，歡喜踴躍，不能自勝，白世尊言：“如世尊教，非如尼揵子語。”是時，月光長者重白世尊：“惟愿受請，及比丘僧，并愍此小兒！” 
　　爾時，世尊默然受請。時，長者以見默然受請，即從座起，頭面禮足，便退而去；還至家中，供辦種種甘饌飲食，敷好坐具，清旦自白：“時到，惟愿降神！” 
　　是時，世尊以知時到，將諸比丘前后圍繞，入舍衛城，至長者家，即就于座。是時，長者見佛、比丘僧坐已定，即辦種種飲食，自手斟酌，歡喜不亂；以見食竟，除去缽器，行清凈水，更取小座，如來前坐，欲得聞佛所說妙法。 
　　是時，月光長者白世尊言：“我今持居家田業盡與此兒，惟愿世尊當與立名！” 
　　世尊告曰：“此兒生時，人皆馳走東西，云是尸婆羅鬼，今即立字尸婆羅。” 
　　爾時，世尊漸與長者及長者婦而說妙論，所謂論者：施論、戒論、生天之論，欲不凈想，漏為大患，出要為妙。爾時，世尊以見長者及長者婦心開意解，無復狐疑，諸佛世尊常所說法——苦、集、盡、道，是時世尊盡與長者說之，令發歡喜之心。長者夫婦即于座上，諸塵垢盡，得法眼凈。猶如新白氎易染為色，是時，長者夫婦亦復如是，即于座上得法眼凈。彼以見法，分別諸法，以度猶豫，無復狐疑，得無所畏，解如來深奧之法，即受五戒。 
　　爾時，世尊便說此偈：  
　　“祀祠火為上，諸論頌為首， 
　　　王為人中尊，海為眾流源， 
　　　月為星中明，日為眾明最。 
　　　八方及上下，所生萬品物， 
　　　欲求其福者，三佛最為尊。”  
　　爾時，世尊說此偈已，即從座起而去。 
　　是時，長者求五百童子，使侍衛尸婆羅。是時，尸婆羅年向二十，往至父母所，白父母言：“惟愿二尊許使出家學道！” 
　　爾時，二親即便聽許。所以然者？世尊先以記之，常將五百童子至世尊所，求作沙門。是時，尸婆羅及五百人禮父母足，便退而去。至世尊所，頭面禮足，在一面立。爾時，尸婆羅白世尊言：“惟愿聽許，得在道次！” 
　　是時，世尊即便聽許使作沙門。未經幾日，便成阿羅漢，六通清徹，具八解脫。是時，五百童子前白佛言：“惟愿世尊聽作沙門。”世尊默然可之，出家未經幾日，便成羅漢。 
　　爾時，尊者尸婆羅還在舍衛國本邦之處，眾人敬仰，得四事供養：衣被、飲食、床褥臥具、病瘦醫藥。是時，尊者尸婆羅便作是念：“我今在此本邦之中，極為煩鬧，今可在人間游化。”是時，尊者尸婆羅到時，著衣持缽，入舍衛域乞食；乞食已，還詣所止，收攝坐具，著衣持缽，出祇桓精舍，將五百比丘，前后圍繞，在人間游化。所至到處，無不供養者，皆供給衣被、飲食、床褥臥具、病瘦醫藥。復有諸天告諸村落：“今有尊者尸婆羅，得阿羅漢福德第一，將五百比丘，在人間游化，諸賢可往供養；今不為者，后悔無益！” 
　　是時，尊者尸婆羅便作是念：“今甚厭患此供養，當何處避之，令人不知吾處？”是時，即入深山之中。諸天復在村落間，各各告曰：“今尊者尸婆羅在此山中，可往供養；今不為者，后悔無益！”是時，人民聞天語已，即負飲食，往詣尊者尸婆羅所：“惟愿尊住，為我等故！” 
　　是時，尸婆羅漸漸人中游化，來至羅閱城迦蘭陀竹園所，與大比丘五百人俱，亦得供養衣被、飲食、床褥臥具、病瘦醫藥。時，尸婆羅復作是念：“我今向在何處夏坐，令人不知吾處？”復重作是念：“當在耆阇山東，廣普山西，于中夏坐。”即將五百比丘，在彼山中而受夏坐。 
　　是時，釋提桓因知尸婆羅心中所念，即于山中化作浮圖，園果樹木皆悉備具，周匝有浴池，化作五百高臺，復化作五百床座，復化作五百小床座，復化作五百繩床，以天甘露而食之。是時，尊者尸婆羅便作是念：“我今已夏坐訖，不見如來甚久，今可往親覲世尊。”即將五百比丘，往舍衛城。爾時盛熱，比丘眾皆悉汗出，污染身體。 
　　是時，尊者尸婆羅作是念：“今日比丘眾身體極熱，得少許云在上及細雨者，甚是佳事，值小浴池及得少漿。”以生此念，即空中有大云，及作細雨，亦有浴池。有四非人負好甘漿：“毗沙門王所遣，惟愿尊者受此甘漿，及施比丘僧！” 
　　爾時，受此漿已，與比丘僧使飲之。 
　　爾時，尸婆羅復作是念：“我今可在此間止宿。”是時，釋提桓因知尸婆羅心中所念，即于道側，化作五百房舍，床臥備具。是時，諸天奉上飲食。尸婆羅食訖，即從座起而去。 
　　爾時，尊者尸婆羅叔父在舍衛城內住，饒財多寶，無所短乏。然復慳貪，不肯布施，不信佛、法、眾，不造功德。是時，諸親族語此人曰：“長者，用此財貨為？然復不作后世資糧。” 
　　爾時，彼長者聞此語已，一日之中以百千兩金布施與外道梵志，不向三尊。 
　　是時，尊者尸婆羅聞叔父以百千兩金施與外道異學，不布施與三尊。是時，尊者尸婆羅往詣祇洹精舍，至世尊所，頭面禮足，在一面坐。爾時，世尊與尸婆羅說微妙之法。是時，尊者尸婆羅從如來聞法已，即從座起，禮世尊足，右繞三匝，便退而去。 
　　是時，尊者尸婆羅即其日，著衣持缽，入舍衛城乞食。漸漸往詣叔父家，到已，在門外默然立。是時，長者見尊者尸婆羅在門外乞食，即語之曰：“汝昨日何故不來？我昨日以百千兩金惠施，我可以一張氎，持用施卿。” 
　　尸婆羅對曰：“我今不用氎為，今日來者，故乞食耳！” 
　　長者對曰：“我昨日以用百千兩金惠施，更不能復惠施。” 
　　是時，尊者尸婆羅欲得度長者故，便飛在空中，身出水火，坐臥經行，隨意所造。是時，長者見此變化已，便作是說：“可還來下就坐，今當相施。” 
　　是時，尊者尸婆羅即舍神足，尋來就坐。是時，彼長者以弊惡飲食極為粗丑，與尊者尸婆羅使食之。是時，尊者尸婆羅生長豪家，飲食自恣，但以彼長者故，而受此食，便取食之。是時，尊者尸婆羅食訖，還詣所在。 
　　即其夜，虛空中神天來語長者曰：  
　　“善施極大施，乃與尸婆羅， 
　　　無欲以解脫，愛斷以無疑。”  
　　夜半、清旦二時說此偈：  
　　“善施極大施，乃與尸婆羅， 
　　　無欲以解脫，愛斷以無疑。”  
　　是時，長者聞天人語，便作是念：“我昨日以百千兩金施與外道，乃無此應；我今日以弊惡食施與尸婆羅，乃致此應。何時當曉？自當以百千兩金施與尸婆羅。”是時，長者即其日檢校家中，有值百千兩金者，即持詣尸婆羅所；到已，頭面禮足，在一面住。爾時，長者以百千兩金，奉上尸婆羅，并作是語：“惟愿受此百千兩金！” 
　　是時，尊者尸婆羅報曰：“當使長者受福無窮，長壽自然。然復如來不許比丘受百千兩金。” 
　　是時，長者便往至世尊所，到已，頭面禮足，在一面坐。爾時，彼長者白世尊言：“惟愿世尊使尸婆羅比丘受此百千兩金，使我蒙其福！” 
　　爾時，世尊告一比丘：“汝往至尸婆羅比丘所，云吾喚卿。” 
　　比丘對曰：“如是，世尊。”是時，彼比丘從佛受教，即往至彼尸婆羅所，以如來語而告之。 
　　是時，尊者尸婆羅承彼比丘語，即往至世尊所，頭面禮足，在一面坐。爾時，世尊告尸婆羅曰：“汝今可受此長者百千兩金，使蒙其福，此是宿緣之業，可受其報。” 
　　尸婆羅對曰：“如是，世尊。” 
　　是時，尊者尸婆羅即時而說達嚫：  
　　“施衣及余物，欲求其福德， 
　　　往至天世人，五樂自娛樂。 
　　　從天至人中，度有無疑難， 
　　　涅槃無為處，諸佛之所樂。 
　　　施惠無難者，蒙此獲福佑， 
　　　當起慈惠心，作福無有懈。”  
　　是時，尊者尸婆羅語長者言：“可持此百千兩金，著我房中。”爾時，長者承受其教，持此百千兩金，著尊者尸婆羅房中，便退而去。 
　　是時，尸婆羅告諸比丘：“諸有所乏者，來至此而取之。若復須衣被、飲食、床敷臥具、病瘦醫藥，皆來取之。勿在余處而求之也，展轉相告令知之。” 
　　是時，眾多比丘白世尊言：“此尸婆羅昔作何福，生長者家，端正無雙，如桃華色？復作何福，兩手捉珠出母胎中？復作何福，將五百人，詣如來所，出家學道，值如來世？復作何福，所至到處，衣食自然無所短乏，余比丘無能及者？” 
　　爾時，世尊告諸比丘：“過去久遠九十一劫，有佛號毗婆尸如來、至真、等正覺、明行成為、善逝、世間解、無上士、道法御、天人師，號佛、世尊，出現于世，游在槃頭國界，與六十萬八千眾俱，四事供養：衣被、飲食、床敷臥具、病瘦醫藥。 
　　“爾時，有梵志名耶若達，住彼土界，饒財多寶：金銀、珍寶、硨磲、瑪瑙、真珠、琥珀，不可稱計。是時，耶若達出彼國界，往至毗婆尸如來所；到已，共相問訊，在一面坐。是時，毗婆尸如來漸與說法，便發歡喜之心。是時，耶若達白毗婆尸如來：‘惟愿當受我請，欲飯佛比丘僧！’是時，如來默然受請。耶若達梵志以見世尊默然受請，即從座起，繞佛三匝而去，至家中辦種種甘饌飲食。 
　　“是時，耶若達夜半便作是念：‘我今已辦種種飲食，唯乏有酪。明日清旦當往城門中，其有賣酪者，盡當買之。’是時，耶若達清旦敷好坐具，尋復詣城門中求酪。 
　　“當于爾時，有放牛人持酪，名尸婆羅，欲往祠祀。是時，耶若達梵志語放牛人曰：‘卿酪賣者，吾當與價。’尸婆羅報曰：‘我今欲祠祀。’婆羅門報曰：‘汝今祀天為何所求？但賣與我，當重顧價。’放牛人報曰：‘梵志，今用酪為？’梵志報曰：‘我今請毗婆尸如來及比丘僧；然飲食盡辦，唯無有酪。”是時，尸婆羅問梵志曰：‘毗婆尸如來者，為何等相貌？’梵志報曰：‘如來者，無與等，戒具清凈，慧、定三昧不可及，天上、人中無能及者。’ 
　　“是時，耶若達梵志嘆說如來之德，尸婆羅聞已心開意解。是時，尸婆羅語梵志曰：‘我今躬持此酪往施如來，復用祀天為？’是時，耶若達梵志將此放牛人往至家中，往詣佛所，即白：‘時到，今正是時，唯尊屈顧！’ 
　　“時，如來以知時到，著衣持缽，將諸比丘，前后圍繞，至耶若達梵志家，各次第坐。是時，放牛人見如來容貌世之希有，諸根淡怕，有三十二相、八十種好莊嚴其身，亦如日月，猶如須彌山出眾山上，光明遠照，靡不蒙潤；見已歡喜，便前進世尊所，而作是說：‘設當如來功德如梵志所論者，使此一瓶酪盡充眾僧！’爾時，尸婆羅白世尊言：‘愿受此酪！’是時，如來即舒缽受酪，亦復與比丘僧，猶故有酪。 
　　“爾時，放牛人白世尊言：‘今故有余酪。’時，如來告曰：‘汝今更持此酪施佛及比丘眾。’時，放牛人對曰：‘如是，世尊。’是時，放牛人更重行酪，猶故遺余酪在。放牛人復白佛言：‘今故有遺余酪在。’是時，如來告此人曰：‘今可持此酪與比丘尼眾、優婆塞、優婆夷眾，使得充飽。’故有遺余酪在。爾時，佛語放牛人：‘汝今持此酪與檀越主人。’對曰：‘如是。’尋復與檀越主人，故有遺余酪在。復施與乞人貧匱者，亦有遺余酪在。來白佛言：‘故有遺余酪在。’時佛告曰：‘今持此酪，瀉著凈地，若著水中。所以然者？我不見有人、天及世能消此酪者，唯除如來。’放牛人即受佛教，持此酪而著水中。尋時，水中大火炎出，高數十仞。 
　　“是時，放牛人見此變怪已，嘆未曾有，還至世尊所，頭面禮足，叉手而住，復作此誓愿：‘今持此酪施與四部之眾，設當有福德者，緣此福佑，莫墮八難之處，莫生貧匱之家，所生之處，六情完具，面目端正，亦莫在家，使將來之世亦值如此圣尊。’ 
　　“比丘當知：三十一劫復有佛名式詰如來，出現于世。是時，式詰如來游化于野馬世界，與大比丘十萬人俱。是時，式詰如來到時，著衣持缽，入城乞食。時，彼城中有大商客，名曰善財，遙見式詰如來諸根寂靜，容貌端正，有三十二相、八十種好莊嚴其身，面如日月；見已，便發歡喜之心，前至世尊所，頭面禮足，在一面坐。爾時，賈人以好寶珠，散如來上，現其微心，普作誓愿：‘持此功德所生之處，饒財多寶，無所乏短，無令手中有空缺時，乃至母胞胎中亦使不空。’ 
　　“于此劫中復有毗舍羅婆如來、至真、等正覺、明行成為、善逝、世間解、無上士、道法御、天人師，號佛、世尊。爾時，有長者名善覺，饒財多寶，復請毗舍羅婆如來、至真、等正覺，及比丘僧。時，彼長者少于使人，是時長者躬自辦種種甘饌飲食，飯彼如來，作是誓愿：‘我持此功德，所生之處，常值三尊，無所短乏，恒多使人，令將來之世值如來，如今日也。’ 
　　“今此賢劫中有佛名拘屢孫如來、至真、等正覺，出現于世。爾時，有長者名多財，復請拘屢孫如來，七日之中飯佛及比丘僧，供養衣被、飲食、床敷臥具、病瘦醫藥：‘所生之處常饒財多寶，莫生貧賤之家，使我所生之處恒得四事供養，為四部之眾、國王、人民所見宗敬，天、龍、鬼、神、人若非人所見接遇。’ 
　　“諸比丘當知：爾時耶若達梵志，豈異人乎？莫作是觀！所以然者？今月光長者今身是也。爾時放牛人，名尸婆羅，以酪供養佛者，今比丘尸婆羅是也。爾時善財賈人，豈異人乎？莫作是觀！今尸婆羅比丘是也。爾時善覺長者，豈異人乎？莫作是觀！今尸婆羅比丘是也。爾時多財長者，豈異人乎？莫作是觀！今日尸婆羅比丘是也。 
　　“諸比丘當知：尸婆羅比丘作此誓愿：‘使我所生之處，恒端正無雙，常在富貴家生，使將來之世值遇世尊，設為我說法者，即得解脫，得出家作沙門。’緣此功德，今尸婆羅比丘得生富貴家，端正無雙，今遭值我，即得阿羅漢。然比丘當知：復以寶珠散如來上，持是功德，今處母胎，手執雙珠出母胎中，價值閻浮提，當生之日便作是說。復請拘屢孫如來求多使人，今將五百徒眾至我所，出家學道，得阿羅漢。復于七日之中供養拘屢孫如來，求得四事供養，今日不乏衣被、飲食、床敷臥具、病瘦醫藥。緣此功德，余比丘所不及。釋提桓因身來供養，給其所須，又且諸天轉告村落，使四部之眾知有尸婆羅，此其義也。我弟子中第一福德者，尸婆羅比丘是也。” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“五健丈夫堪任戰斗出現于世。云何為五？于是，有人著鎧持仗，入軍戰斗，遙見風塵，便懷恐怖，是謂第一戰斗人也。 
　　“復次，第二戰斗人，著鎧持仗，欲入軍戰，若見風塵，不懷恐怖；但見高幢，便懷恐怖，不堪前斗，是謂第二人。 
　　“復次，第三戰斗人，著鎧持仗，欲入軍戰斗，彼若見風塵，若見高幢，不懷恐怖；若見弓箭，便懷恐怖，不堪戰斗，是謂第三人也。 
　　“復次，第四戰斗人，著鎧持仗，入軍共斗，彼若見風塵，若見高幢，若見弓箭，不懷恐懼；但入陣時，便為他所捉，或斷命根，是謂第四戰斗人也。 
　　“復次，第五戰斗人，著鎧持仗，欲入陣斗，彼若見風塵，若見高幢，若見弓箭，若為他所捉，乃至于死，不懷恐怖；能壞他軍境界內外而領人民，是謂第五戰斗人也。 
　　“如是，比丘，世間有此五種人。今比丘眾中亦有此五種之人出現于世。云何為五？或有一比丘游他村落，彼聞村中有婦人，端正無雙，面如桃華色。彼聞已，到時，著衣持缽，入村乞食，即見此女人顏貌無雙，便起欲想，除去三衣，還佛禁戒，而作居家。猶如彼斗人，小見風塵，以懷恐怖，似此比丘也。 
　　“復次，有比丘聞有女人在村落中住，端正無比。到時，著衣持缽，入村乞食，彼若見女人不起欲想；但與彼女人共相調戲，言語往來；因此調戲，便舍法服，還為白衣。如彼第二人，見風塵不怖，但見高幢，便懷恐怖，此比丘亦復如是。 
　　“復次，有一比丘聞村落中有女人，容貌端正，世之希有，如桃華色。到時，著衣持缽，入村乞食，若見女人不起欲想；設共女人共相調戲，亦復不起欲意之想；但與彼女人手拳相加，或相捻挃，于中便起欲想，舍三法衣，還為白衣，習于家業。如彼第三人入陣時，見風塵、見高幢不恐怖，見弓箭便懷恐怖。 
　　“復次，有一比丘聞村落中有女人，面容端正，世之希有。到時，著衣持缽，入村乞食，彼若見女人不起欲想；設共言語，亦復不起欲想；設彼女人共相捻挃，便起欲想；然不舍法服，習于家業。如彼第四人入軍，為他所獲，或喪命根，而不得出。 
　　“復次，有一比丘，依村落而住，彼聞村中有女人。然比丘到時，著衣持缽，入村乞食，彼若見女人不起欲想；設共言笑，亦不起欲想；設復共相捻挃，亦復不起欲想。是時，比丘觀此身中三十六物惡穢不凈，誰著此者？由何起欲？此欲為止何所？為從頭耶？形體出耶？觀此諸物了無所有，從頭至足亦復如是，五藏所屬，無有想像，亦無來處。彼觀緣本，不知所從來處。彼復作是念：‘我觀此欲從因緣生。’彼比丘觀此已，欲漏心得解脫，有漏心得解脫，無明漏心得解脫，便得解脫智：生死已盡，梵行已立，所作已辦，更不復受胎，如實知之。如彼第五戰斗之人，不難眾敵而自游化，由是故，我今說此人舍于愛欲，入于無畏之處，得至涅槃城。是謂，比丘，有此五種之人，出現于世。” 
　　爾時，世尊便說此偈：  
　　“欲我知汝本，意以思想生， 
　　　非我思想生，且汝而不有。  
　　“是故，諸比丘，當觀惡穢淫不凈行，除去色欲。如是，諸比丘，當作是學。” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“有五戰斗之人出現于世。云何為五？或有一人著鎧持仗，入軍戰斗，彼見風塵，便懷恐怖，不敢入彼大陣之中，是謂第一之人。 
　　“復次，第二戰斗之人著鎧持仗，入軍戰斗，彼見風塵，不生畏懼；但聞擊鼓之音，便懷恐怖，是謂第二之人。 
　　“復次，第三之人著鎧持仗，入軍戰斗，彼見風塵，不生畏懼；設聞鼓角之聲，不起畏懼；彼若見高幢，便懷恐怖，不堪戰斗，是謂第三之人。 
　　“復次，第四戰斗之人著鎧持仗，入軍戰斗中，若見風塵，不起畏懼；若聞鼓角之音，復不恐懼；若見高幢，亦不怖畏；設為他所捉，或斷命根，是謂第四之人。 
　　“復次，第五有人著鎧持仗，入軍共斗，彼盡能有所壞廣接國界，是謂第五之人出現于世。 
　　“比丘當知：今比丘亦有五種之人，出現于世間。云何為五？或有一比丘住村落中，彼聞有女人，端正無雙，如桃華色。彼比丘到時，著衣持缽，入村乞食，不守根門，不護身、口、意法。彼若見女人便起欲意，還舍禁戒，習白衣法。如彼初人聞揚塵之聲，不堪戰斗，便懷恐怖。我由是故而說此人。 
　　“復次，有比丘住在村落，彼聞村中有女人，端正無比，面如桃華色，而便舍戒，習白衣法。如彼第二斗人，但聞鼓角之聲，不堪戰斗，此亦如是。 
　　“復次，有比丘住在村落，聞有女人在彼村落。彼聞已，便起欲意；若見女人不起欲想，但共女人共相調戲，于中便舍禁戒，習白衣法。如彼第三人遙見幢已，便懷恐怖，不堪戰斗。由是故，今說此人，是謂第三戰斗之人。 
　　“復次，有比丘住在村落，彼比丘聞村中有女人，聞已，著衣持缽，入村乞食，不守護身、口、意。彼見女人端正無雙，于中便起欲意；或與女人共相捻挃，或手拳相加，便舍禁戒，還為白衣。如彼第四戰斗之人，在大軍中為他所捉，喪失命根。由是之故，今說此人。 
　　“復次，有比丘聞村落中有女人，世之希有，彼雖聞此不起欲想。彼比丘到時，著衣持缽，入村乞食，而守護身、口、意，彼雖見女人，不起欲想，無有邪念；設共女人言語往返，亦不起欲想，亦無邪念；設共女人共相捻挃，手拳相加，爾時便起欲想，身、口、意便熾盛。欲意已熾盛，還詣園中，至長老比丘所，以此因緣，向長老比丘說之：‘諸賢當知：我今欲意熾盛，不能自禁制。惟愿說法，使脫欲之惡露不凈！’是時，長老比丘告曰：‘汝今當觀此欲為從何生？復從何滅？如來所說：夫去欲者，以不凈觀除之，及修行不凈觀之道。’ 
　　“是時倡議，長老比丘便說此偈言：  
　　“‘設知顛倒者，加心而熾盛， 
　　　　當去諸熾心，欲意止休息。’  
　　“‘諸賢知之：欲從想生，以興想念，便生欲意。或能自害，復害他人，起若干災患之變，于現法中受其苦患，復于后世受苦無量。欲意以除，亦不自害，復不害他人，于現法報不受其苦。是故，今當除想念。以無想念，便無欲心；以無欲心，便無亂想。’ 
　　“爾時，彼比丘受如此教敕，即思惟不凈之想。以思惟不凈之想，爾時有漏心得解脫，至無為處。如彼第五人著鎧持仗入軍戰斗，彼見眾敵無有恐懼，設有來害者心不移動，能破外寇，居他界中。由是故，今說此人能破魔眾，去諸亂想，至無為處，是謂第五人出現于世。 
　　“比丘當知：世間有此五人出現世間。是故，諸比丘，當念修行欲不凈想。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“夫掃地之人有五事不得功德。云何為五？于是，掃地之人不知逆風，不知順風，復不作聚，復不除糞，然掃地之處復非凈潔。是謂，比丘，掃地之人，雖有五事，不成大功德。 
　　“復次，比丘，掃地之人成五功德。云何為五？于是，掃地之人知逆風、順風之理，亦知作聚，亦能除之，不留遺余，極令凈好。是謂，比丘，有此五事成大功德。是故，諸比丘，當除前五事，修后五法。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“若有人掃偷婆不得五功德。云何為五？于是，有人掃偷婆不以水灑地，不除去瓦石，不平整其地，不端意掃地，不除去穢惡。是謂，比丘，掃地之人不成五功德。 
　　“比丘當知：掃地之人成五功德。云何為五？于是，掃偷婆之人以水灑地，除去瓦石，平整其地，端意掃地，除去穢惡。是謂，比丘，有五事令人得功德。是故，諸比丘，欲求其功德者，當行此五事。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“長游行之人有五艱難。云何為五？于是，恒游行人不誦法教；所誦之教而忘失之；不得定意；以得三昧，復忘失之；聞法不能持。是謂，比丘，多游行人有此五難。 
　　“比丘當知：不多游行人有五功德。云何為五？未曾得法而得法；已得不復忘失；多聞能有所持；能得定意；以得三昧不復失之。是謂，比丘，不多游行人有此五功德。是故，諸比丘，莫多游行。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“若有比丘恒一處止，有五非法。云何為五？于是，比丘一處住者，意著屋舍，畏恐人奪；或意著財產，復恐人奪；或多集物，猶如白衣；貪著親親，不欲使人至親親家；恒共白衣而相往來。是謂，比丘，一處住人有此五非法。是故，諸比丘，當求方便，勿一處住。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“不一處住人有五功德。云何為五？不貪屋舍，不貪器物，不多集財物，不著親族，不與白衣共相往來。是謂，比丘，不住一處人有此五功德。是故，諸比丘，當求方便，行此五事。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在摩竭國光明池側。爾時，世尊與大比丘眾五百人俱，在人間游化。 
　　爾時，世尊遙見大樹為火所燒；見已，如來更詣一樹下；到已，就樹下坐。爾時，世尊告諸比丘：“云何，比丘，寧持身投此火中為？寧與端正女人而共交游？” 
　　爾時，諸比丘白佛言：“寧與女人共相交游，不投身入此火中。所以然者？此火毒熱不可稱計，斷其命根，受苦無量。” 
　　世尊告曰：“我今告汝等，非沙門行言是沙門，非梵行人言是梵行，不聞正法言我聞正法，無清白法，如是之人，寧投身入此火中，不與女人共相交游。所以然者？彼人寧受此苦痛，不以此罪入地獄中，受苦無量。云何，比丘，寧受人禮拜恭敬為？寧使人取利劍斷其手足？” 
　　諸比丘對曰：“寧受恭敬禮拜，不使人以劍斷其手足。所以然者？斷其手足，痛不可稱計。” 
　　世尊告曰：“我今告汝等，非沙門行言是沙門，非梵行人言是梵行，不聞正法言聞正法，無清白行，斷善根，如是之人，寧投身受此利劍，不以無戒受他恭敬。所以然者？此痛斯須間耳，地獄苦痛不可稱計。云何，比丘，寧受人衣裳為？寧以熱鐵鍱用纏裹身？” 
　　諸比丘對曰：“寧以受人衣裳，不受此苦痛。所以然者？此毒痛不可稱計。” 
　　世尊告曰：“我今重告汝，無戒之人寧以熱鐵鍱纏裹其身，不受人衣裳。所以然者？此痛須臾間耳，地獄苦痛不可稱計。云何，比丘，寧受人信施之食為？寧以吞熱鐵丸乎？” 
　　諸比丘對曰：“寧受人信施之食，不吞熱鐵丸。所以然者？此痛不可堪處。” 
　　世尊告曰：“我今語汝，寧吞熱鐵丸，不以無戒受人信施。所以然者？吞熱鐵丸，痛斯須間，不以無戒受他信施。云何，比丘，寧受人床敷之具為？寧臥熱鐵床上？” 
　　諸比丘對曰：“我等，世尊，寧受人床臥之具，不臥熱鐵床上。所以然者？此之毒痛不可稱計。” 
　　世尊告曰：“彼愚癡之人無有戒行，非沙門言是沙門，無有梵行言修梵行，寧當臥鐵床上，不以無戒受他信施。何以故？臥鐵床上，痛斯須間，不以無戒受他信施。 
　　“比丘當知：如我今日觀無戒之人所趣向處，設彼人聞者，形體枯悴，沸血從面孔出，便取命終，不與女人共相交游，不受人禮敬之德，不受人衣被、飯食、床敷臥具、病瘦醫藥。以其無戒之人，不觀后世、前世之罪，不顧命根，受此苦痛，無戒之人當生三惡趣中。所以然者？以其造惡行之所致也。 
　　“如來今日觀察善行人之所趨向，正使中毒，為刀所傷，自斷命根。何以故？欲舍此身受天之福，當生善處，皆由前世受善行報之所致也。 
　　“是故，諸比丘，當念修行戒身、定身、慧身、解脫身、解脫知見身。欲使今世獲其果報，得甘露道，正使受人衣被、飲食、床敷臥具、病瘦醫藥而無過失，又使檀越受福無窮。如是，諸比丘，當作是學！” 
　　爾時，說此法時，六十比丘漏盡意解；六十比丘還舍法服而作白衣。 
　　爾時，諸比丘聞佛所說，歡喜奉行。  
　　五王及月光，尸婆、二種斗， 
　　二掃、二行法，去住有二種， 
　　枯樹最在后。  
增壹阿含經卷第二十六 等見品第三十四  
　　聞如是：一時，尊者舍利弗在舍衛國祇樹給孤獨園，與大比丘眾五百人俱。 
　　爾時，眾多比丘到舍利弗所，共相問訊，在一面坐。爾時，眾多比丘白舍利弗言：“戒成就比丘當思惟何等法？” 
　　舍利弗報言：“戒成就比丘當思惟五盛陰無常、為苦、為惱、為多痛畏，亦當思惟苦、空、無我。云何為五？所謂色陰、痛陰、想陰、行陰、識陰。爾時，戒成就比丘思惟此五盛陰，便成須陀洹道。” 
　　比丘白舍利弗言：“須陀洹比丘當思惟何等法？” 
　　舍利弗報言：“須陀洹比丘亦當思惟此五盛陰為苦、為惱、為多痛畏，亦當思惟苦、空、無我。諸賢當知：若須陀洹比丘思惟此五盛陰時，便成斯陀含果。” 
　　諸比丘問曰：“斯陀含比丘當思惟何等法？” 
　　舍利弗報言：“斯陀含比丘亦當思惟此五盛陰為苦、為惱、為多痛畏，亦當思惟苦、空、無我。爾時，斯陀含比丘當思惟此五盛陰時，便成阿那含果。” 
　　諸比丘問曰：“阿那含比丘當思惟何等法？” 
　　舍利弗報言：“阿那含比丘亦當思惟此五盛陰為苦、為惱、為多痛畏，亦當思惟此五盛陰苦、空、無我。爾時，阿那含比丘當思惟此五盛陰時，便成阿羅漢。” 
　　諸比丘問曰：“阿羅漢比丘當思惟何等法。” 
　　舍利弗報言：“汝等所問何其過乎？羅漢比丘所作已過，更不造行，有漏心得解脫，不向五趣生死之海，更不受有，有所造作。是故，諸賢，持戒比丘、須陀洹、斯陀含、阿那含，當思惟此五盛陰。如是，諸比丘，當作是學！” 
　　爾時，諸比丘聞舍利弗所說，歡喜奉行。  
　　聞如是：一時，佛在波羅柰仙人鹿野苑中。 
　　爾時，如來成道未久，世人稱之為大沙門。爾時，波斯匿王新紹王位。是時，波斯匿王便作是念：“我今新紹王位，先應取釋家女。設與我者，乃適我心；若不見與，我今當以力往逼之。”爾時，波斯匿王即告一臣曰：“往至迦毗羅衛，至釋種家，持我名字，告彼釋種云：‘波斯匿王問訊起居輕利，致問無量。’又語彼釋：‘吾欲取釋種女，設與我者，抱德永已；若見違者，當以力相逼。’” 
　　爾時，大臣受王教敕，往至迦毗羅國。爾時，迦毗羅衛釋種五百人，集在一處。是時，大臣即往至五百釋種所，持波斯匿王名字，語彼釋種言：“波斯匿王問訊殷勤，起居輕利，致意無量。吾欲取釋種之女，設與吾者，是其大幸；設不與者，當以力相逼。” 
　　時，諸釋種聞此語已，極懷瞋恚：“吾等大姓，何緣當與婢子結親？”其眾中或言當與，或言不可與。 
　　爾時，有一釋集彼眾中，名摩呵男，語眾人言：“諸賢，勿共瞋恚。所以然者？波斯匿王為人暴惡，設當波斯匿王來者，壞我國界。我今躬自當往與波斯匿王相見，說此事情。” 
　　時，摩呵男家中婢生一女，面貌端正，世之希有。時，摩呵男沐浴此女，與著好衣，載寶羽車，送與波斯匿王，又白王言：“此是我女，可共成親。” 
　　時，波斯匿王得此女，極懷歡喜，即立此女為第一夫人。未經數日，而身懷妊；復經八九月，生一男兒，端正無雙，世所殊特。時波斯匿王集諸相師與此太子立字。 
　　時，諸相師聞王語已，即白王言：“大王當知：求夫人時，諸釋共諍，或言當與，或言不可與，使彼此流離。今當立名，名曰毗流勒。”相師立號已，各從座起而去。 
　　時，波斯匿王愛此流離太子，未曾離目前。然流離太子年向八歲，王告之曰：“汝今已大，可詣迦毗羅衛學諸射術。” 
　　是時，波斯匿王給諸使人，使乘大象往詣釋種家，至摩呵男舍，語摩呵男言：“波斯匿王使我至此學諸射術，惟愿祖父母事事教授。” 
　　時，摩呵男報曰：“欲學術者善可習之。”是時，摩呵男釋種集五百童子，使共學術。時，流離太子與五百童子共學射術。 
　　爾時，迦毗羅衛城中新起一講堂，天及人民、魔若魔天不在此講堂中住。時，諸釋種各各自相謂言：“今此講堂成來未久，畫彩已竟，猶如天宮而無有異。我等先應請如來于中供養及比丘僧，令我等受福無窮。”是時，釋種即于堂上敷種種坐具，懸繒幡蓋，香汁灑地，燒眾名香，復儲好水，燃諸明燈。 
　　是時，流離太子將五百童子往至講堂所，即升師子之座。時，諸釋種見之，極懷瞋恚，即前捉臂，逐出門外，各共罵之：“此是婢子！諸天、世人未有居中者，此婢生物敢入中坐。”復捉流離太子撲之著地。 
　　是時，流離太子即從地起，長嘆息而視后。是時，有梵志子名好苦。是時，流離太子語好苦梵志子曰：“此諸釋種取我毀辱乃至于斯。設我后紹王位時，汝當告我此事。” 
　　是時，好苦梵志子報曰：“如太子教。”時，彼梵志子日三時白太子曰：“憶釋所辱。”便說此偈：  
　　“一切歸于盡，果熟亦當墮， 
　　　合集必當散，有生必有死。”  
　　是時，波斯匿王隨壽在世，后取命終，便立流離太子為王。是時，好苦梵志至王所，而作是說：“王當憶本釋所毀辱。” 
　　是時，流離王報曰：“善哉！善哉！善憶本事。”是時，流離王便起瞋恚，告群臣曰：“今人民主者為是何人？” 
　　群臣報曰：“大王，今日之所統領流離王。” 
　　時曰：“汝等速嚴駕，集四部兵，吾欲往征釋種。” 
　　諸臣對曰：“如是，大王。”是時，群臣受王教令，即云集四種之兵。是時，流離王將四部之兵，往至迦毗羅越。 
　　爾時，眾多比丘聞流離王往征釋種，至世尊所，頭面禮足，在一面坐，以此因緣具白世尊。 
　　是時，世尊聞此語已，即往逆流離王，便在一枯樹下，無有枝葉，于中結跏跌坐。是時，流離王遙見世尊在樹下坐，即下車至世尊所，頭面禮足，在一面立。 
　　爾時，流離王白世尊言：“更有好樹，枝葉繁茂，尼拘留之等，何故此枯樹下坐？” 
　　世尊告曰：“親族之蔭，故勝外人。” 
　　是時，流離王便作是念：“今日世尊故為親族，然我今日應還本國，不應往征迦毗羅越。”是時，流離王即辭還退。 
　　是時，好苦梵志復白王言：“當憶本為釋所辱。” 
　　是時，流離王聞此語已，復興瞋恚：“汝等速嚴駕，集四部兵，吾欲往征迦毗羅越。” 
　　是時，群臣即集四部之兵，出舍衛城，往詣迦毗羅越征伐釋種。 
　　是時，眾多比丘聞已，往白世尊：“今流離王興兵眾，往攻釋種。” 
　　爾時，世尊聞此語已，即以神足，往在道側，在一枯樹下坐。時，流離王遙見世尊在樹下坐，即下車至世尊所，頭面禮足，在一面立。 
　　爾時，流離王白世尊言：“更有好樹，不在彼坐，世尊今日何故在此枯樹下坐？” 
　　世尊告曰：“親族之蔭，勝外人也。” 
　　是時，世尊便說此偈：  
　　“親族之蔭涼，釋種出于佛， 
　　　盡是我枝葉，故坐斯樹下。”  
　　是時，流離王復作是念：“世尊今日出于釋種，吾不應往征，宜可齊此還歸本土。”是時，流離王即還舍衛城。 
　　是時，好苦梵志復語王曰：“王當憶本釋種所辱。” 
　　是時，流離王聞此語已，復集四種兵出舍衛城，詣迦毗羅越。 
　　是時，大目揵連聞流離王往征釋種，聞已，至世尊所，頭面禮足，在一面立。爾時，目連白世尊言：“今日流離王集四種兵往攻釋種，我今堪任使流離王及四部兵，擲著他方世界。” 
　　世尊告曰：“汝豈能取釋種宿緣，著他方世界乎？” 
　　時，目連白佛言：“實不堪任使宿命緣，著他方世界。” 
　　爾時，世尊語目連曰：“汝還就坐。” 
　　目連復白佛言：“我今堪任移此迦毗羅越，著虛空中。” 
　　世尊告曰：“汝今堪能移釋種宿緣著虛空中乎？” 
　　目連報曰：“不也，世尊。” 
　　佛告目連：“汝今還就本位。” 
　　爾時，目連復白佛言：“惟愿聽許以鐵籠疏覆迦毗羅越城上。” 
　　世尊告曰：“云何，目連，能以鐵籠疏覆宿緣乎？” 
　　目連白佛：“不也，世尊。” 
　　佛告目連：“汝今還就本位，釋種今日宿緣已熟，今當受報。” 
　　爾時，世尊便說此偈：  
　　“欲使空為地，復使地為空， 
　　　本緣之所系，此緣不腐敗。”  
　　是時，流離王往詣迦毗羅越。時，諸釋種聞流離王將四部之兵，來攻我等，復集四部之眾，一由旬中往逆流離王。是時，諸釋一由旬內遙射流離王，或射耳孔，不傷其耳；或射頭髻，不傷其頭；或射弓壞，或射弓弦，不害其人；或射鎧器，不傷其人；或射床座，不害其人；或射車輪壞，不傷其人；或壞幢麾，不害其人。是時，流離王見此事已，便懷恐怖，告群臣曰：“汝等觀此箭為從何來？” 
　　群臣報曰：“此諸釋種，去此一由旬中射箭使來。” 
　　流離王報言：“彼設發心欲害我者，普當死盡，宜可于中還歸舍衛！” 
　　是時，好苦梵志前白王言：“大王勿懼！此諸釋種皆持戒，蟲尚不害，況害人乎？今宜前進，必壞釋種。” 
　　是時，流離王漸漸前進向彼釋種。是時，諸釋退入城中。時，流離王在城外而告之曰：“汝等速開城門，若不爾者，盡當取汝殺之！” 
　　爾時，迦毗羅越城有釋童子，年向十五，名曰奢摩，聞流離王今在門外，即著鎧持仗至城上，獨與流離王兵共斗。是時，奢摩童子多殺害兵眾，各各馳散，并作是說：“此是何人？為是天也？為是鬼神也？遙見如似小兒！” 
　　是時，流離王便懷恐怖，即入地孔中而避之。 
　　時，釋種聞壞流離王眾。是時，諸釋即呼奢摩童子而告之曰：“汝年幼小，何故辱我等門戶？豈不知諸釋修行善法乎？我等尚不能害蟲，況復人命乎？我等能壞此軍眾，一人敵萬人。然我等復作是念，然殺害眾生不可稱計。世尊亦作是說：‘夫人殺人命，死入地獄；若生人中，壽命極短。’汝速去，不復住此！” 
　　是時，奢摩童子即出國去，更不入迦毗羅越。 
　　是時，流離王復至門中，語彼人曰：“速開城門，不須稽留！” 
　　是時，諸釋自相謂言：“可與開門，為不可乎？” 
　　爾時，弊魔波旬在釋眾中作一釋形，告諸釋言：“汝等速開城門，勿共受困于今日。” 
　　是時，諸釋即與開城門。是時，流離王即告群臣曰：“今此釋眾人民極多，非刀劍所能害盡，盡取埋腳地中，然后使暴象蹈殺。” 
　　爾時，群臣受王教敕，即以象蹈殺之。 
　　時，流離王敕群臣曰：“汝等速選好面手釋女五百人。” 
　　時，諸臣受王教令，即選五百端正女人，將詣王所。 
　　是時，摩訶男釋至流離王所，而作是說：“當從我愿！” 
　　流離王言：“欲何等愿？” 
　　摩呵男曰：“我今沒在水底，隨我遲疾，使諸釋種并得逃走。若我出水，隨意殺之。” 
　　流離王曰：“此事大佳！” 
　　是時，摩呵男釋即入水底，以頭發系樹根而取命終。 
　　是時，迦毗羅越城中諸釋，從東門出，復從南門入；或從南門出，還從北門入；或從西門出，而從北門入。是時，流離王告群臣曰：“摩呵男父何故隱在水中，如今不出？” 
　　爾時，諸臣聞王教令，即入水中出摩呵男，已取命終。爾時，流離王以見摩呵男命終，時王方生悔心：“我今祖父已取命終，皆由愛親族故。我先不知當取命終，設當知者，終不來攻伐此釋！” 
　　是時，流離王殺九千九百九十萬人，流血成河，燒迦毗羅越城，往詣尼拘留園中。是時，流離王語五百釋女言：“汝等慎莫愁憂，我是汝夫，汝是我婦，要當相接。”是時，流離王便舒手捉一釋女而欲弄之。 
　　時，女問曰：“大王欲何所為？” 
　　時，王報言：“欲與汝情通。” 
　　女報王曰：“我今何故與婢生種情通！” 
　　是時，流離王甚懷瞋恚，敕群臣曰：“速取此女！兀其手足，著深坑中。” 
　　諸臣受王教令，兀其手足，擲著深坑中。及五百女人皆罵王言：“誰持此身與婢生種共交通？” 
　　時，王瞋恚，盡取五百釋女，兀其手足，著深坑中。是時，流離王悉壞迦毗羅越已，還詣舍衛城。 
　　爾時，祇陀太子在深宮中與諸妓女共相娛樂。是時，流離王聞作倡伎聲，即便問之：“此是何音聲，乃至于斯？” 
　　群臣報王言：“此是祇陀王子在深宮中，作倡伎樂而自娛樂。” 
　　時，流離王即敕御者：“汝回此象詣祇陀王子所。” 
　　是時，守門人遙見王來而白言：“王小徐行，祇陀王子今在宮中五樂自娛，勿相觸嬈。”是時，流離王即時拔劍，取守門人殺之。 
　　是時，祇陀王子聞流離王在門外住，竟不辭諸妓女，便出在外與王相見：“善來！大王，可入小停駕。” 
　　時，流離王報言：“豈不知吾與諸釋共斗乎？” 
　　祇陀對曰：“聞之。” 
　　流離王報言：“汝今何故與妓女游戲而不佐我也？” 
　　祇陀王子報言：“我不堪任殺害眾生之命。” 
　　是時，流離王極懷瞋恚，即復拔劍斫殺祇陀王子。是時，祇陀王子命終之后，生三十三天中，與五百天女共相娛樂。 
　　爾時，世尊以天眼觀祇陀王子以取命終，生三十三天，即便說此偈：  
　　“人天中受福，祇陀王子德， 
　　　為善后受報，皆由現報故。 
　　　此憂彼亦憂，流離二處憂， 
　　　為惡后受惡，皆由現報故。 
　　　當依福佑功，前作后亦然， 
　　　或獨而為者，或復人不知。 
　　　作惡有知惡，前作后亦然， 
　　　或獨而為者，或復人不知。 
　　　人天中受福，二處俱受福， 
　　　為善后受報，皆由現報故。 
　　　此憂彼亦憂，為惡二處憂， 
　　　為惡后受報，皆由現報故。”  
　　是時，五百釋女自歸，稱喚如來名號：“如來于此生，亦從此間出家學道，而后成佛。然佛今日永不見憶，遭此苦惱，受此毒痛。世尊何故而不見憶？” 
　　爾時，世尊以天耳清徹，聞諸釋女稱怨向佛。爾時，世尊告諸比丘：“汝等盡來，共觀迦毗羅越，及看諸親命終。” 
　　比丘對曰：“如是，世尊。” 
　　爾時，世尊將諸比丘出舍衛城，往至迦毗羅越。時，五百釋女遙見世尊將諸比丘來，見已，皆懷慚愧。 
　　爾時，釋提桓因及毗沙門王在世尊后而扇。爾時，世尊還顧，語釋提桓因言：“此諸釋女皆懷慚愧。” 
　　釋提桓因報言：“如是，世尊。”是時，釋提桓因即以天衣覆此五百女身體上。 
　　爾時，世尊告毗沙門王曰：“此諸女人饑渴日久，當作何方宜？” 
　　毗沙門王白佛言：“如是，世尊。” 
　　時，毗沙門天王即辦自然天食，與諸釋女，皆悉充足。 
　　是時，世尊漸與諸女說微妙法：“所謂諸法皆當離散，會有別離。諸女當知：此五盛陰皆當受此苦痛諸惱，墮五趣中。夫受五盛陰之身，必當受此行報；以有行報，便當受胎；已受胎分，復當受苦樂之報。設當無五盛陰者，便不復受形；若不受形，則無有生；以無有生，則無有老；以無有老，則無有病；以無有病，則無有死；以無有死，則無合會別離之惱。是故，諸女，當念此五陰成敗之變。所以然者？以知五陰，則知五欲；以知五欲，則知愛法；以知愛法，則知染著之法。知此眾事已，則不復受胎；以不受胎，則無生、老、病、死。” 
　　爾時，世尊與眾釋女漸說此法，所謂論者：施論、戒論、生天之論，欲不凈想，出要為樂。爾時，世尊觀此諸女心開意解，諸佛世尊常所說法——苦、集、盡、道，爾時世尊盡與彼說之。爾時，諸女諸塵垢盡，得法眼凈，各于其所而取命終，皆生天上。 
　　爾時，世尊詣城東門，見城中煙火洞燃，即時而說此偈：  
　　“一切行無常，生者必有死， 
　　　不生則不死，此滅為最樂。”  
　　爾時，世尊告諸比丘：“汝等盡來往詣尼拘留園中，就座而坐。”爾時，世尊告諸比丘：“此是尼拘留園，我昔在中與諸比丘廣說其法。如今空虛，無有人民，昔日之時。數千萬眾于中得道，獲法眼凈。自今以后，如來更不復至此間。” 
　　爾時，世尊與諸比丘說法已，各從座起而去，往舍衛祇樹給孤獨園。 
　　爾時，世尊告諸比丘：“今流離王及此兵眾不久在世，卻后七日盡當磨滅。” 
　　是時，流離王聞世尊所記：“流離王及諸兵眾，卻后七日盡當消滅。”聞已恐怖，告群臣曰：“如來今以記之云：‘流離王不久在世，卻后七日及兵眾盡當沒滅。’汝等觀外境，無有盜賊、水火災變來侵國者。何以故？諸佛如來語無有二，所言終不異。” 
　　爾時，好苦梵志白王言：“王勿恐懼，今外境無有盜賊畏難，亦無水火災變；今日大王快自娛樂。” 
　　流離王言：“梵志當知：諸佛世尊，言無有異！” 
　　時，流離王使人數日，至七日頭，大王歡喜踴躍，不能自勝，將諸兵眾及諸婇女，往阿脂羅河側而自娛樂，即于彼宿。是時，夜半有非時云起，暴風疾雨。是時，流離王及兵眾盡為水所漂，皆悉消滅，身壞命終，入阿鼻地獄中。復有天火燒城內宮殿。 
　　爾時，世尊以天眼觀見流離王及四種兵為水所漂，皆悉命終，入地獄中。 
　　爾時，世尊便說此偈：  
　　“作惡極為甚，皆由身口行， 
　　　今身亦受惱，壽命亦短促。 
　　　設在家中時，為火之所燒， 
　　　若其命終時，必生地獄中。”  
　　爾時，眾中多比丘白世尊言：“流離王及四部兵，今已命絕，為生何處？” 
　　世尊告曰：“流離王者，今入阿鼻地獄中。” 
　　諸比丘白世尊言：“今此諸釋昔日作何因緣，今為流離王所害？” 
　　爾時，世尊告諸比丘：“昔日之時，此羅閱城中有捕魚村。時世極饑儉，人食草根，一升金貿一升米。時，彼村中有大池水，又復饒魚。時，羅閱城中人民之類，往至池中而捕魚食之。當于爾時，水中有二種魚：一名、拘璅，二名、兩舌。是時，二魚各相謂言：‘我等于此眾人，先無過失，我是水性之蟲，不處平地，此人民之類，皆來食啖我等。設前世時，少多有福德者，其當用報怨。’ 
　　“爾時，村中有小兒年向八歲，亦不捕魚，復非害命。然復彼魚在岸上者，皆悉命終；小兒見已，極懷歡喜。 
　　“比丘當知：汝等莫作是觀！爾時羅閱城中人民之類，豈異人乎？今釋種是也。爾時拘璅魚者，今流離王是也。爾時兩舌魚者，今好苦梵志是也。爾時小兒見魚在岸上而笑者，今我身是也。爾時，釋種坐取魚食，由此因緣，無數劫中入地獄中，今受此對。我爾時，坐見而笑之，今患頭痛，如似石押，猶如以頭戴須彌山。所以然者？如來更不受形，以舍眾行，度諸厄難。是謂，比丘，由此因緣今受此報。諸比丘當護身、口、意行，當念恭敬承事梵行人。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“當天子欲命終時，有五未曾有瑞應而現在前。云何為五？一者、華冠自萎，二者、衣裳垢坌，三者、身體汗臭，四者、不樂本座，五者、天女星散。是謂天子當命終時有此五瑞應。爾時，天子極懷愁憂，椎胸喚叫。爾時，諸天子來至此天子所，語此天子言：‘汝今爾來可生善處，快得善處，快得善利；以得善利，當念安處善業。’爾時，諸天而教授之。” 
　　爾時，有一比丘白世尊言：“三十三天云何得生善處？云何快得善利？云何安處善業？” 
　　世尊告曰：“人間于天則是善處。得善處、得善利者，生正見家，與善知識從事，于如來法中得信根，是謂名為快得善利！彼云何名為安處善業？于如法中而得信根，剃除須發，以信堅固，出家學道；彼以學道，戒性具足，諸根不缺，飯食知足，恒念經行，得三達明，是謂名為安處善業。” 
　　爾時，世尊便說此偈：  
　　“人為天善處，良友為善利， 
　　　出家為善業，有漏盡無漏。  
　　“比丘當知：三十三天著于五欲，彼以人間為善趣；于如來法得出家，為善利而得三達。所以然者？諸佛世尊皆出人間，非由天而得也。是故，比丘，于此命終當生天上。” 
　　爾時，彼比丘白世尊：“云何比丘當生善趣？” 
　　世尊告曰：“涅槃者，即是比丘善趣。汝今，比丘，當求方便，得至涅槃。如是，比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“沙門出家有五毀辱之法。云何為五？一者、頭發長，二者、爪長，三者、衣裳垢坌，四者、不知時宜，五者、多有所論。所以然者？多有論說比丘復有五事。云何為五？一者、人不信言，二者、不受其教，三者、人所不喜見，四者、妄言，五者、斗亂彼此。是謂多論說之人有此五事。比丘，當除此五，而無邪想。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。爾時，世尊與諸比丘五百人俱。 
　　爾時，頻毗娑羅王敕諸群臣：“速嚴駕寶羽之車，吾欲至舍衛城親覲世尊。” 
　　是時，群臣聞王教敕，即駕寶羽之車，前白王言：“嚴駕已訖，王知是時。” 
　　爾時，頻毗娑羅王乘寶羽之車出羅閱城，往詣舍衛城，漸至祇洹精舍，欲入祇洹精舍。夫水灌頭王法有五威容，悉舍之一面。至世尊所，頭面禮足，在一面坐。 
　　爾時，世尊漸與說微妙之法。爾時，王聞法已，白世尊言：“惟愿如來當在羅閱城夏坐！亦當供給衣被、飯食、床敷臥具、病瘦醫藥。” 
　　爾時，世尊默然受頻毗娑羅王請。是時，王以見世尊默然受請，即從座起，頭面禮足，繞三匝，便退而去，還詣羅閱城，入于宮中。 
　　爾時，頻毗娑羅王在閑靜處，便生此念：“我亦堪任供養如來及比丘僧，盡其形壽，衣被、飲食、床敷臥具、病瘦醫藥，但當愍其下劣。”是時，頻毗娑羅王尋其日告群臣曰：“我昨日而生此念：‘我能盡形壽供養如來及比丘僧，衣被、飲食、床敷臥具、病瘦醫藥，亦復當愍諸下劣。’汝等各各相率，次第飯如來諸賢，長夜受福無窮。” 
　　爾時，摩竭國王即于宮門前起大講堂，復辦種種食具。 
　　爾時，世尊出舍衛國，及將五百比丘，漸漸人間游化，至羅閱城迦蘭陀竹園所。是時，頻毗娑羅王聞世尊來至迦蘭陀竹園中，尋時乘羽寶之車，至世尊所，頭面禮足，在一面坐。爾時，頻毗娑羅王白世尊言：“我在閑靜之處，便生此念：‘如我今日能供辦衣被、飯食、床敷臥具、病瘦醫藥，但念下劣之家。’即告群臣：‘汝等各各供辦飲食之具，次第飯佛。’云何，世尊，此是其宜？為非其宜？” 
　　世尊告曰：“善哉！善哉！大王，多所饒益，為天、世人而作福田。” 
　　爾時，頻毗娑羅王白世尊言：“惟愿世尊明日就宮中食！” 
　　爾時，頻毗娑羅王以見世尊默然受請，時王尋起，頭面禮足，便退而去。 
　　爾時，世尊明日清旦，著衣持缽，入城至王宮中各次第坐。爾時，王給以百味食，手自斟酌，歡喜不亂。爾時，頻毗娑羅王見世尊食訖，除去缽器，便取一卑座，在如來前坐。 
　　爾時，世尊漸與王說微妙之法，令發歡喜之心。爾時，世尊與諸大王及群臣之類，說微妙之法，所謂論者：施論、戒論、生天之論，欲不凈想，淫為穢惡，出要為樂。 
　　爾時，世尊以知彼眾生心開意解，無復狐疑，諸佛世尊常所說法——苦、集、盡、道，爾時世尊盡與說之。當于座上六十余人諸塵垢盡，得法眼凈；六十大臣及五百天人諸塵垢盡，得法眼凈。 
　　爾時，世尊即與頻毗娑羅王及諸人民說此頌偈：  
　　“祠祀火為上，書中頌為最， 
　　　王為人中尊，眾流海為源， 
　　　星中月照明，光明日為上。 
　　　上下及四方，諸所有萬物， 
　　　天及世人民，佛為最尊上。 
　　　欲求其福者，當供養于佛。”  
　　爾時，世尊說此偈已，便從座起而去。爾時，羅閱城中人民之類，隨其貴賤，從家多少，飯佛及比丘僧。 
　　爾時，世尊在迦蘭陀竹園中住，國界人民靡不供養者。爾時，羅閱城中諸梵志等次應作食。是時，彼梵志集在一處，各作是論：“吾等各各出三兩金錢，以供食具。” 
　　爾時，羅閱城中有梵志，名曰雞頭，極為貧匱，趣自存活，無金錢可輸，便為諸梵志所驅逐，使出眾中。是時，雞頭梵志還至家中，而告其婦：“卿今當知：諸梵志等所見驅逐，不聽在眾。所以然者？由無金錢故。” 
　　時，婦報言：“還入城中，隨人舉債，必當得之。又語其主：‘七日之后，當相報償。設不償者，我身及婦沒為奴婢。’” 
　　是時，梵志隨其婦言，即入城中，處處求索，了不能得。還至婦所，而告之曰：“吾所在求索了不能得，當如之何？” 
　　時，婦報曰：“羅閱城東有大長者，名不奢蜜多羅，饒財多寶，可往至彼而求債之：‘見與三兩金錢，七日之后自當相還；設不還者，我身及婦沒為奴婢。’” 
　　是時，梵志從婦受語，往詣不奢蜜多羅，從求金錢：“不過七日自當相還，若不相還者，我與婦沒身為奴婢。”是時，不奢蜜多羅即與金錢。 
　　是時，雞頭梵志持此金錢還至婦所，而告之曰：“以得金錢，當何方宜？” 
　　時，婦報言：“可持此錢，眾中輸之。” 
　　時，彼梵志即持金錢，往眾中輸之。諸梵志等語此梵志曰：“我等辦具已訖，可持此金錢還歸所在，不須住此眾中。” 
　　時，彼梵志即還到舍，以此因緣，向婦說之。其婦報言：“我等二人共至世尊所，自宣微意。” 
　　爾時，梵志即將其婦至世尊所，共相問訊，在一面坐。又復其婦禮如來足，在一面坐。爾時，梵志以此因緣，具白世尊。爾時，世尊告梵志曰：“如今可為如來及比丘僧辦其飲食。” 
　　爾時，梵志還熟視其婦，時婦報曰：“但隨佛教，不足疑難。” 
　　爾時，梵志即從座起，前白佛言：“惟愿世尊及比丘眾當受我請！” 
　　是時，世尊默然受梵志請。 
　　爾時，釋提桓因在世尊后，叉手侍焉。爾時，世尊回顧，謂釋提桓因：“汝可佐此梵志共辦食具。” 
　　釋提桓因白佛言：“如是，世尊。” 
　　爾時，毗沙門天王去如來不遠，將諸鬼神眾不可稱計，遙扇世尊。是時，釋提桓因語毗沙門天王曰：“汝亦可佐此梵志辦此食具。” 
　　毗沙門報曰：“甚善！天王。” 
　　是時，毗沙門天王前至佛所，頭面禮足，繞佛三匝，自隱其形，化作人像，領五百鬼神共辦食具。是時，毗沙門天王敕諸鬼神：“汝等速往至栴檀林中而取栴檀，著鐵廚中。”爾時，廚中有五百鬼神與中作食。 
　　是時，釋提桓因告自在天子曰：“毗沙門今日已造鐵廚，與佛、比丘僧作飯食。汝今可化作講堂，使佛、比丘僧于中得飯食。” 
　　自在天子報曰：“此事甚佳！”是時，自在天子聞釋提桓因語，去羅閱城不遠，化作七寶講堂。所謂七寶者：金、銀、水精、琉璃、瑪瑙、赤珠、硨磲。復化作四梯陛：金、銀、水精、琉璃。金梯陛上化作銀樹，銀梯陛上化作金樹，金根、銀莖、銀枝、銀葉。若復金梯陛上化作銀葉、銀枝，水精梯陛上化作琉璃樹，亦各雜種不可稱計。復以雜寶而廁其間，復以七寶而覆其上，周匝四面懸好金鈴，然彼鈴聲皆出八種之音。復化作好床座，敷以好褥，懸繒幡蓋，世所希有。爾時，以牛頭栴檀，燃火作食，羅閱城側十二由旬，香熏遍滿其中。 
　　是時，摩竭國王告諸群臣：“我生長深宮，初不聞此香，羅閱城側何緣聞此好香？” 
　　群臣白王：“此是雞頭梵志在食廚中然天栴檀香，是其瑞應。” 
　　是時，頻毗娑羅王敕諸群臣：“速嚴駕羽寶之車，吾欲往至世尊所問訊此緣。” 
　　是時，諸臣報王：“如是，大王。” 
　　頻毗婆羅王即往至世尊所，頭面禮足，在一面立。爾時，國王見此鐵廚中有五百人作食，見已，便作是語：“此是何人所作飲食？” 
　　時，諸鬼神以人形報曰：“雞頭梵志請佛及比丘僧而供養之。” 
　　是時，國王復遙見高廣講堂，問侍人曰：“此是何人所造講堂？昔所未有，為誰所造？” 
　　群臣報曰：“不知此緣。” 
　　是時，頻毗娑羅王作是念：“我今至世尊所而問此義，然佛世尊無事不知，無事不見。” 
　　是時，摩竭國頻毗娑羅王往至世尊所，頭面禮足，在一面坐。爾時，頻毗娑羅王白世尊言：“昔日不見此高廣講堂，今日見之。昔日不見此鐵廚，今日見之。將是何物？為是誰變？” 
　　世尊告曰：“大王當知：此毗沙門天王所造鐵廚，及自在天子造此講堂。” 
　　是時，摩竭國王即于座上悲泣交集，不能自勝。世尊告曰：“大王，何故悲泣乃至于斯？” 
　　時，頻毗娑羅王白佛言：“不敢悲泣，但念后生人民不睹圣興！當來之人慳著財物，無有威德，尚不聞此奇寶之名，何況見乎？今蒙如來有奇特之變，出現于世，是故悲泣！” 
　　世尊告曰：“當來之世，國王、人民實不睹此變。”爾時，世尊即與國王說法，使發歡喜之心。王聞法已，即從座而去。 
　　是時，毗沙門天王即其日語雞頭梵志曰：“汝舒右手。”是時，雞頭即舒右手。毗沙門天王即授與金鋌，又告之曰：“自以此金鋌投于地上。” 
　　是時，梵志即投于地上，乃成百千兩金。毗沙門天王報曰：“汝持此金鋌入城中買種種飲食，持來此間。” 
　　是時，梵志受天王教，即持此金入城買種種飲食，持來廚所。是時，毗沙門天王沐浴梵志，與著種種衣裳，手執香火，教白：“時到，今正是時，愿尊屈顧！” 
　　是時，梵志即受其教，手執香爐而白：“時到，惟愿屈顧！” 
　　爾時，世尊以知時至，著衣持缽，將諸比丘眾往至講堂所，各次第坐，及比丘尼眾亦次第坐。是時，雞頭梵志見飲食極多，然眾僧復少，前白世尊言：“今日食飲極為豐多，然比丘僧少，不審云何？” 
　　世尊告曰：“汝今，梵志，手執香爐，上高臺上，向東、南、西、北，并作是說：‘諸釋迦文佛弟子得六神通，漏盡阿羅漢者，盡集此講堂。’” 
　　梵志白言：“如是，世尊。”是時，梵志從佛受教，即上樓上請諸漏盡阿羅漢。是時，東方有二萬一千阿羅漢，從東方來詣此講堂；南方二萬一千，西方二萬一千，北方二萬一千阿羅漢集此講堂。爾時，講堂上有八萬四千阿羅漢集在一處。 
　　是時，頻毗娑羅王將諸群臣至世尊所，頭面禮足，及禮比丘僧。是時，雞頭梵志見比丘僧已，歡喜踴躍，不能自勝。以飯食之具，飯佛及比丘僧，手自斟酌，歡喜不辭。然故有遺余之食，是時雞頭梵志前白佛言：“今飯佛及比丘僧，故有遺余飯食在。” 
　　世尊告曰：“汝今可請佛及比丘僧七日供養。” 
　　梵志對曰：“如是，瞿曇。”是時，雞頭梵志即前長跪，白世尊言：“今請佛及比丘僧七日供養，自當供給衣被、飯食、床敷臥具、病瘦醫藥。” 
　　爾時，世尊默然受請。 
　　爾時，大眾之中有比丘尼名舍鳩利。是時，比丘尼白世尊言：“我今心中生念：‘頗有釋迦文佛弟子漏盡阿羅漢不集此乎？’又以天眼觀東方界，南方、西方、北方皆悉觀之，靡不來者，皆悉云集。今此大會純是羅漢真人云集。” 
　　世尊告曰：“如是，舍鳩利，如汝所言，此之大會純是真人，東、西、南、北無不集者。”爾時，世尊以此因緣，告諸比丘：“汝等頗見比丘尼中天眼徹睹，如此比丘尼等乎？” 
　　諸比丘對曰：“不見也，世尊。” 
　　爾時，世尊告諸比丘：“我聲聞中第一弟子天眼第一者，所謂舍鳩利比丘尼是。” 
　　時，雞頭梵志七日之中供養圣眾衣被、飯食、床敷臥具、病瘦醫藥，復以華香散如來上。是時，此華在虛空中化作七寶交露臺。是時，梵志見交露臺已，歡喜踴躍，不能自勝，前白佛言：“惟愿世尊聽在道次，得作沙門。” 
　　爾時，雞頭梵志即得為道，諸根寂靜，自修其志。除去睡眠，設眼見色亦不起想念，其眼根亦無惡想流馳諸念而護眼根；若耳聞聲、鼻嗅香、舌知味、身知細滑，不起細滑之想，意知法亦然。是時，便滅五結蓋——覆蔽人心者，令人無智慧。亦無殺害之意，而凈其心，不殺，不念殺，不教人殺，手不執刀杖；起仁慈之心向一切眾生。除去不與取，不起盜心，而凈其意；恒有施心于一切眾生，亦使不盜。己不淫泆，亦復教人使不淫泆；恒修梵行，清凈無瑕穢，于梵行中而凈其心。亦不妄語，亦不教人使行妄語；恒念至誠，無有虛詐誑惑世人，于中而凈其心。復不兩舌，亦不教人使兩舌，若此間語不傳至彼，設彼間語不傳至此，于中而凈其意。于食知足，不著氣味，不著榮色，不著肥白，但欲支其形體，使全其命。欲除故痛，使新者不生，得修行道，長處無為之地。猶如有男女，以脂膏涂瘡者，但欲除愈故也；此亦如是，所以于食知足者，欲使故痛除愈，新者不生。 
　　或復是時，達曉行道，不失時節，不失三十七道品之行。或坐或行，除去睡眠之蓋；或初夜時，或坐或行，除去睡眠之蓋；或中夜時，右脅著地，腳腳相累，系意在明；彼復以后夜時，或坐、或經行而凈其意。是時，飲食知足，經行不失時節，除去欲不凈想，無諸惡行，而游初禪；有覺、有觀、息念、猗歡樂，而游二禪；無有樂，護念清靜，自知身有樂，諸賢所求護念清凈者，而游三禪；彼苦樂已滅，無有愁憂，無苦無樂，護念清凈，游于四禪。 
　　彼以三昧心，清凈無瑕穢，亦得無所畏。復得三昧，自憶無數世事。彼便憶過去之事，若一生、二生、三生、四生、五生、十生、二十生、三十生、四十生、五十生、百生、千生、萬生、數千萬生，成劫、敗劫、成敗之劫，我曾生彼處，姓某、字某，食如此之食，受如是苦樂，壽命長短，彼死此生，死此生彼，因緣本末，皆悉知之。彼復以三昧心清凈無瑕穢，得無所畏，觀眾生類生者、死者。 
　　彼復以天眼觀眾生類，生者、死者，善趣、惡趣，善色、惡色，若好、若丑，隨行所種，皆悉知之。或有眾生類身、口、意行惡，誹謗賢圣，造邪業本，身壞命終，生地獄中。或復有眾生身、口、意、行善，不誹謗賢圣，身壞命終，生善處天上。復以清凈天眼觀眾生類若好、若丑，善趣、惡趣，善色、惡色，皆悉知之，得無所畏，復施心盡漏，后觀此苦，如實知之。此是苦，此是苦集、苦盡、苦出要，如實知之。彼作是觀已，欲漏心、有漏心、無明漏心得解脫；已得解脫，便得解脫智：生死已盡，梵行已立，所作已辦，更不復受胎，如實知之。是時，雞頭梵志便成阿羅漢。 
　　爾時，尊者雞頭聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“世間五事最不可得。云何為五？應喪之物欲使不喪者，此不可得；滅盡之法欲使不盡者，此不可得；夫老之法欲使不老者，此不可得；夫病之法欲使不病者，此不可得也；夫死之法欲使不死者，此不可得。是謂，比丘，有此五事最不可得。若如來出世，若如來不出世，此法界恒住如故，而不朽敗。有喪滅之聲，生、老、病、死，若生、若逝，皆歸于本。是謂，比丘，此五難得之物。 
　　“當求方便，修行五根。云何為五？所謂信根、精進根、念根、定根、慧根。是謂，比丘，行此五根已，便成須陀洹；家家、一種，轉進成斯陀含；轉進滅五結使，成阿那含，于彼般涅槃，不來此世；轉進有漏盡，成無漏，心解脫、智慧解脫，自身作證而自游化，更不復受胎，如實知之。當求方便，除前五事，修后五根。如是，比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤園。 
　　爾時，世尊告諸比丘：“今有五人不可療治。云何為五？一者諛諂之人不可療治；奸邪之人不可療治；惡口之人不可療治；嫉妒之人不可療治；無反復之人不可療治。是謂，比丘，有此五人不可療治。” 
　　爾時，世尊便說此偈：  
　　“奸邪惡口人，嫉妒無反復， 
　　　此人不可療，智者之所棄。  
　　“是故，諸比丘，常當學正意，除去嫉妒；修行威儀，所說如法；當知反復，識其恩養，小恩尚不忘，何況大者！勿懷慳貪，又不自譽，復不毀他人。如是，比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“昔者，釋提桓因告三十三天曰：‘若諸賢與阿須倫共斗時，設阿須倫不如，諸天得勝者，汝等捉毗摩質多羅阿須倫，將來至此，身為五系。’是時，毗摩質多羅阿須倫，復告諸阿須倫曰：‘卿等，今日與諸天共斗，設得勝者，便捉釋提桓因，縛送此間。’比丘當知：爾時，二家共斗，諸天得勝，阿須倫不如。是時，三十三天躬捉毗摩質多羅阿須倫王，束縛其身，將詣釋提桓因所，著中門外，自觀彼五系。 
　　“是時，毗摩質多羅阿須倫王便作是念：‘此諸天法正，阿須倫所行非法。我今不樂阿須倫，便當即住此諸天宮。’是時，以生此念言：‘諸天法正，阿須倫非法，我欲住此間。’作此念已，是時，毗摩質多羅阿須倫王便自覺知身無縛系，五欲而自娛樂。設毗摩質多羅阿須倫王生此念已，言：‘諸天非法，阿須倫法正。我不用此三十三天，還欲詣阿須倫宮。’是時，阿須倫王身被五系，五欲娛樂自然消滅。 
　　“比丘當知：纏縛之急，莫過此事，魔之所縛，復甚于斯。設興結使，魔以被縛，動魔被縛，不動魔不被縛。是故，諸比丘，當求方便，使心不被縛，樂閑靜之處。所以然者？此諸結使是摩境界。若有比丘在魔境界者，終不脫生、老、病、死，不脫愁、憂、苦、惱。我今說此苦際，若復比丘心不移動，不著結使，便脫生、老、病、死、愁、憂、苦、惱，我今說此苦際。是故，諸比丘，當作是學，無有結使，越出魔界。如是，比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，尊者阿難至世尊所，頭面禮足，在一面立。是時，阿難白世尊言：“夫言盡者，名何等法言盡乎？” 
　　世尊告曰：“阿難，色者無為，因緣而有此名；無欲、無為，名滅盡法。彼盡者，名曰滅盡。痛、想、行、識，無為、無作，皆是磨滅之法；無欲、無污，彼滅盡者，故名滅盡。阿難當知：五盛陰無欲、無作，為磨滅法；彼滅盡者，名為滅盡。此五盛陰永以滅盡，更不復生，故名滅盡。” 
　　是時，尊者阿難聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，生漏梵志往至世尊所，頭面禮足，在一面坐。是時，生漏梵志白世尊言：“云何，瞿曇，有何因緣，有何宿行，使此人民之類有盡、有滅、有減少者？本為城廓，今日已壞；本有人民，今日丘荒。” 
　　世尊告曰：“梵志，欲知由此人民所行非法故，使本有城廓，今日磨滅；本有人民，今日丘荒。皆由生民慳貪結縛，習行愛欲之所致故，使風以不時，雨以不時，所種根栽，不得長大，其中人民死者盈路。梵志當知：由此因緣，使國毀壞，民不熾盛。 
　　“復次，梵志，人民之類所行非法，便有雷電霹靂自然之應，天降雹雨，壞敗生苗，爾時人民死者難計。復次，梵志，人民之類所行非法，共相諍競，或以手拳相加，瓦石相擲，各各自喪其命。復次，梵志，彼人民之類已共諍竟，不安其所，國主不寧，各興兵眾共相攻伐，至大眾死者難計，或有被刀死者，或有矟箭死者。如是，梵志，由此因緣，使民減少，不復熾盛。復次，梵志，人民之類所行非法故，使神祇不佑而得其便，或遭困厄，疾病著床，除降者少，疫死者多。是謂，梵志，由此因緣，使民減少，不復熾盛。” 
　　是時，生漏梵志白世尊言：“瞿曇，所說甚為快哉！說此人本減少之義。實如來教，本有城廓，今日磨滅；本有人民，今日丘荒。所以然者？以有非法，便生慳嫉；以生慳嫉，便生邪業；以生邪業，故使天雨不時，五谷不熟，人民不熾，故使非法流行，天降災變，壞敗生苗。彼以行非法，著貪慳疾，是時國主不寧，各興兵眾，共相攻伐，死者叵計，故使國土流荒，人民迸散。今日世尊所說甚善！快哉！由非法故致此災患。正使為他所捉，便斷其命，由非法故便生盜心；以生盜心，后為王殺；以生邪業，非人得其便，由此因緣，便取命終，人民減少，故使無有城廓之所居處。 
　　“瞿曇，今日所話以自過多，猶如僂者得伸，盲者得眼目，冥中得明，無目者為作眼目。今沙門瞿曇無數方便而說法，我今重自歸佛、法、眾，愿聽為優婆塞，盡形壽，不敢復殺。若沙門瞿曇見我若乘象騎馬，我由恭敬。所以然者？我為王波斯匿、頻毗娑羅王、優填王、惡生王、優陀延王，受梵之福，我恐失此之德。設我偏露右肩時，惟愿世尊受我禮拜！設我步行時，見瞿曇來，我當去履，惟愿世尊受我等禮！” 
　　爾時，世尊儼頭可之。是時，生漏梵志歡喜踴躍，不能自勝，前白佛言：“我今重自歸沙門瞿曇，惟愿世尊聽為優婆塞！” 
　　爾時，世尊漸與說法，使發歡喜之心。梵志聞法已，即從座起，便退而去。 
　　爾時，生漏梵志聞佛所說，歡喜奉行。  
增壹阿含經卷第二十七 邪聚品第三十五  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“若有人在邪見聚者，有何相像？有何相貌？” 
　　爾時，諸比丘白世尊言：“如來是諸法之王，諸法之尊。善哉！世尊，當與諸比丘而說此義。我等聞已，當奉行之！” 
　　世尊告曰：“汝等善思念之，吾當為汝分別其義！” 
　　諸比丘對曰：“如是，世尊。”爾時，諸比丘從佛受教。 
　　世尊告曰：“在邪聚之人，當以五事知之，以見五事則知此人為住邪聚。云何為五？應笑而不笑，應歡喜時而不歡喜，應起慈心而不起慈心，作惡而不恥，聞其善語而不著意。當知此人必住邪聚。若有眾生住邪聚者，當以此五事知之。復次，有眾生有住正聚者，有何相貌？有何因緣？” 
　　爾時，諸比丘白佛言：“如來是諸法之王，諸法之尊。惟愿世尊，當與諸比丘而說此義。我等聞已，當奉行之！” 
　　世尊告曰：“汝等善思念之，吾當為汝分別其義！” 
　　諸比丘對曰：“如是，世尊。”爾時，諸比丘從佛受教。 
　　世尊告曰：“在正聚之人，當以五事知之，以見五事則知此人為住正聚。云何為五？應笑則笑，應歡喜則歡喜，應起慈心則起慈心，可恥則取，聞善著意。當知此人已住正聚。是故，諸比丘，當除邪聚，住于正聚。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“如來出現世時必當為五事。云何為五？一者、當轉法輪，二者、當度父母，三者、無信之人立于信地，四者、未發菩薩意使發菩薩心，五者、當授將來佛決。若如來出現世時，當為此五事。是故，諸比丘，當起慈心向于如來。如是，比丘，當作是學！ 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“有五惠施不得其福。云何為五？一者、以刀施人，二者、以毒施人，三者、以野牛施人，四者、淫女施人，五者、造作神祠。是謂，比丘，有此五施不得其福。 
　　“比丘當知：復有五施令得大福。云何為五？一者、造作園觀，二者、造作林樹，三者、造作橋梁，四者、造作大船，五者、與當來過去造作房舍住處。是謂，比丘，有此五事令得其福。” 
　　爾時，世尊便說此偈：  
　　“園觀施清涼，及作好橋梁， 
　　　河津渡人民，并作好房舍。 
　　　彼人日夜中，恒當受其福， 
　　　戒定以成就，此人必生天。  
　　“是故，諸比丘，當念修行此五惠施。如是，諸比丘，當作是學！ 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“女人有五力輕慢夫主。云何為五？一者、色力，二者、親族之力，三者、田業之力，四者、兒力，五者、自守力。是謂女人有此五力。比丘當知：女人依此五力已，便輕慢夫主。設復夫主以一力，盡覆蔽彼女人。云何為一力？所謂富貴力也。夫人以貴，色力不如，親族、田業、兒、自守盡不如也。皆由一力，勝爾許力也。 
　　“今弊魔波旬亦有五力。云何為五？所謂色力、聲力、香力、味力、細滑力。夫愚癡之人著色、聲、香、味、細滑之法者，不能得度波旬境界。若圣弟子成就一力，勝爾許力。云何為一力？所謂無放逸力。設賢圣弟子成就無放逸者，則不為色、聲、香、味、細滑之所拘系。以不為五欲所系，則能分別生、老、病、死之法，勝魔五力，不墮魔境界，度諸畏難，至無為之處。” 
　　爾時，世尊便說此偈：  
　　“戒為甘露道，放逸為死徑， 
　　　不貪則不死，失道為自喪。”  
　　佛告諸比丘：“當念修行而不放逸。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“女人有五欲想。云何為五欲想？一者、生豪貴之家，二者、嫁適富貴之家，三者、使我夫主言從語用，四者、多有兒息，五者、在家獨得由己。是謂，比丘，女人有此五事可欲之想。 
　　“如是，比丘，我比丘亦有五事可欲之想。云何為五？所謂禁戒、多聞、三昧成就、智慧、智慧解脫。是謂，比丘，有此五事可欲之法。” 
　　爾時，世尊便說此偈：  
　　“我生豪族種，亦適富貴家， 
　　　能役使夫主，非福不克獲。 
　　　使我饒兒息，香華自嚴飾， 
　　　雖有此想念，非福不克獲。 
　　　信戒而成就，三昧不移動， 
　　　智慧亦成就，懈怠而不克。 
　　　尋欲得道果，不由生死淵， 
　　　愿欲至涅槃，懈怠而不克。  
　　“如是，諸比丘，當求方便，行于善法，除去不善法，漸當前進，無有中悔之心。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“有五時不應向人禮。云何為五？若在偷婆中不應向禮，在大眾中不應向禮，又在道路不應向禮，病痛著床不應向禮，若飲食時不應向禮。是謂，比丘，有此五事不應向禮。 
　　“復有五事知時之禮。云何為五？不在偷婆中，不在大眾中，不在道路，亦不病痛，復非飲食，此應向禮。是故，諸比丘，當作方便，知時之行。” 
　　爾時，諸比丘聞佛所說，歡喜奉行。  
　　聞如是：一時，佛在羅閱城迦蘭陀竹園所，與大比丘眾五百人俱。 
　　爾時，世尊告優頭槃：“汝今入羅閱城求少溫湯。所以然者？如我今日脊患風痛。” 
　　優頭槃白佛：“如是，世尊。”是時，優頭槃受佛教已，到時著衣持缽，入羅閱城求湯。爾時，尊者優頭槃便作是念：“世尊有何因緣，使我求湯？如來諸結已盡，諸善普會。然如來復作是語：‘我今患風。’又復世尊不授姓名，當至誰家？” 
　　是時，尊者優頭槃以天眼觀羅閱城男子之類，必應度者。是時，見羅閱城中有長者名毗舍羅，先不種善根，無戒、無信、邪見，于佛、法、眾與邊見共相應。彼便有此見：無施、無與、無有受者，亦復無有善惡果報，無今世、后世，無父、無母，世無沙門、婆羅門等成就者，于今世、后世自身作證而自游化。壽命極短，余五日之后當取命終。又事五道大神。 
　　是時，優頭槃便作是念：‘如來必欲度此長者。所以然者？此長者命終之后，當生啼哭地獄中。’是時，優頭槃便笑。五道大神遙見笑，即隱其形而作人像，來至優頭槃所而給使令。是時，尊者優頭槃將此使人往至長者門外住，默然不語。 
　　是時，長者遙見有道人在門外立，即時便說此偈：  
　　“汝今默然住，剃頭著袈裟， 
　　　為欲求何等？因由何故來？”  
　　爾時，優頭槃復以此偈報曰：  
　　“如來無著尊，今日患風發， 
　　　設有溫湯者，如來欲洗浴。”  
　　是時，長者默然不報。是時，五道大神告毗舍羅先曰：“長者可以湯相惠，必當獲福無量，當得甘露之報。” 
　　是時，長者報曰：“我自有五道大神，用此沙門為能加益何等事？” 
　　是時，五道大神便說此偈：  
　　“如來當生時，天帝來下侍， 
　　　更誰出是者，能與共儔匹？ 
　　　用五道神為，不能有所濟， 
　　　寧供養釋師，便獲大果報！”  
　　爾時，五道大神復重語長者曰：“汝好自守護身、口、意行，汝不知五道大神之威力乎？”是時，五道大神即化作大鬼神形，右手執劍，語長者曰：“今我身者是五道大神，速與此沙門湯，勿足稽留！” 
　　是時，長者便作是念：“甚奇！甚特！五道大神乃供養此沙門。”即以香湯授與道人，復以石蜜授與沙門。 
　　是時，五道大神自執此香湯，共優頭槃至世尊所，以此香湯奉上如來。爾時，世尊以此香湯，沐浴身體，風尋時差，更不增劇。 
　　是時，長者后五日便取命終，生四天王中。是時，尊者優頭槃聞長者命終，即往至世尊所，頭面禮足，在一面坐。是時，優頭槃白如來言：“此長者命終為生何處？” 
　　世尊告曰：“此長者命終生四天王中。” 
　　優頭槃白佛言：“此長者于彼命終當生何處？” 
　　世尊告曰：“于彼命終當生四天王中，三十三天乃至生他化自在天，于彼命終，復來生四天王中。此長者身，六十劫中不墮惡趣，最后得作人身，剃除須發，著三法衣，出家學道，成辟支佛。所以然者？湯施之德，其福乃爾。是故，優頭槃，恒念浴眾僧，聞說道教。如是，優頭槃，當作是學！” 
　　爾時，尊者優頭槃聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，有異比丘不樂修梵行，欲舍禁戒，還為白衣。是時，彼比丘往至世尊所，頭面禮足，在一面坐。爾時，彼比丘白世尊言：“我今不樂修于梵行，欲舍禁戒，還為白衣。” 
　　世尊告曰：“汝今何故不樂修梵行，欲舍禁戒，還為白衣？” 
　　比丘報曰：“我今心意熾盛，身中火燃。若我見女人時，端正無雙，我爾時便作是念：‘使此女人與我共交。’又復作是念：‘此非正法，設我從此心者，則非正理。’我爾時復作是念：‘此是惡利，非為善利；此是惡法，非為善法。我今欲舍禁戒，還為白衣。沙門禁戒實不可犯，我于俗人中可分檀布施。’” 
　　世尊告曰：“夫為女人有五種惡。云何為五？一者、穢惡，二者、兩舌，三者、嫉妒，四者、瞋恚，五者、無反復。” 
　　爾時，世尊便說此偈：  
　　“非喜由財義，現善內懷毒， 
　　　壞人趣道善，如鷹舍污池。  
　　“是故，比丘，當除不凈之想，思惟凈觀。比丘思惟凈觀已，盡斷欲愛、色愛、無色愛，盡斷無明、驕慢。汝今，比丘，欲從何生？為從發生？然發惡露不凈，皆由幻化誑惑世人。手、爪、齒、形體之屬，乃無凈處，何者是真？何者是實？從頭至足皆悉如是。肝、膽、五藏，有形之物，無一可貪，何者是真？汝今，比丘，欲從何生？汝今善修梵行，如來正法必當盡苦。人命極短，不久存世，雖復極壽，不過百歲，所出無幾。 
　　“比丘當知：如來出世，甚為難值；聞法亦難；受四大形，亦復難得；諸根具足，亦復難得；得生中國，亦復難值；與善知識相遭，亦復難得；聞法亦難，分別義理，亦復難得；法法成就，此事亦難。汝今，比丘，設與善知識從事者，便能分別諸法，亦當與人廣演其義。設當聞法已，則能分別；能分別法已，則能說其義，無有欲想、瞋恚、愚癡之想，已離三毒，便脫生、老、病、死。我今粗說其義。” 
　　爾時，彼比丘從佛受教，便從座起，禮世尊足，便退而去。 
　　是時，彼比丘在閑靜之處，思惟其法，所以族姓之子剃除須發，出家學道，欲修無上梵行：生死已盡，梵行已立，所作已辦，更不復受胎，如實知之。爾時，彼比丘便成阿羅漢。 
　　爾時，彼比丘聞佛所說，歡喜奉行。  
　　聞如是：一時，佛在羅閱城迦蘭陀竹園所，與大比丘眾五百人俱。 
　　爾時，阿難、多耆奢時到，著衣持缽，入城乞食。是時，多耆奢在一巷中見一女人，極為端正，與世奇特；見已，心意錯亂，不與常同。 
　　是時，多耆奢即以偈向阿難說：  
　　“欲火之所燒，心意極熾然， 
　　　愿說滅此義，多有所饒益。”  
　　是時，阿難復以此偈報曰：  
　　“知欲顛倒法，心意極熾然， 
　　　當除想像念，欲息便自休。”  
　　是時，多耆奢復以偈報曰：  
　　“心為形之本，眼為候之原， 
　　　睡臥見扶接，形如亂草萎。”  
　　是時，尊者阿難即前進，以右手摩多耆奢頭。爾時，即說此偈：  
　　“念佛無貪欲，度彼欲難陀， 
　　　睹天現地獄，制意離五趣。”  
　　是時，多耆奢聞尊者阿難語已，便作是說：“止！止！阿難。”俱乞食訖，還至世尊所。 
　　是時，彼女人遙見多耆奢便笑。時，多耆奢遙見女人笑，便生此想念：“汝今形體骨立皮纏，亦如畫瓶，內盛不凈，誑惑世人，令發亂想。”爾時，尊者多耆奢觀彼女人，從頭至足：“此形體中有何可貪？三十六物皆悉不凈。今此諸物為從何生？”是時，尊者多耆奢復作是念：“我今觀他形，為不如自觀身中。此欲為從何生？為從地種生耶？水、火、風種生耶？設從地種生，地種堅強，不可沮壞；設從水種生，水種極濡，不可獲持；設從火種生，火種不可獲持；設從風種生，風種無形而不可獲持。”是時，尊者便作是念：“此欲者，但從思想生。” 
　　爾時，便說此偈：  
　　“欲我知汝本，但以思想生， 
　　　非我思想汝，則汝而不有。”  
　　爾時，尊者多耆奢又說此偈，如思惟不凈之想，即于彼處有漏心得解脫。 
　　時，阿難及多耆奢出羅閱城，至世尊所，頭面禮足，在一面坐。是時，多耆奢白世尊言：“我今快得善利，以有所覺。” 
　　世尊告曰：“汝今云何自覺？” 
　　多耆奢白佛言：“色者無牢，亦不堅固，不可睹見，幻偽不真；痛者無牢，亦不堅固，亦如水上泡，幻偽不真；想者無牢，亦不堅固，幻偽不真，亦如野馬；行亦無牢，亦不堅固，亦如芭蕉之樹，而無有實；識者無牢，亦不堅固，幻偽不真。”重白佛言：“此五盛陰無牢，亦不堅固，幻偽不真。” 
　　是時，尊者多耆奢便說此偈：  
　　“色如聚沫，痛如浮泡， 
　　　想如野馬，行如芭蕉， 
　　　識為幻法，最勝所說。 
　　　思惟此已，盡觀諸行， 
　　　皆悉空寂，無有真正， 
　　　皆由此身，善逝所說。 
　　　當滅三法，見色不凈， 
　　　此身如是，幻偽不真， 
　　　此名害法，五陰不牢， 
　　　已解不真，今還上跡。  
　　“如是，世尊，我今所覺正謂此耳！” 
　　世尊告曰：“善哉！多耆奢，善能觀察此五盛陰本。汝今當知：夫為行人當觀察此五陰之本，皆不牢固。所以然者？我當觀此五盛陰時，在道樹下成無上等正覺，亦如卿今日所觀。” 
　　爾時，說此法時，座上六十比丘漏盡意解。爾時，尊者多耆奢聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，僧迦摩長者子往至世尊所，頭面禮足，在一面座。是時，長者子白佛言：“惟愿世尊聽在道次！” 
　　是時，長者子即得為道，在閑靜之處，克己修行，成其法果，所以族姓子剃除須發，出家學道：生死已盡，梵行已立，所作已辦，更不復受胎，如實知之。是時，僧迦摩便成阿羅漢。是時，在閑靜之處，便生此念：“如來出現甚為難遇，多薩阿竭時時乃出！亦如優曇缽華時時乃出，此亦如是，如來出現于世時時乃有。一切行滅亦復難遇，出要亦難，愛盡、無欲、涅槃，此乃為要。” 
　　爾時，僧迦摩婦母聞女婿作道人，不復著欲，舍于家累，又捐我女，如棄聚唾。爾時，此母往至女所，而語女曰：“汝婿實作道乎？” 
　　其女報曰：“女亦不詳為作道不耶？” 
　　其老母曰：“汝今可自莊嚴，著好衣裳，抱此男、女，往至僧迦摩所。” 
　　爾時，母及女共相將至僧迦摩所。爾時，尊者僧迦摩在一樹下結跏跌坐。是時，婦、母二人在前，默然而立。 
　　是時，老母及女觀僧迦摩從頭至足，而語僧迦摩曰：“汝今何故不與我女共語乎？今此兒女由汝而生。汝今所為實為非理，人所不許。汝今所思惟者，非是人行。” 
　　是時，尊者僧迦摩即時便說此偈：  
　　“此外更無善，此外更無妙， 
　　　此外更無是，善念無過是。”  
　　是時，婦母語僧迦摩曰：“我女今有何罪？有何非法？今何故舍之出家學道？” 
　　是時，僧迦摩便說此偈：  
　　“臭處不凈行，瞋恚好妄語， 
　　　嫉妒心不正，如來之所說。”  
　　是時，老母語僧迦摩曰：“非獨我女而有此事，一切女人皆同此耳！舍衛城中人民之類，見我女者，悉皆意亂，欲與交通，如渴欲飲，睹無厭足，皆起想著。汝今云何舍之學道，方更謗毀。設汝今日不用我女者，汝所生男、女，還自錄之。” 
　　爾時，僧迦摩復說此偈：  
　　“我亦無男女，田業及財寶， 
　　　亦復無奴婢，眷屬及營從。 
　　　獨步無有侶，樂于閑靜處， 
　　　行作沙門法，求于正佛道。 
　　　有男有女者，愚者所習行， 
　　　我常無我身，豈有男女哉？”  
　　是時，婦、母、男、女聞說此偈已，各作是念：“如我今日觀察此意，必不還家。”復更觀察從頭至足，長嘆息已，前自長跪，而作是語：“設身、口、意所造非法者，盡共忍之。”即繞三匝而退所在。 
　　是時，尊者阿難到時，著衣持缽，入舍衛城乞食，遙見老母及女而問之曰：“向者頗見僧迦摩乎？” 
　　其老母報曰：“雖見亦不為見。” 
　　阿難報曰：“頗共言語乎？” 
　　老母報曰：“雖共言語，不入我意。” 
　　是時，尊者阿難便說此偈：  
　　“欲使火生水，復使水生火， 
　　　空法欲使有，無欲欲使欲。”  
　　是時，尊者阿難乞食已，還詣祇樹給孤獨園，往至僧迦摩所，在一面坐，語僧迦摩曰：“已知如真法乎？” 
　　僧迦摩報曰：“我已覺知如真法也。” 
　　阿難報曰：“云何覺知如真法乎？” 
　　僧迦摩報曰：“色者無常，此無常義即是苦，苦者即無我，無我者即是空也。痛、想、行、識皆悉無常，此無常義即是苦，苦者即無我，無我者即是空也。此五盛陰是無常義，無常義者即是苦義。我非彼有，彼非我有。” 
　　是時，僧迦摩便說此偈：  
　　“苦苦還相生，度苦亦如是， 
　　　賢圣八品道，乃至滅盡處。 
　　　更不還此生，流轉天人間， 
　　　當盡苦原本，永息無移動。 
　　　我今見空跡，如佛之所說， 
　　　今得阿羅漢，更不受胞胎。”  
　　是時，尊者阿難嘆曰：“善哉！如真之法善能決了。” 
　　是時，阿難便說此偈：  
　　“善守梵行跡，亦能善修道， 
　　　斷諸一切結，真佛之弟子。”  
　　爾時，阿難說此偈已，即從座起而去，往至世尊所，頭面禮足，在一面立。 
　　爾時，阿難以此因緣，具白世尊。爾時，世尊告諸比丘：“欲平等論阿羅漢，當言僧迦摩比丘是也。能降伏魔官屬者，亦是僧迦摩比丘。所以然者？僧迦摩比丘七變往降魔，今方成道。自今已后，聽七變作道。過此限者，則為非法。” 
　　爾時，世尊告諸比丘：“我聲聞中第一比丘能降伏魔，今方成道者，所謂僧迦摩比丘是。” 
　　爾時，諸比丘聞佛所說，歡喜奉行。  
增壹阿含經卷第二十八 聽法品第三十六  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“隨時聽法有五功德，隨時承受不失次第。云何為五？未曾聞者，便得聞之；以得聞者，重諷誦之；見不邪傾；無有狐疑；即解甚深之義。隨時聽法有五功德，是故，諸比丘，當求方便，隨時聽法。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“造作浴室有五功德。云何為五？一者、除風，二者、病得差，三者、除去塵垢，四者、身體輕便，五者、得肥白。是謂，比丘，造作浴室有此五功德。是故，諸比丘，若有四部之眾欲求此五功德者，當求方便，造立浴室。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“施人楊枝有五功德。云何為五？一者、除風，二者、除涎唾，三者、生藏得消，四者、口中不臭，五者、眼得清凈。是謂，比丘，施人楊枝有五功德。若善男子、善女人求此五功德，當念以楊枝用惠施。如是，比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“汝等頗見屠牛之人，以此財業后得乘車馬、大象乎？” 
　　諸比丘對曰：“非也，世尊。” 
　　世尊告曰：“善哉！諸比丘，我亦不見、不聞屠牛之人殺害牛已，得乘車馬、大象。所以然者？我亦不見屠牛之人得乘車馬、大象，終無此理。云何，比丘，汝等頗見屠羊、殺豬，或獵捕鹿，如此之人作此惡已，得此財業后得乘車馬、大象乎？” 
　　諸比丘對曰：“非也，世尊。” 
　　世尊告曰：“善哉！諸比丘，我亦不見、不聞屠牛之人殺害生類已，得乘車馬、大象，終無此理。汝等比丘，若見殺牛之人乘車馬者，此是前世之德，非今世福也；皆是前世宿行所致也。汝等若見殺羊之人得乘車馬者，當知此人前世宿福之所種也。所以然者？皆由殺心不除故也。何以故？若有人親近惡人，好喜殺生，種地獄之罪，若來人中，壽命極短。若復有人好喜偷盜，種地獄罪。如彼屠牛之人，賤取貴賣，誑惑世人，不按正法。屠牛之人亦復如是，由殺心故，致此罪咎，不得乘車馬、大象。是故，諸比丘，當起慈心于一切眾生。如是，諸比丘，當作是學！ 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。爾時，世尊與大比丘眾五百人俱。 
　　爾時，釋提桓因如屈伸臂頃，來至世尊所，頭面禮足，在一面坐。爾時，釋提桓因白世尊言：“如來亦說，夫如來出世必當為五事。云何為五？當轉法輪；當度父母；無信之人立于信地；未發菩薩心令發菩薩意；于其中間當受佛決。此五因緣如來出現必當為之。今如來母在三十三天，欲得聞法。今如來在閻浮里內，四部圍繞，國王人民皆來云集。善哉！世尊，可至三十三天與母說法。”是時，世尊默然受之。 
　　爾時，難陀、優槃難陀龍王便作是念：“此諸禿頭沙門在我上飛，當作方便，使不陵虛。”是時，龍王便興瞋恚，放大火風，使閻浮里內，洞燃火燃。 
　　是時，阿難白佛言：“此閻浮里內，何故有此煙火？” 
　　世尊告曰：“此二龍王便生此念：‘禿頭沙門恒在我上飛，我等當共制之，令不陵虛。’便興瞋恚，放此煙火，由此因緣，故致此變。” 
　　是時，大迦葉即從座起，白世尊言：“我今欲往，與彼共戰。” 
　　世尊告曰：“此二龍王極為兇惡，難可受化，卿還就座。” 
　　是時，尊者阿那律即從座起，白世尊言：“我今欲往降彼惡龍。” 
　　世尊告白：“此二惡龍極為兇暴，難可受化，卿還就座。” 
　　是時，離越、尊者迦旃延、尊者須菩提、尊者優陀夷、尊者婆竭，各從座起，白世尊言：“我今欲往降伏惡龍。” 
　　世尊告曰：“此二龍王極為兇惡，難可受化，卿還就坐。” 
　　爾時，尊者大目揵連即從座起，偏露右肩，長跪叉手，白佛言：“欲往詣彼降伏惡龍。” 
　　世尊告白：“此二龍王極為兇惡，難可降化，卿今云何化彼龍王？” 
　　目連白佛言：“我先至彼化形極大，恐怯彼龍，后復化形極為微小，然后以常法則而降伏之。” 
　　世尊告曰：“善哉！目連，汝能堪任降伏惡龍。然今，目連，堅持心意，勿興亂想。所以然者？彼龍兇惡，備觸嬈汝。” 
　　是時，目連即禮佛足，屈伸臂頃，于彼沒不現，往至須彌山上。爾時，難陀、優槃難陀龍王繞須彌山七匝，極興瞋恚，放大煙火。 
　　是時，目連自隱本形，化作大龍王，有十四頭，繞須彌山十四匝，放大火煙，當在二龍王上住。 
　　是時，難陀、優槃難陀龍王見大龍王有十四頭，便壞恐怖，自相謂言：“我等今日當試此龍王威力，為審勝吾不乎？” 
　　爾時，難陀、優槃難陀龍王以尾擲大海中，以水灑三十三天，亦不著目連身。是時，尊者大目連復以尾著大海水中，水乃至到梵迦夷天，并復灑二龍王身上。 
　　是時，二龍王自相謂言：“我等盡其力勢，以水灑三十三天，然此大龍王復過我上去。我等正有七頭，今此龍王十四頭。我等繞須彌山七匝，今此龍王繞須彌山十四匝。我今二龍王當共并力與共戰斗！” 
　　是時，二龍王極懷瞋恚，雷電霹靂，放大火炎。是時，尊者大目連便作是念：“凡龍戰斗以火霹靂，設我以火霹靂共戰斗者，閻浮里內人民之類，及三十三天皆當被害。我今化形極小，當與戰斗。”是時，目連即化形使小，便入龍口中，從鼻中出；或從鼻入，從耳中出；或入耳中，從眼中出；以出眼中，在眉上行。 
　　爾時，二龍王極懷恐懼，即作是念：“此大龍王極有威力，乃能從口中入，鼻中出；從鼻入，眼中出。我等今日實為不如。我等龍種今有四生：卵生、胎生、濕生、化生，然無有出我等者。今此龍王威力乃爾，不堪共斗。我等性命死在斯須！”皆懷恐懼，衣毛皆豎。 
　　是時，目連以見龍王心懷恐懼，還隱其形，作常形容，在眼睫上行。是時，二龍王見大目連，自相謂言：“此是目連沙門，亦非龍王，甚奇！甚特！有大威力，乃能與我等共斗。”是時，二龍王白目連言：“尊者何為觸嬈我乃爾？欲何所誡敕？” 
　　目連報曰：“汝等昨日而作是念：‘云何禿頭沙門恒在我上飛，今當制御之。’” 
　　龍王報曰：“如是，目連。” 
　　目連告曰：“龍王當知：此須彌山者是諸天道路，非汝所居之處。” 
　　龍王報曰：“惟愿恕之，不見重責，自今以后更不敢觸嬈，興惡亂想，惟愿聽為弟子！” 
　　目連報曰：“汝等莫自歸我身，我所自歸者，汝等便自歸之。” 
　　龍王白目連：“我等今日自歸如來。” 
　　目連告曰：“汝等不可依此須彌山，自歸世尊；今可共我至舍衛城，乃得自歸。” 
　　是時，目連將二龍王，如屈伸臂頃，從須彌山上至舍衛城。爾時，世尊與無央數之眾而為說法。是時，目連告二龍王曰：“汝等當知：今日世尊與無央數之眾而為說法，不可作汝形至世尊所。” 
　　龍王報曰：“如是，目連。” 
　　是時，龍王還隱龍形，化作人形，不長不短，容貌端正，如桃華色。 
　　是時，目連至世尊所，頭面禮足，在一面坐。是時，目連語龍王曰：“今正是時，宜可前進！” 
　　是時，龍王聞目連語，即從座起，長跪叉手，白世尊言：“我等二族姓子，一名難陀，二名優槃難陀，自歸如來，受持五戒。惟愿世尊聽為優婆塞，盡形壽不復殺生！”爾時，世尊彈指可之。時，二龍王還復故坐，欲得聞法。 
　　爾時，波斯匿王便作是念：“有何因緣，使此閻浮利內煙火乃爾？”是時，王波斯匿乘寶羽之車出舍衛城，至世尊所。爾時，人民之類遙見王來，咸共起迎：“善來！大王，可就此坐。” 
　　時，二龍王默然不起。是時，波斯匿王禮世尊足，在一面坐。是時，大王白世尊言：“我今欲有所問，惟愿世尊事事敷演！” 
　　世尊告白：“欲有所問，今正是時。” 
　　波斯匿王白佛言：“有何因緣，令此閻浮里內煙火乃爾？” 
　　世尊告曰：“難陀、優槃難陀龍王之所造。然今，大王，勿懷恐懼，今日更無煙火之變。” 
　　是時，波斯匿王便作是念：“我今是國之大王，人民宗敬，名聞四遠。今此二人為從何來？見吾至此，亦不起迎。設住吾境界者當取閉之，設他界來者當取殺之。” 
　　是時，龍王知波斯匿心中所念，便興瞋恚。爾時，龍王便作是念：“我等無過于此王所，更欲反害吾身；要當取此國王及迦夷國人，盡取殺之。”是時，龍王即從座起，禮世尊足，即便而去，離祇洹不遠，便不復現。 
　　是時，波斯匿王見此人去，未久，白世尊言：“國事猥多，欲還宮中。” 
　　世尊告曰：“宜知是時。” 
　　是時，波斯匿王即從座起，便退而去，告群臣曰：“向者二人為從何道去？速捕取之。”是時，諸臣聞王教令，即馳走求之而不知處，便還宮中。 
　　是時，難陀、優槃難陀龍王各生此念：“我等無過于彼王所，方欲取我等害之；我等當共害彼人民，使無遺余。”是時，龍王復作是念：“國中人民有何過失？當取舍衛城人民害之。”復重作是念：“舍衛國人有何過失于我等？當取王宮官屬盡取殺之。” 
　　爾時，世尊以知龍王心中所念，告目連曰：“汝今當救波斯匿王，無令為難陀、優槃難陀龍王所害。” 
　　目連對曰：“如是，世尊。” 
　　是時，目連受佛教誡，禮世尊足，便退而去；在王宮上，結跏趺坐，令身不現。是時，二龍王雷吼霹靂，暴風疾雨，在王宮上，或雨瓦石，或雨刀劍，未墮地之頃，便為優缽蓮華在虛空中。是時，龍王倍復瞋恚，雨大高山于宮殿上。是時，目連復化使作種種飲食。是時，龍王倍復瞋恚熾盛，雨諸刀劍。是時，目連復化使作極好衣裳。是時，龍王倍復瞋恚，復雨大沙礫石，在波斯匿宮上，未墮地之頃，便化作七寶。 
　　是時，波斯匿王見宮殿中雨種種七寶，歡喜踴躍，不能自勝，便作是念：“閻浮里內有德之人，無復過我，唯除如來。所以然者？我家中種粳米一根上生，收拾得一斛米，飯以甘蔗之漿，極為香美。今復于宮殿上雨七寶，我便能作轉輪圣王乎！”是時，波斯匿王領諸婇女收攝七寶。 
　　是時，二龍王自相謂言：“今將有何意？我等來時欲害波斯匿王，今日變化乃至于斯；所有力勢今日盡現，猶不能動波斯匿王毫厘之分。” 
　　是時，龍王見大目揵連在宮殿上結跏趺坐，正身正意，形不傾斜；見已，便作是念：“此必是大目連之所為也。”是時，二龍王以見目連，便退而去。是時，目連見龍王去，還舍神足，至世尊所，頭面禮足，在一面坐。 
　　時，波斯匿王便作是念：“今此種種飲食不應先食，當先奉上如來，然后自食。”是時，波斯匿王即車載珍寶，及種種飲食，往至世尊所：“昨日天雨七寶及此飲食，惟愿納受！” 
　　爾時，大目揵連去如來不遠。佛告王曰：“汝今可持七寶飲食之具，與大目連。所以然者？蒙目連恩，得更生圣賢之地。” 
　　波斯匿王白佛言：“有何因緣，言我更生？” 
　　世尊告曰：“汝朝不至我所，欲得聽法乎？爾時，有二人亦來聽法。王生此念：‘我于此國界，最為豪尊，眾人所敬。然此二人為從何來？見我不起承迎。’” 
　　時，王白佛：“實然，世尊。” 
　　世尊告曰：“此亦非人，乃是難陀、優槃難陀龍王。彼知王意，自相謂言：‘我等無過于此人王，何故反來害我？要當方宜滅此國界。’我等尋知龍王心中所念，即敕目連，今可救波斯匿王，無令為龍所害也。即受我教，在宮殿上，隱形不現，作此變化。是時，龍王極懷瞋恚，雨沙礫石于宮殿上，未墮地之頃，化作七寶、衣裳、飲食之具。由此因緣，大王，今日便為更生。” 
　　是時，波斯匿王便懷恐怖，衣毛皆豎，前跪膝行至如來前，而白佛言：“惟愿世尊恩垂過厚，得濟生命！”復禮目連足，頭面禮敬：“蒙尊之恩，得濟生命！” 
　　爾時，國王便說此偈：  
　　“唯尊壽無窮，長夜護其命， 
　　　度脫苦窮厄，蒙尊得脫難。”  
　　是時，波斯匿王以天香華散如來身，便作是說：“我今持此七寶奉上三尊，惟愿納受！”頭面禮足，繞佛三匝，便退而去。 
　　是時，世尊便作是念：“此四部之眾多有懈怠，皆不聽法；亦不求方便，使身作證；亦不復求未獲者獲，未得者得；我今宜可使四部之眾渴仰于法。”爾時，世尊不告四部之眾，復不將侍者，如屈伸臂頃，從祇洹不現，往至三十三天。 
　　爾時，釋提桓因遙見世尊來，將諸天眾，前迎世尊，頭面禮足，請令就座，并作是說：“善來！世尊，久違覲省。” 
　　是時，世尊便作是念：“我今當以神足之力自隱形體，使眾人不見我為所在。”爾時，世尊復作是念：“我今于三十三天，化身極使廣大。” 
　　爾時，天上善法講堂有金石縱廣一由旬。爾時，世尊石上結跏跌坐，遍滿石上。爾時，如來母摩耶將諸天女至世尊所，頭面禮足，在一面坐，并作是說：“違奉甚久，今來至此，實蒙大幸，渴仰思見，佛今日方來。”是時，母摩耶頭面禮足已，在一面坐；釋提桓因亦禮如來足，在一面坐；三十三天禮如來足，在一面坐。是時，諸天之眾見如來在彼增益天眾，減損阿須倫。 
　　爾時，世尊漸與彼諸天之眾說于妙論，所謂論者：施論、戒論、生天之論，欲不凈想，淫為穢惡，出要為樂。爾時，世尊以見諸來大眾及諸天人心開意解，諸佛世尊常所說法——苦、集、盡、道，普與諸天說之，各于坐上，諸塵垢盡，得法眼凈。復有十八億天女之眾而見道跡，三萬六千天眾得法眼凈。是時，如來母即從座起，禮如來足，還入宮中。 
　　爾時，釋提桓因白佛言：“我今當以何食飯如來乎？為用人間之食？為用自然天食？” 
　　世尊告曰：“可用人間之食用食如來。所以然者？我身生于人間，長于人間，于人間得佛。” 
　　釋提桓因白佛言：“如是，世尊。”是時，釋提桓因復白佛言：“為用天上時節？為用人間時節？” 
　　世尊告曰：“用人間時節。” 
　　對曰：“如是，世尊。” 
　　是時，釋提桓因即以人間之食，復以人間時節飯食如來。 
　　爾時，三十三天各各自相謂言：“我等今見如來竟日飯食。” 
　　是時，世尊便作是念：“我今當入如是三昧，欲使諸天進便進，欲使諸天退便退。”是時，世尊以入此三昧，進卻諸天，隨其時宜。 
　　是時，人間四部之眾不見如來久，往至阿難所，白阿難言：“如來今為所在？渴仰欲見。” 
　　阿難報曰：“我等亦復不知如來所在！” 
　　是時，波斯匿王、優填王至阿難所，問阿難曰：“如來今日竟為所在？” 
　　阿難報曰：“大王，我亦不知如來所在！” 
　　是時，二王思睹如來，遂得苦患。爾時，群臣至優填王所，白優填王曰：“今為所患？” 
　　時，王報曰：“我今以愁憂成患。” 
　　群臣白王：“云何以愁憂成患？” 
　　其王報曰：“由不見如來故也。設我不見如來者，便當命終。” 
　　是時，群臣便作是念：“當以何方便，使優填王不令命終？我等宜作如來形像。”是時，群臣白王言：“我等欲作形像，亦可恭敬承事作禮。” 
　　時，王聞此語已，歡喜踴躍，不能自勝，告群臣曰：“善哉！卿等所說至妙。” 
　　群臣白王：“當以何寶作如來形像？” 
　　是時，王即敕國界之內諸奇巧師匠，而告之曰：“我今欲作形像。” 
　　巧匠對曰：“如是，大王。” 
　　是時，優填王即以牛頭栴檀作如來形像高五尺。 
　　是時，波斯匿王聞優填王作如來形像高五尺而供養。是時，波斯匿王復召國中巧匠，而告之曰：“我今欲造如來形像，汝等當時辦之。”時，波斯匿王而生此念：“當用何寶，作如來形像耶？”斯須復作是念：“如來形體，黃如天金，今當以金作如來形像。”是時，波斯匿王純以紫磨金作如來像高五尺。爾時，閻浮里內始有此二如來形像。 
　　是時，四部之眾往至阿難所，白阿難曰：“我等渴仰于如來，所思欲覲尊，如來今日竟為所在？” 
　　阿難報曰：“我等亦復不知如來所在。但今共至阿那律所而問此義。所以然者？尊者阿那律天眼第一，清凈無瑕穢。彼以天眼見千世界、二千世界、三千大千世界，彼能知見。” 
　　是時，四部之眾共阿難往至阿那律所，白阿那律曰：“今此四部之眾來至我所，而問我曰：‘今日如來竟為所在？’惟愿尊者以天眼觀如來今為所在！” 
　　是時，尊者阿那律報曰：“汝等且止！吾今欲觀如來竟為所在。” 
　　是時，阿那律正身正意，系念在前，以天眼觀閻浮里內而不見之。復以天眼觀拘耶尼、弗于逮、郁單曰而不見之。復觀四天王、三十三天、艷天、兜術天、化自在天、他化自在天，乃至觀梵天而不見之。復觀千閻浮地、千瞿耶尼、千郁單曰、千弗于逮、千四天王、千艷天、千兜術天、千化自在天、千他化自在天、千梵天，而不見如來。復觀三千大千剎土而復不見。即從座起，語阿難曰：“我今已觀三千大千剎土而不見之。” 
　　是時，阿難及四部之眾默然而止。阿難作是念：“如來將不般涅槃乎？” 
　　是時，三十三天各各自相謂言：“我等快得善利，惟愿七佛常現于世，天及世人多所潤益！”或有天子而作是語：“且置七佛，但使有六佛者，此亦甚善。”或有天子言：“但使有五佛。”或言：“四佛。”或言：“三佛。”或言：“二佛出現世者，多所潤益。” 
　　時，釋提桓因告諸天曰：“且置七佛，乃至二佛，但使今日釋迦文佛久住世者，則多所饒益。” 
　　爾時，如來意欲使諸天來，諸天便來；意欲使諸天去，諸天便去。是時，三十三天各各自相謂言：“如來何故竟日而食？” 
　　是時，釋提桓因告三十三天曰：“如來今日食以人間時節，不用天上時節。” 
　　是時，世尊以經三月，便作是念：“閻浮里人四部之眾不見吾久，甚有虛渴之想。我今當舍神足，使諸聲聞知如來在三十三天。”是時，世尊即舍神足。 
　　時，阿難往阿那律所，白阿那律言：“今四部之眾甚有虛渴，欲見如來。然今如來不取滅度乎？” 
　　是時，阿那律語阿難曰：“昨夜有天來至我所，云：‘如來在三十三天善法講堂。’汝今且止！吾今欲觀如來所在。”是時，尊者阿那律即結跏跌坐，正身正意，心不移動，以天眼觀三十三天，見世尊在壁方一由旬石上坐。是時，阿那律即從三昧起，語阿難曰：“如來今在三十三天與母說法。” 
　　是時，阿難及四部之眾歡喜踴躍，不能自勝。是時，阿難問四部眾曰：“誰能堪任至三十三天問訊如來？” 
　　阿那律曰：“今尊者目連神足第一，愿屈神力往問訊佛。” 
　　是時，四部之眾白目連曰：“今日如來在三十三天，惟愿尊者持四部姓名，問訊如來！又持此義往白如來：‘世尊在閻浮里內世間得道，唯屈威神還至世間！’” 
　　目連報曰：“甚善！諸賢。” 
　　是時，目連受四部之教，屈伸臂頃，往至三十三天，到如來所。是時，釋提桓因及三十三天遙見目連來，諸天各生此念：“正是僧使，若當是諸王之使。”是時，諸天皆起往迎：“善來！尊者。” 
　　是時，目連遙見世尊與無央數之眾而為說法，見已，生此念：“世尊在此天中，亦復煩鬧。”目連往至世尊所，頭面禮足，在一面立。 
　　爾時，目連白佛言：“世尊，四部之眾問訊如來：起居輕利，游步康強。”又白此事：“如來生長閻浮里內，于世間得道。惟愿世尊還來至世間，四部虛渴，欲見世尊。” 
　　世尊告曰：“使四部之眾進業無倦。云何，目連，四部之眾游化勞乎？無斗訟耶？外道異學無觸嬈乎？” 
　　目連報曰：“四部之眾行道無倦。” 
　　“但，目連，汝向者作是念言：‘如來在此亦煩鬧。’此事不然。所以然者？我說法時亦不經久，設我作是念，欲使諸天來，諸天便來；欲便諸天不來，諸天則不來。目連，汝還世間，卻后七日，如來當往僧迦尸國大池水側。” 
　　是時，目連屈伸臂頃，還詣舍衛城祇樹給孤獨園，往詣四部眾，而告之曰：“諸賢當知：卻后七日，如來當來下至閻浮里地僧迦尸大池水側。” 
　　爾時，四部眾聞此語已，歡喜踴躍，不能自勝。是時，波斯匿王、優填王、惡生王、優陀延王、頻毗娑羅王，聞如來卻后七日，當至僧迦尸國大池水側，極懷歡喜，不能自勝。是時，毗舍離人民之眾，迦毗羅越釋種，拘夷羅越人民之眾，聞如來當來至閻浮里地，聞已，歡喜踴躍，不能自勝。 
　　爾時，波斯匿集四種之兵，詣池水側，欲見世尊。是時，五王皆集兵眾往世尊所，欲得覲省如來及人民之眾。迦毗羅越釋皆悉往世尊所，及四部之眾皆悉往世尊所，欲得見如來。 
　　爾時，臨七日頭，釋提桓因告自在天子曰：“汝今從須彌山頂至僧迦尸池水，作三道路，觀如來不用神足至閻浮地。” 
　　自在天子報曰：“此事甚佳，正爾時辦。”爾時，自在天子即化作三道——金、銀、水精。是時，金道當在中央，夾水精道側、銀道側，化作金樹。當于爾時，諸神妙尊天，七日之中皆來聽法。 
　　爾時，世尊與數千萬眾前后圍繞，而為說法，說：“五盛陰苦。云何為五？所謂色、痛、想、行、識。云何為色陰？所謂此四大身，是四大所造色，是謂名為色陰也。彼云何名為痛陰？所謂苦痛、樂痛、不苦不樂痛，是謂名為痛陰。彼云何名想陰？所謂三世共會，是謂名為想陰。彼云何名為行陰？所謂身行、口行、意行，此名行陰。彼云何名為識陰？所謂眼、耳、鼻、口、身、意識，此名識陰。 
　　“彼云何名為色？所謂色者，寒亦是色，熱亦是色，饑亦是色，渴亦是色。云何名為痛？所謂痛者，痛者名覺。為覺何物？覺苦、覺樂、覺不苦不樂，故名為覺也。云何名為想？所謂想者，想亦是知。知青、黃、白、黑，知苦樂，故名為知。云何名為行？所謂行者，能有所成，故名為行。為成何等？或成惡行，或成善行，故名為行。云何名為識？所謂識者，識別是非，亦識諸味，此名為識也。 
　　“諸天子當知：此五盛陰，知三惡道、天道、人道；此五盛陰滅，便知有涅槃之道。”爾時，說此法時，有六萬天人得法眼凈。 
　　爾時，世尊與諸天人說法已，即從座起，詣須彌山頂，說此偈：  
　　“汝等當勤學，于佛法圣眾， 
　　　當滅死徑路，如人鉤調象。 
　　　若能于此法，而無懈怠者， 
　　　便當盡生死，無有苦原本。”  
　　爾時，世尊說此偈已，便詣中道。是時，梵天在如來右處銀道側，釋提桓因在水精道側，及諸天人在虛空中散華燒香，作倡伎樂，娛樂如來。 
　　是時，優缽華色比丘尼聞如來今日當至閻浮提僧迦尸池水側，聞已，便生此念：“四部之眾、國王、大臣、國中人民，靡不往者。設我當以常法往者，此非其宜。我今當作轉輪圣王形容往見世尊。”是時優缽華色比丘尼還隱其形，作轉輪圣王形，七寶具足。所謂七寶者，輪寶、象寶、馬寶、珠寶、玉女寶、典兵寶、典藏寶，是謂七寶。 
　　爾時，尊者須菩提在羅閱城耆阇崛山中，在一山側縫衣裳。是時，須菩提聞世尊今日當來至閻浮里地，四部之眾靡不見者，“我今者宜可時往問訊禮拜如來。”爾時，尊者須菩提便舍縫衣之業，從座起，右腳著地。是時，彼復作是念：“此如來形，何者是世尊，為是眼、耳、鼻、口、身、意乎？往見者復是地、水、火、風種乎？一切諸法皆悉空寂，無造、無作。如世尊所說偈言：  
　　“‘若欲禮佛者，及諸最勝者， 
　　　　陰持入諸種，皆悉觀無常。 
　　　　曩昔過去佛，及以當來者， 
　　　　如今現在佛，此皆悉無常。 
　　　　若欲禮佛者，過去及當來， 
　　　　說于現在中，當觀于空法。 
　　　　若欲禮佛者，過去及當來， 
　　　　現在及諸佛，當計于無我。’  
　　“此中無我、無命、無人、無造作，亦無形容有教、有授者，諸法皆悉空寂。何者是我？我者無主。我今歸命真法之聚。”爾時，尊者須菩提還坐縫衣。 
　　是時，優缽華色比丘尼作轉輪圣王形，七寶導從至世尊所。是時，五國王遙見轉輪圣王來，歡喜踴躍，不能自勝，自相謂言：“甚奇！甚特！世間出二珍寶：如來、轉輪圣王。” 
　　爾時，世尊將數萬天人從須彌山頂來，至池水側。是時，世尊舉足蹈地，此三千大千世界六變震動。是時，化轉輪圣王漸漸至世尊所，諸小國王及人民之類各各避之。是時，化圣王覺知以近世尊，還復本形，作比丘尼，禮世尊足。五王見已，各自稱怨，自相謂言：“我等今日極有所失，我等先應見如來，然今此比丘尼先見之。”是時，比丘尼至世尊所，頭面禮足，而白佛言：“我今禮最勝尊，今日先得覲省，我優缽華色比丘尼是如來弟子。” 
　　爾時，世尊與彼比丘尼而說偈言：  
　　“善業以先禮，最初無過者， 
　　　空無解脫門，此是禮佛義。 
　　　若欲禮佛者，當來及過去， 
　　　當觀空無法，此名禮佛義。”  
　　是時，五王及人民之眾不可稱計，往至世尊所，各自稱名。“我是迦尸國王波斯匿。”“我是拔嗟國王，名曰優填。”“我是五都人民之主，名曰惡生。”“我是南海之主，名優陀延。”“我是摩竭國頻毗娑羅王。”爾時，十一那術人民云集，及四部之眾最尊長者，千二百五十人往至世尊所，頭面禮足，在一面立。 
　　爾時，優填王手執牛頭栴檀像，并以偈向如來說：  
　　“我今欲所問，慈悲護一切， 
　　　作佛形像者，為得何等福？”  
　　爾時，世尊復以偈報曰：  
　　“大王今聽之，少多演其義， 
　　　作佛形像者，今當粗說之。 
　　　眼根初不壞，后得天眼視， 
　　　白黑而分明，作佛形像德。 
　　　形體當完具，意正不迷惑， 
　　　勢力倍常人，造佛形像者。 
　　　終不墮惡趣，終輒生天上， 
　　　于彼作天王，造佛形像福。 
　　　余福不可計，其福不思議， 
　　　名聞遍四遠，造佛形像福。  
　　“善哉！善哉！大王，多所饒益，天、人蒙佑。” 
　　爾時，優填王極懷歡悅，不能自勝。 
　　爾時，世尊與四部眾及與五王演說妙論，所謂論者：施論、戒論、生天之論，欲不凈想，漏為大患，出要為妙。爾時，世尊以知四部之眾心開意解，諸佛世尊常所說法——苦、集、盡、道，盡與彼說之。爾時，座上天及人民六萬余人，諸塵垢盡，得法眼凈。 
　　爾時，五王白世尊言：“此處福妙最是神地，如來始從忉利天來下至此說法。今欲建立此處，使永存不朽。” 
　　世尊告曰：“汝等五王，于此處造立神寺，長夜受福，終不朽敗。” 
　　諸王報曰：“當云何造立神寺？” 
　　爾時，世尊伸右手，從地中出迦葉如來寺，視五王而告之曰：“欲作神寺者，當以此為法。” 
　　爾時，五王即于彼處起大神寺。 
　　爾時，世尊告諸比丘：“諸過去恒沙如來翼從多少，亦如今日而無有異。正使當來諸佛世尊翼從多少，亦如今日而無有異。今此經名游天法本。如是，諸比丘，當作是學！” 
　　爾時，四部之眾及五國王聞佛所說，歡言奉行！  
增壹阿含經卷第二十九 六重品第三十七之一  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“汝當思念六重之法，敬之、重之，執在心懷，無令忘失。云何為六？于是，比丘，身行念慈，如鏡視其形，可敬、可貴，無令忘失。 
　　“復次，口行念慈，意行念慈，可敬、可貴，無令忘失。 
　　“復次，得法利之具，能與諸梵行者共之，亦無吝想，此法可敬、可貴，無令忘失。 
　　“復次，諸有禁戒不朽、不敗，極為完具，而無缺漏，智者之所貴；復欲使此戒分布與人，使同其味，此法可敬、可貴，無令忘失。 
　　“復次，正見賢圣得出要；如是之見，欲與諸梵行者共同此法，亦可敬、可貴，無令忘失。 
　　“是謂，比丘，有此六重之法，可敬、可貴，無令忘失。是故，諸比丘，常當修行身、口、意行；設得利養之具，當念分布，莫起貪想。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在阿耨達泉，與大比丘眾五百人俱。斯是羅漢，三達、六通神足自在，心無所畏；唯除一比丘，阿難是也。 
　　爾時，世尊坐金蓮華，七寶為莖，及五百比丘各各坐寶蓮華。爾時，阿耨達龍王至世尊所，頭面禮足，在一面住。 
　　爾時，龍王遍觀圣眾已，白世尊曰：‘我今觀此眾中，空缺不具，無尊者舍利弗，惟愿世尊遣一比丘喚舍利弗使來！” 
　　爾時，舍利弗在祇洹精舍，補納故衣。爾時，世尊告目連曰：“汝至舍利弗所，語舍利弗云：‘阿耨達龍王欲得相見。’” 
　　目連報曰：“如是，世尊。” 
　　是時，尊者大目連如人屈伸臂頃，往至祇洹精舍舍利弗所，語舍利弗言：“如來有教云：‘阿耨達龍王欲得相見。’” 
　　舍利弗報曰：“汝并在前，吾后當往。” 
　　目連報曰：“一切圣眾及阿耨達龍王遲想尊顏，欲得相見。惟愿時赴，勿輕時節！” 
　　舍利弗報曰：“汝先至彼，吾后當往。” 
　　是時，目連復重語曰：“云何，舍利弗，神足之中能勝吾乎？然今先遣使在前耶？若舍利弗不時起者，吾當捉臂將詣彼泉！” 
　　是時，舍利弗便作是念：“今日目連方便試弄吾耳！” 
　　爾時，尊者舍利弗躬解竭支帶在地，語目連曰：“設汝神足第一者，今舉此帶使離于地，然后捉吾臂將詣阿耨達泉。” 
　　是時，目連作是念：“今舍利弗復輕弄我，將欲相試乎？今解帶在地云：能舉者然后捉吾臂將詣泉所。”是時，目連復作是想：“此必有因，事不苦爾。”即時，伸手而取帶舉，然不能使帶移動如毫厘許。是時，目連盡其力勢移此帶，不能使動。是時，舍利弗取此帶系著閻浮樹枝。是時，尊者目連盡其神力，欲舉此帶，終不能移。當舉此帶時，此閻浮地大振動。 
　　爾時，舍利弗便作是念：“目連比丘尚能使此閻浮地動，何況此帶！我今當持此帶系著二天下。”爾時，目連亦復舉之；系著三天下、四天下，亦能舉之，如舉輕衣。是時，舍利弗復作是念：“目連比丘堪任舉四天下，而不足言。我今持此帶，系著須彌山腹。”是時，目連復能動此須彌山及四天王宮，三十三天宮皆悉動搖。是時，舍利弗復以此帶系千世界。是時，目連亦能使動。時，舍利弗復以此帶系二千世界、三千世界，亦復能動。是時，天地大動，唯有如來坐阿耨達泉而不移動，猶如力士弄于樹葉而無疑難。 
　　是時，阿耨達龍王白世尊言：“今此天地何故振動？” 
　　爾時，世尊具與龍王說此本緣。龍王白佛：“此二人神力何者最勝？” 
　　世尊告曰：“舍利弗比丘神力最大。” 
　　龍王白佛言：“世尊前記言：‘目連比丘神足第一，無過是者。’” 
　　世尊告曰：‘龍王當知：有四神足。云何為四？自在三昧神力、精進三昧神力、心三昧神力、試三昧神力。是謂，龍王，有此四神足之力。若有比丘、比丘尼有此四神力者，親近修行而不放舍者，此則神力第一。” 
　　阿耨達龍王白佛：“目連比丘不得此四神足乎？” 
　　世尊告曰：“目連比丘亦得此四神足之力，親近修行，初不放舍。然目連比丘欲住壽至劫，亦復能辦。然舍利弗所入三昧，目連比丘不知名字。” 
　　是時，尊者舍利弗復作是念：“三千大千剎土，目連皆能移轉，蠕蟲死者不可稱計。然我躬自聞，如來座者不可移動。我今可以此帶系著如來座所。”是時，目連復以神足而舉此帶，然不能動。時，目連生此念：“非我于神足退乎？今舉此帶而不能動。我今往詣世尊所，而問此義。” 
　　爾時，目連舍此帶已，即以神足至世尊所。遙見舍利弗在如來前坐，見已，目連復作是念：“世尊弟子神足第一，無出我者，然我不如舍利弗乎？”爾時，目連白佛言：“我將不于神足退乎？所以然者？我先發祇洹精舍，然后舍利弗發，今舍利弗比丘先在如來前坐。” 
　　佛言：“汝不于神足有退，但舍利弗所入神足三昧之法，汝所不解。所以然者？舍利弗比丘智慧無有量，心得自在，不如舍利弗從心也；舍利弗心神足得自在。若舍利弗比丘心所念法，即得自在。”大目連即時默然。 
　　是時，阿耨達龍王歡喜踴躍，不能自勝：“今舍利弗比丘極有神力，不可思議，所入三昧，目連比丘而不知名字。”爾時，世尊與阿耨達龍王說微妙之法，勸令歡喜，即于彼說戒。清旦，將諸比丘僧，還詣舍衛國祇樹給孤獨園。 
　　爾時，諸比丘自相謂言：“世尊口自記：‘我聲聞中神足第一者，目連比丘是也。’然今日不如舍利弗。” 
　　爾時，諸比丘起輕慢想于目連所。是時，世尊便作是念：“此諸比丘生輕慢之想向目連，受罪難計。”告目連曰：“現汝神力使此眾見，無令大眾起懈怠想。” 
　　目連對曰：“如是，世尊。” 
　　是時，目連禮世尊足，即于如來前沒不現，往詣東方七恒河沙佛土。有佛名奇光如來、至真、等正覺，出現彼土。是時，目連以凡常之服往詣彼土，在缽盂緣上行。又彼土人民，形體極大。是時，諸比丘見目連已，自相謂言：“汝等觀此蟲，正似沙門。”是時，諸比丘復持示彼佛：“唯然，世尊，今有一蟲，正似沙門。” 
　　爾時，奇光如來告諸比丘曰：“西方去此七恒河沙土，彼世界名忍，有佛名釋迦文如來、至真、等正覺，出現于世，是彼弟子，神足第一。”爾時，彼佛告目連曰：“此諸比丘起輕慢意，現汝神足，使大眾見之。” 
　　目連對曰：“如是，世尊。”是時，目連聞佛教已，以缽盂絡盛彼五百比丘至梵天上。是時，目連以左腳登須彌山，以右腳著梵天上。爾時，便說此偈：  
　　“常當念勤加，修行于佛法， 
　　　降伏魔眾怨，如鉤調于象。 
　　　若能于此法，能行不放逸， 
　　　當盡苦原際，無復有眾惱。”  
　　是時，目連以此音響遍滿祇洹精舍。諸比丘聞已，往白世尊：“目連為住何處而說此偈？” 
　　世尊告曰：“此目連比丘去此佛土七恒河沙，正在東方，以繩絡盛彼五百比丘，以左腳登須彌山，右腳著梵天上，而說此偈。” 
　　爾時，諸比丘嘆未曾有：“甚奇！甚特！目連比丘有大神足，我等起于懈慢于目連所，惟愿世尊使目連比丘將此五百比丘來至此間！” 
　　是時，世尊遙現道力，使目連知意。 
　　是時，目連將五百比丘來至舍衛城祇樹給孤獨園。爾時，世尊與數千萬眾而為說法。時，大目連將五百比丘至世尊所。然釋迦文佛弟子仰觀彼比丘。是時，東方世界比丘禮世尊足，在一面坐。爾時，世尊告彼比丘曰：“汝等比丘為從何來？是誰弟子？道路為經幾時？” 
　　彼五百比丘白釋迦文佛：“我等世界今在東方，佛名奇光如來，是彼弟子。然我等今日亦復不知為從何來？為經幾日？” 
　　世尊告曰：“汝等知佛世界乎？” 
　　諸比丘對曰：“不也，世尊。” 
　　“汝等今日欲詣彼土乎？” 
　　諸比丘對曰：“唯然，世尊，欲還詣彼土。” 
　　爾時，世尊告彼比丘：“今當與汝說六界法，善思念之。” 
　　諸比丘對曰：“如是，世尊。”爾時，諸比丘從佛受教。 
　　世尊告曰：“彼云何名為六界之法？比丘當知：六界之人稟父母精氣而生。云何為六？所謂地界、水界、火界、風界、空界、識界。是謂，比丘，有此六界。人身稟此精氣而生六入。云何為六？所謂眼入、耳入、鼻入、舌入、身入、意入。是謂，比丘，有此六入，由父母而得有，以依六入便有六識身。云何為六？若依眼識則有眼識身，耳識、鼻識、舌識、身識、意識。是謂，比丘，此名六識身。若有比丘解此六界、六入、六識者，能度六天而更受形。設于彼壽終來生此間，聰明高才，于現身上，盡于結使，得至涅槃。” 
　　爾時，世尊告目連曰：“汝今還將此比丘詣彼佛土。” 
　　目連報曰：“如是，世尊。”是時，目連復以絡盛五百比丘，繞佛三匝，便退而去，如屈伸臂頃，已至彼佛土。是時，目連舍此比丘已，禮彼佛足已，還來詣此忍界。是時，彼土比丘聞此六界已，諸塵垢盡，得法眼凈。 
　　爾時，世尊告諸比丘：“我弟子中第一聲聞神足難及，所謂大目揵連比丘是也。” 
　　爾時，諸比丘聞佛所說，歡喜奉行。  
　　聞如是：一時，佛在拔耆國師子園中。 
　　諸神足高德比丘：賢者舍利弗、賢者大目揵連、賢者迦葉、賢者離越、賢者阿難等五百人俱。是時，大目揵連、大迦葉、阿那律晨旦至舍利弗所。然阿難遙見三大聲聞詣舍利弗所，語離越言：“三大聲聞往至舍利弗所，我等二人亦可往至舍利弗所。所以然者？備聞舍利弗說奇妙之法。” 
　　離越報曰：“此事可然。” 
　　是時，離越、阿難往至舍利弗所。是時，舍利弗言：“善來！諸賢，就此處坐。”是時，舍利弗語阿難曰：“我今欲有所問：‘此牛師子園極為快樂，自然天香流布四遠，云何當使此園快樂？’” 
　　阿難報曰：“若有比丘多有所聞不忘，總持諸法義味，具足修行梵行，如此諸法皆悉具足，亦不漏脫，與四部之眾而為說法，不失次第，亦不卒暴，無有亂想。如是，比丘在此牛師子園快樂。” 
　　是時，舍利弗語離越言：“阿難今日已演說之。我今復欲問汝義，牛師子園快樂如是，汝今次說，義復云何？” 
　　離越報曰：“于是，比丘樂閑靜之處，思惟坐禪，與止觀相應。如是，比丘樂牛師子園中。” 
　　是時，尊者舍利弗語阿那律曰：“汝今當說悅樂之義。” 
　　阿那律報曰：“若有比丘天眼徹視，觀眾生類死者、生者，善色、惡色，善趣、惡趣，若好、若丑，皆悉知之。或有眾生身、口、意行惡，誹謗賢圣，身壞命終，生地獄中。或復有眾生身、口、意行善，不誹謗賢圣。猶如士夫觀空中，靡不備悉；有天眼比丘亦復如是，觀諸世界無有疑難。如是，比丘在牛師子園中，快樂如是也。” 
　　是時，舍利弗語迦葉曰：“我今語汝：如是諸賢以說快樂之義，汝今次應說之。” 
　　迦葉報曰：“若有比丘行阿練若行，復教他人使行阿練若，嘆說閑靜之德；己身著補納之衣，復教他使行頭陀；身自知足，在閑居之處，復教他人使修其行；己身戒德具足、三昧成就、智慧成就、解脫成就、解脫見慧成就，復教他人使行其法，嘆說其法；己能勸化，復教他人使行其法，教訓無厭足，如是比丘在牛師子園中快樂無比。” 
　　爾時，尊者舍利弗語大目連曰：“諸賢圣以說快樂之義，汝今次說快樂之義。牛師子園中快樂無雙，汝今欲云何說之？” 
　　目連報曰：“于是比丘有大神足，于神足而得自在。彼能變化無數千事而無疑難，亦能分一身作無數身，或復還合為一，石壁皆過，踴沒自在，亦如駛河，猶如飛鳥在空中無跡，譬如暴火焚燒山野，亦如日月靡所不照，亦能舉手摩擦日月，亦能化身至梵天上，如此比丘宜牛師子園中。” 
　　是時目連語舍利弗曰：“我等各隨其辯而說之，我等今問舍利弗義。牛師子園極為快樂，何等比丘宜在其中？” 
　　舍利弗言：“若有比丘能降心，然彼心不能降比丘。設彼比丘欲得三昧，即時彼比丘能得三昧，隨意遠近成三昧者，即能成辦之。猶如長者家有好衣盛著箱篋，爾時彼長者隨意欲取何等衣，隨意取之而無疑難；亦能隨意入三昧中，此亦如是，心能使比丘，非比丘能使心，隨意入三昧亦無疑難。如是，比丘能使心，非心使比丘，如是之人宜在牛師子園中。” 
　　是時，舍利弗告諸賢曰：“我等隨其辯而說，各隨方宜，善說此義。今各相將往問世尊，云何比丘得樂此牛師子園？若世尊有所說，我等當奉行。” 
　　諸比丘報曰：“如是，舍利弗。” 
　　是時，大聲聞等各各相將往至如來所，到已，頭面禮足，在一面坐。爾時，大聲聞以此因緣具白佛。爾時，世尊告曰：“善哉！如阿難所說。所以然者？阿難比丘聞法能持，總攝諸法，具足修行梵行。如此之法，善聞不忘，亦無邪見，與四部之眾而說法，言不錯亂，亦不卒暴。 
　　“離越比丘所說亦復快哉！所以然者？樂閑靜之處，不處人間，常念坐禪，無有諍訟，與止觀相應，閑居寂寞。 
　　“阿那律比丘亦復快哉！所以然者？阿那律比丘天眼第一。彼以天眼觀三千世界，猶如有眼之人，掌中觀珠。阿那律比丘亦復如是，彼以天眼觀此三千大千世界而無疑難。 
　　“今迦葉比丘亦復快哉！所以然者？迦葉比丘己身是阿練若行，復能嘆說閑居之行；身能乞食，復能嘆譽乞食之德；身著補納衣，復能嘆說補納衣之德；己身知足，復能嘆說知足之德；己身處巖穴，復能嘆說巖穴之德；己身戒成就、三昧成就、智慧成就、解脫成就、解脫見慧成就，復能教人成此五分法身；身能教化，復能教人使行其法。 
　　“善哉！善哉！如目連所說。所以然者？目連比丘有大威力，神足第一，心得自在，彼意欲所為，則能成辦之，或化一身，分為萬億，或還合為一，石壁皆過，無有罣礙，踴沒自在；亦如駛水，亦無觸礙；如空中之鳥，亦無足跡；猶如日月靡所不照，能化身乃至梵天。 
　　“善哉！如舍利弗之所說。所以然者？舍利弗能降伏心，非心能降伏舍利弗，若欲入三味時，則能成辦，無有疑難。猶如長者好衣裳，隨意取之而無疑難。舍利弗比丘亦復如是，能降伏心，非心能降伏舍利弗，隨意入三昧，皆悉在前。 
　　“善哉！善哉！諸比丘，汝等所說各隨方便。但今復聽我所說，云何比丘樂牛師子園中？若有比丘依村落住，彼到時，著衣持缽，入村乞食。彼乞食已，還歸所在，洗手面，在一樹下正身正意，結跏趺坐，系念在前。彼比丘便作是念：‘我今不壞于坐，要當盡有漏成無漏。’爾時，彼比丘即有漏心得解脫。如是，比丘宜在牛師子園中。如是，比丘恒勤精進，莫有懈怠，所在之處靡不宗奉者。如是，比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“我今當說咒愿有六德。汝等諦聽！善思念之。” 
　　諸比丘對曰：“如是，世尊。”爾時，諸比丘從佛受教。 
　　世尊告曰：“彼云何名為六德？于是，施主檀越成就三法。云何檀越施主成就三法？于是，檀越施主信根成就、戒德成就、聞成就，是謂檀越施主成就此三法。施物之法復成三法。云何為三？然彼物色成就、味成就、香成就，有此三法。是謂，比丘，有此六事獲大功德，名德遠聞，獲甘露之報。是故，諸比丘，若欲成就此六事者，當念惠施。如是，比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊與無央數之眾而為說法。爾時，座上有一比丘，便生此念：“愿如來告我有所論說。”爾時，世尊知比丘心中所念，告諸比丘：“若有比丘生此念：‘如來躬教訓我。’彼比丘戒具清凈，無有瑕穢，修行止觀，樂閑靜之處。 
　　“若復比丘意欲求衣被、飲食、床敷臥具、病瘦醫藥者，亦當戒德成就，在空閑處而自修行，與止觀共相應。 
　　“若復比丘欲求知足者，當念戒德具足，在閑靜處而自修行，與止觀共相應。 
　　“若復比丘欲求使四部之眾、國王、人民有形之類所見識知，彼當念戒德具足。 
　　“若復比丘意欲求四禪，中無悔心，亦不變易，當念戒德成就。 
　　“若復比丘意欲求四神足，彼亦當戒德具足。 
　　“若復比丘意欲求八解脫門而無罣礙，彼當念戒德具足。 
　　“若復比丘意欲求天耳徹聽，聞天人聲，當念戒德具足。 
　　“若復比丘意欲求知他人心中所念，諸根缺漏，彼亦當念戒德具足。 
　　“若復比丘意欲求知眾生心意，有欲心、無欲心，有瞋恚心、無瞋恚心，有愚癡心、無愚癡心，如實知之；有愛心、無愛心，有受心、無受心，如實知之；有亂心、無亂心，有疾心、無疾心，有少心、無少心，有量心、無量心，有痛心、無痛心，有三昧心、無三昧心，有解脫心、無解脫心，如實知之。欲如是者，當念戒德具足。 
　　“若復比丘意欲得無量神足，分一身作無數，復還合為一，踴沒自在，化身乃至梵天，彼當念戒德具足。 
　　“若復比丘意欲求自憶宿世無數劫事，或一生、二生乃至千生、百千億生，成劫、敗劫、成敗之劫，不可稱計，我曾死此生彼，名某、字某，或從彼終，來生此間；自億如此無數劫事，當念戒德具足而無他念。 
　　“若復比丘意欲求天眼徹視，觀眾生類善趣、惡趣，善色、惡色，若好、若丑，如實知之。或復有眾生身、口、意行惡，誹謗賢圣，身壞命終，生地獄中；或復有眾生身、口、意行善，不誹謗賢圣，心意正見，身壞命終，生善處天上；意欲如是者，當念戒德具足。 
　　“若復比丘意欲求盡有漏，成無漏，心解脫、智慧解脫：生死已盡，梵行已立，所作已辦，更不復受胎，如實知之。彼當念戒德具足，內自思惟，無有亂想，居在閑處。 
　　“諸比丘，當念戒德具足，無他余念，威儀成就具足，少過常恐，何況大者！若有比丘意欲使如來共論者，常念戒德具足；已戒德具足，當念聞具足；聞已具足，當念施具足；施已具足，當念智慧具足，解脫知見，皆悉具足。若比丘戒身、定身、慧身、解脫身、解脫知見身具足者，便為天、龍、鬼、神所見供養，可敬、可貴，天、人所奉。是故，諸比丘，當念五分法身具足者，是世福田，無能過者。如是，諸比丘，當作是學！” 
　　爾時，諸比丘聞佛所說，歡喜奉行。  
增壹阿含經卷第三十 六重品第三十七之二  
　　聞如是：一時，佛在舍衛國祇樹給孤獨園。 
　　爾時，尊者舍利弗往詣世尊所，頭面禮足，在一面坐。爾時，舍利弗白世尊言：“我今已在舍衛城夏坐，意欲人間游化。” 
　　世尊告曰：“今正是時。”時，舍利弗即從座起，頭面禮足，便退而去。 
　　時，舍利弗去未久，有一比丘懷誹謗意，白世尊言：“舍利弗與諸比丘共諍，競不懺悔，今游行人間。” 
　　爾時，世尊告一比丘：“汝速往持吾聲，喚舍利弗。” 
　　比丘對曰：“如是，世尊。” 
　　佛敕目連、阿難：“汝等使諸房中召諸比丘詣世尊所。所以然者？舍利弗所入三昧，今當在如來前作師子吼。” 
　　是時，諸比丘聞佛教已，各集世尊所，頭面禮足，在一面坐。是時，彼比丘受世尊教，即彼至舍利弗所，語舍利弗言：“如來欲得相見。” 
　　爾時，舍利弗往至佛所，頭面禮足，在一面坐。是時，佛告舍利弗言：“卿向者去未久，有穢行比丘來至我所，而白我言，云舍利弗比丘與諸比丘共諍，亦不悔過，在人間游化。審實爾乎？” 
　　舍利弗白佛言：“如來自當知之。” 
　　世尊告曰：“我自知耳！但今大眾各懷狐疑。汝今于大眾中，可以己辯而自明凈。” 
　　舍利弗白佛言：“自出母胎，年向八十，每自思惟，未曾殺生，亦不妄語，正使于調戲之中亦不妄語，亦復未曾斗亂彼此；設不專意之時，或能有此行耳！我今，世尊，心意清凈，豈當與梵行人共斗諍乎？亦如此地，亦受凈，亦受不凈，屎尿穢惡皆悉受之，膿血涕唾終不逆之，然此地亦不言惡，亦不言善。我亦如是，世尊，心不移轉，何得與梵行人共諍而遠游行？心不專者能有此耳！我今心正，何得與梵行人共諍而遠游乎？亦如水，亦能使好物凈，亦能使不好物凈；彼水不作是念：‘我凈是、置是。’我亦如是，無有異想，何得與梵行人共斗而遠游乎？猶如熾火焚燒山野，不擇好丑，終無想念。我亦如是，豈當有意與梵行人共諍乎？亦如掃帚，不擇好丑，皆能除之，終無想念。猶如牛無其雙角，極自良善，亦不兇暴，善可將御，隨意所至，終無疑難。唯然，世尊，我心如是，亦不興想有所傷害，豈當與梵行人共諍而遠游乎？亦如旃陀羅女著弊壞衣，在人間乞食亦無禁忌。我亦如是，世尊，亦無想念，當興諍訟而遠游也？亦如脂釜，處處漏壞，有目之人皆悉觀見處處漏出。我亦如是，世尊，九孔之中漏出不凈，豈當與梵行人共諍？猶如女人年少端正，復以死尸系彼女頸，而厭患之。世尊，我亦如是，厭患此身如彼無異，豈當與梵行人共諍而遠游乎？此事不然！世尊自當知之，彼比丘亦當知之。設當有是者，愿彼比丘受我懺悔！” 
　　爾時，世尊告彼比丘：“汝今可自悔過。所以然者？若不悔者，頭便破為七分。” 
　　是時，彼比丘心懷恐怖，衣毛皆豎，即從座起，禮如來足，白世尊言：“我今自知犯舍利弗，惟愿世尊受我懺悔！” 
　　世尊告曰：“汝比丘，自向舍利弗懺悔。若不爾者，頭便破為七分。” 
　　是時，彼比丘即向舍利弗頭面禮足，白舍利弗言：“惟愿受我懺悔，愚不別真！” 
　　爾時，世尊告舍利弗：“汝今可受此比丘悔過，又以手摩頭。所以然者？若當不受此比丘懺悔者，頭破為七分。” 
　　爾時，舍利弗以手摩頭，語比丘曰：“聽汝懺悔！如愚如惑，此佛法中極為曠大，能隨時悔過者，善哉！今受汝懺悔，后更莫犯。”如是再三。 
　　是時，舍利弗告彼比丘曰：“汝更莫犯。所以然者？有六法入地獄，六法生天，六法至涅槃處。云何為六？欲害他人；我已起此害心，便歡喜踴躍，不能自勝；我當教人使害他，于中起害心；已得害人，于中起歡喜；我當得此不馨之問；未起此事便懷愁憂。是謂有此六法，令人墮惡趣。 
　　“云何有六，令人至善處？所謂身戒具足，口戒具足，意戒具足，命根清凈，無殺害心，無妒嫉心。是謂有此六法，生于善處。 
　　“云何修六法至于涅槃？所謂六思念法。云何為六？所謂身行慈無瑕穢；口行慈無瑕穢；意行慈無瑕穢；若得利養之具，能與人等共分之而無吝想；奉持禁戒無瑕疵，智者所貴，如是之戒能具足；諸有邪見、正見、賢圣出要，能得盡苦本，如是諸見皆悉分明。是謂六法得至涅槃。汝今，比丘，當求方便，行此六法。如是，比丘，當作是學！” 
　　爾時，彼比丘重從座起，禮舍利弗足：“我今重自懺悔，如愚如惑而不別真。惟愿舍利弗，受我悔過，后不復犯！” 
　　舍利弗曰：“聽汝悔過！賢圣法中極為曠大，能自改往修來，莫復更犯。” 
　　爾時，彼比丘聞舍利弗所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“我今當說第一最空法，汝等善思念之。” 
　　諸比丘對曰：“如是，世尊。”爾時，諸比丘從佛受教。 
　　世尊告曰：“彼云何名為第一最空之法？若眼起時則起，亦不見來處，滅時則滅，亦不見滅處；除假號法、因緣法。云何假號、因緣？所謂是有則有，此生則生，無明緣行，行緣識，識緣名色，名色緣六入，六入緣更樂，更樂緣痛，痛緣愛，愛緣受，受緣有，有緣生，生緣死，死緣愁、憂、苦、惱，不可稱計。如是苦陰成此因緣。 
　　“無是則無，此滅則滅。無明滅則行滅，行滅則識滅，識滅則名色滅，名色滅則六入滅，六入滅則更樂滅，更樂滅則痛滅，痛滅則愛滅，愛滅則受滅，受滅則有滅，有滅則生滅，生滅則死滅，死滅則愁、憂、苦、惱，皆悉滅盡，除假號之法。耳、鼻、舌、身、意法亦復如是，起時則起，亦不知來處，滅時則滅，亦不知滅處，除其假號之法。彼假號法者，此起則起，此滅則滅。此六入亦無人造作，亦名色、六入法，由父母而有胎者亦無，因緣而有，此亦假號，要前有對，然后乃有。猶如鉆木求火，以前有對，然后火生；火亦不從木出，亦不離木。若復有人劈木求火亦不能得，皆由因緣合會，然后有火。此六情起病亦復如是，皆由緣會于中起病。此六入起時則起，亦不見來，滅時則滅，亦不見滅；除其假號之法，因由父母合會而有。” 
　　爾時，世尊便說此偈：  
　　“先當受胞胎，漸漸如凍酥， 
　　　遂復如息肉，后轉如像形。 
　　　先生頭項頸，轉生手足指， 
　　　支節各各生，發毛爪齒成。 
　　　若母飲食時，種種若干饌， 
　　　精氣用活命，受胎之原本。 
　　　形體以成滿，諸根不缺漏， 
　　　由母得出生，受胎苦如是。  
　　“比丘當知：因緣合會，乃有此身耳！又復，比丘，一人身中骨有三百六十，毛孔九萬九千，脈有五百，筋有五百，蟲八萬戶。比丘當知：六入之身有如是災變。比丘，當念思惟：‘如是之患，誰作此骨？誰合此筋脈？誰造此八萬戶蟲？’爾時，彼比丘作是念思惟，便獲二果：若阿那含、若阿羅漢。” 
　　爾時，世尊便說此偈：  
　　“三百六十骨，在此人身中， 
　　　古佛之所演，我今亦說之。 
　　　筋有五百枚，脈數亦如是， 
　　　蟲有八萬種，九萬九千毛。 
　　　當觀身如是，比丘勤精進， 
　　　速得羅漢道，往至涅槃界。 
　　　此法皆空寂，愚者之所貪， 
　　　智者心歡悅，聞此空法本。  
　　“是謂，比丘，此名第一最空之法。與汝等說如來之所施行之法，我今已為起慈哀心，我今已辦，常當念修行其法，在閑居之處，坐禪思惟，勿有懈怠。今不修行，后悔無益！此是我之教訓。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，生漏梵志往至世尊所，共相問訊，在一面坐。爾時，生漏梵志白世尊言：“瞿曇，剎利今日意欲何求？有何行業？為著何教？為究竟何事？婆羅門意欲何求？有何行業？為著何教？究竟何事？國王今日意欲何求？有何行業？為著何教？為究竟何事？盜賊今日意欲何求？有何行業？為著何教？為究竟何事？女人今日意欲何求？有何行業？為著何教？為究竟何事？” 
　　爾時，世尊告梵志曰：“剎利種者，常好斗訟，多諸技術，好喜作務，所要究竟終不中休。” 
　　梵志問曰：“梵志意何所求？” 
　　世尊告曰：“梵志意好咒術，要作居家，樂閑靜之處，意在梵天。” 
　　又問曰：“國王意何所求？” 
　　世尊告曰：“梵志當知：王意所欲得國政，意在兵仗，貪著財寶。” 
　　“盜賊意何所求？” 
　　世尊告曰：“賊意盜竊，心在奸邪，欲使人類不知所作。” 
　　“女人意何所求？” 
　　世尊告曰：“女人意在男子，貪著財寶，心系男女，心欲自由。” 
　　爾時，梵志白世尊言：“甚奇！甚特！盡知爾許之變，如實不虛。今日比丘意何所求？” 
　　世尊告曰：“戒德具足，心游道法，意在四諦，欲至涅槃，此是比丘之所求也。” 
　　是時，生漏梵志白世尊言：“如是，世尊，比丘所行意不可移轉，其義實爾。瞿曇，涅槃者極為快樂。如來所說乃為過多，猶如盲者得視，聾者得聽，在暗者見明，今日如來所說亦復如是，而無有異。我今國事猥多，欲還所止。” 
　　世尊告曰：“宜知是時。”是時，生漏梵志即從座起，繞佛三匝，便退而去。 
　　爾時，生漏梵志聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，生漏梵志往至世尊所，頭面禮足，在一面坐。爾時，梵志白世尊言：“此中頗有比丘，云何得修梵行無有缺漏，清凈修梵行？” 
　　世尊告曰：“若有人戒律具足而無所犯，此名清凈修得梵行。復次，梵志，若有眼見色，不起想著，不起識念，除惡想，去不善法，得全眼根，是謂此人清凈修梵行。若耳聞聲、鼻嗅香、舌知味、身知細滑、意知法，都無識想，不起想念，清凈得修梵行，全其意根，如此之人得修梵行，無有缺漏。” 
　　婆羅門白佛言：“何等之人不修梵行，不具足清凈行？” 
　　世尊告曰：“若有人俱會者，此名非梵行。” 
　　婆羅門白佛言：“何等之人漏行不具足？” 
　　世尊告曰：“若有人與女人交接，或手足相觸，戢在心懷而不忘失。是謂，梵志，行不具足，漏諸淫泆，與淫、怒、癡共相應。 
　　“復次，梵志，或與女人共相調戲，言語相加。是謂，梵志，此人行不全具，漏淫、怒、癡，梵行不具足修清凈行。 
　　“復次，梵志，若有女人惡眼相視而不移轉，于中便起淫、怒、癡想，生諸亂念。是謂，梵志，此人梵行不凈，不修梵行。 
　　“復次，梵志，若復有人遠聞，或聞哭聲，或聞笑聲，于中起淫、怒、癡，起諸亂想。是謂，梵志，此人不清凈修梵行，與淫、怒、癡共相應，行不全具。 
　　“復次，梵志，若有人曾見女人，后更生想，憶其頭目，于中生想；在屏閑之處，生淫、怒、癡，與惡行相應。是謂，梵志，此人不修梵行。” 
　　是時，生漏梵志白世尊言：“甚奇！甚特！此沙門瞿曇亦知梵行，亦知不梵行；亦知漏行，亦知不漏行。所以然者？我今亦生此念：‘諸有人民與女人手足相加，起諸亂想。’我時便生此念：‘此人行不清凈，與淫、怒、癡共相應。第一更樂者，女人是也。第一可欲者，所謂眼眼相視，然彼女人或語、或笑，系綴男子，或共言語而系綴男子。’是時，我便生此念：‘此六人盡行不清凈行。如來今日所說甚過，猶如盲者得目，迷者見路，愚者聞道，有目之人見色，如來說法亦復如是。我今自歸佛、法、眾，自今之后不復殺生，惟愿受為優婆塞！’” 
　　爾時，生漏梵志聞佛所說，歡喜奉行。  
　　聞如是：一時，佛在毗舍離城外林中，與大比丘眾五百人俱。 
　　爾時，尊者馬師到時，著衣持缽，入城乞食。是時，薩遮尼揵子遙見馬師來，即往語馬師曰：“汝師說何等義？有何教訓？以何教誡向弟子說法乎？” 
　　馬師報曰：“梵志，色者無常，無常者即是苦，苦者即是無我，無我者即是空也，空者彼不我有，我非彼有。如是者智人之所學也。痛、想、行、識無常，此五盛陰無常，無常者即是苦，苦者即是無我，無我者即是空，空者彼非我有，我非彼有。卿欲知者，我師教誡其義如是，與諸弟子說如是義。” 
　　是時，尼揵子以兩手掩耳，而作是言：“止！止！馬師，我不樂聞此語。設瞿曇沙門有此教者，我實不樂聞。所以然者？如我義者色者是常，沙門義者無常。何日當見沙門瞿曇與共論議？當除沙門瞿曇顛倒之心。” 
　　爾時，毗舍離城五百童子集在一處，欲有所論。是時，尼揵子往至五百童子所，語童子曰：“汝等皆來，共至沙門瞿曇所。所以然者？意欲與彼沙門瞿曇共論，使彼沙門得見正諦之道。沙門所說者色者無常，如我義者色者是常。猶如力士手執長毛之羊，隨意將東西，亦無疑難；我今亦復如是，與彼沙門瞿曇論議，隨我捉舍而無疑難。猶如猛象兇暴而有六牙，在深水中戲，亦無所難；我今亦復如是，與彼論議亦無疑難。猶如兩健丈夫而捉一劣者，在火上炙，隨意轉側，亦無疑難；我今與彼論義亦無疑難。我論議中尚能害象，何況人乎！亦能使象東、西、南、北，豈不如人乎？今此講堂梁柱無情之物，尚能使移轉，何況與人共論能勝！我使彼血從面孔出而命終。” 
　　其中或有童子而作是言：“尼揵子終不能與沙門論議，但恐沙門瞿曇與尼揵子論議耳！”或有作是說：“沙門不與尼揵子論議，尼揵子能與沙門共論議。”是時，尼揵子便作是念：“設令沙門瞿曇所說，如馬師比丘者，足得相疇；若更有義者，聞已當知。” 
　　是時，尼揵子將五百童子，前后圍繞，往至世尊所，共相問訊，在一面坐。是時，尼揵子白世尊言：“云何，瞿曇，有何教誡？以何教誡訓諸弟子？” 
　　佛告尼揵子：“我之所說，色者無常，無常即是苦，苦者即是無我，無我者即是空，空者彼非我有，我非彼有；痛、想、行、識及五盛陰皆悉無常，無常即是苦，苦者無我，無我者是空，空者彼非我有，我非彼有，我之教誡其義如是。” 
　　尼揵子報曰：“我不樂聞此義。所以然者？如我所解義，色者是常。” 
　　世尊告曰：“汝今且專心意，思惟妙理，然后說之。” 
　　尼揵子報曰：“我今所說色者是常，此五百童子其義亦爾。” 
　　世尊告曰：“汝今所說色者是常，此五百童子其義亦爾。” 
　　世尊告曰：“汝今以己之辯說之，何為引彼五百人乎？” 
　　尼揵子報曰：“我今說色是常，沙門欲何等言論？” 
　　世尊告曰：“我今說色者無常，亦復無我。權詐合數有此色者，亦無真實，無固、無牢，亦如雪摶，是磨滅之法，是變易之法。汝今方說色者是常，我還問汝，隨意報我。云何，尼揵子，轉輪圣王還于己國得自在不乎？又彼大王不應脫者而脫之，不應系者而系之，可得爾乎？” 
　　尼揵子報曰：“此圣王有此自在之力，不應殺者能殺之，不應系者能系之。” 
　　世尊告曰：“云何，尼揵子，轉輪圣王當復老乎？頭白、面皺、衣裳垢坌？”是時，尼揵子默然不報。世尊再三問之，彼亦再三默然不報。 
　　是時，密跡金剛力士手執金剛之杵，在虛空中而告之曰：“汝今不報論者，于如來前破汝頭作七分！” 
　　爾時，世尊告尼揵子曰：“汝今觀虛空中。” 
　　是時，尼揵子仰觀空中，見密跡金剛力士，又聞空中語：“設汝不報如來論者，當破汝頭作七分！”見已驚恐，衣毛皆豎，白世尊言：“惟愿瞿曇當見救濟，今更問論當疇對！” 
　　世尊告曰：“云何，尼揵子，轉輪圣王當復老乎？亦當頭白、齒落、皮緩、面皺耶？” 
　　尼揵子報曰：“沙門瞿曇，雖有此語，如我義者，色者是常。” 
　　世尊告曰：“汝善思惟而后報之，前之與后義不相應。但具論圣王當復老乎？亦當頭白、齒落、皮緩、面皺耶？” 
　　尼揵子報曰：“轉輪圣王許使老。” 
　　世尊告曰：“轉輪圣王常能于己國得自由，何以故不能卻老、卻病、卻死？我不用老、病、死，我是常之，應欲使然者，其義可乎？” 
　　是時，尼揵子默然不對，愁憂不樂，寂然不語。 
　　是時，尼揵子身體汗出，汗污衣裳，亦徹坐處，乃至于地。世尊告曰：“尼揵子，汝在大眾中而師子吼：‘汝等童子共我至瞿曇所，與共論議，當降伏，如捉長毛之羊，隨意東西，而無疑難；亦如大象入深水中，隨意自游，亦無所畏；亦如兩健丈夫捉一劣者，在火上炙，隨意轉側。’又復汝說：‘我常能論害大象，如此梁柱草木斯皆無情，與共論議能使屈伸低仰，亦能使腋下流汗。’” 
　　爾時，世尊舉三法衣，示尼揵子曰：“汝觀如來腋無流汗，然汝今日返更有汗，乃徹乎地。”是時，尼揵子復默然不對。 
　　爾時，有童子名頭摩，集在彼眾中。是時，頭摩童子白世尊言：“我今堪任有所施行，亦欲所說。” 
　　世尊告曰：“隨意說之。” 
　　頭摩童子白佛言：“猶如去村落不遠有好浴池，然彼浴池有蟲饒腳。然村落人民，男女大小往至浴池所，而出此蟲，各各以瓦石取此蟲打之，傷破手腳，彼蟲意欲還入水者，終無此事。此尼揵子亦復如是，初意猛盛，與如來共論，心懷妒意，兼抱驕慢。如來盡以除之，永無有余。此尼揵子更終不能重至如來所而共論議。” 
　　是時，尼揵子語頭摩童子曰：“汝今愚惑，不別真偽，亦不與汝共論，乃與沙門瞿曇共論。”是時，尼揵子白佛言：“唯問義理，當更說之。” 
　　世尊告曰：“云何，尼揵子，轉輪圣王欲使老、病、死不至，可得爾乎？彼圣大王果此愿耶？” 
　　尼揵子報曰：“不果此愿也。” 
　　“欲使有此色，欲使無此色，可果乎？” 
　　尼揵子報曰：“不果也，瞿曇。” 
　　世尊告曰：“云何，尼揵子，色者是常，為是無常？” 
　　尼揵子報曰：“色者無常。” 
　　“設復無常，為變易法，汝復見此是我，許我是彼有乎？” 
　　對曰：“不也，瞿曇。” 
　　“痛、想、行、識為是常，為是非常？” 
　　對曰：“無常。” 
　　世尊告曰：“設復無常，為變易之法，汝頗見有乎？” 
　　對曰：“無也。” 
　　世尊告曰：“此五盛陰是常、無常也？” 
　　尼揵子報曰：“無常也。” 
　　佛言：“設復無常，為變易法，汝頗見有乎？” 
　　對曰：“無也。” 
　　“云何，尼揵子，汝言是常，此理不與義相違乎？” 
　　是時，尼揵子白世尊言：“我今愚癡，不別真諦，乃興此懷，與瞿曇共論，言色是常。猶如猛獸師子遙見人來，有恐怖心乎？終無此事！今日如來亦復如是，無有毫厘。我今狂惑，未明深義，乃敢觸嬈。沙門瞿曇所說過多，猶如盲者得眼，聾者徹聽，迷者見路，無目者見色。沙門瞿曇亦復如是，無數方便而為說法。我今自歸沙門瞿曇、法、比丘僧，自今已后盡形壽，聽為優婆塞，不復殺生。惟愿瞿曇及比丘僧，當受我請！欲飯佛及比丘僧。”爾時，世尊默然受請。 
　　是時，尼揵子見世尊默然受請，即從座起，繞佛三匝，頭面禮足而去，往詣毗舍離童子所；到已，語童子曰：“汝等所應供養我具，當以時給我，莫以非時。我今請沙門瞿曇及比丘僧，明當飯之。” 
　　是時，諸童子各辦飲食之具，持用與之。是時，尼揵子即以其夜，辦種種甘饌飲食，敷好坐具，而白：“時到，今正是時，惟愿屈神！” 
　　是時，世尊到時，著衣持缽，將諸比丘僧入毗舍離，往至尼揵子家，到已就座，及比丘僧各次第坐。是時，尼揵子已見佛、比丘僧坐定，自手斟酌，行種種飲食，見佛、比丘僧食訖，行清凈水，便取一小座，在如來前坐，欲得聞法。 
　　爾時，世尊漸與說妙論，所謂論者：施論、戒論、生天之論，欲為穢惡，淫不凈行，出要為樂。爾時，世尊已見尼揵子心開意解，諸佛世尊常所說法——苦、集、盡、道，盡與彼尼揵子說之。是時，尼揵子即于座上，諸塵垢盡，得法眼凈。 
　　是時，世尊便說此偈：  
　　“祠祀火為上，詩書頌為首， 
　　　人中王為最，眾流海為源， 
　　　星中月為明，光明日最勝。 
　　　上下及四方，諸地所出物， 
　　　天及人民類，佛為無上尊。 
　　　欲求其德者，三佛為最上。”  
　　爾時，世尊說此偈已，即從座起而去。是時，尼揵子五百弟子聞師受佛教化，聞已，各各自相謂言：“我等大師，云何師宗瞿曇？”是時，諸弟子出毗舍離城，在中道立。是時，尼揵子欲至佛所聽法。是時，世尊與尼揵子說法，助令歡喜。尼揵子聞法已，即從座起，頭面禮足，便退而去。 
　　是時，尼揵子弟子遙見師來，各各自相謂言：“此沙門瞿曇弟子今著道來，各各取瓦石而打殺之。” 
　　時，諸童子聞尼揵子為弟子所殺，往至世尊所，頭面禮足，在一面坐。爾時，諸童子白世尊言：“如來所可教化尼揵子者，今為弟子所殺。今已命終，為生何處？” 
　　世尊告曰：“彼是有德之人，四諦具足，三結使滅，成須陀洹，必盡苦際。今日命終，生三十三天，彼見彌勒佛已，當盡苦際。此是其義，當念修行。” 
　　爾時，諸童子白世尊言：“甚奇！甚特！此尼揵子至世尊所，捔論議。還以己論而自縛，來受如來化。夫見如來者終無虛妄！猶如有人入海取寶，必有所克獲，終不空還；此亦如是，其有眾生至如來所者，要得法寶，終不空還。” 
　　爾時，世尊與諸童子說微妙法，使令歡喜。爾時，諸童子從佛聞法已，即從座起，繞佛三匝，頭面禮足，便退而去。 
　　爾時，諸童子聞佛所說，歡喜奉行。   
 上一部：乾隆大藏經、小乘阿含部、增壹阿含經五十卷（第十一卷～第二十卷）  下一部：乾隆大藏經、小乘阿含部、增壹阿含經五十卷（第三十一卷～第四十卷）   
 
   
  
乾隆大藏經、小乘阿含部、增壹阿含經        
    