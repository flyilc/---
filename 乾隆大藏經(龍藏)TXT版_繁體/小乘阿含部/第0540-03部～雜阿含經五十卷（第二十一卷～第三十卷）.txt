    第0540-03部～雜阿含經五十卷（第二十一卷～第三十卷）           
    
  
   小乘阿含部·第0540部    
雜阿含經五十卷（第二十一卷～第三十卷）    
劉宋天竺三藏求那跋陀羅譯      
  

雜阿含經卷第二十一  
　　如是我聞：一時，佛住波羅利弗妒路國，尊者阿難及尊者迦摩亦在波羅利弗妒路雞林精舍。 
　　時，尊者迦摩詣尊者阿難所，共相問訊慰勞已，于一面坐，語尊者阿難：“奇哉！尊者阿難，有眼有色、有耳有聲、有鼻有香、有舌有味、有身有觸、有意有法，而有比丘有是等法，能不覺知。云何，尊者阿難，彼比丘為有想不覺知？為無想故不覺知？” 
　　尊者阿難語迦摩比丘言：“有想者亦不覺知，況復無想？” 
　　復問尊者阿難：“何等為有想于有而不覺知？” 
　　尊者阿難語迦摩比丘言：“若比丘離欲、惡不善法，有覺有觀，離生喜樂，初禪其足住，如是有想比丘有法而不覺知；如是第二、第三、第四禪，空入處、識入處、無所有入處具足住，如是有想比丘有法而不覺知。云何無想有法而不覺知？如是比丘一切想不憶念，無想心三昧身作證具足住，是名比丘無想于有法而不覺知。” 
　　尊者迦摩比丘復問尊者阿難：“若比丘無想心三味，不涌不沒，解脫已住，住已解脫，世尊說此是何果、何功德？” 
　　尊者阿難語迦摩比丘言：“若比丘無想心三昧，不涌不沒，解脫已住，住已解脫，世尊說此是智果、智功德。” 
　　時，二正士共論議已，歡喜隨喜，各從座起去。  
　　如是我聞：一時，佛住俱睒彌國瞿師羅園。爾時，尊者阿難亦在彼住。 
　　時，尊者阿難告諸比丘：“若比丘、比丘尼于我前自記說，我當善哉慰勞問訊，或求以四道。何等為四？若比丘、比丘尼坐作如是住心——善住心、局住心，調伏心止觀，一心等受分別，于法量度，修習多修習已，得斷諸使；若有比丘、比丘尼于我前自記說，我則如是善哉慰喻，或求是，名說初道。 
　　“復次，比丘、比丘尼正坐思惟，于法選擇，思量住心——善住、局住，調伏止觀，一心等受，如是正向多住，得離諸使；若有比丘、比丘尼于我前自記說，我當如是善哉慰喻，或求是，名第二說道。 
　　“復次，比丘、比丘尼為掉亂所持，以調伏心坐、正坐，住心、善住心、局住心，調伏止觀，一心等受化，如是正向多住已，則斷諸使；若有比丘、比丘尼于我前自記說，我則如是善哉慰喻，或求是，名第三說道。 
　　“復次，比丘、比丘尼止觀和合俱行，作如是正向多住，則斷諸使；若比丘、比丘尼于我前自記說者，我則如是善哉慰喻教誡，或求是，名第四說道。” 
　　時，諸比丘聞尊者阿難所說，歡喜奉行。  
　　如是我聞：一時，佛住俱睒彌國瞿師羅園，尊者阿難亦在彼住。 
　　時，有異婆羅門詣尊者阿難所，共相問訊慰勞已，于一面坐，問尊者阿難：“何故于沙門瞿曇所修梵行？” 
　　尊者阿難語婆羅門：“為斷故。” 
　　復問：“尊者何所斷？” 
　　答言：“斷愛。” 
　　復問：“尊者阿難，何所依而得斷愛？” 
　　答言：“婆羅門，依于欲而斷愛。” 
　　復問：“尊者阿難，豈非無邊際？” 
　　答言：“婆羅門，非無邊際！如是有邊際，非無邊際。” 
　　復問：“尊者阿難，云何有邊際，非無邊際？” 
　　答言：“婆羅門，我今問汝，隨意答我。婆羅門，于意云何？汝先有欲來詣精舍不？” 
　　婆羅門答言：“如是，阿難。” 
　　“如是，婆羅門，來至精舍已，彼欲息不？” 
　　答言：“如是，尊者阿難，彼精進、方便、籌量，來詣精舍。” 
　　復問：“至精舍已，彼精進、方便、籌量息不？” 
　　答言：“如是。” 
　　尊者阿難復語婆羅門：“如是，婆羅門，如來、應、等正覺所知所見，說四如意足，以一乘道凈眾生、滅苦惱、斷憂悲。何等為四？欲定斷行成就如意足，精進定、心定、思惟定斷行成就如意足。如是，圣弟子修欲定斷行成就如意足，依離、依無欲、依出要、依滅、向于舍，乃至斷愛；愛斷已，彼欲亦息。修精進定、心定、思惟定斷行成就，依離、依無欲、依出要、依滅、向于舍，乃至愛盡；愛盡已，思惟則息。婆羅門，于意云何？此非邊際耶？” 
　　婆羅門言：“尊者阿難，此是邊際，非不邊際。” 
　　爾時，婆羅門聞尊者阿難所說，歡喜隨喜，從座起去。  
　　如是我聞：一時，佛住拘睒彌國瞿師羅園，尊者阿難亦在彼住。 
　　爾時，瞿師羅長者詣尊者阿難所，稽首禮足，退坐一面，白尊者阿難：“云何名為世間說法者？云何名世間善向？云何名世間善到？” 
　　尊者阿難語瞿師羅長者：“我今問汝，隨意答我。長者，于意云何？若有說法，調伏貪欲、調伏瞋恚、調伏愚癡，得名世間說法者不？” 
　　長者答言：“尊者阿難，若有說法，能調伏貪欲、瞋恚、愚癡，是則名為世間說法者。” 
　　復問：“長者，于意云何？若世間向調伏貪欲、調伏瞋恚、調伏愚癡，是名世間善向；若世間已調伏貪欲、瞋恚、愚癡，是名善到耶？為非耶？” 
　　長者答言：“尊者阿難，若調伏貪欲，已斷無余，瞋恚、愚癡已斷無余，是名善到。” 
　　尊者阿難答言：“長者，我試問汝，汝便真實答我，其義如此，當受持之。” 
　　瞿師羅長者聞尊者阿難所說，歡喜隨喜，作禮而去。  
　　如是我聞：一時，佛住毗舍離獼猴池側重閣講堂，尊者阿難亦在彼住。 
　　爾時，無畏離車是尼揵弟子，聰明童子離車是阿耆毗弟子，俱往尊者阿難所，共相問訊慰勞已，于一面坐。時，無畏離車語尊者阿難：“我師尼揵子滅熾然法，清凈超出，為諸弟子說如是道：‘宿命之業，行苦行故，悉能吐之，身業不作，斷截橋梁，于未來世無復諸漏，諸業永盡；業永盡故，眾苦永盡；苦永盡故，究竟苦邊。’尊者阿難，此義云何？” 
　　尊者阿難語離車言：“如來、應、等正覺所知所見，說三種離熾然清凈超出道，以一乘道凈眾生、離憂悲、越苦惱，得真如法。何等為三？如是，圣弟子住于凈戒，受波羅提木叉，威儀具足，信于諸罪過，生怖畏想。受持如是具足凈戒，宿業漸吐，得現法，離熾然，不待時節，能得正法，通達現見觀察，智慧自覺。離車長者，是名如來、應、等正覺說所知所見說離熾然，清凈超出，以一乘道凈眾生、滅苦惱、越憂悲，得真如法。 
　　“復次，離車，如是凈戒具足，離欲、惡不善法，乃至第四禪具足住，是名如來、應、等正覺說離熾然，乃至得如實法。復有三昧正受，于此苦圣諦如實知，此苦集圣諦、苦滅圣諦、苦滅道跡圣諦如實知。具足如是智慧心，業更不造，宿業漸已斷，得現正法，離諸熾然，不待時節，通達現見，生自覺智。離車，是名如來、應、等正覺所知所見說第三離熾然，清凈超出，以一乘道凈眾生、離苦惱、滅憂悲，得如實法。” 
　　爾時，尼揵弟子離車無畏默然住。 
　　爾時，阿耆毗弟子離車聰慧重語離車無畏言：“怪哉！無畏，何默然住？于如來、應、等正覺所說、所知、所見、善說法，聞不隨喜耶？” 
　　離車無畏答言：“我思惟其義，故默然住耳！誰聞世尊沙門瞿曇所說法不隨喜者？若有聞沙門瞿曇說法而不隨喜者，此則愚夫，長夜當受非義不饒益苦。” 
　　時，尼揵弟子離車無畏、阿耆毗弟子聰慧重聞佛所說法——尊者阿難陀所說，歡喜隨喜，從座起去。  
　　如是我聞：一時，佛住舍衛國祇樹給孤獨園，尊者阿難亦在彼住。 
　　時，有異比丘尼于尊者阿難所，起染著心，遣使白尊者阿難：“我身遇病苦，惟愿尊者哀愍見看。” 
　　尊者阿難晨朝著衣持缽，往彼比丘尼所。 
　　彼比丘尼遙見尊者阿難來，露身體臥床上。尊者阿難遙見彼比丘尼身，即自攝斂諸根，回身背住。彼比丘尼見尊者阿難攝斂諸根，回身背住，即自慚愧，起著衣服，敷坐具，出迎尊者阿難，請令就座，稽首禮足，退住一面。 
　　時，尊者阿難為說法言：“姊妹，如此身者，穢食長養、驕慢長養、愛所長養、淫欲長養。姊妹，依穢食者，當斷穢食；依于慢者，當斷驕慢；依于愛者，當斷愛欲。 
　　“姊妹，云何名依于穢食，當斷穢食？謂圣弟子于食計數思惟而食，無著樂想、無驕慢想、無摩拭想、無莊嚴想，為持身故、為養活故、治饑渴病故、攝受梵行故，宿諸受令滅，新諸受不生，崇習長養，若力、若樂、若觸，當如是住。譬如商客以酥油膏以膏其車，無染著想、無驕慢想、無摩拭想、無莊嚴想，為運載故。如病瘡者涂以酥油，無著樂想、無驕慢想、無摩拭想、無莊嚴想，為瘡愈故。如是，圣弟子計數而食，無染著想、無驕慢想、無摩拭想、無莊嚴想，為養活故、治饑渴故、攝受梵行故，宿諸受離，新諸受不起，若力、若樂、若無罪觸安隱住。姊妹，是名依食斷食。 
　　“依慢斷慢者，云何依慢斷慢？謂圣弟子聞某尊者、某尊者弟子盡諸有漏，無漏心解脫、慧解脫，現法自知作證：我生已盡，梵行已立，所作已作，自知不受后有。聞已，作是念：‘彼圣弟子盡諸有漏，乃至自知不受后有，我今何故不盡諸有漏？何故不自知不受后有？’當于爾時則能斷諸有漏，乃至自知不受后有。姊妹，是名依慢斷慢。 
　　“姊妹，云何依愛斷愛？謂圣弟子聞某尊者、某尊者弟子盡諸有漏，乃至自知不受后有，我等何不盡諸有漏！乃至自知不受后有！彼于爾時能斷諸有漏，乃至自知不受后有。姊妹，是名依愛斷愛。姊妹，無所得者，斷截淫欲、和合橋粱。” 
　　尊者阿難說是法時，彼比丘尼遠塵離垢，得法眼凈。彼比丘尼見法、得法、覺法、入法，度狐疑，不由于他，于正法、律，心得無畏；禮尊者阿難足，白尊者阿難：“我今發露悔過，愚癡不善脫，作如是不流類事，今于尊者阿難所自見過、自知過，發露懺悔，哀愍故！” 
　　尊者阿難語比丘尼：“汝今真實自見罪、自知罪，愚癡不善，汝自知作不類之罪。汝今自知、自見而悔過，于未來世得具足戒。我今受汝悔過，哀愍故，令汝善法增長，終不退減。所以者何？若有自見罪、自知罪，能悔過者，于未來世得具足戒，善法增長，終不退滅。” 
　　尊者阿難為彼比丘尼種種說法，示教照喜已，從座起去。  
　　如是我聞：一時，佛在橋池人間游行，與尊者阿難俱，至婆頭聚落國北身恕林中。 
　　爾時，婆頭聚落諸童子聞尊者阿難橋池人間游行，住婆頭聚落國北身恕林中；聞已，相呼聚集，往詣尊者阿難所，稽首禮尊者阿難足，退坐一面。 
　　時，尊者阿難語諸童子言：“苦種！如來、應、等正覺說四種清凈：戒清凈、心清凈、見清凈、解脫清凈。 
　　“云何為戒清凈？謂圣弟子住于戒——波羅提木叉，戒增長，威儀具足，于微細罪能生恐怖，受持學戒。戒身不滿者，能令滿足；已滿者，隨順執持，欲精進方便超出，精勤勇猛，堪能諸身心法，常能攝受，是名戒凈斷。 
　　“苦種！云何名為心凈斷？謂圣弟子離欲、惡不善法，乃至第四禪具足住，定身未滿者令滿，已滿者隨順執受，欲精進乃至常執受，是名心凈斷。 
　　“苦種！云何名為見凈斷？謂圣弟子聞大師說法，如是如是說法，則如是如是入如實正觀，如是如是得歡喜、得隨喜、得從于佛。復次，圣弟子不聞大師說法，然從余明智尊重梵行者說，聞尊重梵行者如是如是說，則如是如是入如實觀察，如是如是觀察，于彼法得歡喜、隨喜，信于正法。復次，圣弟子不聞大師說法，亦復不聞明智尊重梵行者說，隨先所聞受持者重誦習，隨先所聞受持者如是如是重誦已，如是如是得入彼法，乃至信于正法。復次，圣弟子不聞大師說法，不聞明智尊重梵行者說，又復不能先所受持重誦習，然先所聞法為人廣說；先所聞法如是如是為人廣說，如是如是得入于法，正智觀察，乃至信于正法。復次，圣弟子不聞大師說法，復不聞明智尊重梵行者說，又復不能先所受持重誦習，亦復不以先所聞法為人廣說，然于先所聞法獨一靜處思惟觀察；如是如是思惟觀察，如是如是得入正法，乃至信于正法。如是從他聞，內正思惟，是名未起正見令起，已起正見令增廣；是名未滿戒身令滿，已滿者隨順攝受，欲精進方便，乃至常攝受，是名見凈斷。 
　　“苦種！云何為解脫清凈斷？謂圣弟子貪心無欲解脫，恚、癡心無欲解脫；如是解脫，未滿者令滿，已滿者隨順攝受，欲精進乃至常攝受，是名解脫凈斷。苦種！” 
　　尊者阿難說是法時，婆頭聚落諸童子聞尊者阿難所說，歡喜隨喜，作禮而去。  
　　如是我聞：一時，佛住庵羅聚落庵羅林中，與眾上座比丘俱。 
　　時，有質多羅長者詣諸上座比丘，稽首禮足，退坐一面。 
　　時，諸上座比丘為質多羅長者種種說法，示教照喜；種種說法，示教照喜已，默然住。時，質多羅長者稽首禮諸上座比丘足，往詣那伽達多比丘房，稽首禮那伽達多比丘足，退坐一面。 
　　時，那伽達多比丘問質多羅長者：“如所說：  
　　“枝青以白覆，一輻轉之車， 
　　　離結觀察來，斷流不復縛。  
　　“長者，此偈有何義？” 
　　質多羅長者言：“尊者那伽達多，世尊說此偈耶？” 
　　答言：“如是。” 
　　質多羅長者語尊者那伽達多言：“尊者，須臾默然，我當思惟此義。” 
　　須臾默然思惟已，語尊者那伽達多言：“青者謂戒也，白覆謂解脫也，一輻者身念也，轉者轉出也，車者止觀也，離結者有三種結，謂貪、恚、癡。彼阿羅漢諸漏已盡、已滅、已知、已斷根本，如截多羅樹頭更不復生，未來世成不起法。觀察者謂見也，來者人也，斷流者愛流于生死。彼阿羅漢比丘諸漏已盡、已知，斷其根本，如截多羅樹頭不復生，于未來世成不起法。不縛者謂三縛：貪欲縛、瞋恚縛、愚癡縛。彼阿羅漢比丘諸漏已盡、已斷、已知，斷其根本，如截多羅樹頭更不復生，于未來世成不起法。是故，尊者那伽達多，世尊說此偈：  
　　“枝青以白覆，一輻轉之車， 
　　　離結觀察來，斷流不復縛。  
　　“此世尊所說偈，我已分別也。” 
　　尊者那伽達多問質多羅長者言：“此義汝先聞耶？” 
　　答言：“不聞。” 
　　尊者那伽達多言：“長者，汝得善利，于此甚深佛法，賢圣慧眼得入。” 
　　時，質多羅長者聞尊者那伽達多所說，歡喜隨喜，作禮而去。  
　　如是我聞：一時，佛住庵羅聚落庵羅林精舍，與眾多上座比丘俱。 
　　時，有質多羅長者詣諸上座比丘所，稽首禮足，退坐一面。時，諸上座比丘為質多羅長者種種說法，示教照喜，示教照喜已，默然住。 
　　時，質多羅長者詣尊者那伽達多比丘所，稽首禮足，退坐一面。尊者那伽達多告質多羅長者：“有無量心三昧、無相心三昧、無所有心三昧、空心三昧。云何，長者，此法為種種義故種種名？為一義有種種名？” 
　　質多羅長者問尊者那伽達多：“此諸三昧為世尊所說？為尊者自意說耶？” 
　　尊者那伽達多答言：“此世尊所說。” 
　　質多羅長者語尊者那伽達多：“聽我小思惟此義，然后當答。” 
　　須臾思惟已，語尊者那伽達多：“有法種種義、種種句、種種味，有法一義種種味。” 
　　復問長者：“云何有法種種義、種種句、種種味？” 
　　長者答言：“無量三昧者，謂圣弟子心與慈俱，無怨、無憎、無恚，寬弘重心，無量修習普緣，一方充滿；如是二方、三方、四方上下，一切世間心與慈俱，無怨、無憎、無恚，寬弘重心，無量修習，充滿諸方，一切世間普緣住，是名無量三昧。 
　　“云何為無相三昧？謂圣弟子于一切相不念，無相心三昧，身作證，是名無相心三昧。 
　　“云何無所有心三昧？謂圣弟子度一切無量識入處，無所有，無所有心住，是名無所有心三昧。 
　　“云何空三昧？謂圣弟子世間空，世間空如實觀察，常住不變易，非我、非我所，是名空心三昧。是名為法種種義、種種句、種種味。” 
　　復問長者：“云何法一義種種味？” 
　　答言：“尊者，謂貪有量，若無諍者第一無量。謂貪者是有相，恚、癡者是有相，無諍者是無相。貪者是所有，恚、癡者是所有，無諍者是無所有。復次，無諍者空，于貪空，于恚、癡空，常住不變易空，非我、非我所，是名法一義種種味。” 
　　尊者那伽達多問言：“云何，長者，此義汝先所聞耶？” 
　　答言：“尊者，不聞。” 
　　復告長者：“汝得大利，于甚深佛法，現賢圣慧眼得入。” 
　　質多羅長者聞尊者那伽達多所說，歡喜隨喜，作禮而去。  
　　如是我聞：一時，佛住庵羅聚落庵羅林中，與諸上座比丘俱。 
　　時，有質多羅長者詣諸上座比丘所，禮諸上座已，詣尊者伽摩比丘所，稽首禮足，退坐一面，白尊者伽摩比丘：“所謂行者，云何名行？” 
　　伽摩比丘言：“行者，謂三行：身行、口行、意行。” 
　　復問：“云何身行？云何口行？云何意行？” 
　　答言：“長者，出息、入息名為身行；有覺、有觀名為口行；想、思名為意行。” 
　　復問：“何故出息、入息名為身行？有覺、有觀名為口行？想、思名為意行？” 
　　答：“長者，出息、入息是身法，依于身、屬于身、依身轉，是故出息、入息名為身行。有覺、有觀故則口語，是故有覺、有觀是口行。想、思是意行，依于心、屬于心、依心轉，是故想、思是意行。” 
　　復問：“尊者，覺、觀已，發口語，是覺、觀名為口行。想、思是心數法，依于心、屬于心想轉，是故想、思名為意行。” 
　　復問：“尊者，有幾法——若人舍身時，彼身尸臥地，棄于丘冢間，無心如木石？” 
　　答言：“長者，壽、暖及與識，舍身時俱舍，彼身棄冢間，無心如木石。” 
　　復問：“尊者，若死、若入滅盡正受，有差別不？” 
　　答：“舍于壽、暖，諸根悉壞，身命分離，是名為死。滅盡定者，身、口、意行滅，不舍壽命，不離于暖，諸根不壞，身命相屬，此則命終、入滅正受差別之相。” 
　　復問：“尊者，云何入滅正受？” 
　　答言：“長者，入滅正受，不言：‘我入滅正受，我當入滅正受。’然先作如是漸息方便，如先方便，向入正受。” 
　　復問：“尊者，入滅正受時，先滅何法？為身行、為口行、為意行耶？” 
　　答言：“長者，入滅正受者，先滅口行，次身行，次意行。” 
　　復問：“尊者，云何為出滅正受？” 
　　答言：“長者，出滅正受者亦不念言：‘我今出正受，我當出正受。’然先已作方便心，如其先心而起。” 
　　復問：“尊者，起滅正受者，何法先起？為身行、為口行、為意行耶？” 
　　答言：“長者，從滅正受起者，意行先起，次身行，后口行。” 
　　復問：“尊者，入滅正受者，云何順趣、流注、浚輸？” 
　　答言：“長者，入滅正受者，順趣于離、流注于離、浚輸于離，順趣于出、流注于出、浚輸于出，順趣涅槃、流注涅槃、浚輸涅槃。” 
　　復問：“尊者，住滅正受時，為觸幾觸？” 
　　答言：“長者，觸不動、觸無相、觸無所有。” 
　　復問：“尊者，入滅正受時，為作幾法？” 
　　答言：“長者，此應先問，何故今問？然當為汝說。比丘入滅正受者，作于二法，止以觀。” 
　　時，質多羅長者聞尊者迦摩所說，歡喜隨喜，作禮而去。  
　　如是我聞：一時，佛住庵羅聚落庵羅林中，與眾多上座比丘俱。 
　　時，質多羅長者詣諸上座比丘所，稽首禮足，于一面坐。諸上座比丘為質多羅長者種種說法，示教照喜；示教照喜已，默然住。 
　　時，質多羅長者從座起，偏袒右肩，右膝著地，合十指掌，請諸上座言：“惟愿諸尊受我薄食。”時，諸上座默然受請。 
　　時，彼長者知諸上座默然受請已，禮足而去，還歸自家，辦種種飲食，敷床座。晨朝遺使白：“時到。” 
　　時，諸上座著衣持缽，至長者舍，就座而坐。長者稽首禮諸上座足，于一面坐，白諸上座：“所謂種種界，云何為種種界？” 
　　時，諸上座默然而住，如是再三。 
　　爾時，尊者梨犀達多眾中下坐，白諸上座比丘言：“諸尊，我欲答彼長者所問。” 
　　諸上座答言：“可。” 
　　長者質多羅即問言：“尊者，所謂種種界，何等種種界？” 
　　梨犀達多答言：“長者，眼界異、色界異、眼識界異；耳界異、聲界異、耳識界異；鼻界異、香界異、鼻識界異；舌界異、味界異、舌識界異；身界異、觸界異、身識界異；意界異、法界異、意識界異。如是，長者，是名種種界。” 
　　爾時，質多羅長者下種種凈美飲食供養。眾僧食已，澡嗽、洗缽訖，質多羅長者敷一卑床，于上座前坐聽法。 
　　爾時，上座為長者種種說法，示教照喜已，從座起去。 
　　時，諸上座于路中語梨犀達多：“善哉！善哉！梨犀達多比丘，汝真辯捷，知時而說，若于余時，汝應常如此應。” 
　　時，諸上座聞梨犀達多所說，歡喜奉行。  
　　如是我聞：一時，佛住庵羅聚落庵羅林中，與眾多上座比丘俱。 
　　時，質多羅長者詣諸上座所，稽首禮足，退坐一面，白諸上座言：“諸世間所見，或說有我，或說眾生，或說壽命，成說世間吉兇。云何，尊者，此諸異見，何本、何集、何生、何轉？” 
　　時，諸上座默然不答，如是三問，亦三默然。 
　　時，有一下座比丘名梨犀達多，白諸上座言：“我欲答彼長者所問。” 
　　諸上座言：“善能答者答。” 
　　時，長者即問梨犀達多：“尊者，凡世間所見，何本、何集、何生、何轉？” 
　　尊者梨犀達多答言：“長者，凡世間所見，或言有我，或說眾生，或說壽命，或說世間吉兇。斯等諸見，一切皆以身見為本，身見集、身見生、身見轉。” 
　　復問：“尊者，云何為身見？” 
　　答言：“長者，愚癡無聞凡夫見色是我、色異我、色中我、我中色，受、想、行、識見是我、識異我、我中識、識中我，長者，是名身見。” 
　　復問：“尊者，云何得無此身見？” 
　　答言：“長者，謂多聞圣弟子不見色是我，不見色異我，不見我中色、色中我；不見受、想、行、識是我，不見識異我，不見我中識、識中我，是名得無身見。” 
　　復問：“尊者，其父何名？于何所生？” 
　　答言：“長者，我生于后方長者家。” 
　　質多羅長者語尊者梨犀達多：“我及尊者二父本是善知識。” 
　　梨犀達多答言：“如是，長者。” 
　　質多羅長者語梨犀達多言：“尊者若能住此庵羅林中，我盡形壽供養衣服、飲食、隨病湯藥。” 
　　尊者梨犀達多默然受請。 
　　時，尊者梨犀達多受質多羅長者請，供養障礙故，久不詣世尊所。 
　　時，諸上座比丘為質多羅長者種種說法，示教照喜；示教照喜已，質多羅長者歡喜隨喜，作禮而去。  
　　如是我聞：一時，佛住庵羅聚落庵羅林中，與眾多上座比丘俱。 
　　時，有質多羅長者詣諸上座所，稽首禮足，退坐一面，白諸上座比丘言：“惟愿諸尊于牛牧中受我請食。” 
　　時，諸上座默然受請。 
　　質多羅長者知諸上座默然受請已，既自還家，星夜備具種種飲食。晨朝敷座，遣使白諸上座：“時到。” 
　　諸上座著衣持缽，至牛牧中質多羅長者舍，就座而坐。時，質多羅長者自手供養種種飲食；食已，洗缽、澡漱畢，質多羅長者敷一卑床，于上座前坐聽法。 
　　時，諸上座為長者說種種法，示教照喜；示教照喜已，從座起去，質多羅長者亦隨后去。 
　　諸上座食諸酥酪蜜飽滿，于春后月熱時，行路悶極。 
　　爾時，有一下座比丘名摩訶迦，白諸上座：“今日大熱，我欲起云雨微風，可爾不？” 
　　諸上座答言：“汝能爾者，佳！” 
　　時，摩訶迦即入三昧，如其正受，應時云起，細雨微下，涼風斖斖從四方來。至精舍門，尊者摩訶迦語諸上座言：“所作可止？” 
　　答言：“可止。” 
　　時，尊者摩訶迦即止神通，還于自房。 
　　時，質多羅長者作是念：“最下座比丘而能有此大神通力，況復中座及與上座！”即禮諸上座比丘足，隨摩訶迦比丘至所住房，禮尊者摩訶迦足，退坐一面，白言：“尊者，我欲得見尊者過人法神足現化。” 
　　尊者摩訶迦言：“長者，勿見恐怖！” 
　　如是三請，亦三不許，長者猶復重請愿見尊者神通變化。 
　　尊者摩訶迦語長者言：“汝且出外，取干草木積聚已，以一張氎覆上。” 
　　質多羅長者即如其教，出外聚薪成積，來白尊者摩訶迦：“薪積已成，以氎覆上。” 
　　時，尊者摩訶迦即入火光三昧，于戶鉤孔中出火焰，光燒其積薪都盡，唯白氎不燃，語長者言：“汝今見不？” 
　　答言：“已見，尊者，實為奇特！” 
　　尊者摩訶迦語長者言：“當知此者皆以不放逸為本，不放逸集、不放逸生、不放逸轉，不放逸故得阿耨多羅三藐三菩提。是故，長者，此及余功德，一切皆以不放逸為本，不放逸集、不放逸生、不放逸轉，不放逸故得阿耨多羅三藐三菩提，及余道品法。” 
　　質多羅長者白尊者摩訶迦：“愿常住此林中，我當盡壽供養衣、被、飲食、隨病湯藥。” 
　　尊者摩訶迦有行因緣故，不受其請。 
　　質多羅長者聞說法已，歡喜隨喜，即從座起，作禮而去。 
　　尊者摩訶迦不欲令供養利障罪故，即從座起去，遂不復還。  
　　如是我聞：一時，佛住庵羅林中，與眾多上座比丘俱。 
　　爾時，眾多上座比丘集于食堂，作如是論議：“諸尊，于意云何？謂眼系色耶？色系眼耶？如是耳聲、鼻香、舌味、身觸、意法，為意系法耶？法系意耶？” 
　　時，質多羅長者行有所營，便過精舍，見諸上座比丘集于食堂，即便前禮諸上座足，禮足已，問言：“尊者集于食堂，論說何法？” 
　　諸上座答言：“長者，我等今日集此食堂，作如此論：‘為眼系色耶？色系眼耶？如是耳聲、鼻香、舌味、身觸、意法，為意系法耶？為法系意耶？’” 
　　長者問言：“諸尊者于此義云何記說？” 
　　諸上座言：“于長者意云何？” 
　　長者答諸上座言：“如我意，謂非眼系色，非色系眼，乃至非意系法，非法系意，然中間有欲貪者，隨彼系也。譬如二牛，一黑一白，駕以軛鞅。有人問言：‘為黑牛系白牛？為白牛系黑牛？’為等問不？” 
　　答言：“長者，非等問也。所以者何？非黑牛系白牛，亦非白牛系黑牛，然彼軛鞅是其系也。” 
　　“如是，尊者，非眼緊色，非色系眼，乃至非意系法，非法系意，然其中間，欲貪是其系也。” 
　　時，質多羅長者聞諸上座所說，歡喜隨喜，作禮而去。  
　　如是我聞：一時，佛住庵羅林中。 
　　時，有阿耆毗迦外道是質多羅長者先人親厚，來詣質多羅長者所，共相問訊慰勞已，于一面住。 
　　質多羅長者問阿耆毗迦外道：“汝出家幾時？” 
　　答言：“長者，我出家已來二十余年。” 
　　質多羅長者問言：“汝出家來過二十年，為得過人法，究竟知見，安樂住不？” 
　　答言：“長者，雖出家過二十年，不得過人法、究竟知見、安樂住，唯有裸形、拔發、乞食，人間游行，臥于土中。” 
　　質多羅長者言：“此非名稱法、律，此是惡知，非出要道，非曰等覺，非贊嘆處，不可依止。唐名出家過二十年，裸形、拔發、乞食，人間游行，臥灰土中。” 
　　阿耆毗迦問質多羅長者：“汝為沙門瞿曇作弟子，于今幾時？” 
　　質多羅長者答言：“我為世尊弟子過二十年。” 
　　復問質多羅長者：“汝為沙門瞿曇弟子過二十年，復得過人法，勝、究竟知見不？” 
　　質多羅長者答言：“汝今當知：質多羅長者要不復經由胞胎而受生，不復增于丘冢，不復起于血氣，如世尊所說五下分結，不見一結而不斷者；若一結不斷，當復還生此世。” 
　　如是說時，阿耆毗迦悲嘆涕淚，以衣拭面，謂質多羅長者言：“我今當作何計？” 
　　質多羅長者答言：“汝若能于正法、律出家者，我當給汝衣缽供身之具。” 
　　阿耆毗迦須臾思惟已，語質多羅長者言：“我今隨汝，示我所作。” 
　　時，質多羅長者將彼阿耆毗迦往詣諸上座所，禮諸上座足，于一面坐，白諸上座比丘言：“尊者，此阿耆毗迦是我先人親厚，今求出家作比丘。愿諸上座度令出家，我當供給衣缽眾具！” 
　　諸上座即令出家，剃除須發，著袈裟衣。出家已，思惟所以善男子剃除須發，著袈裟衣，出家增進學道，凈修梵行，得阿羅漢。  
　　如是我聞：一時，佛住庵羅聚落庵羅林中，與諸上座比丘俱。 
　　時，有尼揵若提子與五百眷屬詣庵羅林中，欲誘質多羅長者以為弟子。質多羅長者聞尼揵若提子將五百眷屬來詣庵羅林中，欲誘我為弟子；聞已，即往詣其所，共相問訊畢，各于一面坐。 
　　時，尼揵若提子語質多羅長者言：“汝信沙門瞿曇得無覺無觀三昧耶？” 
　　質多羅長者答言：“我不以信故來也。” 
　　阿耆毗迦言：“長者，汝不諂、不幻、質直、質直所生。長者，若能息有覺有觀者，亦能以繩系縛于風；若能息有覺有觀者，亦可以一把土斷恒水流。我于行、住、坐、臥智見常生。” 
　　質多羅長者問尼揵若提子：“為信在前耶？為智在前耶？信之與智，何者為先？何者為勝？” 
　　尼揵若提子答言：“信應在前，然后有智。信、智相比，智則為勝。” 
　　質多羅長者語尼揵若提子：“我已求得息有覺有觀，內凈一心，無覺無觀，三昧生喜樂，第二禪具足住。我晝亦住此三昧，夜亦住此三昧，終夜常住此三昧，有如是智，何用信世尊為？” 
　　尼揵若提子言：“汝諂曲、幻偽、不直、不直所生。” 
　　質多羅長者言：“汝先言我不諂曲、不幻、質直、質直所生，今云何言諂曲、幻偽、不直、不直所生耶？若汝前實者，后則虛；后實者，前則虛。汝先言：‘我于行、住、坐、臥知見常生。’汝于前后，小事不知，云何知過人法，若知、若見、安樂住事？” 
　　長者復問尼揵若提子：“有于一問、一說、一記論，乃至十問、十說、十記論，汝有此不？若無一問、一說、一記論，乃至十問、十說、十記論，云何能誘于我，而來至此庵羅林中欲誘誑我？” 
　　于是尼揵若提子息閉掉頭，反拱而出，不復還顧。  
　　如是我聞：一時，佛住庵羅聚落庵羅林中，與眾多上座比丘俱。 
　　爾時，質多羅長者病苦，諸親圍繞，有眾多諸天來詣長者所，語質多羅長者言：“長者，汝當發愿得作轉輪王。” 
　　質多羅長者語諸天言：“若作轉輪王，彼亦無常、苦、空、無我。” 
　　時，長者親屬語長者：“汝當系念！汝當系念！” 
　　質多羅長者語親屬：“何故汝等教我系念、系念？” 
　　彼親屬言：“汝作是言：‘無常、苦、空、無我。’是故教汝系念、系念也。” 
　　長者語諸親屬：“有諸天人來至我所，語我言：‘汝當發愿得作轉輪圣王，隨愿得果。’我即答言：‘彼轉輪王亦復無常、苦、空、非我。’” 
　　彼諸親屬語質多羅長者：“轉輪王有何，而彼諸天教汝愿求？” 
　　長者答言：“轉輪王者以正法治化，是故諸天見如是福利故，而來教我為發愿求。” 
　　諸親屬言：“汝今用心，當如之何？” 
　　長者答言：“諸親屬，我今作心，唯不復見胞胎受生，不增丘冢，不受血氣，如世尊說，五下分結我不見有，我不自見一結不斷；若結不斷，則還生此世。” 
　　于是長者即從床起，結跏趺坐，正念在前，而說偈言：  
　　“服食積所積，廣度于眾難， 
　　　施上進福田，植斯五種力。 
　　　以斯義所欲，俗人處于家， 
　　　我悉得此利，已免于眾難。 
　　　世間所聞習，遠離眾難事， 
　　　生樂知稍難，隨順等正覺。 
　　　供養持戒者，善修諸梵行， 
　　　漏盡阿羅漢，及聲聞牟尼。 
　　　如是超越見，于上諸勝處， 
　　　常行士夫施，克終獲大果。 
　　　習行眾多施，施諸良福田， 
　　　于此世命終，化生于天上， 
　　　五欲具足滿，無量心悅樂。 
　　　獲斯妙果報，以無慳吝故， 
　　　在所處受生，未曾不歡喜。”  
　　質多羅長者說此偈已，尋即命終，生于不煩熱天。 
　　爾時，質多羅天子作是念：“我不應停此，當往閻浮提禮拜諸上座比丘。”如力士屈伸臂頃，以天神力至庵羅林中，放身天光，遍照庵羅林。 
　　時，有異比丘夜起出房，露地經行，見勝光明普照樹林，即說偈言：  
　　“是誰妙天色，住于虛空中？ 
　　　譬如純金山，閻浮檀凈光。”  
　　質多羅天子說偈答言：  
　　“我是天人王，瞿曇名稱子。 
　　　是庵羅林中，質多羅長者， 
　　　以凈戒具足，系念自寂靜， 
　　　解脫身具足，智慧身亦然。 
　　　我知法故來，仁者應當知： 
　　　當于彼涅槃，此法法如是。”  
　　質多羅天子說此偈已，即沒不現。  
雜阿含經卷第二十二  
　　如是我聞：一時，佛在舍衛國祇樹給孤獨園。 
　　時，有一天子，容色絕妙，于后夜時來詣佛所，稽首佛足，退坐一面，身諸光明遍照祇樹給孤獨園。時，彼天子說偈白佛：  
　　“不處難陀林，終不得快樂， 
　　　忉利天宮中，得天帝名稱。”  
　　爾時，世尊說偈答言：  
　　“童蒙汝何知？阿羅漢所說： 
　　　一切行無常，是則生滅法， 
　　　生者既復滅，俱寂滅為樂。”  
　　時，彼天子復說偈言：  
　　“久見婆羅門，逮得般涅槃， 
　　　一切怖已過，永超世恩愛。”  
　　時，彼天子聞佛所說，歡喜隨喜，稽首佛足，即沒不現。  
　　如是我聞：一時，佛住舍衛國祇樹給孤獨園。 
　　時，有一天子，容色絕妙，于后夜時來詣佛所，稽首佛足，退坐一面，身諸光明遍照祇樹給孤獨園。 
　　時，彼天子即說偈言：  
　　“斷一切鉤鎖，牟尼無有家， 
　　　沙門著教化，我不說善哉！”  
　　爾時，世尊說偈答言：  
　　“一切眾生類，悉共相纏縛， 
　　　其有智慧者，孰能不愍傷？ 
　　　善逝哀愍故，常教授眾生， 
　　　哀愍眾生者，是法之所應。”  
　　時，彼天子復說偈言：  
　　“久見婆羅門，逮得般涅槃， 
　　　一切怖已過，永超世恩愛。”  
　　時，彼天子聞佛所說，歡喜隨喜，即沒不現。  
　　如是我聞：一時，佛在舍衛國祇樹給孤獨園。 
　　時，有天子容色絕妙，于后夜時來詣佛所，稽首佛足，身諸光明遍照祇樹給孤獨園。 
　　時，彼天子而說偈言：  
　　“常習慚愧心，此人時時有， 
　　　能遠離諸惡，如顧鞭良馬。”  
　　爾時，世尊說偈答言：  
　　“常習慚愧心，此人實希有， 
　　　能遠離諸惡，如顧鞭良馬。”  
　　時，彼天子復說偈言：  
　　“久見婆羅門，逮得般涅槃， 
　　　一切怖悉過，永超世恩愛。”  
　　時，彼天子聞佛所說，歡喜隨喜，稽首佛足，即沒不現。  
　　如是我聞：一時，佛在舍衛國祇樹給孤獨園。 
　　時，有天子容色絕妙，于后夜時來詣佛所，稽首佛足，身諸光明遍照祇樹給孤獨園。 
　　時，彼天子說偈問佛：  
　　“不習近正法，樂著諸邪見， 
　　　睡眠不自覺，長劫心能悟？”  
　　爾時，世尊說偈答言：  
　　“專修于正法，遠離不善業， 
　　　是漏盡羅漢，險惡世平等。”  
　　時，彼天子復說偈言：  
　　“久見婆羅門，逮得般涅槃， 
　　　一切怖悉過，永超世恩愛。”  
　　時，彼天子聞佛所說，歡喜隨喜，稽首佛足，即沒不現。  
　　如是我聞：一時，佛在舍衛國祇樹給孤獨園。 
　　時，有天子容色絕妙，于后夜時來詣佛所，稽首佛足，身諸光明遍照祇樹給孤獨園。 
　　時，彼天子而說偈言：  
　　“以法善調伏，不隨于諸見， 
　　　雖復著睡眠，則能隨時悟。”  
　　爾時，世尊說偈答言：  
　　“若以法調伏，不隨余異見， 
　　　無知已究竟，能度世恩愛。”  
　　時，彼天子復說偈言：  
　　“久見婆羅門，逮得般涅槃， 
　　　一切怖已過，永超世恩愛。”  
　　時，彼天子聞佛所說，歡喜隨喜，稽首佛足，即沒不現。  
　　如是我聞：一時，佛在舍衛國祇樹給孤獨園。 
　　時，有天子容色絕妙，于后夜時來詣佛所，稽首佛足，身諸光明遍照祇樹給孤獨園。時，彼天子說偈問佛：  
　　“若羅漢比丘，自所作已作， 
　　　一切諸漏盡，持此后邊身， 
　　　記說言有我，及說我所不？”  
　　爾時，世尊即說偈答：  
　　“若羅漢比丘，自所作已作， 
　　　一切諸漏盡，持此后邊身， 
　　　正復說有我，我所亦無咎。”  
　　時，彼天子復說偈言：  
　　“若羅漢比丘，自所作已作， 
　　　一切漏已盡，持此最后身， 
　　　心依于我慢，而說言有我， 
　　　及說于我所，有如是說不？”  
　　爾時，世尊說偈答言：  
　　“已離于我慢，無復我慢心， 
　　　超越我我所，我說為漏盡。 
　　　于彼我我所，心已永不著， 
　　　善解世名字，平等假名說。”  
　　時，彼天子復說偈言：  
　　“久見婆羅門，逮得般涅槃， 
　　　一切怖已過，永超世恩愛。”  
　　時，彼天子聞佛所說，歡喜隨喜，稽首佛足，即沒不現。  
　　如是我聞：一時，佛在舍衛國祇樹給孤獨園。 
　　時，有天子容色絕妙，于后夜時來詣佛所，稽首佛足，身諸光明遍照祇樹給孤獨園。時，彼天子說偈白佛：  
　　“若羅漢比丘，漏盡持后身， 
　　　頗說言有我，及說我所不？”  
　　爾時，世尊說偈答言：  
　　“若羅漢比丘，漏盡持后身， 
　　　亦說言有我，及說有我所。”  
　　時，彼天子復說偈言：  
　　“若羅漢比丘，自所作已作， 
　　　已盡諸有漏，唯持最后身， 
　　　何言說有我？說何是我所？”  
　　爾時，世尊說偈答言：  
　　“若羅漢比丘，自所作已作， 
　　　一切諸漏盡，唯持最后身， 
　　　說我漏已盡，亦不著我所， 
　　　善解世名字，平等假名說。”  
　　時，彼天子聞佛所說，歡喜隨喜，稽首佛足，即沒不現。  
　　如是我聞：一時，佛住舍衛國祇樹給孤獨園。 
　　爾時，羅睺羅阿修羅王障月天子。時，諸月天子悉皆恐怖，來詣佛所，稽首佛足，退住一面，說偈嘆佛：  
　　“今禮最勝覺，能脫一切障， 
　　　我今遭苦惱，是故來歸依！ 
　　　我等月天子，歸依于善逝， 
　　　佛哀愍世間，愿解阿修羅！”  
　　爾時，世尊說偈答言：  
　　“破壞諸暗冥，光明照虛空， 
　　　今毗盧遮那，清凈光明顯。 
　　　羅睺避虛空，速放飛兔像！”  
　　　羅睺阿修羅，即舍月而還。 
　　　舉體悉流汗，戰怖不自安， 
　　　神昏志迷亂，猶如重病人。  
　　時，有阿修羅名曰婆稚，見羅睺羅阿修羅疾舍月還，便說偈言：  
　　“羅睺阿修羅，舍月一何速？ 
　　　神體悉流汗，猶如重病人。”  
　　羅睺阿修羅說偈答言：  
　　“瞿曇說咒偈，不速舍月者， 
　　　或頭破七分，受諸鄰死苦。”  
　　婆稚阿修羅復說偈言：  
　　“佛興未曾有，安隱于世間， 
　　　說咒偈能令，羅睺羅舍月。”  
　　佛說此經已，時，月天子聞佛所說，歡喜隨喜，作禮而去。  
　　如是我聞：一時，佛住舍衛國祇樹給孤獨園。 
　　時，有一天子容色絕妙，于后夜時來詣佛所，稽首佛足，退坐一面，身諸光明遍照祇樹給孤獨園。時，彼天子說偈問佛：  
　　“為有族本不？有轉生族耶？ 
　　　有俱相屬無，云何解于縛？”  
　　爾時，世尊說偈答言：  
　　“我無有族本，亦無轉生族， 
　　　俱相屬永斷，解脫一切縛。”  
　　時，彼天子復說偈言：  
　　“何名為族本？云何轉生族？ 
　　　云何俱相續？何名為堅縛？”  
　　爾時，世尊說偈答言：  
　　“母為世族本，妻名轉生族， 
　　　子俱是相屬，愛欲為堅縛。 
　　　我無此族本，亦無轉生族， 
　　　俱相屬亦無，是名脫堅縛。”  
　　時，彼天子復說偈言：  
　　“善哉無族本，無生族亦善！ 
　　　善哉無相屬！善哉縛解脫！ 
　　　久見婆羅門，逮得般涅槃， 
　　　一切怨悉過，永超世恩愛。”  
　　時，彼天子聞佛所說，歡喜隨喜，稽首佛足，即沒不現。  
　　如是我聞：一時，佛住釋氏優羅提那塔所。 
　　爾時，世尊新剃須發，于后夜時結加趺坐，直身正意，系念在前，以衣覆頭。時，優羅提那塔邊有天神住，放身光明，遍照精舍，白佛言：“沙門憂耶？” 
　　佛告天神：“何所忘失？” 
　　天神復問：“沙門為歡喜耶？” 
　　佛告天神：“為何所得？” 
　　天神復問：“沙門不憂不喜耶？” 
　　佛告天神：“如是！如是！” 
　　爾時，天神即說偈言：  
　　“為離諸煩惱？為無有歡喜？ 
　　　云何獨一住，非不樂所壞？”  
　　爾時，世尊說偈答言：  
　　“我無惱解脫，亦無有歡喜， 
　　　不樂不能壞，故獨一而住。”  
　　時，彼天神復說偈言：  
　　“云何得無惱？云何無歡喜？ 
　　　云何獨一住，非不樂所壞？”  
　　爾時，世尊說偈答言：  
　　“煩惱生歡喜，喜亦生煩惱， 
　　　無惱亦無喜，天神當護持。”  
　　時，彼天神復說偈言：  
　　“善哉無煩惱！善哉無歡喜！ 
　　　善哉獨一住！不為不喜壞。 
　　　久見婆羅門，逮得般涅槃， 
　　　一切怖已過，永超世恩愛。”  
　　時，彼天神聞佛所說，歡喜隨喜，稽首佛足，即沒不現。  
　　如是我聞：一時，佛住舍衛國祇樹給孤獨園。 
　　時，有一天子容為妙絕，于后夜時來詣佛所，稽首佛足，身諸光明遍照祇樹給孤獨園。時，彼天子而說偈言：  
　　“猶如利劍害，亦如頭火燃， 
　　　斷除貪欲火，正念求遠離。”  
　　爾時，世尊說偈答言：  
　　“譬如利劍害，亦如頭火燃， 
　　　斷除于后身，正念求遠離。”  
　　時，彼天子復說偈言：  
　　“久見婆羅門，逮得般涅槃， 
　　　一切怖已過，永超世恩愛。”  
　　時，彼天子聞佛所說，歡喜隨喜，稽首佛足，即沒不現。  
　　如是我聞：一時，佛住舍衛國祇樹給孤獨園。 
　　時，有一天子容色絕妙，于后夜時來詣佛所，稽首佛足，身諸光明遍照祇樹給孤獨園。時，彼天子而說偈言：  
　　“天女眾圍繞，如毗舍脂眾， 
　　　癡惑叢林中，何由而得出？”  
　　爾時，世尊說偈答言：  
　　“正直平等道，離恐怖之方， 
　　　乘寂默之車，法想為密覆， 
　　　慚愧為長縻，正念為羈絡， 
　　　智慧善御士，正見為前導。 
　　　如是之妙乘，男女之所乘， 
　　　出生死叢林，逮得安樂處！”  
　　時，彼天子復說偈言：  
　　“久見婆羅門，逮得般涅槃， 
　　　一切怖已過，永超世恩愛。”  
　　時，彼天子聞佛所說，歡喜隨喜，稽首佛足，即沒不現。  
　　如是我聞：一時，佛住舍衛國祇樹給孤獨園。 
　　時，有一天子容色絕妙，于后夜時來詣佛所，稽首佛足，身諸光明遍照祇樹給孤獨園。時，彼天子說偈問佛：  
　　“有四轉九門，充滿貪欲住， 
　　　深溺淤泥中，天象云何出？”  
　　爾時，世尊說偈答言：  
　　“斷愛喜長縻，貪欲等諸惡， 
　　　拔愛欲根本，正向于彼處。”  
　　時，彼天子復說偈言：  
　　“久見婆羅門，逮得般涅槃， 
　　　一切怖已過，永超世恩愛。”  
　　時，彼天子聞佛所說，歡喜隨喜，稽首佛足，即沒不現。  
　　如是我聞：一時，佛住舍衛國祇樹給孤獨園。 
　　時，有一天子容色絕妙，于后夜時來詣佛所，稽首佛足，退坐一面，身諸光明遍照祇樹給孤獨園。時彼天子說偈問佛：  
　　“賴吒槃提國，有諸商賈客， 
　　　大富足財寶，各各競求富， 
　　　方便欲財利，猶如燃熾火， 
　　　如是競勝心，欲貪常馳騁。 
　　　云何當斷貪，息世間勤求？”  
　　爾時，世尊說偈答言：  
　　“舍俗出非家，妻子及財寶， 
　　　貪恚癡離欲，羅漢盡諸漏， 
　　　正智心解脫，愛盡息方便。”  
　　時，彼天子復說偈言：  
　　“久見婆羅門，逮得般涅槃， 
　　　一切怖已過，永超世恩愛。”  
　　時，彼天子聞佛所說，歡喜隨喜，稽首佛足，即沒不現。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“過去世時，拘薩羅國有諸商人，五百乘車，共行治生，至曠野中。曠野有五百群賊在后隨逐，伺便欲作劫盜。時，曠野中有一天神，止住路側。時，彼天神作是念：‘當往詣彼拘薩羅國諸商人所，問其義理。若彼商人喜我所問，時解說者，我當方便令其安隱，得脫賊難；苦不喜我所問者，當放舍之，如余天神。’時，彼天神作是念已，即放身光，遍照商人車營，而說偈言：  
　　“‘誰于覺睡眠？誰復睡眠覺？ 
　　　　誰有解此義？誰能為我說？’  
　　“爾時，商人中有優婆塞信佛、信法、信比丘僧，一心向佛、法、僧，歸依佛、法、僧，于佛離疑，于法、僧離疑，于苦、集、滅、道離疑，見四圣諦得第一無間等果，在商人中與諸商人共為行侶。彼優婆塞于后夜時端坐思惟，系念在前，于十二因緣逆順觀察。所謂是事有故是事有，是事起故是事起，謂緣無明行，緣行識，緣識名色，緣名色六入處，緣六入處觸，緣觸受，緣受愛，緣愛取，緣取有，緣有生，緣生老、死、憂、悲、惱苦，如是純大苦聚集；如是無明滅則行滅，行滅則識滅，識滅則名色滅，名色滅則六入處滅，六入處滅則觸滅，觸滅則受滅，受滅則愛滅，愛滅則取滅，取滅則有滅，有滅則生滅，生滅則老、死、憂、悲、惱苦滅，如是如是純大苦聚滅。 
　　“時，彼優婆塞如是思惟已，而說偈言：  
　　“‘我于覺睡眠，我于睡眠覺， 
　　　　我解知此義，能為人記說。’  
　　“時，彼天神問優婆塞：  
　　“‘云何覺睡眠？云何睡眠覺？ 
　　　　云何能解知？云何能記說？’  
　　“時，優婆塞說偈答言：  
　　“‘貪欲及瞋恚，愚癡得離欲， 
　　　　漏盡阿羅漢，正智心解脫， 
　　　　彼則為覺悟，我于彼睡眠。 
　　　　不知因生苦，及苦因緣集， 
　　　　于此一切苦，得無余滅盡。 
　　　　又不知正道，等趣息苦處， 
　　　　斯等為常眠，我于彼則覺。 
　　　　如是覺睡眠，如是睡眠覺， 
　　　　如是善知義，如是能記說。’  
　　“時，彼天神復說偈言：  
　　“‘善哉覺睡眠！善哉眠中覺！ 
　　　　善哉解知義！善哉能記說！ 
　　　　久遠乃今見，諸兄弟而來， 
　　　　緣汝恩力故，令諸商人眾， 
　　　　得免于劫賊，隨道安樂去。’  
　　“如是，諸比丘，彼拘薩羅澤中諸商人眾皆得安隱從曠野出。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“過去世時，海洲上優婆塞至他優婆塞舍會坐，極毀訾欲，言：‘此欲者，虛妄不實，欺誑之法，猶如幻化，誑于嬰兒。’還自己舍，恣于五欲。是優婆塞舍有天神止住。時，彼天神作是念：‘是優婆塞不勝不類，于余優婆塞舍會坐眾中極毀訾欲，言：“如是欲者，虛偽不實，欺誑之法，如誑嬰兒。”還己舍已，自恣五欲。我今寧可發令覺悟。’而說偈言：  
　　“‘于大聚會中，毀訾欲無常， 
　　　　自沒于愛欲，如牛溺深泥。 
　　　　我觀彼會中，諸優婆塞等， 
　　　　多聞明解法，奉持于凈戒。 
　　　　汝見彼樂法，而說欲無常， 
　　　　如何自恣欲，不斷于貪愛？ 
　　　　何故樂世間，畜妻子眷屬？’  
　　“時，彼天神如是如是開覺彼優婆塞已；如是如是彼優婆塞覺悟已，剃除須發，著袈裟衣，正信、非家、出家學道，精勤修習，盡諸有漏，得阿羅漢。” 
　　佛說此經已，諸比丘聞佛所說，歡喜奉行。  
　　如是我聞：一時，佛住王舍城寒林中丘冢間。 
　　時，給孤獨長者有小因緣至王舍城，止宿長者舍。夜見長者告其妻子、仆使、作人言：“汝等皆起，破樵燃火，炊飯作餅，調和眾味，莊嚴堂舍。” 
　　給孤獨長者見已，作是念：“今此長者何所為作？為嫁女娶婦耶？為請賓客、國王、大臣耶？”念已，即問長者：“汝何所作？為嫁女娶婦？為請賓客、國王、大臣耶？” 
　　時，彼長者答給孤獨長者言：“我不嫁女娶婦，亦不請呼國王、大臣，唯欲請佛及比丘僧，設供養耳！” 
　　時，給孤獨長者聞未曾聞佛名字已，心大歡喜，身諸毛孔皆悉怡悅，問彼長者言：“何名為佛？” 
　　長者答言：“有沙門瞿曇，是釋種子，于釋種中剃除須發，著袈裟衣，正信、非家、出家學道，得阿褥多羅三藐三菩提，是名為佛。” 
　　給孤獨長者言：“云何名僧？” 
　　彼長者言：“若婆羅門種剃除須發，著袈裟衣，信家、非家，而隨佛出家；或剎利種、毗舍種、首陀羅種善男子等剃除須發，著袈裟衣，正信、非家，彼佛出家而隨出家，是名為僧。今日請佛及現前僧，設諸供養。” 
　　給孤獨長者問彼長者言：“我今可得往見世尊不？” 
　　彼長者答言：“汝且住此，我請世尊來至我舍，于此得見。” 
　　時，給孤獨長者即于其夜至心念佛，因得睡眠。天猶未明，忽見明相，謂天已曉，欲出其舍，行向城門，至城門下，夜始二更，城門未開。王家常法，待遠使命來往，至初夜盡，城門乃閉，中夜已盡，輒復開門，欲令行人早得往來。 
　　爾時，給孤獨長者見城門開，而作是念：“定是夜過，天曉門開。”乘明相出于城門，出城門已，明相即滅，輒還暗冥。給孤獨長者心即恐怖，身毛為豎：“得無為人及非人，或奸狡人恐怖我耶？”即便欲還。 
　　爾時，城門側有天神住。時，彼天神即放身光，從其城門至寒林丘冢間光明普照，告給孤獨長者言：“汝且前進，可得勝利，慎勿退還！” 
　　時，彼天神即說偈言：  
　　“善良馬百匹，黃金滿百斤， 
　　　騾車及馬車，各各有百乘， 
　　　種種諸珍奇，重寶載其上， 
　　　宿命種善根，得如此福報。 
　　　若人宗重心，向佛行一步， 
　　　十六分之一，過前福之上。”  
　　“是故，長者，汝當前進，慎勿退還！”即復說偈：  
　　“雪山大龍象，鈍金為莊飾， 
　　　巨身長大牙，以此象施人， 
　　　不及向佛福，十六分之一。  
　　“是故，長者，當速前進，得其大利，非退還也。”復說偈言：  
　　“金菩阇國女，其數有百人， 
　　　種種眾妙寶，瓔珞具莊嚴， 
　　　以是持施與，不及行向佛， 
　　　一步之功德，十六分之一。  
　　“是故，長者，當速前進，得其勝利，非退還也。” 
　　時，給孤獨長者問天神言：“賢者，汝是何人？” 
　　天神答言：“我是摩頭息揵大摩那婆先，是長者善知識，于尊者舍利弗、大目揵連所起信敬心，緣斯功德，今得生天，典此城門，是故告長者：‘但當進前，慎莫退還！前進得利，非退還也！” 
　　時，給孤獨長者作是念：“佛興于世，非為小事！得聞正法，亦非小事！是故天神勸我令進，往見世尊。”時，給孤獨長者尋其光明，徑至寒林丘冢間。 
　　爾時，世尊出房露地經行。給孤獨長者遙見佛已，即至其前，以俗人禮法恭敬問訊：“云何，世尊，安隱臥不？” 
　　爾時，世尊說偈答言：  
　　“婆羅門涅槃，是則常安樂， 
　　　愛欲所不染，解脫永無余。 
　　　斷一切希望，調伏心熾燃， 
　　　心得寂止息，止息安隱眠！”  
　　爾時，世尊將給孤獨長者往入房中，就座而坐，端身系念。爾時，世尊為其說法，示教照喜已，世尊說：“諸法無常，宜布施福事、持戒福事、生天福事，欲味、欲患、欲出，遠離之福。” 
　　給孤獨長者聞法、見法、得法、入法、解法，度諸疑惑，不由他信，不由他度，入正法、律，心得無畏，即從座起，正衣服，為佛作禮，右膝著地，合掌白佛言：“已度，世尊。已度，善逝。我從今日盡其壽命，歸佛、歸法、歸比丘僧，為優婆塞，證知我！” 
　　爾時，世尊問給孤獨長者：“汝名何等？” 
　　長者白佛：“名須達多，以常給孤貧辛苦故，時人名我為給孤獨。” 
　　世尊復問：“汝居何處？” 
　　長者白佛言：“世尊，在拘薩羅人間，城名舍衛。惟愿世尊來舍衛國，我當盡壽供養衣被、飲食、房舍、床臥、隨病湯藥。” 
　　佛問長者：“舍衛國有精舍不？” 
　　長者白佛：“無也，世尊。” 
　　佛告長者：“汝可于彼建立精舍，令諸比丘往來宿止。” 
　　長者白佛：“但使世尊來舍衛國，我當造作精舍僧房，令諸比丘往來止住。” 
　　爾時，世尊默然受請。時，長者知佛世尊默然受請已，從座起，稽首佛足而去。  
　　如是我聞：一時，佛住舍衛國祇樹給孤獨園。 
　　時，給孤獨長者疾病命終，生兜率天，為兜率天子，作是念：“我不應久住于此，當往見世尊。”作是念已，如力士屈伸臂頃，于兜率天沒，現于佛前，稽首佛足，退坐一面。 
　　時，給孤獨天子身放光明，遍照祇樹給孤獨園。時，給孤獨天子而說偈言：  
　　“于此祇桓林，仙人僧住止， 
　　　諸王亦住此，增我歡喜心！ 
　　　深信凈戒業，智慧為勝壽， 
　　　以此凈眾生，非族姓財物。 
　　　大智舍利弗，正念常寂默， 
　　　閑居修遠離，初建業良友。”  
　　說此偈已，即沒不現。爾時，世尊其夜過已，入于僧中，敷尼師壇，于眾前坐，告諸比丘：“今此夜中，有一天子容色絕妙，來詣我所，稽首我足，退坐一面，而說偈言：  
　　“‘于此祇桓林，仙人僧住止， 
　　　　諸王亦住此，增我歡喜心！ 
　　　　深信凈戒業，智慧為勝壽， 
　　　　以此凈眾生，非族姓財物。 
　　　　大智舍利弗，正念常寂默， 
　　　　閑居修遠離，初建業良友。’”  
　　爾時，尊者阿難白佛言：“世尊，如我解世尊所說，給孤獨長者生彼天上，來見世尊，然彼給孤獨長者于尊者舍利弗極相敬重。” 
　　佛告阿難：“如是！如是！阿難，給孤獨長者生彼天上，來見于我。” 
　　爾時，世尊以尊者舍利弗故，而說偈言：  
　　“一切世間智，唯除于如來， 
　　　比舍利弗智，十六不及一。 
　　　如舍利弗智，天人悉同等， 
　　　比于如來智，十六不及一。”  
　　佛說此經已，諸比丘聞佛所說，歡喜奉行。  
　　如是我聞：一時，佛住曠野精舍。 
　　時，有曠野長者疾病命終，生無熱天；生彼天已，即作是念：“我今不應久于此住，不見世尊。”作是念已，如力士屈伸臂頃，從無熱天沒，現于佛前。 
　　時，彼天子天身委地，不能自立；猶如酥油委地，不能自立。如是，彼天子天身細軟，不自持立。 
　　爾時，世尊告彼天子：“汝當變化作此粗身，而立于地。” 
　　時，彼天子即自化形，作此粗身，而立于地。于是天子前禮佛足，退坐一面。 
　　爾時，世尊告手天子：“汝手天子，本于此間為人身時，所受經法，今故憶念不悉忘耶？” 
　　手天子白佛言：“世尊，本所受持，今悉不忘。本人間時，有所聞法，不盡得者，今亦憶念，如世尊善說。世尊說言：‘若人安樂處，能憶持法，非為苦處。’此說真實。如世尊在閻浮提，種種雜類，四眾圍繞，而為說法，彼諸四眾聞佛所說，皆悉奉行；我亦如是，于無熱天上。為諸天人大會說法，彼諸天眾悉受修學。” 
　　佛告手天子：“汝于此人間時，于幾法無厭足故，而得生彼無熱天中？” 
　　手天子白佛：“世尊，我于三法無厭足故，身壞命終，生無熱天。何等三法？我于見佛無厭故，身壞命終生無熱天；我于佛法無厭足故，生無熱天；供養眾僧無厭足故，身壞命終，生無熱天。” 
　　時，手天子即說偈言：  
　　“見佛無厭足，聞法亦無厭， 
　　　供養于眾僧，亦未曾知足。 
　　　受持賢圣法，調伏慳著垢， 
　　　三法不知足，故生無熱天。”  
　　時，手天子聞佛所說，歡喜隨喜，即沒不現。  
　　如是我聞：一時，佛住舍衛國祇樹給孤獨園。 
　　時，有無煩天子容色絕妙，來詣佛所，稽首佛足，退坐一面，其身光明遍照祇樹給孤獨園。時，彼天子而說偈言：  
　　“生彼無煩天，解脫七比丘， 
　　　貪瞋恚已盡，超世度恩愛。 
　　　誰度于諸流，難度死魔軍？ 
　　　誰斷死魔縻，永超煩惱軛？”  
　　爾時，世尊說偈答言：  
　　“尊者優波迦，及波羅揵茶， 
　　　弗迦羅婆梨，跋提揵陀疊， 
　　　亦婆休難提，及波毗瘦[少/兔]， 
　　　如是等一切，悉皆度諸流。 
　　　斷絕死魔縻，度彼難度者， 
　　　斷諸死魔縻，超越諸天軛， 
　　　說甚深妙法，覺悟難知者。 
　　　巧便問深義，汝今為是誰？”  
　　時，彼天子說偈白佛：  
　　“我是阿那含，生彼無煩天， 
　　　故能知斯等，解脫七比丘， 
　　　盡貪欲瞋恚，永超世恩愛。”  
　　爾時，世尊復說偈言：  
　　“眼耳鼻舌身，第六意入處， 
　　　若彼名及色，得無余滅盡。 
　　　能知此諸法，解說七比丘， 
　　　貪有悉已盡，永超世恩愛。”  
　　時，彼天子復說偈言：  
　　“鞞跋楞伽村，我于彼中住。 
　　　名難提婆羅，造作諸瓦器， 
　　　迦葉佛弟子，持優婆塞法， 
　　　供養于父母，離欲修梵行， 
　　　世世為我友，我亦彼知識。 
　　　如是等大士，宿命共和合， 
　　　善修于身心，持此后邊身。”  
　　爾時，世尊復說偈言：  
　　“如是汝賢士，如汝之所說， 
　　　鞞跋楞伽村，名難提婆羅， 
　　　迦葉佛弟子，受優婆塞法， 
　　　供養于父母，離欲修梵行， 
　　　昔是汝知識，汝亦彼良友。 
　　　如是諸正士，宿命共和合， 
　　　善修其身心，持此后邊身。”  
　　佛說此經已，時，彼天子聞佛所說，歡喜隨喜，即沒不現。  
　　如是我聞：一時，佛住舍衛國祇樹給孤獨園。 
　　時，有一天子容色絕妙，于后夜時來詣佛所，稽首佛足，退坐一面，身諸光明遍照祇樹給孤獨園。時，彼天子說偈問佛：  
　　“此世多恐怖，眾生常惱亂， 
　　　已起者亦苦，未起亦當苦。 
　　　頗有離恐處，惟愿慧眼說！”  
　　爾時，世尊說偈答言：  
　　“無有異苦行，無異伏諸根， 
　　　無異一切舍，而得見解脫。”  
　　時，彼天子復說偈言：  
　　“久見婆羅門，逮得般涅槃， 
　　　一切怖已過，永超世恩愛。”  
　　時，彼天子聞佛所說，歡喜隨喜，稽首佛足，即沒不現。  
　　如是我聞：一時，佛住舍衛國祇樹給孤獨園。 
　　時，有一天子容色絕妙，于后夜時來詣佛所，稽首佛足，退坐一面，身諸光明遍照祇樹給孤獨園。時，彼天子說偈問佛：  
　　“云何諸眾生，受身得妙色？ 
　　　云何修方便，而得乘出道？ 
　　　眾生住何法？為何所修習？ 
　　　為何等眾生，諸天所供養？”  
　　爾時，世尊說偈答言：  
　　“持戒明智慧，自修習正受， 
　　　正直心系念，熾然憂悉滅。 
　　　得平等智慧，其心善解脫， 
　　　斯等因緣故，受身得妙色。 
　　　成就乘出道，心住于中學， 
　　　如是德備者，為諸天供養。”  
　　時，彼天子復說偈言：  
　　“久見婆羅門，逮得般涅槃， 
　　　一切怖已過，永超世恩愛。”  
　　時，彼天子聞佛所說，歡喜隨喜，稽首佛足，即沒不現。  
　　如是我聞：一時，佛住舍衛國祇樹給孤獨園。 
　　時，有一天子容色絕妙，于后夜時來詣佛所，稽首佛足，退坐一面，身諸光明遍照祇樹給孤獨園。時，彼天子而說偈言：  
　　“沉沒于睡眠，欠呿不欣樂， 
　　　飽食心憒悶，懈怠不精勤， 
　　　斯十覆眾生，圣道不顯現。”  
　　爾時，世尊說偈答言：  
　　“心沒于睡眠，欠呿不欣樂， 
　　　飽食心憒悶，懈怠不精勤， 
　　　精勤修習者，能開發圣道！”  
　　時，彼天子復說偈言：  
　　“久見婆羅門，逮得般涅槃， 
　　　一切怖已過，永超世恩愛。”  
　　時，彼天子聞佛所說，歡喜隨喜，稽首佛足，即沒不現。  
　　如是我聞：一時，佛住舍衛國祇樹給孤獨園。 
　　時，有一天子容色絕妙，于后夜時來詣佛所，稽首佛足，退坐一面，身諸光明遍照祇樹給孤獨園。時，彼天子而說偈言：  
　　“外纏結非纏，內纏纏眾生， 
　　　今問于瞿曇，誰于纏離纏？”  
　　爾時，世尊說偈答言：  
　　“智者建立戒，內心修智慧， 
　　　比丘勤修習，于纏能解纏。”  
　　時，彼天子復說偈言：  
　　“久見婆羅門，逮得般涅槃， 
　　　一切怖已過，永超世恩愛。”  
　　時，彼天子聞佛所說，歡喜隨喜，稽首禮足，即沒不現。  
　　如是我聞：一時，佛住舍衛國祇樹給孤獨園。 
　　時，有一天子容色絕妙，于后夜時來詣佛所，稽首佛足，退坐一面，身諸光明遍照祇樹給孤獨園。時，彼天子而說偈言：  
　　“難度難可忍，沙門無知故， 
　　　多起諸艱難，重鈍溺沉沒。 
　　　心隨覺自在，數數溺沉沒， 
　　　沙門云何行，善攝護其心？”  
　　爾時，世尊說偈答言：  
　　“如龜善方便，以殼自藏六， 
　　　比丘習禪思，善攝諸覺想。 
　　　其心無所依，他莫能恐怖， 
　　　是則自隱密，無能誹謗者！”  
　　時，彼天子復說偈言：  
　　“久見婆羅門，逮得般涅槃， 
　　　一切怖已過，永超世恩愛。”  
　　時，彼天子聞佛所說，歡喜隨喜，稽首佛足，即沒不現。  
　　如是我聞：一時，佛住舍衛國祇樹給孤獨園。 
　　時，有天子容色絕妙，于后夜時來詣佛所，稽首佛足，身諸光明遍照祇樹給孤獨園。時，彼天子說偈問佛：  
　　“薩羅小流注，當于何反流？ 
　　　生死之徑路，于何而不轉？ 
　　　世間諸苦樂，何由滅無余？”  
　　爾時，世尊說偈答言：  
　　“眼耳鼻舌身，及彼意入處， 
　　　名色滅無余，薩羅小還流， 
　　　生死道不轉，苦樂滅無余。”  
　　時，彼天子復說偈言：  
　　“久見婆羅門，逮得般涅槃， 
　　　一切怖已過，永超世恩愛。”  
　　時，彼天子聞佛所說，歡喜隨喜，稽首佛足，即沒不現。  
　　如是我聞：一時，佛住在舍衛國祇樹給孤獨園。 
　　時，有天子容色絕妙，于后夜時來詣佛所，稽首佛足，身諸光明遍照祇樹給孤獨園。時，彼天子說偈問佛：  
　　“伊尼耶鹿[跳-兆+尃]，仙人中之尊， 
　　　少食不嗜味，禪思樂山林。 
　　　我今敬稽首，而問于瞿曇， 
　　　云何出離苦？云何苦解脫？ 
　　　我今問解脫，于何而滅盡？”  
　　爾時，世尊說偈答言：  
　　“世間五欲德，心法說第六， 
　　　于彼欲無欲，解脫一切苦。 
　　　如是于苦出，如是苦解脫， 
　　　汝所問解脫，于彼而滅盡。”  
　　時，彼天子復說偈言：  
　　“久見婆羅門，逮得般涅槃， 
　　　一切怖已過，永超世恩愛。”  
　　時，彼天子聞佛所說，歡喜隨喜，稽首佛足，即沒不現。  
　　如是我聞：一時，佛住舍衛國祇樹給孤獨園。 
　　時，有天子容色絕妙，于后夜時來詣佛所，稽首佛足，退坐一面，身諸光明遍照祇樹給孤獨園。時，彼天子說偈問佛：  
　　“云何度諸流，云何度大海， 
　　　云何能舍苦，云何得清凈？”  
　　爾時，世尊即說偈言：  
　　“信能度諸流，不放逸度海， 
　　　精進能除苦，智慧得清凈。”  
　　時，彼天子復說偈言：  
　　“久見婆羅門，逮得般涅槃， 
　　　一切怖已過，永超世恩愛。”  
　　時，彼天子聞佛所說，歡喜隨喜，稽首佛足，即沒不現。  
雜阿含經卷第二十三  
　　如是我聞：一時，佛住王舍城迦蘭陀竹園。 
　　爾時，世尊晨朝著衣持缽，共諸比丘僧入城乞食，如偈所說：  
　　“身色如金山，端嚴甚微妙， 
　　　行步如鵝王，面如凈滿月， 
　　　世尊與眾俱。”  
　　時，世尊以足踐城門限地，作六種震動，如偈所說：  
　　“大海及大地，城郭并諸山， 
　　　牟尼足所踐，動搖如浪舟。”  
　　佛變現如是神力，時，諸民人高聲唱言：“奇特未嘗有法！變現神力，如佛世尊，入城示現如是種種未曾有法。”如偈所說：  
　　“地下即成平，高地反為下， 
　　　由佛威神故，荊棘諸瓦礫， 
　　　皆悉不復見。聾盲及瘖痖， 
　　　即得見聞語；城郭時樂器， 
　　　不擊妙音出。”  
　　時，彼世尊光相普照，如千日之焰，如偈所說：  
　　“世尊身光明，普照城邑中， 
　　　民人蒙佛光，涼若栴檀涂。”  
　　時，世尊順邑而行。時，彼有兩童子，一者上姓，二者次姓，共在沙中嬉戲：一名、阇耶，二名、毗阇耶。遙見世尊來，三十二大人相莊嚴其體。時，阇耶童子心念言：“我當以麥麨”——仍手捧細沙——“著世尊缽中。” 
　　時，毗阇耶合掌隨喜，如偈所說：  
　　“見大悲世尊，通身一尋光， 
　　　勇顏睹世尊，心生大敬信， 
　　　捧沙即奉施，得離生老際。”  
　　時，彼童子而發愿言：“以惠施善根功德，令得一天下一傘蓋王，即于此生得供養諸佛。”如偈所說：  
　　“牟尼知彼心，及彼意所愿， 
　　　受果增善根，及福田力故， 
　　　即以大悲心，受其奉施沙。”  
　　時，阇耶以此善根，當得為王，王閻浮提，乃至得成無上正覺，故世尊發微笑。 
　　爾時，阿難見世尊發微笑，即便合掌向佛，而白佛言：“世尊，諸佛世尊阿羅訶三藐三佛陀，非無因緣而能發微笑，今佛世尊以何因緣而發微笑？”如偈所說：  
　　“世尊離調笑，無上世中尊， 
　　　齒白如珂玉，最勝今發笑。 
　　　勇猛勤精進，無師而自覺， 
　　　妙言令樂聞，無上柔軟音， 
　　　而記彼童子，梵音遠清徹， 
　　　無上兩足尊，記彼施沙果。”  
　　爾時，世尊告阿難曰：“如是！如是！如汝所說，諸佛無有因緣亦不發笑；我今笑者，其有因緣。阿難當知：于我滅度百年之后，此童子于巴連弗邑統領一方，為轉輪王，姓孔雀，名阿育，正法治化。又復廣布我舍利，當造八萬四千法王之塔，安樂無量眾生。”如偈所說：  
　　“于我滅度后，是人當作王， 
　　　孔雀姓名育，譬如頂生王， 
　　　于此閻浮提，獨王世所尊。”  
　　“阿難，取此缽中所施之沙，舍著如來經行處，當行彼處。” 
　　阿難受教，即取缽沙，舍經行處。 
　　“阿難當知：于巴連弗邑，有王名曰月護。彼王當生子，名曰頻頭娑羅，當治彼國。彼復有子，名曰修師摩。時，彼瞻婆國有一婆羅門女，極為端正，令人樂見，為國所珍，諸相師輩見彼女相，即記彼女：‘當為王妃，又生二子，一當領一天下，一當出家學道，當成圣跡。’時，彼婆羅門聞彼相師所說，歡喜無量，即持其女，詣巴連弗邑，種種莊嚴，莊嚴其體，欲嫁與修師摩王子。相師云：‘應嫁與頻頭娑羅王，彼女當生福德子，子當紹王基。’婆羅門即以其女嫁與此王。王見其女，端正有德，即為夫人。前夫人及諸婇女見是夫人來，作是念言：‘此女極為端正，國中所珍。王若與彼相娛樂者，棄舍我等，乃至目所不視。’諸女輩即使學習剃毛師業。彼悉學已，為王料理鬢發。料理之時，王大歡喜，即問彼女：‘汝何所求欲？’女啟王言：‘惟愿王心愛念我耳！’如是三啟。 
　　“時，王言：‘我是剎利灌頂王，汝是剃毛師，云何得愛念汝？’彼女白王言：‘我非是下姓生，乃是高族婆羅門之女。相師語我父云：“此女應嫁與國王。”是故來至此耳！’王言：‘若然者，誰令汝習下劣之業？’女啟王言：‘是舊夫人及婇女令我學此。’王即敕言：‘自今勿復習下業。’王即立為第一夫人。王恒與彼自相娛樂，仍便懷體，月滿生子，生時安隱，母無憂惱。過七日后，立字無憂。又復生子，名曰離憂。無憂者，身體粗澀，父王不大附捉，情所不念。父王欲試二子，呼賓伽羅阿，語婆羅門言：‘和尚觀我諸子，于我滅后，誰當作王？’婆羅門言：‘將此諸子出城金殿園館中，于彼當觀其相。’乃至出往彼園。時，阿育王母語阿育言：‘承王出金殿園館中，觀諸王子：“于我滅后，誰當作王。”汝今云何不去？’阿育啟言：‘王念既不念我，亦復不樂見我。’母復言：‘但往彼所。’阿育復啟：‘母復敕令往，今便往去，愿母當送飲食。’母言：‘如是，當出城去。’ 
　　“時，出門逢一大臣，名曰阿[少/兔]羅陀。此臣問阿育言：‘王子今至何所？’阿育答言：‘聞大王出在金殿園館，觀諸王子：“于我滅后，誰當作王？”今往詣彼。’王先敕大臣：‘若阿育來者，當使其乘老鈍象來，又復老人為眷屬。’時，阿育乘是老象，乃至園館中，于諸王子中地坐。 
　　“時，諸王子各下飲食，阿育母以瓦器盛酪飯，送與阿育。如是諸王子各食飲食，時，父王問師言：‘此中誰有王相，當紹我位？’時，彼相師視諸王子，見阿育具有王相，當得紹位。又作是念：‘此阿育，王所不應，我若語言當作王者，王必愁憂不樂。’即語言：‘我今總記。’王報言：‘如師所教。’師言：‘此中若有乘好乘者，是人當作王。’時，諸王子聞彼所說，各念言：‘我乘好乘。’時，阿育言：‘我乘老宿象，我得作王。’時，王又復語師言：‘愿更為觀授記。’師復答言：‘此中有第一座者，彼當作王。’諸王子各相謂言：‘我坐第一座。’阿育言：‘我今坐地，是我勝座，我當作王。’復語師：‘更為重觀。’師又報言：‘此中上器、上食，此當得王。’乃至阿育念言：‘我有勝乘、勝座、勝食。’時，王觀子相畢，便即還宮。 
　　“時，阿育母問阿育言：‘誰當作王？婆羅門復記誰耶？’阿育啟言：‘上乘、上座、上器、上食，當作王子。自見當作王：老象為乘，以地為坐，素器盛食，粳米雜酪飯。’時，彼婆羅門知阿育當作王，數修敬其母。其母亦重餉婆羅門，即便問言：‘大王崩后，誰當作王？’師答言：‘此不可說也。’如是乃至三問，師言：‘吾當語汝，慎勿使人知；汝生此子，名曰阿育，是其人也。’夫人白言：‘我聞此語，歡喜踴躍。若王聞者，于師所不生敬信，師今可還本住處。若子作王者，師當一切得吉利，盡形供養。’ 
　　“時，頻頭娑羅王邊國德叉尸羅反。時，王語阿育：‘汝將四兵眾，平伐彼國。’王子去時，都不與兵甲。時，從者白王子言：‘今往伐彼國，無有軍仗，云何得平？’阿育言：‘我若為王，善根果報者，兵甲自然來。’應發是語時，尋聲地開，兵甲從地而出；即將四兵，往伐彼國。時，彼諸國民人聞阿育來，即平治道路，莊嚴城郭，執持吉瓶之水，及種種供養，奉迎王子，而作是言：‘我等不反大王及阿育王子，然諸臣輩不利我等，我等是故背違圣化。’即以種種供養王子，請入城邑。平此國已，又使至伐佉沙國。時，彼二大力士為王平治道路，推諸山石。又復諸天宣令此國：‘阿育當王此天下，汝等勿興逆意。’彼國王即便降伏。如是乃至平此天下，至于海際。 
　　“時，修師摩王子出外游戲，又復遇逢一大臣，臣不修禮法，王子即使人打拍其身。大臣念言：‘此王子未得王位，用性如是；若得王者，不可而當。’又聞阿育得天下，得壞五百大臣，‘我等相與立阿育為王，領此天下。’又，德叉尸羅國反，諸臣共議：‘令修師摩王子去。’王亦應可，即便往彼國，不能降伏。 
　　“時，父王復得重疾，王語諸臣：‘吾今欲立修師摩為王，令阿育往至彼國。’時，諸臣欲令阿育作王，以黃物涂阿育體及面手腳已，諸臣白王言：‘阿育王子今得重疾。’諸臣便莊嚴阿育，將至王所：‘今且立此子為王，我等后徐徐當立修師摩為王。’時，王聞此語，甚以不喜，憂愁不樂，默然不對。時，阿育心念口言：‘我應正得王位者，諸天自然來，以水灌我頂，素繒系首。’尋聲諸天即以水灌阿育頂，素繒系首。時，王見此相貌，極生愁惱，即便命終。 
　　“阿育王如禮法殯葬父王已，即立阿[少/兔]樓陀為大臣。時，修師摩王子聞父崩背，今立阿育為王，心生不忍，即集諸兵，而來伐阿育。阿育王四門中，二門安二力士，第三門安大臣，自守東門。時，阿[少/兔]樓陀大臣機關木象，又作阿育王像，像即騎象，安置東門外。又作無煙火坑聚，以物覆之。修師摩既來到時，阿[少/兔]樓陀大臣語修師摩王子：‘欲作王者，阿育在東門，可往伐之。能得此王者，自然得作王。’時，彼王子即趣東門，即墮火坑，便即死亡。 
　　“爾時，有一大力士，名曰跋陀羅由陀，聞修師摩終亡，厭世，將無量眷屬，于佛法中出家學道，加勤精進，逮得漏盡，成阿羅漢道。阿育王正法治化。時，諸臣輩以我等共立阿育為王故，輕慢于王，不行君臣之禮；王亦自知諸臣輕慢于我。時，王語諸臣曰：‘汝等可伐華果之樹，植于刺棘。’諸臣答曰：‘未嘗見聞卻除華果而植刺樹，而見除伐刺樹而植果實。’乃至王三敕令伐，彼亦不從。 
　　“爾時，國王忿諸大臣，即持利劍，殺五百大臣。又時，王將婇女眷屬，出外園中游戲，見一無憂樹，華極敷盛。王見已：‘此華樹與我同名。’心懷歡喜。王形體丑陋，皮膚粗澀，諸婇女輩，心不愛王，憎惡王故，以手毀折無憂華樹。王從眠覺，見無憂樹華狼藉在地，心生忿怒，系諸婇女，以火燒殺。王行暴惡，故曰暴惡阿育王。 
　　“時，阿[少/兔]樓陀大臣白王言：‘王不應為是法，云何以手自殺人——諸臣婇女？王今當立屠殺之人，應有所殺，以付彼人。’王即宣教立屠殺者。彼有一山，名曰耆梨，中有一織師家。織師有一子，亦名耆梨，兇惡撾打系縛小男小女，及捕水陸之生，乃至拒逆父母，是故世人傳云兇惡耆梨子。時，王諸使語彼：‘汝能為王斬諸兇人不？’彼答曰：‘一切閻浮提有罪者，我能凈除，況復此一方！’時，諸使輩還啟王言：‘彼人已得兇惡者。’王言：‘覓將來也！’諸使呼彼，彼答言：‘小忍，先奉辭父母，具說上事。’父母言：‘子不應行是事。’如是三敕，彼生不仁之心，即便殺父母已，然后乃至。諸使問曰：‘何以經久不速來也？’時，彼兇惡具說上事。諸使者以是事具啟王。王即敕彼：‘我所有罪人，事應至死，汝當知之。’彼啟王言：‘為我作舍。’王乃至為其作舍屋室，極為端嚴，唯開一門，門亦極精嚴，于其中間，作治罪之法羅列，狀如地獄，彼獄極為勝好。時，彼兇人啟王言：‘今從王乞愿，若人來入此中者，不復得出。’王答言：‘如汝所啟乞愿，當以與汝。’ 
　　“時，彼屠主往詣寺中，聽諸比丘說地獄事。時，有比丘講地獄經：‘有眾生生地獄者，地獄即執彼罪人，以熱鐵鉗鉗開其口，以熱鐵丸著其口中。次融銅灌口，次復鐵斧斬截其體，次復杻械枷鎖檢系其身，次復火車爐炭，次復鐵鑊，次復灰河，次復刀山劍樹。’具如天五使經所說。彼屠主具聞比丘說是諸事，關其住處，所作治罪之法如彼所說，案此法而治罪人。 
　　“又一時，商主將其婦入于大海。入海時，婦便生子，名曰為海。如是在海十有余年，采諸重寶，還到本鄉，道中值五百賊，殺于商主，奪彼寶物。爾時，商主之子見父傷死，及失寶物，厭世間苦故，于如來法中出家學道，遠其本土，游行諸國，次至巴連弗邑。過此夜已，晨朝著衣持缽，入城次第乞食，誤入屠殺舍中。時，彼比丘遙見舍里，見火車爐炭等治諸眾生，如地獄中，尋生恐怖，衣毛皆豎，便欲出門。時，兇惡即往，執彼比丘言：‘入此中者，無有得出，汝今于此而死。’比丘聞其所說，心生悲毒，泣淚滿目。兇主問曰：‘汝云何如小兒啼？’ 
　　“爾時，比丘以偈答曰：  
　　“‘我不恐畏死，志愿求解脫， 
　　　　所求不成果，是故我啼泣。 
　　　　人身極難得，出家亦復然， 
　　　　遇釋師子王，自今不重睹！’  
　　“爾時，兇主語比丘曰：‘汝今必死，何所憂惱？’比丘復以哀言答云：‘乞我少時生命，可至一月。’彼兇不聽。如是日數漸減，止于七日，彼即聽許。時，此比丘知將死不久，勇猛精進，坐禪息心，終不能得道。至于七日，時，王宮內人有事至死，送付兇惡之人，令治其罪。兇主將是女人著臼中，以杵搗之，令成碎未。時，比丘見是事，極厭惡此身：‘嗚呼！苦哉！我不久亦當如是。’而說偈言：  
　　“‘嗚呼大悲師，演說正妙法， 
　　　　此身如聚沫，于義無有實。 
　　　　向者美女色，今將何所在？ 
　　　　生死極可舍，愚人而貪著。 
　　　　系心緣彼處，今當脫鎖木， 
　　　　令度三有海，畢竟不復生。’  
　　　　如是勤方便，專精修佛法， 
　　　　斷除一切結，得成阿羅漢。  
　　“時，彼兇惡人語此比丘：‘期限已盡。’比丘問曰：‘我不解爾之所說。’彼兇答曰：‘先期七日，今既已滿。’比丘以偈答曰：  
　　“‘我心得解脫，無明大黑暗， 
　　　　斷除諸有蓋，以殺煩惱賊。 
　　　　慧日今已出，鑒察心意識， 
　　　　明了見生死。今者愍人時， 
　　　　隨順修圣法；我今此身骸， 
　　　　任爾之所為，無復有吝惜。’  
　　“爾時，彼兇主執彼比丘著鐵鑊油中，足與薪火，火終不燃；假使燃者，或復不熱。兇主見火不燃，打拍使者，而自燃火，火即猛盛；久久，開鐵鑊蓋，見彼比丘鐵鑊中蓮華上坐，生希有心，即啟國王，王即便嚴駕，將無量眾，來看比丘。時，彼比丘調伏時至，即身升虛空，猶如雁王，示種種變化，如偈所說：  
　　“王見是比丘，身升在虛空， 
　　　心懷大歡喜，合掌觀彼圣： 
　　‘我今有所白，意中所不解， 
　　　形體無異人，神通未曾有。 
　　　為我分別說，修習何等法， 
　　　令汝得清凈？為我廣敷演， 
　　　令得勝妙法；我了法相已， 
　　　為汝作弟子，畢竟無有悔！’  
　　“時，彼比丘而作是念：‘我今調伏是王，多有所導，攝持佛法；當廣分布如來舍利，安樂無量眾生，于此閻浮提，盡令信三寶。’以是因緣故，自顯其德，而向王說偈言：  
　　“‘我是佛弟子，逮得諸漏盡； 
　　　　又復是佛子，不著一切有， 
　　　　我今已調伏。無上兩足尊， 
　　　　息心得寂靜，生死大恐怖， 
　　　　我今悉得脫，永離三有縛。 
　　　　如來圣法中，獲得如是利。’  
　　“時，阿育王聞彼比丘所說，于佛所生大敬信，又白比丘言：‘佛未滅度時，何所記說？’比丘答言：‘佛記大王：“于我滅后，過百歲之時，于巴連弗邑，有三億家，彼國有王，名曰阿育，當王此閻浮提，為轉輪王，正法治化。又復廣布我舍利，于閣浮提立八萬四千塔。”佛如是記大王。然大王今造此大地獄，殺害無量民人。王今宜應慈念一切眾生，施其無畏，令得安隱。佛之所記大王者，王當如法修行。’而說偈言：  
　　“‘當行哀愍心，莫惱諸群生， 
　　　　當修習佛法，廣布佛舍利！’  
　　“時，彼阿育王于佛所極生敬信，合掌向比丘作禮：‘我得大罪，今向比丘懺悔，我之所作甚為不可！愿為佛子，受我懺悔！舍心勿復責，我愚人今復歸命。’而說偈言：  
　　“‘我今歸依佛，無上勝妙法， 
　　　　比丘諸眾尊，我今盡命歸！ 
　　　　我今當勇猛，奉受世尊敕， 
　　　　于此閻浮提，普立諸佛塔。 
　　　　種種諸供養，懸繒及幡幢， 
　　　　莊嚴世尊塔，妙麗世希有！’  
　　“時，彼比丘度阿育王已，乘空而化。時，王從地獄出，兇主白王言：‘王不復得去！’王曰：‘汝今欲殺我耶？’彼曰：‘如是。’王曰：‘誰先入此中？’答曰：‘我是。’王曰：‘若然者，汝先應取死。’王即敕人，將此兇主著作膠舍里，以火燒之；又敕壞此地獄，施眾生無畏。時，王欲建舍利塔，將四兵眾，至王舍城，取阿阇世王佛塔中舍利，遷復修治此塔，與本無異；如是取七佛塔中舍利，至羅摩村中。時，諸龍王將是王入龍宮中，王從龍索舍利供養，龍即與之。王從彼而出。如偈所說：  
　　“羅摩羅村中，所有諸佛塔， 
　　　龍王所奉事，守護而供養。 
　　　王從龍索分，諸龍開塔與， 
　　　即持此舍利，漸進于余方。  
　　“時，王作八萬四千金、銀、琉璃、頗梨篋，盛佛舍利；又作八萬四千四寶瓶，以盛此篋；又作無量百千幡幢傘蓋，使諸鬼神各持舍利供養之具，敕諸鬼神言：‘于閻浮提，至于海際，城邑聚落滿一億家者，為世尊立舍利塔。’時，有國名徳叉尸羅，三十六億家，彼國人語鬼神言：‘三十六篋舍利與我等，起立佛塔。’王作方便，國中人少者，令分與彼，令滿家數，而立為塔。時，巴連弗邑有上座，名曰耶舍，王詣彼所，白上座曰：‘我欲一日之中，立八萬四千佛塔，遍此閻浮提，意愿如是。’如偈贊曰：  
　　“大王名阿育，于先八塔中， 
　　　各取其舍利，于此閻浮提， 
　　　建立諸佛塔，八萬及四千， 
　　　縱廣殊妙勝，一日都使畢。  
　　“時，彼上座白王言：‘善哉！大王，剋后十五日月食時，令此閻浮提起諸佛塔。’如是乃至一日之中，立八萬四千塔，世間民人，興慶無量，共號名曰法阿育王。如偈贊曰：  
　　“王圣種孔雀，安樂世間人， 
　　　于此閻浮提，建立勝妙塔。 
　　　本名為惡王，今造勝妙業， 
　　　共號名法王，相傳至于后。  
　　“王已建八萬四千塔，歡喜踴躍，將諸群臣往詣雞雀精舍，白耶舍上座曰：‘更有比丘，佛所授記，當作佛事不？我當往詣彼所供養恭敬。’上座答曰：‘佛臨般涅槃時，降伏阿波羅龍王、陶師旃陀羅、瞿波梨龍，詣摩偷羅國，告阿難曰：“于我般涅槃后，百年之中，當有長者，名瞿多，其子名曰優波崛多，當出家學道，無相佛教授于人，最為第一，當作佛事。”佛告阿難曰：“遙見彼山不？”阿難白佛：“見也，世尊。”佛告阿難：“此山名優留曼荼，是阿蘭若處，名那茶婆低，隨順寂靜。”而偈贊曰：  
　　“‘“優波崛比丘，教授最第一， 
　　　　　名聞振四方，最勝之所記。 
　　　　　于我滅度后，當得作佛事， 
　　　　　度諸眾生類，其數無有限。”’  
　　“時，王問上座曰：‘尊者優波崛今已出世不？’上座答曰：‘已出世，出家學道，降伏煩惱，是阿羅漢。共諸無量比丘眷屬一萬八千，住在優留曼荼山中阿蘭若處，哀愍眾生，如佛說凈妙法，度無量諸天及人，令入甘露城。’王聞已，歡喜踴躍，即敕群臣，速辦嚴駕，將無量眷屬往詣彼所，修敬供養優波崛多。時，臣白王言：‘彼圣既在王國，宜當遣信奉迎之，彼自當來。’王答臣曰：‘不宜遣信至彼所，應當自往，彼不宜來也。’而說偈曰：  
　　“‘汝得金剛舌，那能不斷壞？ 
　　　　諫我莫往彼，親近田舍人。’  
　　“王即遣信，往彼尊者所言：‘某日當來尊所。’時，尊者思惟：‘若王來者，無量將從，受諸大苦，遍殺害微蟲、聚落人民。’作是念已，答使者曰：‘我當自往詣王所。’時，王聞尊者自來，歡喜踴躍，從摩偷羅至巴連弗邑，于其中間，開安舟航，于航懸諸幢蓋。 
　　“時，尊者優波崛愍念王故，將一萬八千阿羅漢眾，隨于水道徑至王國。時，國中人啟王言：‘尊者優波崛將一萬八千比丘眾來至。’王聞，大歡喜踴躍，即脫瓔珞，價值千萬，而授與之。王將諸大臣眷屬，即出往尊者所，為下食，五體投地，向彼作禮，長跪合掌，而作是言：‘我今領此閻浮提，受于王位，不以為喜；今睹尊者，躍踴無量。如來弟子，乃能如是，如睹于佛。’而說偈言：  
　　“‘寂滅已度世，汝今作佛事， 
　　　　世間愚癡滅，如日照佛世。 
　　　　為世作導師，說法中第一， 
　　　　眾生可依怙，我今大歡喜！’  
　　“時，王敕使者宣令國界：‘尊者優波崛比丘今來此國。’如是唱言：  
　　“‘欲得富貴者，遠離貧窮苦， 
　　　　常處天上樂，解脫涅槃者， 
　　　　當值優波崛，修敬今供養； 
　　　　未見諸佛者，今睹優波崛。’  
　　“時，王嚴飾國界，平治道路，懸繒幡蓋，燒香散華，及諸伎樂。舉國人民皆出奉迎尊者優波崛，供養恭敬。爾時，尊者優波崛白王言：‘大王，當以正法治化，哀愍眾生；三寶難遇，于三寶中，常以供養恭敬，修念贊嘆，廣為人說。所以者何？如來、應供、等正覺知人見人，常為記說：我之正法，寄在國王，及我比丘僧等。’而說偈曰：  
　　“‘世雄人中尊，正勝妙大法， 
　　　　寄付于大王，及我比丘僧。’  
　　“時，王白優波崛曰：‘我已建正法。’而說偈曰：  
　　“‘我已造諸塔，莊嚴諸國界， 
　　　　種種興供養，幡幢及諸寶， 
　　　　廣布佛舍利，遍于閻浮提。 
　　　　我興如是福，意愿悉已滿， 
　　　　自身及妻兒，珍寶及此地， 
　　　　今已悉舍施，供養賢圣塔。’  
　　“時，尊者優波崛贊王言：‘善哉！善哉！大王應行如是法。’而說偈言：  
　　“‘舍身及財命，世世無所憂， 
　　　　受福無有窮，必得無上覺。’  
　　“時，王請尊者優波崛入城，設種種座，請尊者就座，眾僧令往雞雀精舍。白尊者曰：‘尊者顏貌端正，身體柔軟；而我形體丑陋，肌膚粗澀。’尊者說偈曰：  
　　“‘我行布施時，凈心好財物， 
　　　　不如王行施，以沙施于佛。’  
　　“時，王以偈報曰：  
　　“‘我于童子時，布施于沙土， 
　　　　今獲果如是，何況余妙施？’  
　　“尊者復以偈贊曰：  
　　“‘快哉善大王，布施諸沙土， 
　　　　無上福田中，植果無窮盡。’  
　　“時，阿育王告諸大臣：‘我以沙布施于佛，獲其果報如是，云何而不修敬于世尊？’王復白優波崛言：‘尊者，示我佛所說法、游行處所，當往供養禮拜，為諸后世眾生攝受善根。’而說偈言：  
　　“‘示我佛說法，諸國及住處， 
　　　　供養當修敬，為后眾生故。’  
　　“尊者言：‘善哉！善哉！大王能發妙愿，我當示王處所，為后眾生。’時，王將四兵軍眾，及持種種供養香華、幡幢，及諸伎樂，便將尊者發去。尊者至隆頻林，此是如來生處，而說偈言：  
　　“‘如來初生處，生時行七步， 
　　　　顧視諸四方，舉手指天上： 
　　　　我今最后生，當得無上道， 
　　　　天上及于人，我為無上尊。’  
　　“時，王五體投地，供養禮拜，即立佛塔。尊者白王言：‘大王欲見諸天見佛生時行七步處不？’王白言：‘愿樂欲見！’時，尊者舉手，指摩耶夫人所攀樹枝，而告彼樹神曰：‘樹神，今現！令王見之，生大歡喜。’尋聲即見，住尊者邊，而作是言：‘何所教敕？我當奉行。’尊者語王言：‘此神見佛生時。’王以偈問神曰：  
　　“‘汝見嚴飾身，生時青蓮華， 
　　　　足行于七步，口中有所說？’  
　　“神以偈答曰：  
　　“‘我見相好身，生時二足尊， 
　　　　舉足行七步，口中有所說： 
　　　　于諸天人中，我為無上尊。’  
　　“時，王問神言：‘佛生有何瑞應？’神答言：‘我不能宣說妙勝諸事，今略說少分：  
　　“‘光明能徹照，身體具相好， 
　　　　令人喜樂見，感動于天地。’  
　　“時，王聞神所說歡喜，施十萬兩珍寶而去。又將王入城里，語言：‘此處菩薩現三十二相、八十種好，莊嚴其體紫磨金色。’時，王向此處作禮，興種種供養。又將王至天寺中，語王言：‘太子生時，令向彼神禮。’時，諸神悉禮菩薩。時，諸民人為菩薩立名，今是天中天。時，王復以種種供養。又將示處語王言：‘此處父王以菩薩示諸婆羅門，瞻其相德。’王復種種供養。又示：此處菩薩學堂，此處學乘象，此處學乘馬、乘車、弓弩，如是學一切技術處。此處是菩薩治身，此處菩薩六萬夫人游戲處，此處菩薩見老、病、死人。此處菩薩坐閻浮提樹下，坐禪得離欲，樹影不離身，父王向其作禮。此處菩薩將百千天神，出城而去。此處菩薩脫瓔珞，與車匿遣馬還國。而說偈曰：  
　　“‘菩薩于此處，脫瓔珞及冠， 
　　　　授與于車匿，遣馬還于國， 
　　　　獨行無有侶，便入學道山。’  
　　“又此處菩薩從獵師，易袈裟衣，被此衣已，而為出家。此處是仙人所稽請處，此處瓶沙王與菩薩半國處，此處問優藍弗仙人，此處菩薩六年苦行。如偈所說：  
　　“‘苦行于六年，極受諸苦惱， 
　　　　知此非真道，棄舍所習行。’  
　　“此處二女奉菩薩乳糜。如偈所說：  
　　“‘大圣于此中，受二女乳糜， 
　　　　從此而起去，往詣菩提樹。’  
　　“此處迦梨龍贊嘆菩薩。如偈所說：  
　　“‘此處迦梨龍，贊嘆于菩薩， 
　　　　當隨古時道，證無上妙果！’  
　　“時，王向尊者而說偈曰：  
　　“‘我今欲見龍，彼龍見佛者， 
　　　　從此趣菩提，證得勝妙果。’  
　　“時，尊者以手指龍宮，語曰：‘迦梨龍王，汝以見佛，今當現身。’時，龍王尋聲即出，住在尊者前，合掌白言：‘何所教敕？’時，尊者語王曰：‘此龍王見佛，贊嘆如來。’ 
　　“時，王合掌向龍，而說偈曰：  
　　“‘汝見金剛身，我師無儔匹， 
　　　　面如凈滿月，為我說彼德， 
　　　　十力之功德，往詣道場時。’  
　　“時，龍王以偈答曰：  
　　“‘我今當演說：足踐于地時， 
　　　　大地六種動，光耀倍于日， 
　　　　遍照三千界，而趣菩提樹。’  
　　“時，王如是等處處種種供養，及立塔廟。時，尊者將王至道樹下，語王曰：‘此樹，菩薩摩訶薩以慈悲三昧力破魔兵眾，得阿耨多羅三藐三菩提。’而說偈言：  
　　“‘牟尼牛王尊，于此菩提樹， 
　　　　降伏惡魔軍，得勝菩提果。 
　　　　天人中特尊，無能與等者！’  
　　“時，王舍無量珍寶，種種供養，及起大塔廟。此處四天王各持一缽，奉上于佛，合為一缽。此處于賈客兄弟所受諸飯食。此處如來詣波羅奈國時，阿時婆外道問佛。此處仙人園鹿野苑，如來于中為五比丘三轉十二行法輪。而說偈言：  
　　“‘此處鹿野苑，如來轉法輪， 
　　　　三轉十二行，五人得道跡。’  
　　“時，王于是處興種種供養，及立塔廟。此處如來度優樓頻螺迦葉等仙人為道。此處如來為瓶沙王說法，王得見諦，及無量民人、諸天得道。此處如來為天帝釋說法，帝釋及八萬諸天得道。此處如來示大神力，種種變化。此處如來至天上，為母說法，將無量天眾，下于人間。王復種種供養，及立塔廟。時，尊者語阿育王，至鳩尸那竭國，言：‘此處如來具足作佛事畢，于無余般涅槃而般涅槃。’而說偈言：  
　　“‘度脫諸天人，修羅龍夜叉， 
　　　　建立無盡法。佛事既已終， 
　　　　于有得寂滅，大悲入涅槃。 
　　　　如薪盡火滅，畢竟得常住。’  
　　“時，王聞是語，憂惱迷悶擘地。時，諸臣輩以水洗心面，良久得蘇，啼泣涕零。如是乃至興種種供養，立大塔廟。時，王復白尊者曰：‘我意愿欲得見佛諸大弟子佛之所記者，欲供養彼舍利，愿為示之。’時，尊者白王言：‘善哉！善哉！大王能發如是妙心！’時，尊者將王至舍衛國，入祇桓精舍，以手指塔：‘此是尊者舍利弗塔，王當供養。’王曰：‘彼有何功德？’尊者曰：‘是第二法王，隨轉法輪。’而說偈言：  
　　“‘一切眾生智，比于舍利弗， 
　　　　十六之一分，以除如來智。 
　　　　如來轉法輪，是則能隨轉， 
　　　　彼有無量德，誰復能宣說？’  
　　“時，王生大歡喜，舍十萬兩珍寶，供養其塔，而說偈言：  
　　“‘我禮舍利弗，解脫諸恐怖， 
　　　　名稱普于世，智慧無有等。’  
　　“次，復示大目揵連塔：‘王應供養此塔。’王復問曰：‘彼有何功德？’尊者答曰：‘是神足第一，以足指踐地，地即震動，至于天宮，降伏難陀、跋難陀龍王。’而說偈曰：  
　　“‘以足指動地，至于帝釋宮， 
　　　　神足無與等，誰能盡宣說？ 
　　　　二龍王兇暴，見者莫不怖， 
　　　　彼于神足力，降伏息瞋恚。’  
　　“時，王舍十萬兩珍寶，供養此塔，以偈贊曰：  
　　“‘神足中第一，離于老病死， 
　　　　有如是功德，今禮目揵連。’  
　　“次復示摩訶迦葉塔，語王言：‘此是摩訶迦葉塔，應當供養。’王問曰：‘彼有何功德？’答曰：‘彼少欲知足，頭陀第一，如來施以半座及僧伽梨衣；愍念眾生，興立正法。’即說偈曰：  
　　“‘功德田第一，愍念貧窮類， 
　　　　著佛僧伽梨，能建于正法， 
　　　　彼有如是德，誰能具宣說？’  
　　“時，王舍十萬兩珍寶，供養是塔，以偈贊曰：  
　　“‘常樂于寂靜，依止林藪間， 
　　　　少欲知足富，今禮大迦葉。’  
　　“次，復示尊者薄拘羅塔：‘此是薄拘羅塔，應當供養。’王問曰：‘彼有何功德？’尊者答曰：‘彼無病第一，乃至不為人說一句法，寂然無言。’王曰：‘以一錢供養。’諸臣白王：‘功德既等，何故于此供養一錢？’王告之曰：‘聽吾所說：  
　　“‘雖除無明癡，智慧能鑒察， 
　　　　雖有薄拘名，于世何所益？’  
　　“時，彼一錢還來至王所。時，大臣輩見是希有事，異口同音贊彼：‘嗚呼！尊者，少欲知足，乃至不須一錢。’ 
　　“復示阿難塔，語王言：‘此是阿難塔，應當供養。’王曰：‘彼有何功德？’答曰：‘此人是侍佛者，多聞第一，撰集佛經。’而說偈曰：  
　　“‘奉持牟尼缽，念至能決斷， 
　　　　多聞之大海，辯才柔軟音。 
　　　　能悅天人眾，善知三佛心， 
　　　　一切悉明了，功德之寶篋。 
　　　　最勝所稱嘆，降伏煩惱諍， 
　　　　如是等功德，應當修供養！’  
　　“王即舍百億兩珍寶，而供養其塔。時，諸臣白王言：‘何故于此布施供養皆悉勝前？’王曰：‘聽吾所說心中所以：  
　　“‘如來之體身，法身性清凈， 
　　　　彼悉能奉持，是故供養勝。 
　　　　法燈常存世，滅此愚癡冥， 
　　　　皆由從彼來，是故供養勝。 
　　　　如大海之水，牛跡所不容， 
　　　　如是佛智海，余人不能持。 
　　　　唯有阿難尊，一聞悉受持， 
　　　　終無忘失時，是故供養勝。’  
　　“爾時，王如是種種供養，向尊者合掌，而作是言：  
　　“‘我今受此形，不復負此身， 
　　　　修無量功德，今為人中主。 
　　　　我今取堅實，造立諸塔廟， 
　　　　莊嚴在于世，如星莊嚴月。 
　　　　奉佛弟子法，應行諸禮節， 
　　　　我今悉已作，稽首尊者足。 
　　　　蒙尊者恩力，今見勝妙事， 
　　　　快獲大善利，從是分別法。’  
　　“爾時，王供養上種種事，恒偏至菩提道場樹。此樹下如來得阿耨多羅三藐三菩提，世間希有珍寶供養之事，供養菩提樹。 
　　“時，王夫人名曰低舍羅絺多，夫人作是念：‘王極愛念于我，我亦念王。王今舍我去，持諸珍寶至菩提樹間。我今當作方便殺是菩提樹，樹既枯死，葉便凋落，王當不復往，彼可與我常相娛樂。’即喚咒師，語咒師言：‘汝能殺菩提樹不？’彼答曰：‘能，與我千兩金。’時，夫人即與千兩金錢。咒師往菩提樹間，以咒咒樹，以綖系樹。時，樹漸漸枯死，葉即萎落。未即枯死，其葉凋落，白夫人曰：‘復應以熱乳澆樹，乃可令枯。’夫人白王：‘我今欲以乳供養菩提樹。’王曰：‘隨卿意耶！’如是乃至以熱乳澆之，樹即枯燥。時，諸夫人白王言：‘菩提樹忽然枯死，葉葉變落。’而說偈言：  
　　“‘如來所依樹，名曰菩提者， 
　　　　于是得正覺，具足一切智。 
　　　　大王今當知，是樹今枯死， 
　　　　葉色亦變異，不知何以故？’  
　　“時，王聞是語，即迷悶擘地，諸人輩以水澆王心面，良久而蘇，即便泣淚言：  
　　“‘我見菩提樹，便見于如來， 
　　　　今聞彼樹死，我今亦隨沒！’  
　　“時，彼夫人見王憂愁不樂，而白王言：‘王勿憂惱，我當喜悅王心。’王曰：‘若無彼樹，我命亦無。如來于彼樹得阿耨多羅三藐三菩提，彼樹既無，我何用活耶？’夫人聞王決定語，還復以冷乳灌菩提樹下，彼樹尋復更生。王聞以乳溉灌樹還得生，日日送千甕乳溉灌其本，樹還復如先。諸夫人輩白王言：‘菩提樹今復如先，無復有異。’時，王聞已，即生歡喜，詣菩提樹下，睹于菩提樹，目不暫舍，而說偈言：  
　　“‘諸王所未作，瓶沙持國者， 
　　　　我今應供養；我今浴菩提， 
　　　　諸乳及香水，華香及涂香。 
　　　　當復供養僧，賢圣五部眾。’  
　　“時，王各辦四寶甕——金、銀、琉璃、頗梨，盛諸香乳，及諸香湯，持種種飲食，幡幢、寶蓋各有千種，及種種華香伎樂，受持八支齋布薩，著白凈衣服，執持香爐，在于殿上，向四方作禮，心念口言：‘如來賢圣弟子在諸方者，憐愍我故，受我供養！’而說偈言：  
　　“‘如來賢圣子，正順寂諸根， 
　　　　離諸三界欲，諸天應供養， 
　　　　今當悉來集，受我微心惠， 
　　　　哀愍副我意，令法種增長， 
　　　　常樂于寂止，解脫諸所著。 
　　　　如來之真子，從法而化生， 
　　　　諸天所供養；哀愍于我故， 
　　　　今當悉來集，副我之微意。 
　　　　諸圣在處處，罽賓多波婆， 
　　　　大林離波多，阿耨大池邊， 
　　　　江河山藪間；如是一切處， 
　　　　諸圣在中者，今當悉來集， 
　　　　哀愍于我故，副我之微意。 
　　　　又在于天上，尸梨沙宮殿， 
　　　　香山石室中，神通具足者， 
　　　　今當悉來集，哀愍于我故。’  
　　“時，王如是語時，三十萬比丘悉來集。彼大眾中十萬是阿羅漢，二十萬是學人及凡夫比丘，上座之座無人坐。時，王問諸比丘：‘上座之座，云何而無人坐？’時，彼大眾中有一比丘，名曰耶舍，是大阿羅漢，具足六通，白王言：‘此座，上座之座，余者豈敢于中而坐？’王復問曰：‘于尊者所，更有上座耶？’尊者答曰：‘更有上座，大王，佛之所記，名曰賓頭盧，是上座，應坐此處。’王大歡喜，而作是言：‘于中有比丘見佛者不？’尊者答曰：‘有也，大王，賓頭盧者，猶故在世。’王復白曰：‘可得見彼比丘不？’尊者曰：‘大王，不久當見，尋當來至。’時，王生大歡喜，而說偈言：  
　　“‘我今快得利，攝受于我故， 
　　　　令我自目見，尊者賓頭盧。’  
　　“時，尊者賓頭盧將無量阿羅漢，次第相隨，譬如雁王乘虛而來，在于上座處坐。諸比丘僧各修禮敬，次第而坐。時，王見尊者賓頭盧頭發皓白，辟支佛體，頭面禮足，長跪合掌，睹尊者顏貌，而說偈言：  
　　“‘我今之王位，統領閻浮提， 
　　　　不以為歡喜，今得見尊者。 
　　　　我今見尊者，便是見生佛， 
　　　　心懷大踴躍，勝見于王位。’  
　　“復白尊者曰：‘尊者見世尊耶？三界所尊仰。’時，尊者賓頭盧以手舉眉毛，視王而言：  
　　“‘我見于如來，于世無譬類， 
　　　　身作黃金色，三十二相好， 
　　　　面如凈滿月，梵音聲柔軟， 
　　　　伏諸煩惱諍，常處于寂滅。’  
　　“王復問曰：‘尊者何處見佛？’尊者曰：‘如來將五百阿羅漢，俱初在王舍城安居，我爾時亦復在中。’而說偈言：  
　　“‘大牟尼世尊，離欲相圍繞， 
　　　　在于王舍城，結于夏三月。 
　　　　我時在彼眾，恒住如來邊。 
　　　　大王今當知，我目見真佛。  
　　“‘又復，佛住舍衛國時，如來大作神力，種種變化，作諸佛形，滿在諸方，乃至阿迦尼吒天，我爾時亦在于中，見如來種種變化神通之相。’而說偈言：  
　　“‘如來神通力，降伏諸外道， 
　　　　佛游于十方，我親見彼相。  
　　“‘又復，如來在天上與母說法時，我亦在于中；與母說法竟，將諸天眾從天上來，下僧迦奢國。時，我見此二事。天人受福樂，優波羅比丘尼化作轉輪圣王，將無量眷屬，乘空而來，詣世尊所，我亦見此。’而說偈言：  
　　“‘如來在天上，于彼結夏坐， 
　　　　我亦在于中，牟尼之眷屬。  
　　“‘又復，世尊住舍衛國，五百阿羅漢俱。時，給孤獨長者女適在于富樓那跋陀那國。時，彼女請佛及比丘僧。時，諸比丘各乘空而往彼，我爾時以神力合大山，往彼受請。時，世尊責我：“汝那得現神足如是？我今罰汝，常在于世，不得取涅槃，護持我正法，勿令滅也。”’而說偈曰：  
　　“‘世尊受彼請，五百比丘俱， 
　　　　時我以神力，挑大山而去， 
　　　　世尊責罰我：住世未滅度， 
　　　　護持我正法，勿令法沒盡！  
　　“‘又復，如來將諸比丘僧入城乞食。時，王共二童子沙土中戲；逢見佛來，捧于塵沙，奉上于佛。時，世尊記彼童子：“于我滅度百歲之后，此童子于巴連弗邑當受王位，領閻浮提，名曰阿育。當廣布我舍利，一日之中，當造八萬四千塔。”今王身是也。我爾時亦在于中。’而說偈曰：  
　　“‘王于童子時，以沙奉上佛， 
　　　　佛記于王時，我亦親在中。’  
　　“時，王白尊者曰：‘尊者今住在何處？’尊者答王曰：‘在于北山，山名揵陀摩羅，共諸同梵行僧。’王復問曰：‘有幾眷屬？’尊者答：‘六萬阿羅漢比丘。’尊者曰：‘王何須多問？今當施設供養于僧。’食竟，使王歡喜。 
　　“王言：‘如是，尊者，然我今先當供養佛念所覺菩提之樹，然后香美飲食施設于僧。’敕諸群臣，唱令國界：‘王今舍十萬兩金，布施眾僧，千甕香湯，溉灌菩提樹。’集諸五眾，時，王子名曰拘那羅，在王右邊，舉二指而不言說，意欲二倍供養。大眾見之，皆盡發笑，王亦發笑，而語言：‘嗚呼！王子，乃有增益功德供養。’王復言：‘我復以三十萬兩金供養眾僧，復加千甕香湯，洗浴菩提樹。’時，王子復舉四指，意在四倍。時，王瞋恚，語臣曰：‘誰教王子作是事，與我興競？’臣啟王言：‘誰敢與王興競？然王子聰慧利根，增益功德，故作是事耳！’時，王右顧視王子，白上座曰：‘除我庫藏之物，余一切物，閻浮提夫人、婇女、諸臣、眷屬，及我拘那羅子，皆悉布施賢圣眾僧。’唱令國界，集諸五眾，而說偈曰：  
　　“‘除王庫藏物，夫人及婇女， 
　　　　臣民一切眾，布施賢圣僧， 
　　　　我身及王子，亦復悉舍與。’  
　　“時，王、上座及比丘僧，以甕香湯洗浴菩提樹。時，菩提樹倍復嚴好，增長茂盛，以偈頌曰：  
　　“‘王浴菩提樹，無上之所覺， 
　　　　樹增于茂盛，柯條葉柔軟。’  
　　“時，王及諸群臣生大歡喜。時，王洗浴菩提樹已，次復供養眾僧。時，彼上座耶舍語王言：‘大王，今大有比丘僧集，當發淳信心供養！’時，王從上至下，自手供養。 
　　“時，彼有二沙彌，得食已，各以麨團歡喜丸，更互相擲。王見即笑而言：‘此沙彌作小兒戲。’供養訖已，王還上座前立。上座語王言：‘王莫生不信敬心。’王答上座：‘無有不信敬心！然見二沙彌作小兒戲，如世間小兒，以土團更互相擲，如是二沙彌以麨團以歡喜丸，更互相擲。’上座白王言：‘彼二沙彌是俱解脫阿羅漢，更相奉食。’王聞是已，增其信心，而作是念：‘此二沙彌能展轉相施，我今亦當于一切僧人施絹、劫貝。’時，二沙彌知王心所念，二沙彌共相謂言：‘令王倍增敬信。’一沙彌持鑊授與王，一沙彌授以染草。王問彼沙彌：‘用作何等？’二沙彌白王言：‘王因我故，施與眾僧絹及劫貝，我欲令大王染成其色，施與眾僧。’時，王作是念：‘我雖心念，口未發言，此二達士得他心智，而知我心。’王即稽首敬禮眾僧，而說偈言：  
　　“‘孔雀之族姓，內外親眷屬， 
　　　　因此惠施故，悉皆獲大利！ 
　　　　遭值良福田，歡喜應時施。’  
　　“時，王語沙彌言：‘我因汝等施僧衣，施僧衣已，復以三衣并四億萬兩珍寶，嚫五部眾；嚫愿已，復以四十億萬兩珍寶，贖取閻浮提宮人、婇女，及太子、群臣。’阿育王所作功德，無量如是。”  
雜阿含經卷第二十四 第五誦道品第一  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有四念處。何等為四？謂身身觀念處，受、心、法法觀念處。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有四念處。何等為四？謂身身觀念處，受、心、法法觀念處。如是，比丘，于此四念處修習滿足，精勤方便，正念、正知，應當學！” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有一乘道，凈諸眾生，令越憂悲，滅惱苦，得如實法，所謂四念處。何等為四？身身觀念處，受、心、法法觀念處。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“若比丘離四念處者，則離如實圣法；離如實圣法者，則離圣道；離圣道者，則離甘露法；離甘露法者，不得脫生、老、病、死、憂、悲、惱苦，我說彼于苦不得解脫。 
　　“若比丘不離四念處者，得不離圣如實法；不離圣如實法者，則不離圣道；不離圣道者，則不離甘露法；不離甘露法者，得脫生、老、病、死、憂、悲、惱苦，我說彼人解脫眾苦。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“我今當說四念處集、四念處沒。諦聽！善思！何等為四念處集、四念處沒？食集則身集，食滅則身沒，如是隨身集觀住，隨身滅觀住；隨身集滅觀住，則無所依住，于諸世間永無所取。如是觸集則受集，觸滅則受沒，如是隨集法觀受住，隨滅法觀受住；隨集滅法觀受住，則無所依住，于諸世間都無所取。名色集則心集，名色滅則心沒，隨集法觀心住，隨滅法觀心住；隨集滅法觀心住，則無所依住，于諸世間則無所取。憶念集則法集，憶念滅則法沒，隨集法觀法住，隨滅法觀法住；隨集滅法觀法住，則無所依住，于諸世間則無所取，是名四念處集、四念處沒。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“我當說修四念處。諦聽！善思！云何修四念處？謂內身身觀念住，精勤方便，正智正念，調伏世間憂悲；外身、內外身觀住，精勤方便，正念正知，調伏世間憂悲。如是受、心、法，內法、外法、內外法觀念住，精勤方便，正念正知，調伏世間憂悲，是名比丘修四念處。” 
　　佛說此經已，諸比丘聞佛所說，歡喜奉行。 
　　過去、未來修四念處亦如是說。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有善法聚、不善法聚。 
　　“云何善法聚？所謂四念處，是為正說。所以者何？純一滿凈聚者。所謂四念處，云何為四？謂身身觀念處，受、心、法法觀念處。 
　　“云何不善聚？不善聚者，所謂五蓋，是為正說。所以者何？純一逸滿不善聚者。所謂五蓋，何等為五？謂貪欲蓋、瞋恚蓋、睡眠蓋、掉悔蓋、疑蓋。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“如人執持四種強弓，大力方便射多羅樹影，疾過無礙；如是如來四種聲聞，增上方便，利根智慧，盡百年壽，于如來所百年說法教授，唯除食息、補瀉、睡眠，中間常說、常聽，智慧明利；于如來所說，盡底受持，無諸障礙，于如來所不加再問。如來說法無有終極，聽法盡壽，百歲命終，如來說法猶不能盡；當知如來所說無量無邊，名、句、味身亦復無量，無有終極。所謂四念處，何等為四？謂身念處，受、心、法念處。” 
　　佛說此經已，諸比丘聞佛所說，歡喜奉行。 
　　一切四念處經皆以此總句，所謂“是故，比丘，于四念處修習，起增上欲，精勤方便，正念正智，應當學！”  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有不善聚、善聚。 
　　“何等為不善聚？謂三不善根，是名正說。所以者何？純不善積聚者，謂三不善根。云何為三？謂貪不善根、恚不善根、癡不善根。 
　　“云何為善聚？謂四念處。所以者何？純善滿具者，謂四念處，是名善說。云何為四？謂身念處，受、心、法念處。” 
　　佛說此經已，諸比丘聞佛所說，歡喜奉行。 
　　如三不善根，如是三惡行：身惡行、口惡行、意惡行。三想：欲想、恚想、害想。三覺：欲覺、恚覺、害覺。三界：欲界、恚界、害界。 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　時，有異比丘來詣佛所，稽首佛足，退坐一面，白佛言：“世尊，如所說大丈夫，云何名大丈夫、非大丈夫？” 
　　佛告比丘：“善哉！善哉！比丘能問如來大丈夫義。諦聽！善思！當為汝說。 
　　“若比丘身身觀念住，彼身身觀念住已，心不離欲，不得解脫，盡諸有漏，我說彼非為大丈夫。所以者何？心不解脫故。若比丘受、心、法法觀念住，心不離欲，不得解脫，盡諸有漏，我不說彼為大丈夫。所以者何？心不解脫故。 
　　“若比丘身身觀念住，心得離欲，心得解脫，盡諸有漏，我說彼為大丈夫也。所以者何？心解脫故。若受、心、法法觀念住，受、心、法法觀念住已，心離貪欲，心得解脫，盡諸有漏，我說彼為大丈夫也。所以者何？心解脫故。 
　　“是名，比丘，大丈夫及非大丈夫。” 
　　佛說此經已，諸比丘聞佛所說，歡喜隨喜，禮足而去。  
　　如是我聞：一時，佛住舍衛國祇樹給孤獨園。 
　　爾時，尊者阿難晨朝著衣持缽，入舍衛城乞食，于路中思惟：“我今先至比丘尼寺。”即往比丘尼寺。諸比丘尼遙見尊者阿難來，疾敷床座，請令就座。時，諸比丘尼禮尊者阿難足，退坐一面，白尊者阿難：“我等諸比丘尼修四念處系心住，自知前后升降。” 
　　尊者阿難告諸比丘尼：“善哉！善哉！姊妹，當如汝等所說而學。凡修習四念處善系心住者，應如是知前后升降。” 
　　時，尊者阿難為諸比丘尼種種說法，種種說法已，從座起去。 
　　爾時，尊者阿難于舍衛城中乞食還，舉衣缽，洗足已，詣世尊所，稽首佛足，退坐一面，以比丘尼所說具白世尊。佛告阿難：“善哉！善哉！應如是學四念處善系心住，知前后升降。所以者何？心于外求，然后制令求其心，散亂心、不解脫皆如實知。若比丘于身身觀念住，于彼身身觀念住已，若身耽睡，心法懈怠，彼比丘當起凈信，取于凈相；起凈信心，憶念凈相已，其心則悅；悅已生喜；其心喜已，身則猗息；身猗息已，則受身樂；受身樂已，其心則定。心定者，圣弟子當作是學：‘我于此義，外散之心攝令休息，不起覺想及已觀想，無覺無觀，舍念樂住；樂住已，如實知。受、心、法念亦如是說。’” 
　　佛說此經已，尊者阿難聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“當取自心相，莫令外散。所以者何？若彼比丘愚癡、不辯、不善，不取自心相而取外相，然后退減，自生障礙。譬如廚士愚癡、不辯，不善巧便調和眾味，奉養尊主，酸醎酢淡，不適其意；不能善取尊主所嗜，酸醎酢淡，眾味和之；不能親侍尊主左右，伺其所須，聽其所欲，善取其心，而自用意調和眾味，以奉尊主。若不適其意，尊主不悅，不悅故不蒙爵賞，亦不愛念。愚癡比丘亦復如是，不辯、不善，于身身觀住，不能除斷上煩惱，不能攝取其心，亦復不得內心寂靜，不得勝妙正念正知，亦復不得四種增上心法、現法樂住、本所未得安隱涅槃，是名比丘愚癡、不辯、不善，不能善攝內心之相而取外相，自生障礙。 
　　“若有比丘黠慧才辯，善巧方便，取內心已，然后取于外相，彼于后時終不退減、自生障礙。譬如廚士黠慧聰辯，善巧方便，供養尊主，能調眾味，酸醎酢淡，善取尊主所嗜之相，而和眾味，以應其心，聽其尊主所欲之味，數以奉之。尊主悅已，必得爵祿，愛念倍重，如是黠慧廚士善取尊主之心。比丘亦復如是，身身觀念住，斷上煩惱，善攝其心，內心寂止，正念正知，得四增上心法，現法樂住，得所未得，安隱涅槃，是名比丘黠慧辯才，善巧方便，取內心相，攝持外相，終無退減，自生障礙。受、心、法觀亦復如是。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“過去世時有一鳥，名曰羅婆，為鷹所捉，飛騰虛空，于空鳴喚言：‘我不自覺，忽遭此難。我坐舍離父母境界而游他處，故遭此難。如何今日為他所困，不得自在？’鷹語羅婆：‘汝當何處自有境界而得自在？’羅婆答言：‘我于田耕壟中自有境界，足免諸難，是為我家父母境界。’鷹于羅婆起驕慢言：‘放汝令去，還耕壟中，能得脫以不？’于是羅婆得脫鷹爪，還到耕壟大塊之下，安住止處，然后于塊上欲與鷹斗。鷹則大怒：‘彼是小鳥，敢與我斗？’瞋恚極盛，駿飛直搏。于是羅婆入于塊下，鷹鳥飛勢，臆沖堅塊，碎身即死。時，羅婆鳥深伏塊下，仰說偈言：  
　　“‘鷹鳥用力來，羅婆依自界， 
　　　　乘瞋猛盛力，致禍碎其身； 
　　　　我具足通達，依于自境界， 
　　　　伏怨心隨喜，自觀欣其力。 
　　　　設汝有兇愚，百千龍象力， 
　　　　不如我智慧，十六分之一； 
　　　　觀我智殊勝，摧滅于蒼鷹。’  
　　“如是，比丘，如彼鷹鳥，愚癡自舍所親父母境界，游于他處，致斯災患。汝等比丘亦應如是，于自境界所行之處，應善守持，離他境界，應當學！比丘，他處他境界者，謂五欲境界：眼見可意、愛、念妙色，欲心染著；耳識聲、鼻識香、舌識味、身識觸可意、愛、念妙觸，欲心染著，是名比丘他處他境界。比丘，自處父母境界者，謂四念處。云何為四？謂身身觀念處，受、心、法法觀念處。是故，比丘，于自行處父母境界而自游行，遠離他處他境界，應當學！” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“于四念處多修習，當得四果，四種福利。云何為四？謂須陀洹果、斯陀含果、阿那含果、阿羅漢果。” 
　　佛說此經已，諸比丘聞佛所說，歡喜奉行。  
　　如是我聞：一時，佛在拘薩羅人間游行，于私伽陀聚落北身恕林中。 
　　爾時，世尊告諸比丘：“過去世時有緣幢伎師，肩上豎幢，語弟子言：‘汝等于幢上下向護我，我亦護汝，迭相護持，游行嬉戲，多得財利。’時，伎弟子語伎師言：‘不如所言，但當各各自愛護，游行嬉戲，多得財利，身得無為安隱而下。’伎師答言：‘如汝所言，各自愛護。’然其此義亦如我說，己自護時即是護他，他自護時亦是護己；心自親近，修習隨護作證，是名自護護他。云何護他自護？不恐怖他、不違他、不害他，慈心哀彼，是名護他自護。是故，比丘，當如是學！自護者修四念處，護他者亦修四念處。” 
　　佛說此經已，諸比丘聞佛所說，歡喜奉行。  
　　如是我聞：一時，佛住王舍城迦蘭陀竹園。 
　　爾時，世尊告諸比丘：“大雪山中，寒冰險處，尚無猿猴，況復有人？或復有山，猿猴所居，而無有人。或復有山，人獸共居。于猿猴行處，獵師以黐膠涂其草上，有黠猿猴遠避而去，愚癡猿猴不能遠避，以手小觸，即膠其手；復以二手欲解求脫，即膠二手；以足求解，復膠其足；以口嚙草，輒復膠口。五處同膠，聯卷臥地。獵師既至，即以杖貫，擔負而去。 
　　“比丘當知：愚癡猿猴舍自境界父母居處，游他境界，致斯苦惱。如是，比丘，愚癡凡夫依聚落住，晨朝著衣持缽，入村乞食，不善護身，不守根門，眼見色已，則生染著；耳聲、鼻香、舌味、身觸皆生染著，愚癡比丘內根外境被五縛已，隨魔所欲。是故，比丘，當如是學：于自所行處父母境界依止而住，莫隨他處他境界行。云何，比丘，自所行處父母境界？謂四念處：身身觀念住，受、心、法法觀念住。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　時，尊者阿難與眾多比丘詣世尊所，稽首禮足，退坐一面。 
　　尊者阿難白佛言：“世尊，此諸年少比丘當云何教授？云何為其說法？” 
　　佛告阿難：“此諸年少比丘當以四念處教令修習。云何為四？謂身身觀念住，精勤方便，不放逸行，正智正念，寂定于心，乃至知身。受、心、法法觀念住，精勤方便，不放逸行，正念正智，寂靜于心，乃至知法。所以者何？若比丘住學地者，未得進上，志求安隱涅槃時，身身觀念住，精勤方便，不放逸行，正念正智，寂靜于心；受、心、法法觀念住，精勤方便，不放逸行，正念正智，寂靜于心，乃至于法遠離。若阿羅漢諸漏已盡，所作已作，舍諸重擔，盡諸有結，正知善解脫，當于彼時亦修身身觀念住，精勤方便，不放逸行，正念正智，寂靜于心，受、心、法法觀念住，乃至于法得遠離。” 
　　時，尊者阿難歡喜隨喜，作禮而去。  
　　如是我聞：一時，佛在跋祇人間游行，到鞞舍離國庵羅園中住。 
　　爾時，庵羅女聞世尊跋祇人間游行至庵羅園中住，即自莊嚴乘車，出鞞舍離城，詣世尊所，恭敬供養；詣庵羅園門，下車步進，遙見世尊與諸大眾圍繞說法。 
　　世尊遙見庵羅女來，語諸比丘：“汝等比丘，勤攝心住，正念、正智，今庵羅女來，是故誡汝。 
　　“云何為比丘勤攝心住？若比丘已生惡不善法當斷，生欲、方便，精進攝心；未生惡不善法不令起；未生善法令生；已生善法令住不忘，修習增滿，生欲、方便，精勤攝心，是名比丘勤攝心住。 
　　“云何名比丘正智？若比丘去來威儀常隨正智，回顧視瞻，屈伸俯仰，執持衣缽，行住坐臥，眠覺語默，皆隨正智住，是正智。 
　　“云何正念？若比丘內身身觀念住，精勤方便，正智正念，調伏世間貪憂；如是受、心、法法觀念住，精勤方便，正智正念，調伏世間貪憂，是名比丘正念。 
　　“是故汝等勤攝其心，正智、正念，今庵羅女來，是故誡汝。” 
　　時，庵羅女詣世尊所，稽首禮足，卻住一面。爾時，世尊為庵羅女種種說法，示教照喜，示教照喜已，默然而住。爾時，庵羅女整衣服，為佛作禮，合掌白佛：“惟愿世尊與諸大眾明日受我請中食！” 
　　爾時，世尊默然受請。庵羅女知世尊默然受請已，稽首禮足，還歸自家，設種種食，布置床座，晨朝遣使白佛：“時到。” 
　　爾時，世尊與諸大眾詣庵羅女舍，就座而坐。時，庵羅女手自供養種種飲食；食訖，澡漱、洗缽竟，時庵羅女持一小床坐于佛前，聽佛說法。 
　　爾時，世尊為庵羅女說隨喜偈：  
　　“施者人愛念，多眾所隨從， 
　　　名稱日增高，遠近皆悉聞， 
　　　處眾常和雅，離慳無所畏。 
　　　是故智慧施，斷慳永無余， 
　　　上生忉利天，長夜受快樂， 
　　　盡壽常修德，娛樂難陀園， 
　　　百種諸天樂，五欲悅其心。 
　　　彼于此人間，聞佛所說法， 
　　　為善逝弟子，樂彼受化生。”  
　　爾時，世尊為庵羅女種種說法，示教照喜，示教照喜已，從座起而去。  
　　如是我聞：一時，佛住波羅奈仙人住處鹿野苑中。 
　　爾時，世尊告諸比丘：“世間言美色，世間美色者，能令多人集聚觀看者不？” 
　　諸比丘白佛：“如是，世尊。” 
　　佛告比丘：“若世間美色，世間美色者，又能種種歌舞伎樂，復極令多眾聚集看不？” 
　　比丘白佛：“如是，世尊。” 
　　佛告比丘：“若有世間美色，世間美色者，在于一處，作種種歌舞伎樂戲笑，復有大眾云集一處。若有士夫不愚不癡，樂樂背苦，貪生畏死，有人語言：‘士夫，汝當持滿油缽，于世間美色者所及大眾中過。使一能殺人者，拔刀隨汝；若失一滴油者，輒當斬汝命。’云何，比丘，彼持油缽士夫能不念油缽，不念殺人者，觀彼伎女及大眾不？” 
　　比丘白佛：“不也，世尊。所以者何？世尊，彼士夫自見其后有拔刀者，常作是念：‘我若落油一滴，彼拔刀者當截我頭。’唯一其心，系念油缽，于世間美色及大眾中徐步而過，不敢顧眄。” 
　　“如是，比丘，若有沙門、婆羅門正身自重，一其心念，不顧聲色，善攝一切心法，住身念處者，則是我弟子，隨我教者。云何為比丘正身自重，一其心念，不顧聲色，攝持一切心法，住身念處？如是，比丘，身身觀念住，精勤方便，正智正念，調伏世間貪憂；受、心、法法觀念住亦復如是。是名比丘正身自重，一其心念，不顧聲色，善攝心法，住四念處。” 
　　爾時，世尊即說偈言：  
　　“專心正念，護持油缽， 
　　　自心隨護，未曾至方， 
　　　甚難得過，勝妙微細。 
　　　諸佛所說，言教利劍， 
　　　當一其心，專精護持。 
　　　非彼凡人，放逸之事， 
　　　能入如是，不放逸教。”  
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，尊者郁低迦來詣佛所，稽首佛足，退坐一面，白佛言：“善哉！世尊，為我說法。我聞法已，當獨一靜處，專精思惟，不放逸住，思惟所以善男子剃除須發，正信非家，出家學道，如上廣說，乃至不受后有。” 
　　佛告郁低迦：“如是！如是！如汝所說。但于我所說法，不悅我心，彼所事業亦不成就，雖隨我后，而不得利，反生障礙。” 
　　郁低迦白佛：“世尊所說，我則能令世尊心悅，自業成就，不生障礙。惟愿世尊為我說法，我當獨一靜處，專精思惟，不放逸住。”如上廣說，乃至不受后有。如是第二、第三請。 
　　爾時，世尊告郁低迦：“汝當先凈其初業，然后修習梵行。” 
　　郁低迦白佛：“我今云何凈其初業，修習梵行？” 
　　佛告郁低迦：“汝當先凈其戒，直其見，具足三業，然后修四念處。何等為四？內身身觀念住，專精方便，正智正念，調伏世間貪憂，如是外身、內外身身觀念住；受、心、法法觀念住，亦如是廣說。” 
　　時，郁低迦聞佛所說，歡喜隨喜，從座起而去。 
　　時，郁低迦聞佛教授已，獨一靜處，專精思惟，不放逸住，思惟所以善男子剃除須發，著袈裟衣，正信非家，出家學道，乃至不受后有。 
　　如郁低迦所問，如是異比丘所問亦如上說。  
　　如是我聞：一時，佛住舍衛國祇樹給孤獨園。 
　　時，有異比丘名婆醯迦，來詣佛所，稽首禮足，退坐一面，白佛言：“世尊，善哉世尊，為我說法。” 
　　如前郁低迦修多羅廣說，差別者：“如是，婆醯迦比丘，初業清凈，身身觀念住者，超越諸魔；受、心、法法觀念住者，超越諸魔。” 
　　時，婆醯迦比丘聞佛說法教誡已，歡喜隨喜，作禮而去，獨一靜處，專精思惟，不放逸住，乃至不受后有。  
　　第二經亦如上說，差別者：“如是，比丘，……超越生死。”  
　　如是我聞：一時，佛住舍衛國祇樹給孤獨園。 
　　爾時，尊者阿那律陀詣佛所，稽首禮足，退坐一面，白佛言：“世尊，若有比丘住于學地，未得上進安隱涅槃，而方便求，是圣弟子常云何于正法、律修習多修習，得盡諸漏，乃至自知不受后有？” 
　　佛告阿那律：“若圣弟子住于學地，未得上進安隱涅槃，而方便求，彼于爾時，當內身身觀念住，精勤方便，正智正念，調伏世間貪憂；如是受、心、法法觀念住，精勤方便，正智正念，調伏世間貪憂。如是圣弟子多修習已，得盡諸漏，乃至自知不受后有。” 
　　爾時，尊者阿那律陀聞佛所說，歡喜隨喜，作禮而去。  
　　如是我聞：一時，佛住巴連弗邑雞林精舍。時，尊者優陀夷、尊者阿難陀亦住巴連弗邑雞林精舍。 
　　爾時，尊者優陀夷詣尊者阿難所，共相問訊慰勞已，退坐一面，語尊者阿難：“如來、應供、等正覺所知所見，為諸比丘說圣戒，令不斷、不缺、不擇、不離、不戒取，善究竟、善持，智者所嘆、所不憎惡。何故如來、應、等正覺所見，為諸比丘說圣戒，不斷、不缺乃至智者所嘆、所不憎惡？” 
　　尊者阿難語優陀夷：“為修四念處故。何等為四？謂身身觀念住，受、心、法法觀念住。” 
　　時，二正士共論義已，各還本處。  
　　如是我聞：一時，佛住巴連弗邑雞林精舍。爾時，尊者阿難、尊者跋陀羅亦在彼住。 
　　時，尊者跋陀羅問尊者阿難言：“頗有法修習多修習，得不退轉耶？” 
　　尊者阿難語尊者跋陀羅：“有法修習多修習，能令行者得不退轉，謂四念處。何等為四？身身觀念住，受、心、法法觀念住。” 
　　時，二正士共論說已，各還本處。  
　　如是我聞：一時，佛住巴連弗邑雞林精舍。爾時，尊者阿難、尊者跋陀羅亦在彼住。 
　　時，尊者跋陀羅問尊者阿難：“頗有法修習多修習，令不凈眾生而得清凈，轉增光澤耶？” 
　　尊者阿難語尊者跋陀羅：“有法修習多修習，能令不凈眾生而得清凈，轉增光澤，謂四念處，身身觀念住，受、心、法法觀念住。” 
　　時，二正士共論議已，各還本處。  
　　如是我聞：一時，佛住巴連弗邑雞林精舍。爾時，尊者阿難、尊者跋陀羅亦在彼住。 
　　時，尊者跋陀羅問尊者阿難：“頗有法修習多修習，能令未度彼岸眾生得度彼岸？” 
　　尊者阿難語尊者跋陀羅：“有法修習多修習，能令未度彼岸眾生得度彼岸，謂四念處。何等為四？謂身身觀念住，受、心、法法觀念住。” 
　　時，二正士共論議已，各還本處。  
　　如是我聞：一時，佛住巴連弗邑雞林精舍。爾時，尊者阿難、尊者跋陀羅亦在彼住。 
　　尊者跋陀羅問尊者阿難：“頗有法修習多修習，得阿羅漢？” 
　　尊者阿難語尊者跋陀羅：“有法修習多修習，而得阿羅漢，謂四念處。何等為四？謂身身觀念住，受、心、法法觀念住。” 
　　時，二正士共論議已，各還本處。  
　　如是我聞：一時，佛住巴連弗邑雞林精舍。 
　　爾時，世尊告諸比丘：“所說一切法，一切法者，謂四念處，是名正說。何等為四？謂身身觀念住，受、心、法法觀念住。” 
　　佛說此經已，諸比丘聞佛所說，歡喜奉行。  
　　如是我聞：一時，佛住巴連弗邑雞林精舍。 
　　爾時，世尊告諸比丘：“若比丘于四念處修習多修習，名賢圣出離。何等為四？謂身身觀念住，受、心、法法觀念住。” 
　　佛說此經已，諸比丘聞佛所說，歡喜奉行。 
　　如出離，如是正盡苦、究竟苦邊、得大果、得大福利、得甘露法、究竟甘露、甘露法作證，如上廣說。  
　　如是我聞：一時，佛住巴連弗邑雞林精舍。 
　　爾時，世尊告諸比丘：“若比丘于四念處修習多修習，未凈眾生令得清凈，已凈眾生令增光澤。何等為四？謂身身觀念住，受、心、法法觀念住。” 
　　佛說此經已，諸比丘聞佛所說，歡喜奉行。 
　　如凈眾生，如是未度彼岸者令度、得阿羅漢、得辟支佛、得阿耨多羅三藐三菩提，亦如上說。  
　　如是我聞：一時，佛住巴連弗邑雞林精舍。 
　　爾時，世尊告諸比丘：“當為汝說修四念處。何等為修四念處？若比丘，如來、應、等正覺、明行足、善逝、世間解、無上士、調御丈夫、天人師、佛、世尊出興于世，演説正法，上語亦善，中語亦善，下語亦善，善義善味，純一滿凈，梵行顯示。若族姓子、族姓女從佛聞法，得凈信心，如是修學：見在家和合欲樂之過，煩惱結縛；樂居空閑，出家學道，不樂在家，處于非家，欲一向清凈，盡其形壽，純一滿凈，鮮白梵行，我當剃除發須，著袈裟衣，正信非家，出家學道。作是思惟已，即便放舍錢財親屬，剃除須發，著袈裟衣，正信非家，出家學道。正其身行，護口四過，正命清凈，習賢圣戒，守諸根門，護心正念。眼見色時，不取形相；若于眼根住不律儀，世間貪憂、惡不善法常漏于心；而今于眼起正律儀，耳、鼻、舌、身、意起正律儀，亦復如是。 
　　“彼以賢圣戒律成就，善攝根門，來往周旋，顧視屈伸，坐臥眠覺語默，住智正智。彼成就如此圣戒，守護根門，正智正念，寂靜遠離，空處、樹下、閑房獨坐，正身正念，系心安住，斷世貪憂，離貪欲，凈除貪欲；斷世瞋恚、睡眠、掉悔、疑蓋，離瞋恚、睡眠、掉悔、疑蓋，凈除瞋恚、睡眠、掉悔、疑蓋，斷除五蓋惱、心慧力羸、諸障礙分、不趣涅槃者。是故，內身身觀念住，精勤方便，正智正念，調伏世間貪憂；如是外身、內外身，受、心、法法觀念住，亦如是說，是名比丘修四念處。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“當修四念處。”如上廣說，差別者：“乃至如是出家已，住于靜處，攝受波羅提木叉律儀，行處具足，于細微罪生大怖畏，受持學戒，離殺、斷殺、不樂殺生，乃至一切業跡如前說。衣缽隨身，如鳥兩翼，如是學戒成就，修四念處。” 
　　佛說此經已，諸比丘聞佛所說，歡喜奉行。  
　　如是我聞：一時，佛在王舍城迦蘭陀竹園。 
　　爾時，尊者舍利弗住摩竭提那羅聚落，疾病涅槃，純陀沙彌瞻視供養。爾時，尊者舍利弗因病涅槃。 
　　時，純陀沙彌供養尊者舍利弗已，取余舍利，擔持衣缽，到王舍城，舉衣缽，洗足已，詣尊者阿難所。禮尊者阿難足已，卻住一面，白尊者阿難：“尊者當知：我和尚尊者舍利弗已涅槃，我持舍利及衣缽來。” 
　　于是尊者阿難聞純陀沙彌語已，往詣佛所，白佛言：“世尊，我今舉體離解，四方易韻，持辯閉塞，純陀沙彌來語我言：‘和尚舍利弗已涅槃，持余舍利及衣缽來。’” 
　　佛言：“云何，阿難，彼舍利弗持所受戒身涅槃耶？定身、慧身、解脫身、解脫知見身涅槃耶？” 
　　阿難白佛言：“不也，世尊。” 
　　佛告阿難：“若法我自知，成等正覺所說，謂四念處、四正斷、四如意足、五根、五力、七覺支、八道支涅槃耶？” 
　　阿難白佛：“不也，世尊。雖不持所受戒身乃至道品法而涅槃，然尊者舍利弗持戒多聞，少欲知足，常行遠離，精勤方便，攝念安住，一心正受捷疾智慧、深利智慧，超出智慧、分別智慧、大智慧、廣智慧、甚深智慧、無等智慧，智寶成就，能視、能教、能照、能喜舍、能贊嘆，為眾說法。是故，世尊，我為法故，為受法者故，愁憂苦惱！” 
　　佛告阿難：“汝莫愁憂苦惱。所以者何？若生、若起、若作，有為敗壞之法，何得不壞？欲令不壞者，無有是處！我先已說，一切所愛念種種諸物、適意之事，一切皆是乖離之法，不可常保。譬如大樹，根、莖、枝、葉、華、果茂盛，大枝先折；如大寶山，大巖先崩。如是，如來大眾眷屬，其大聲聞先般涅槃，若彼方有舍利弗住者，于彼方我則無事；然其彼方，我則不空，以有舍利弗故，我先已說故。汝今，阿難，如我先說，所可愛念種種適意之事，皆是別離之法，是故汝今莫大愁毒。阿難當知，如來不久亦當過去。是故，阿難，當作自洲而自依，當作法洲而法依，當作不異洲、不異依。” 
　　阿難白佛：“世尊，云何自洲以自依？云何法洲以法依？云何不異洲、不異依？” 
　　佛告阿難：“若比丘身身觀念處，精勤方便，正智正念，調伏世間貪憂；如是外身、內外身，受、心、法法觀念處，亦如是說。阿難，是名自洲以自依，法洲以法依，不異洲、不異洲依。” 
　　佛說此經已，諸比丘聞佛所說，歡喜奉行。  
　　如是我聞：一時，佛住摩偷羅國跋陀羅河側傘蓋庵羅樹林中，尊者舍利弗、目揵連涅槃未久。爾時，世尊月十五日布薩時，于大眾前敷座而坐。 
　　爾時，世尊觀察眾會已，告諸比丘：“我觀大眾，見已虛空，以舍利弗、大目揵連般涅槃故。我聲聞唯此二人善能說法，教誡、教授，辯說滿足。有二種財，錢財及法財；錢財者從世人求，法財者從舍利弗、大目揵連求，如來已離世財及法財。 
　　“汝等莫以舍利弗、目揵連涅槃故愁憂苦惱！譬如大樹，根、莖、枝、葉、華、果茂盛，大枝先折；亦如寶山，大巖先崩。如是，如來大眾之中，舍利弗、目揵連二大聲聞先般涅槃。是故，比丘，汝等勿生愁憂苦惱！何有生法、起法、作法、為法、壞敗之法而不磨滅？欲令不壞，無有是處！我先已說，一切可愛之物皆歸離散，我今不久亦當過去。是故汝等當知：自洲以自依，法洲以法依，不異洲、不異依，謂內身身觀念住，精勤方便，正智正念，調伏世間貪憂；如是外身、內外身，受、心、法法觀念住，精勤方便，正智正念，調伏世間貪憂，是名自洲以自依，法洲以法依，不異洲、不異依。” 
　　佛說此經已，諸比丘聞佛所說，歡喜奉行。  
雜阿含經卷第二十五  
　　爾時，世尊告尊者阿難：“此摩偷羅國，將來世當有商人子，名曰掘多；掘多有子，名優波掘多，我滅度后百歲，當作佛事，于教授師中最為第一。阿難，汝遙見彼青色叢林不？” 
　　阿難白佛：“唯然，已見，世尊。” 
　　“阿難，是處名為優留曼荼山，如來滅后百歲，此山當有那吒跋置迦阿蘭若處，此處隨順寂默最為第一。” 
　　爾時，世尊作是念：“我若以教法付囑人者，恐我教法不得久住；若付囑天者，恐我教法亦不得久住，世間人民則無有受法者。我今當以正法付囑人天；諸天、世人共攝受法者，我之教法則千歲不動。”爾時，世尊起世俗心。時，天帝釋及四大天王知佛心念，來詣佛所，稽首禮足，退坐一面。爾時，世尊告天帝釋及四大天王：“如來不久當于無余涅槃而般涅槃，我般涅槃后，汝等當護持正法！” 
　　爾時，世尊復告東方天王：“汝當于東方護持正法。”次告南方、西方、北方天王：“汝當于北方護持正法。過千歲后，我教法滅時，當有非法出于世間，十善悉壞。閻浮提中，惡風暴起，水雨不時，世多饑饉，雨則災雹，江河消減，華果不成，人無光澤，蟲村、鬼村悉皆磨滅，飲食失味，珍寶沉沒，人民服食粗澀草木。時，有釋迦王、耶槃那王、缽羅婆王、兜沙羅王，眾多眷屬。如來頂骨、佛牙、佛缽安置東方。西方有王，名缽羅婆，百千眷屬，破壞塔寺，殺害比丘。北方有王，名耶槃那，百千眷屬，破壞塔寺，殺害比丘。南方有王，名釋迦，百千眷屬，破壞塔寺，殺害比丘。東方有王，名兜沙羅，百千眷屬，破壞塔寺，殺害比丘。四方盡亂，諸比丘來集中國。 
　　“時，拘睒彌國有王，名摩因陀羅西那，其王生子，手似血涂，身似甲胄，有大勇力。其生之日，五百大臣生五百子，皆類王子，血手胄身。時，拘睒彌國，一日雨血。拘睒彌王見此惡相，即大恐怖，請問相師。相師白王：‘王今生子，當王閻浮提，多殺害人。’生子七日，字曰難當，年漸長大。時，四惡王從四方來殺人民。摩因陀羅西那王聞則恐怖。時，有天神告言：‘大王且立難當為王，足能降伏彼四惡王。’時，摩因陀羅西那王受天神教，即舍位與子，以髻中明珠冠其子首；集諸大臣，香水灌頂。召五百大臣同日生子，身被甲胄，從王出征，與四惡王大眾戰；勝，殺害都盡，王閻浮提，治在拘睒彌國。” 
　　爾時，世尊告四大天王：“巴連弗國，于彼國當有婆羅門，名曰阿耆尼達多，通達比陀經論，彼婆羅門當納妻。彼時，中陰眾生當來與其作子，入母胎中時，彼母欲與人論議。彼婆羅門即問諸相師，相師答云：‘是胎中眾生當了達一切論，故令母生如是論議之心，欲將人論議。’如是日月滿足，出生母胎，以為童子，了達一切經論，恒以經論教授五百婆羅門子，及余諸論教授余人，以醫方教醫方者，如是有眾多弟子。有眾多弟子故，名曰弟子。次當從父母求出家學道，乃至父母聽其出家，彼即于我法中出家學道，通達三藏，善能說法，辯才巧妙，言語談說，攝多眷屬。” 
　　又復，世尊告四大天王：“即此巴連弗邑國中，當有大商主，名曰須陀那，中陰眾生來入母胎。彼眾生入母胎時，令母質直柔和，無諸邪想，諸根寂靜。時，彼商主即問相師，相師答曰：‘胎中眾生極為良善，故令母如是，乃至諸根寂靜。’至月滿足，便生童子，名曰修羅他。年紀漸長，乃至啟白父母，求出家學道。父母即聽，于我法中出家學道，勤行精進，修習道業，便得漏盡，證阿羅漢果。然寡聞、少欲、知足及少知，舊居在山藪林間，山名揵陀摩羅。 
　　“時，彼圣人恒來為難當王說法。彼父王當無常。無常之日，難當見父過世，兩手抱父尸，悲號啼哭，憂惱傷心！時，彼三藏將多眷屬來詣王所，為王說法。王聞法已，憂惱即止，于佛法中生大敬信，而發聲唱言：‘自今以后，我施諸比丘無恐畏，適意為樂。’而問比丘：‘前四惡王毀滅佛法有幾年歲？’諸比丘答云：‘經十二年。’王心念口言，作師子吼：‘我當十二年中，當供養五眾，乃至辦諸供具。’即便行施，行施之日，天當降香澤之雨，遍閻浮提，一切實種皆得增長。諸方人眾皆持供養，來詣拘睒彌國，供養眾僧。 
　　“時，諸比丘大得供養。諸比丘輩食人信施，而不讀誦經書，不薩阇為人受經，戲論過日，眠臥終夜，貪著利養，好自嚴飾，身著妙服，離諸出要、寂靜、出家、三菩提樂。形類比丘，離沙門功德，是法中之大賊，助作末世壞正法幢，建惡魔幢，滅正法炬，燃煩惱火，壞正法鼓，毀正法輪，消正法海，壞正法山，破正法城，拔正法樹，毀禪定智慧，斷戒瓔珞，污染正道。時，彼天、龍、鬼、神、夜叉、乾闥婆等，于諸比丘所生惡意，毀訾諸比丘，厭惡、遠離，不復相親，異口同音：‘嗚呼！如是惡比丘，不應于如來法中。’而說偈言：  
　　“‘非吉行惡行，行諸邪見法， 
　　　　此諸愚癡人，打壞正法山。 
　　　　行諸惡戒法，棄諸如法行， 
　　　　舍諸勝妙法，拔除今佛法。 
　　　　不信不調伏，樂行諸惡行， 
　　　　諂偽誑世間，打破牟尼法。 
　　　　毀形習諸惡，兇暴及千行， 
　　　　依法誑世人，怨恨自貢高， 
　　　　貪著求名利，無惡業不備。 
　　　　如佛所說法，法沒有是相， 
　　　　今者悉已見，智者所輕賤。 
　　　　此法今出已，牟尼正法海， 
　　　　不久當枯竭，正法今少在， 
　　　　惡人復來滅，毀壞我正法！’  
　　“時，彼諸天、龍、神等皆生不歡喜心，不復當護諸比丘，而同聲唱言：‘佛法卻后七日滅盡。’號咷悲泣，共相謂言：‘至比丘說戒日，共相斗諍，如來正法于中而滅！’如是諸天悲惱啼泣！時，拘睒彌城中有五百優婆塞，聞諸天之言，共詣諸比丘眾中，諫諸比丘斗諍，而說偈言：  
　　“‘嗚呼苦劇歲，愍念群生生， 
　　　　其法今便滅，釋師子王法。 
　　　　惡輪壞法輪，如是盡金剛， 
　　　　乃能不即壞？安隱時已滅， 
　　　　危險法已起，明智人已過， 
　　　　今見如是相，當知不復久！ 
　　　　牟尼法斷滅，世間無復明， 
　　　　離垢寂滅口，牟尼日今沒。 
　　　　世人失伏藏，善惡無差別， 
　　　　善惡無差已，誰能得正覺？ 
　　　　法燈今在世，及時行諸善， 
　　　　無量諸福田，此法今當滅。 
　　　　是故我等輩，知財不堅牢， 
　　　　及時取堅實。’  
　　“至十五日說戒時，法當沒，今日五百優婆塞，一日之中，造五百佛塔。時，諸優婆塞各有余務，不復來往眾僧眾中。爾時，住揵陀摩羅山修羅他阿羅漢觀閻浮提：‘今日何處有眾僧說戒？’見有拘睒彌國如來弟子說戒為布薩，即詣拘睒彌。時，彼僧眾乃有百千人，中唯有一阿羅漢，名曰修羅他。又復有一三藏，名曰弟子，此是如來最后大眾集。爾時，維那行沙羅籌，白三藏上座言：‘眾僧已集，有百千人，今為說波羅提木叉。’時，彼上座答言：‘閻浮提如來弟子皆來集此，數有百千。如是眾中，我為上首，了達三藏，尚不學戒律，況復余者而有所學？今當為誰而說戒律？’而說偈言：  
　　“‘今是十五日，夜靜月清明， 
　　　　如是諸比丘，今集聽說戒。 
　　　　一切閻浮提，眾僧最后集， 
　　　　我是眾中上，不學戒律法， 
　　　　況復余僧眾，而有所學習？ 
　　　　何能牟尼法，釋迦師子王， 
　　　　彼戒誰有持，是人乃能說。’  
　　“爾時，彼阿羅漢修羅他立上座前，合掌白上座言：‘上座，但說波羅提木叉，如佛在世時，舍利弗、目揵連等大比丘眾所學法，我今已悉學。如來雖滅度，于今已千歲，彼所制律儀，我悉已備足。’而說偈言：  
　　“‘上座聽我說，我名修羅他， 
　　　　漏盡阿羅漢，僧中師子吼， 
　　　　牟尼真弟子，信佛諸鬼神， 
　　　　聞彼圣所說，悲哀泣流淚！ 
　　　　低頭念法滅，從今去已后， 
　　　　無有說法者，毗尼別解脫， 
　　　　不復在于世；法橋今已壞， 
　　　　法水不復流，法海已枯竭， 
　　　　法山已崩頹，法會從今絕， 
　　　　法幢不復見，法足不復行。 
　　　　律儀戒永沒，法燈不復照， 
　　　　法輪不復轉，閉塞甘露門！ 
　　　　法師不在世，善人說妙道， 
　　　　眾生不識善，不異于野獸。’  
　　“爾時，佛母摩訶摩耶夫人天上來下，詣諸眾僧所，號咷啼泣：‘嗚呼！苦哉！是我之子經歷阿僧祇劫，修諸苦行，不顧勞體，積德成佛，今者忽然消滅！’而說偈言：  
　　“‘我是佛親母，我子積苦行， 
　　　　經歷無數劫，究竟成真道！ 
　　　　悲泣不自勝，今法忽磨滅， 
　　　　嗚呼智慧人，爾今何所在？ 
　　　　持法舍諍訟？從佛口所生， 
　　　　諸王無上尊，真實佛弟子， 
　　　　頭陀修妙行，宿止林藪間， 
　　　　如是真佛子，今為何所在？ 
　　　　今者于世間，無有諸威德， 
　　　　曠野山林間，諸神寂無言。 
　　　　施戒愍群生，信戒自莊嚴， 
　　　　忍辱質直行，觀察諸善惡， 
　　　　如是諸勝法，今忽都已盡！’  
　　“爾時，彼上座弟子作是念言：‘彼修羅他比丘自言：如來所制戒律，我悉備持。’爾時，上座有弟子，名曰安伽陀，起不忍之心，極生忿恨，從座起，罵辱彼圣：‘汝是下座比丘，愚癡無智，而毀辱我和尚。’即持利刀，殺彼圣人，而說偈言：  
　　“‘我名安伽陀，失沙之弟子， 
　　　　利劍殺汝身，自謂我有德。’  
　　“爾時，有一鬼名曰大提木佉，作是念言：‘世間唯有此一阿羅漢，而為惡比丘弟子所害。’執持金剛利杵，杵頭火燃，以此打破彼頭，即便命終，而說偈言：  
　　“‘我是惡鬼神，名大提木佉， 
　　　　以此金剛杵，破汝頭七分。’  
　　“爾時，阿羅漢弟子見彼弟子殺害其師，忿恨不忍，即殺三藏。爾時，諸天、世人悲哀啼泣：‘嗚呼！苦哉！如來正法今便都盡！’尋即此大地六種震動，無量眾生號咷啼泣，極為愁惱：‘嗚呼！今日正法不復現世。’作是語已，各各離散。 
　　“爾時，拘睒彌國五百優婆塞聞已，往詣寺中，舉手拍頭，高聲大哭：‘嗚呼！如來愍念世間，濟諸群生，無有巨細，誰當為我說法義？今者，人天解脫不復可得，眾生今日猶在暗暝，無有引導，長習諸惡，以此為歡，如諸野獸；不聞牟尼妙法，身壞命終，墮在三途，譬如流星。世人從今已后，無復念慧、寂靜、三昧、十力妙法。’爾時，拘睒彌王聞諸比丘殺真人阿羅漢及三藏法師，心生悲惱，惋慨而坐。爾時，諸邪見輩諍競打破塔廟，及害比丘，從是佛法索然頓滅！” 
　　爾時，世尊語釋提桓因：“四大天王，諸天、世人于我滅度之后，法盡之相，如上所說。是故汝等，今者不可不以勤力加于精進，護持正法，久令在世！” 
　　爾時，諸天、世人聞佛所說，各各悲顏，以手揮淚，頂禮佛足，各自退去。  
　　阿育王施半阿摩勒果因緣經  
　　阿育王于如來法中得大敬信。時，王問諸比丘言：“誰于如來法中行大布施？” 
　　諸比丘白王言：“給孤獨長者最行大施。” 
　　王復問曰：“彼施幾許寶物？” 
　　比丘答曰：“以億千金。” 
　　王聞已，如是思惟：‘彼長者尚能舍億千金，我今為王，何緣復以億千金施？當以億百千金施。’時，王起八萬四千佛塔，于彼諸塔中復施百千金。復作五歲大會，會有三百千比丘，用三百億金供養于彼僧眾中：第一分是阿羅漢，第二分是學人，第三分是真實凡夫。除私庫藏，此閻浮提夫人、婇女、太子、大臣施與圣僧，四十億金還復贖取。如是計校，用九十六億千金。乃至王得重病時，王自知命欲終盡。 
　　時，有大臣名羅陀崛多。時，王宿命是施佛土時同伴小兒。時，彼大臣羅陀崛多見王重病，命垂欲盡，稽首以偈問王：  
　　“顏貌常鮮澤，百千婇女繞， 
　　　譬如諸蓮華，蜜蜂常聚集； 
　　　今睹圣王顏，無有諸鮮澤。”  
　　王即以偈答：  
　　“我今無所憂，失財及王位， 
　　　此身及余親，及諸種種寶。 
　　　我今所愁者，不復睹賢圣， 
　　　四事以供養，我今唯念此， 
　　　顏色有變異，心意無所寧。  
　　“又復，我常所愿，欲以滿億百干金作功德，今愿不得滿足，便就后世時，計校前后所施金銀珍寶，唯減四億未滿。”王即辦諸珍寶，送與雞雀寺中。 
　　法益之子，名三波提，為太子諸臣等，啟太子言：“大王將終不久，今以此珍寶送與寺舍中，今庫藏財寶已竭。諸王法以物為尊，太子今宜斷之，勿使大王用盡也。”時，太子即敕典藏者，勿復出與大王用之。 
　　時，大王自知索諸物不復能得，所食金器送與寺中。時，太子令斷金器，給以銀器；王食已，復送與寺中。又斷銀器，給以銅器；王亦以此送與寺中。又斷銅器，給以瓦器。時，大王手中有半阿摩勒果，悲淚告諸大臣：“今誰為地主？” 
　　時，諸臣啟白大王：“王為地主。” 
　　時，王即說偈答曰：  
　　“汝等護我心，何假虛妄語？ 
　　　我今坐王位，不復得自在。 
　　　阿摩勒半果，今在于我手， 
　　　此即是我物，于是得自由。 
　　　嗚呼尊富貴！可厭可棄舍， 
　　　先領閻浮提，今一旦貧至， 
　　　如恒河駛流，一逝而不返； 
　　　富貴亦復然，逝者不復還。  
　　“又復，如佛偈所說：  
　　“凡盛必有衰，以衰為究竟， 
　　　如來神口說，真實無有異！ 
　　　先時所教令，速疾無有礙， 
　　　今有所求索，無復從我教。 
　　　如風礙于山，如水礙于岸， 
　　　我今所教令，于今已永絕！ 
　　　將從無量眾，擊鼓吹貝螺， 
　　　常作諸伎樂，受諸五欲樂， 
　　　婇女數百眾，日夜自娛樂， 
　　　今者都永盡，如樹無華實。 
　　　顏貌轉枯盡，色力亦復然， 
　　　如華轉萎悴，我今亦復爾。”  
　　時，阿育王呼侍者言：“汝今憶我恩養，汝持此半阿摩勒果送雞雀寺中，作我意，禮拜諸比丘僧足，白言：‘阿育王問訊諸大圣眾：我是阿育王，領此閻浮提，閻浮提是我所有，今者頓盡，無有財寶布施眾僧，于一切財而不得自在。今唯此半阿摩勒果，我得自由，此是最后布施檀波羅蜜，哀愍我故，納受此施，令我得供養僧福。’而說偈言：  
　　“半阿摩勒果，是我之所有， 
　　　于我得自在，今舍于大眾。 
　　　緣心在于圣，更無濟我者， 
　　　憐愍于我故，納受阿摩勒！ 
　　　為我食此施，因是福無量， 
　　　世世受妙樂，用之無有盡！”  
　　時，彼使者受王敕已，即持此半阿摩勒果，至雞雀寺中，至上座前，五體著地作禮，長跪合掌，向上座而說偈曰：  
　　“領于閻浮提，一傘系一鼓， 
　　　游行無所礙，如日照于世。 
　　　業行報已至，在世不復久， 
　　　無有王威德，如日云所翳。 
　　　號曰阿育王，稽首禮僧足， 
　　　送此布施物，謂半阿摩勒。 
　　　愿求來世福，哀愍彼王故， 
　　　圣眾愍彼故，受是半果施！”  
　　時，彼上座告諸大眾：“誰聞是語而不厭世間？我等聞是事，不可不生厭離，如佛經所說：見他衰事，應生厭離。若有識類眾生者，聞是事豈得不舍世間？”而說偈曰：  
　　“人王世中最，阿育孔雀姓， 
　　　閻浮提自在，阿摩勒為主。 
　　　太子及諸臣，共奪大王施， 
　　　送半阿摩勒，降伏吝財者， 
　　　使彼生厭心；愚夫不識施， 
　　　因果受妙樂，示送半摩勒。”  
　　時，彼上座作是念言：“云何令此半阿摩勒，一切眾僧得其分食？”即教令研磨，著石榴羹中，行已，眾僧一切皆得周遍。時，王復問傍臣曰：“誰是閻浮提王？” 
　　臣啟王言：“大王是也。” 
　　時，王從臥起而坐，顧望四方，合掌作禮，念諸佛德，心念口言：“我今復以此閻浮提施與三寶，隨意用之。”而說偈曰：  
　　“今此閻浮提，多有珍寶飾， 
　　　施與良福田，果報自然得。 
　　　以此施功德，不求天帝釋， 
　　　梵王及人主，世界諸妙樂。 
　　　如是等果報，我悉不用受， 
　　　以是施功德，疾得成佛道！ 
　　　為世所尊仰，成得一切智， 
　　　世間作善友，導師最第一！”  
　　時，王以此語盡書紙上而封緘之，以齒印印之，作如是事畢，便即就盡。爾時，太子及諸臣、宮人、婇女、國界人民，興種種供養葬送，如王之法而阇維之。 
　　爾時，諸臣欲立太子紹王位。中有一大臣，名曰阿[少/兔]羅陀，語諸臣曰：“不得立太子為王。所以者何？大王阿育在時，本誓愿滿十萬億金作諸功德，唯減四億，不滿十萬。以是故，今舍閻浮提施與三寶，欲令滿足。今是大地屬于三寶，云何而立為王？” 
　　時，諸臣聞已，即送四億諸金，送與寺中，即便立法益之子為王，名三波提。次復太子，名毗梨訶波低，為紹王位。毗梨訶波低太子，名曰毗梨訶西那，次紹王位。毗梨訶西那太子，名曰沸沙須摩，次紹王位。沸沙須摩太子，名曰沸沙蜜多羅，次紹王位。時，沸沙蜜多羅問諸臣曰：“我當作何等事，令我名德久存于世？” 
　　時，賢善諸臣信樂三寶者，啟王言：“阿育大王是王之前種姓，彼王在世，造立八萬四千如來塔，復興種種供養，此之名德，相傳至今。王欲求此名者，當造立八萬四千塔，及諸供養。” 
　　王言：“大王阿育有大威德，能辦此事，我不能作，更思余事。” 
　　中有惡臣，不信向者，啟王言：“世間二種法傳世不滅：一者、作善，二者、作惡。大王阿育作諸善行，王今當行惡行，打壞八萬四千塔。” 
　　時，王用佞臣語，即興四兵眾，往詣寺舍，壞諸塔寺。王先往雞雀寺中，寺門前有石師子，即作師子吼！王聞之即大驚怖：‘非生獸之類，而能吼鳴？’還入城中。如是再三，欲壞彼寺。時，王呼諸比丘來，問諸比丘：“使我壞塔為善？壞僧房為善？” 
　　比丘答曰：“二不應行！王其欲壞者，寧壞僧房，勿壞佛塔。” 
　　時，王殺害比丘，及壞塔寺，如是漸漸至婆伽羅國，又復唱令：“若有人能得沙門釋子頭來者，賞之千金。” 
　　爾時，彼國中有一阿羅漢，化作眾多比丘頭，與諸百姓，令送至于王所，令王庫藏財寶竭盡。時，彼王聞阿羅漢作如是事，倍復瞋恚，欲殺彼阿羅漢。時，彼羅漢入滅盡正受，王作無量方便，殺彼圣人，終不能得；入滅盡三昧力故，不傷其體。如是漸進至佛塔門邊。彼所塔中，有一鬼神，止住其中，守護佛塔，名曰牙齒。彼鬼神作是念：“我是佛弟子，受持禁戒，不殺害眾生。我今不能殺害于王。”又復作念：“有一神名曰為蟲，行諸惡行，兇暴勇健，求索我女，我不與之；今者為護正法故，當嫁與彼，令其守護佛法。”即呼彼神語言：“我今嫁女與汝，然共立約誓：汝要當降伏此王，勿使興諸惡行，壞滅正法。” 
　　時，王所有一大鬼神，名曰烏茶，威德具足，故彼神不奈王何。時，牙齒神作方便：“今日王威勢自然由此鬼神，我今誘誑共作親厚。”如是與彼神作知識，極作知識已，即將此神至于南方大海中。時彼蟲神排擋大山，推迮王上，及四兵眾，無不死盡。眾人唱言：“快哉！快哉！”是世人相傳，名為“快哉”。彼王終亡，孔雀苗裔于此永終，是故世間富樂不足為貪。阿育大王有智之人，覺世無常，身命難保，五家財物亦如幻化；覺了彼法，勤行精進，作諸功德，乃至臨終，系心三寶，念念不絕，無所吝惜，惟愿盡成阿耨多羅三藐三菩提。  
雜阿含經卷第二十六  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有三根，未知當知根、知根、具知根。” 
　　爾時，世尊即說偈言：  
　　“覺知學地時，隨順直道進， 
　　　精進勤方便，善自護其心。 
　　　如自知生盡，無礙道已知， 
　　　以知解脫已，最后得具知。 
　　　不動意解脫，一切有能盡， 
　　　諸根悉具足，樂于根寂靜， 
　　　持于最后身，降伏眾魔怨。”  
　　佛說此經已，諸比丘聞佛所說，歡喜奉行。  
　　如是我聞：一時，佛在舍衛國祇樹給孤獨園。 
　　爾時，世尊告諸比丘：“有五根。何謂為五？謂信根、精進根、念根、定根、慧根。” 
　　佛說止經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有五根。何等為五？謂信根、精進根、念根、定根、慧根。若比丘于此五根如實善觀察，如實善觀察者，于三結斷知，謂身見、戒取、疑，是名須陀洹，不墮惡趣法，決定正向于正覺，七有天人往生，究竟苦邊。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“于此五根如實觀察者，不起諸漏，心得離欲解脫，是名阿羅漢，諸漏已盡，所作已作，離諸重擔，逮得己利，盡諸有結，正智心善解脫。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有五根。何等為五？謂信根、精進根、念根、定根、慧根。信根者，當知是四不壞凈。精進根者，當知是四正斷。念根者，當知是四念處。定根者，當知是四禪。慧根者，當知是四圣諦。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有五根。何等為五？謂信根、精進根、念根、定根、慧根。 
　　“何等為信根？若比丘于如來所起凈信心，根本堅固，余沙門、婆羅門、諸天、魔、梵、沙門、婆羅門，及余世間，無能沮壞其心者，是名信根。 
　　“何等為精進根？已生惡不善法令斷，生欲、方便、攝心、增進；未生惡不善法不起，生欲、方便、攝心、增進；未生善法令起，生欲、方便、攝心、增進；已生善法住不忘，修習增廣，生欲、方便、攝心、增進，是名精進根。 
　　“何等為念根？若比丘內身身觀住，殷勤方便，正念正智，調伏世間貪憂；外身、內外身，受、心、法法觀念住亦如是說，是名念根。 
　　“何等為定根？若比丘離欲惡不善法，有覺有觀，離生喜樂，乃至第四禪具足住，是名定根。 
　　“何等為慧根？若比丘苦圣諦如實知，苦集圣諦、苦滅圣諦、苦滅道跡圣諦如實知，是名慧根。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘，如上說，差別者：“若比丘于此五根如實觀察已，于三結斷知。何等為三？謂身見、戒取、疑，是名須陀洹，不墮惡趣，決定正向三菩提，七有天人往生，究竟苦邊。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘，如上說，差別者：“若比丘于此五根如實觀察已，得盡諸漏，離欲解脫，是名阿羅漢，諸漏已盡，所作已作，離諸重擔，逮得己利，盡諸有結，正智心得解脫。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘，如上說，差別者：“諸比丘，若我于此信根信根集、信根滅、信根滅道跡不如實知者，我終不得于諸天、魔、梵、沙門、婆羅門中，為出為離，心離顛倒，亦不得成阿耨多羅三藐三菩提。如信根，精進根、念根、定根、慧根亦如是說。 
　　“諸比丘，我于此信根正智如實觀察故，信根集，信根滅、信根滅道跡正智如實觀察故，我于諸天、魔、梵、沙門、婆羅門眾中，為出為離，心離顛倒，成阿耨多羅三藐三菩提。如信根，精進、念、定、慧根亦如是說。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘，如上說，差別者：“諸比丘，我此信根集、信根沒、信根味、信根患、信根離不如實知者，我不得于諸天、魔、梵、沙門、婆羅門眾中，為解脫，為出為離，心離顛倒，成阿耨多羅三藐三菩提。如是精進根、念根、定根、慧根亦如是說。 
　　“諸比丘，我于信根、信根集、信根沒、信根味、信根患、信根離如實知故，于諸天、魔、梵、沙門、婆羅門眾中，為解脫，為出為離，心離顛倒，得成阿耨多羅三藐三菩提。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘，如上說，差別者：“若比丘于此五根若利、若滿足，得阿羅漢；若軟、若劣，得阿那含；若軟、若劣，得斯陀含；若軟、若劣，得須陀洹。滿足者成滿足事，不滿足者成不滿足事，于此五根不空無果。若于此五根一切無者，我說彼為外道凡夫之數。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘，如上說，差別者：“若比丘于彼五根增上明利滿足者，得阿羅漢俱分解脫；若軟、若劣者，得身證；于彼若軟、若劣，得見到；于彼若軟、若劣，得信解脫；于彼若軟、若劣，得一種；于彼若軟、若劣，得斯陀含；于彼若軟、若劣，得家家；于彼若軟、若劣，得七有；于彼若軟、若劣，得法行；于彼若軟、若劣，得信行，是名比丘根波羅蜜因緣知果波羅蜜，果波羅蜜因緣知人波羅蜜。如是滿足者作滿足事，減少者作減少事，于彼諸根則不空無果。若無此諸根者，我說彼為作凡夫數。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有五根。何等為五？謂信根、精進根、念根、定根、慧根。此五根，一切皆為慧根所攝受。譬如堂閣眾材，棟為其首，皆依于棟，以攝持故；如是五根，慧為其首，以攝持故。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有五根。何等為五？謂信根、精進根、念根、定根、慧根。信根者，當知是四不壞凈。精進根者，當知是四正斷。念根者，當知是四念處。定根者，當知是四禪。慧根者，當知是四圣諦。此諸功德，一切皆是慧為其首，以攝持故。” 
　　乃至佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有五根。何等為五？信根、精進根、念根、定根、慧根。若圣弟子成就慧根者，能修信根，依離、依無欲、依滅、向于舍，是名信根成就；信根成就，即是慧根。如信根，如是精進根、念根、定根、慧根亦如是說。是故就此五根，慧根為其首，以攝持故。譬如堂閣，棟為其首，眾材所依，以攝持故；如是五根，慧為其首，以攝持故。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有五根。何等為五？信根、精進根、念根、定根、慧根。若圣弟子成就信根者，作如是學：圣弟子無始生死，無明所著，愛所系，眾生長夜生死，往來流馳，不知本際，有因故有生死，因永盡者則無生死。無明大暗聚障礙，誰般涅槃？唯苦滅、苦息、清涼、沒。如信根，如是精進根、念根、定根、慧根亦如是說。此五根，慧為首，慧所攝持。譬如堂閣，棟為首，棟所攝持。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有五根：信根、精進根、念根、定根、慧根。何等為信根？謂圣弟子于如來所起信心，根本堅固，諸天、魔、梵、沙門、婆羅門及諸世間法所不能壞，是名信根。何等為精進根？謂四正斷。何等為念根？謂四念處。何等為定根？謂四禪。何等為慧根？謂四圣諦。此諸功德，皆以慧為首；譬如堂閣，棟為其首。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有五根。何等為五？謂信根、精進根、念根、定根、慧根。何等為信根？若圣弟子于如來初發菩提心所得凈信心，是名信根。何等為精進根？于如來初發菩提心所起精進方便，是名精進根。何等為念根？于如來初發菩提心所起念，是名念根。何等為定根？于如來初發菩提心所起三昧，是名定根。何等為慧根？于如來初發菩提心所起智慧，是名慧根。譬如堂閣，余如上說。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有五根。何等為五？謂信根、精進根、念根、定根、慧根。于此五根修習多修習，過去、未來、現在一切苦斷。” 
　　佛說此經已，諸比丘聞佛所說，歡喜奉行。 
　　如苦斷，如是究竟苦邊、苦盡、苦息、苦沒，度苦流，于縛得解，害諸色，過去、未來、現在一切漏盡亦如是說。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有二種力。何等為二？謂數力及修力。 
　　“何等為數力？謂圣弟子坐閑林中樹下，作如是思惟：‘身惡行現法，后世受于惡報。我若行身惡行者，我當自悔，教他亦悔，我大師亦當悔，我大德梵行亦當悔，我以法責我惡名流布，身壞命終，當生惡趣泥犁中。如是現法后報，身惡行斷，修身善行。如身惡行，口、意惡行亦如是說。’是名數力。 
　　“何等為修力？若比丘學于數力，圣弟子數力成就已，隨得修力；得修力已，修力滿足。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘，如上說，差別者：“圣弟子學數力成就已，貪、恚、癡若節若盡。如是圣弟子依于數力，盡立數力，隨得修力；得修力已，修力滿足。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘，如上說，差別者：“何等為修力？謂修四念處。” 
　　佛說此經已，諸比丘聞佛所說，歡喜奉行。 
　　如四念處，如是修四正斷、四如意足、五根、五力、七覺分、八圣道分、四道、四法句、止觀亦如是說。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有三種力。何等為三？謂信力、精進力、慧力。復次三力。何等為三？謂信力、念力、慧力。復次三力。何等為三？謂信力、定力、慧力。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有三力，謂信力、精進力、慧力。如是，比丘，當作是學：‘我當成就信力、精進力、慧力。’” 
　　佛說此經已，諸比丘聞佛所說，歡喜奉行。 
　　如精進力，念力、定力亦如是說。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有三力：信力、念力、慧力。何等為信力？謂圣弟子于如來所入于凈信，根本堅固，諸天、魔、梵、沙門、婆羅門及諸同法所不能壞，是名信力。何等為精進力？謂修四正斷。何等為慧力？謂四圣諦。” 
　　佛說此經已，諸比丘聞佛所說，歡喜奉行。 
　　余二力如上說。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有四力。何等為四？謂信力、精進力、念力、慧力。復次四力：信力、念力、定力、慧力。復次四力：覺力、精進力、無罪力、攝力。” 
　　此諸經如上三力說，差別者：“何等為覺力？于善、不善法如實知，有罪、無罪，習近、不習近，卑法、勝法，黑法、白法，有分別法、無分別法，緣起法、非緣起法如實知，是名覺力。 
　　“何等為精進力？謂四正斷，如前廣說。何等為無罪力？謂無罪身、口、意，是名無罪力。 
　　“何等為攝力？謂四攝事：惠施、愛語、行利、同利。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘，如上說，差別者：“若最勝施者，謂法施。最勝愛語者，謂善男子樂聞，應時說法。行利最勝者，謂不信者能令入信，建立于信；立戒者以凈戒；慳者以施；惡智者以正智令入建立。同利最勝者，謂阿羅漢以阿羅漢、阿那含以阿那含、斯陀含以斯陀含、須陀洹以須陀洹、凈戒者以凈戒而授于彼。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘，如上說，差別者：“若所有法，是眾之所取，一切皆是四攝事。或有一取施者，或一取愛語者，或一取行利者，或一取同利者。過去世時，過去世眾，以有所取者，亦是四攝事；未來世眾，當有所取者，亦是四攝事。或一取施者，或一取愛語，或一取行利者，或一取同利。” 
　　爾時，世尊即說偈言：  
　　“布施及愛語，或有行利行， 
　　　同利諸行生，各隨其所應， 
　　　以此攝世間，猶車因釭運。 
　　　世無四攝事，母恩子養忘， 
　　　亦無父等尊，謙下之奉事。 
　　　以有四攝事，隨順之法故， 
　　　是故有大士，德被于世間！”  
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有四力。何等為四？謂覺力、精進力、無罪力、攝力，如上說。若比丘成就此四力者，得離五恐怖。何等為五？謂不活恐怖、惡名恐怖、眾中恐怖、死恐怖、惡趣恐怖，是名五恐怖。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘，如上說，差別者：“圣弟子成就此四力者，當作是學：‘我不畏不活，我何緣畏不活？若身行不凈行、口不凈行、意不凈行，作諸邪貪，不信、懈怠、不精進、失念、不定、惡慧、慳不攝者，彼應畏不活。我有四力，謂覺力、精進力、無罪力、攝力，有此四力成就故，不應畏如不活畏。’如是惡名畏、眾中畏、死畏、惡趣畏亦如上說。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有四力：覺力、精進力、無罪力、攝力。何等為覺力？謂慧、大慧、深慧、難勝慧，是名覺力。何等為精進力？若于不善法不善數、黑黑數、有罪有罪數、不應親近不應親近數，離此諸法已，若諸余善善數、白白數、無罪無罪數、應親近應親近數，如此等修習，增上精勤、欲、方便、堪能，正念正知而學，是名精進力。無罪力、攝力如上修多羅說。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有五力。何等為五？信力、精進力、念力、定力、慧力。” 
　　佛說是經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘，如上說，差別者：“諸比丘當作是學：‘我當勤加精進，成就信力、精進力、念力、定力、慧力。’” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘，如上說，差別者：“彼信力，當知是四不壞凈。精進力者，當知是四正斷。念力者，當知是四念處。定力者，當知是四禪。慧力者，當知是四圣諦。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘，如上說，差別者：“是故，諸比丘，當作是學：‘我成就信力、精進力、念力、定力、慧力。’” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有五學力。何等為五？謂信力是學力、精進力是學力、慚力是學力、愧力是學力、慧力是學力。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘，如上說，差別者：“諸比丘，當作是學：‘我當成就信力是學力、成就精進力是學力、成就慚力是學力、成就愧力是學力、成就慧力是學力。’” 
　　佛說此經已，諸比丘聞佛所說，歡喜奉行。  
　　如世我聞：一時，佛住舍衛國祇樹給孤獨園。 
　　爾時，世尊告諸比丘，如上說，差別者：“何等信力是學力？于如來所善入于信，根本堅固，諸天、魔、梵、沙門、婆羅門及余同法所不能壞。 
　　“何等為精進力是學力？謂四正斷，如前廣說。 
　　“何等為慚力是學力？謂羞恥，恥于起惡不善法諸煩惱數，受諸有熾然苦報，于未來世生、老、病、死、憂、悲、苦惱，是名慚力是學力。 
　　“何等為愧力是學力？謂諸可愧事而愧，愧起諸惡不善法煩惱數，受諸有熾然苦報，于未來世生、老、病、死、憂、悲、苦惱，是名愧力是學力。 
　　“何等為慧力是學力？謂圣弟子住于智慧，成就世間生滅智慧，賢圣出厭離，決定正盡苦，是名慧力是學力。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘，如上所說，差別者：“是故，諸比丘，當作是學：‘我當成就信力是學力，精進力、慚力、愧力、慧力是學力。’” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“若比丘于善法若變、若退、若不久住者，他人當以五種白法來呵責汝。何等為五？言汝不以信入于善法；若依信者，能離不善法，修諸善法。汝無精進、無慚、無愧、無慧入于善法故；若依慧者，能離諸不善法，修諸善法。 
　　“若比丘于正法不變、不退、久住者，他人當以五種白法來慶慰汝。何等為五？正信入于善法；若依信者，離不善法，修諸善法。精進、慚、愧、慧入于善法；若依慧者，離不善法，修諸善法。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“若比丘還戒者、退戒者，他人當以五種白法來呵責汝。何等為五？若比丘不以信入于善法；若依信者，離不善法，修諸善法。不以精進、慚、愧、慧入于善法；若依慧者，離不善法，修諸善法。若比丘盡其壽命，純一滿凈，梵行清白者，他人當以五種白法來慶慰汝，如上說。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“若比丘若不欲令惡不善法生者，唯有信善法；若信退減者，不信永住，諸不善法則生。乃至欲令惡不善法不生者，唯有精進、慚、愧、慧；若精進、慚、愧、慧力退滅，惡慧永住者，惡不善法則生。若比丘依于信者，則離不善法，修諸善法；依精進、慚、愧、慧者，則離不善法，修諸善法。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“若比丘于色生厭、離欲、滅盡、不起、解脫，是名阿羅訶三藐三佛陀；受、想、行、識亦如是說。若復比丘于色生厭、離欲、不起、解脫者，是名阿羅漢慧解脫；受、想、行、識亦如是說。諸比丘，如來應等正覺、阿羅漢慧解脫有何種種別異？” 
　　諸比丘白佛：“世尊是法根、法眼、法依，惟愿為說！諸比丘聞已，當受奉行！” 
　　佛告比丘：“諦聽！善思！當為汝說。如來、應、等正覺者，先未聞法，能自覺知，現法身知，得三菩提，于未來世能說正法，覺諸聲聞，所謂四念處、四正斷、四如意足、五根、五力、七覺分、八圣道分，是名如來、應、等正覺。所未得法能得，未制梵行能制，能善知道、善說道，為眾將導，然后聲聞成就隨法隨道，樂奉大師教誡、教授，善于正法，是名如來應等正覺、阿羅漢慧解脫種種別異。 
　　“復次，五學力、如來十力。何等為學力？謂信力、精進力、念力、定力、慧力。 
　　“何等為如來十力？謂如來處非處如實知，是名如來初力。若成就此力者，如來、應、等正覺得先佛最勝處智，轉于梵輪，于大眾中能師子吼而吼。 
　　“復次，如來于過去、未來、現在業法，受因事報如實知，是名第二如來力。如來、應、等正覺成就此力，得先佛最勝處智，能轉梵輪，于大眾中作師子吼而吼。 
　　“復次，如來、應、等正覺禪解脫，三昧正受，染惡清凈，處凈如實知，是名如來第三力。若此力成就，如來、應、等正覺得先佛最勝處智，能轉梵輪，于大眾中師子吼而吼。 
　　“復次，如來知眾生種種諸根差別如實知，是名如來第四力。若成就此力，如來、應、等正覺得先佛最勝處智，能轉梵輪，于大眾中師子吼而吼。 
　　“復次，如來悉知眾生種種意解如實知，是名第五如來力。若此力成就，如來、應、等正覺得先佛最勝處智，能轉梵輪，于大眾中師子吼而吼。 
　　“復次，如來悉知世間眾生種種諸界如實知，是名第六如來力。若于此力成就，如來、應、等正覺得先佛最勝處智，能轉梵輪，于大眾中師子吼而吼。 
　　“復次，如來于一切至處道如實知，是名第七如來力。若此力成就，如來、應、等正覺得先佛最勝處智，能轉梵輪，于大眾中師子吼而吼。 
　　“復次，如來于過去宿命種種事憶念，從一生至百千生，從一劫至百千劫：我爾時于彼生如是族、如是姓、如是名、如是食、如是苦樂覺、如是長壽、如是久住、如是壽分齊，我于彼處死此處生，此處死彼處生，如是行、如是因、如是方，宿命所更悉如實知，是名第八如來力。若此力成就，如來、應、等正覺得先佛最勝處智，能轉梵輪，于大眾中師子吼而吼。 
　　“復次，如來以天眼凈過于人眼，見眾生死時、生時，妙色、惡色、下色、上色，向于惡趣、向于善趣、隨業法受悉如實知：此眾生身惡業成就，口、意惡業成就，謗毀賢圣，受邪見業，以是因緣，身壞命終，墮惡趣，生地獄中；此眾生身善行，口、意善行，不謗賢圣，正見業法受，彼因彼緣，身壞命終，生善趣天上悉如實知，是名第九如來力。若此力成就，如來、應、等正覺得先佛最勝處智，能轉梵輪，于大眾中師子吼而吼。 
　　“復次，如來諸漏已盡，無漏心解脫、慧解脫，現法自知身作證：我生已盡，梵行已立，所作已作，自知不受后有，是名第十如來力。若此力成就，如來、應、等正覺得先佛最勝處智，能轉梵輪，于大眾中師子吼而吼。如此十力，唯如來成就，是名如來與聲聞種種差別。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“譬如嬰兒，父母生已，付其乳母，隨時摩拭，隨時沐浴，隨時乳哺，隨時消息。若乳母不謹慎者，兒或以草、以土諸不凈物著其口中，乳母當即教令除去；能時除卻者善，兒不能自卻者，乳母當以左手持其頭，右手探其哽，嬰兒當時雖苦，乳母要當苦探其哽，為欲令其子長夜安樂故。” 
　　佛告諸比丘：“若嬰兒長大，有所識別，復持草、土諸不凈物著口中不？” 
　　比丘白佛：“不也，世尊。嬰兒長大，有所別知，尚不以腳觸諸不凈物，況著口中？” 
　　佛告比丘：“嬰兒小時，乳母隨時料理消息，及其長大，智慧成就，乳母放舍，不勤消息，以其長大不自放逸故。如是，比丘，若諸聲聞始學，智慧未足，如來以法隨時教授而消息之；若久學智慧深固，如來放舍，不復隨時殷勤教授，以其智慧成就不放逸故。是故，聲聞五種學力，如來成就十種智力，如上廣說。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“如來有六種力，若六種力成就，如來、應、等正覺得先佛最勝處智，能轉梵輪，于大眾中師子吼而吼，謂處非處如實知，如來初力。復次，過去、未來、現在心樂法受如實知，如上廣說，是名第二如來力。復次，如來禪、解脫、三昧、正受如實知，如上廣說，是名如來第三力。復次，如來過去種種宿命之事如實知，如上廣說，是名如來第四力。復次，如來天眼凈過于人眼，見諸眾生死此生彼，如上廣說，是名如來第五力。復次，如來結漏已盡，無漏心解脫、慧解脫，如上廣說，乃至于眾中師子吼而吼，是名如來第六力。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘，如上說，差別者：“若有來問我如來處非處智力，如如來處非處智力所知見覺，成等正覺，為彼記說。若復來問如來自以樂受智力，如如來自以樂受智力所知見覺，成等正覺，為彼記說，是名第二如來智力。若有來問如來禪定、解脫、三昧、正受智力，如如來禪定、解脫、三昧、正受，為彼記說。若有來問宿命所更智力，如如來宿命所更所知見覺，為彼記說。若有來問如來天眼智力，如如來天眼所見，為彼記說。若有來問如來漏盡智力，如如來漏盡智力所知見覺，為彼記說。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有七力。何等為七？信力、精進力、慚力、愧力、念力、定力、慧力。” 
　　爾時，世尊即說偈言：  
　　“信力精進力，慚力及愧力， 
　　　正念定慧力，是說名七力。 
　　　成就七力者，得盡諸有漏。”  
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有七力。”如上說，差別者：“是故，比丘，當如是學：‘我當成就信力，如是精進力、慚力、愧力、念力、定力、慧力亦當學！’” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有七力。”如上說，差別者，爾時，世尊即說偈言：  
　　“信力精進力，及說慚愧力， 
　　　念力定慧力，是名為七力。 
　　　七力成就者，疾斷諸有漏。”  
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有七力。何等為七？信力、精進力、慚力、愧力、念力、定力、慧力。何等為信力？于如來所起信心，深入堅固，諸天、魔、梵、沙門、婆羅門及余同法所不能壞，是名信力。何等為精進力？謂四正斷，如上廣說。何等為慚力？謂恥惡不善法，如上說。何等為愧力？于可愧事愧，愧起惡不善法，如上說。何等為念力？謂四念處，如上說。何等為定力？謂四禪，如上說。何等為慧力？謂四圣諦，如上說。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有八力。何等為八？謂自在王者力、斷事大臣力、結恨女人力、啼泣嬰兒力、毀訾愚人力、審諦黠慧力、忍辱出家力、計數多聞力。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘，如上說，差別者：“謂自在王者力者，王者現自在威力。斷事大臣力者，大臣現斷事之功力。結恨女人力者，女人之法現結恨力。啼泣嬰兒力者，嬰兒之法現啼泣力。毀訾愚人力者，愚人之法觸事毀訾。審諦黠慧力者，智慧之人常現審諦。忍辱出家力者，出家之人常現忍辱。計數多聞力者，多聞之人常現思惟計數。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，尊者舍利弗詣世尊所，稽首禮足，退坐一面，白佛言：“世尊，漏盡比丘有幾力？” 
　　佛告舍利弗：“漏盡比丘有八力。何等為八？謂漏盡比丘心順趣于離、流注于離、浚輸于離，順趣于出、流注于出、浚輸于出，順趣涅槃、流注涅槃、浚輸涅槃。若見五欲，猶見火坑；如是見已，于欲念、欲受、欲著，心不永住，修四念處、四正斷、四如意足、五根、五力、七覺分、八圣道分。” 
　　佛說此經已，尊者舍利弗聞佛所說，歡喜奉行。  
　　如尊者舍利弗問經，如是異比丘問佛。  
　　問諸比丘經亦如上說。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有九力。何等為九力？謂信力、精進力、慚力、愧力、念力、定力、慧力、數力、修力。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有九力。何等為九？謂信力、精進力、慚力、愧力、念力、定力、慧力、數力、修力。何等為信力？于如來所起正信心，深入堅固，如上說。何等為精進力？謂四正斷，如上說。何等為慚力？如上說。何等為愧力？如上說。何等為念力？謂內身身觀住，如上說。何等為定力？謂四禪。何等為慧力？謂四圣諦。何等為數力？謂圣弟子若于閑房、樹下作如是學：身、口、惡行者于現法后世當受惡報。如上廣說。何等為修力？謂修四念處，如前說。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有十力。何等為十？自在王者力、斷事大臣力、機關工巧力、刀劍賊盜力、怨恨女人力、啼泣嬰兒力、毀訾愚人力、審諦黠慧力、忍辱出家力、計數多聞力。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘，如上說，差別者：“謂自在王者力者，王者現自在威力。斷事大臣力者，大臣現斷事之功力。機關工巧力，造機關者，現其工巧力。刀劍盜賊力，盜賊必現刀劍力。結恨女人力者，女人之法現結恨力。啼泣嬰兒力者，嬰兒之法現啼泣力。毀訾愚人力者，愚人之法觸事毀訾。審諦黠慧力者，智慧之人常現審諦。忍辱出家力者，出家之人常現忍辱。計數多聞力者，多聞之人常現思惟計數。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有十種如來力，若此力成就，如來、應、等正覺得先佛最勝處，能轉梵輪，于大眾中師子吼而吼。何等為十？謂如來處非處如實知，是名初力，乃至漏盡，如上說。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘，如上說，差別者：“若有來問如來處非處智力，如如來處非處智力所知所見所覺，成等正覺，為彼記說。如是乃至漏盡智力，廣說如上。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“若所有法，彼彼意解作證，悉皆如來無畏智所生。若比丘來為我聲聞，不諂不偽，質直心生，我則教誡、教授為其說法。晨朝為彼教誡、教授說法，至日中時得勝進處；若日暮時為彼教誡、教授說法，至晨朝時得勝進處。如是教授已，彼生正直心，實則知實、不實知不實，上則知上、無上則知無上，當知、當見、當得、當覺者，皆悉了知，斯有是處！謂五學力、十種如來力。何等為五學力？謂信力、精進力、念力、定力、慧力。如來十種力，何等為十？謂是處如實知非處，如上十力廣說。若有來問處非處智力者，如如來處非處智等正覺所知所見所覺，為彼記說；乃至漏盡智力，亦如是說。諸比丘，處非處智力者，我說是定非不定；乃至漏盡智者，我說是定非不定。定者正道，非定者邪道。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“若不正思惟者，未起貪欲蓋則起，已起貪欲蓋重生令增廣；未起瞋恚、睡眠、掉悔、疑蓋則起，已起瞋恚、睡眠、掉悔、疑蓋重生令增廣。未起念覺支不起，已起念覺支則退；未起擇法、精進、猗、喜、定、舍覺支不起，已起擇法、精進、猗、喜、定、舍覺支則退。若比丘正思惟者，未起貪欲蓋不起，已起貪欲蓋令滅；未起瞋恚、睡眠、掉悔、疑蓋不起，已起瞋恚、睡眠、掉悔、疑蓋則斷。未起念覺支則起，已起者重生令增廣；未起擇法、精進、猗、喜、定、舍覺支則起，已起者重生令增廣。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有五退法。何等為五？謂貪欲、瞋恚、睡眠、掉悔、疑蓋，是則退法。若修習七覺支，多修習令增廣，是則不退法。何等為七？謂念覺支、擇法覺支、精進覺支、猗覺支、喜覺支、定覺支、舍覺支，是名不退法。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有五法，能為黑暗，能為無目，能為無智，能羸智慧，非明、非等覺，不轉趣涅槃。何等為五？謂貪欲、瞋恚、睡眠、掉悔、疑。如此五法能為黑暗，能為無目，能為無智，非明、非正覺，不轉趣涅槃。若有七覺支，能作大明，能為目，增長智慧，為明、為正覺，轉趣涅槃。何等為七？謂念覺支、擇法覺支、精進覺支、猗覺支、喜覺支、定覺支、舍覺支。為明、為目，增長智慧，為明、為正覺，轉趣涅槃。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有五障、五蓋，煩惱于心，能羸智慧，障礙之分，非明、非正覺，不轉趣涅槃。何等為五？謂貪欲蓋、瞋蓋、睡眠蓋、掉悔蓋、疑蓋。如此五蓋，為覆為蓋，煩惱于心，令智慧羸，為障礙分，非明、非等覺，不轉趣涅槃。若七覺支，非覆非蓋，不惱于心，增長智慧，為明、為正覺，轉趣涅槃。何等為七？謂念覺支等，如上說，乃至舍覺支。如此七覺支，非翳非蓋，不惱于心，增長智慧，為明、為正覺，轉趣涅槃。” 
　　爾時，世尊即說偈曰：  
　　“貪欲瞋恚蓋，睡眠掉悔疑， 
　　　如此五種蓋，增長諸煩惱。 
　　　此五覆世間，深著難可度， 
　　　障蔽于眾生，令不見正道。 
　　　若得七覺支，則能為照明， 
　　　唯此真諦言，等正覺所說。 
　　　念覺支為首，擇法正思惟， 
　　　精進猗喜覺，三昧舍覺支。 
　　　如此七覺支，牟尼之正道， 
　　　隨順大仙人，脫生死怖畏。”  
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“若族姓子舍諸世務，出家學道，剃除須發，著袈裟，正信非家，出家學道。如是出家，而于其中，有愚癡士夫依止聚落城邑，晨朝著衣持缽，入村乞食，不善護身，不守根門，不攝其念，觀察女人少壯好色而生染著，不正思惟，心馳取相，趣色欲想，為欲心熾盛，燒心燒身，返俗還戒而自退沒。厭離俗務，出家學道而反染著，增諸罪業而自破壞，沉翳沒溺。有五種大樹，其種至微，而樹生長巨大，而能映障眾雜小樹，蔭翳萎悴，不得生長。何等為五？謂揵遮耶樹、迦捭多羅樹、阿濕波他樹、優曇缽羅樹、尼拘留他樹。如是五種心樹，種子至微，而漸漸長大，蔭覆諸節，能令諸節蔭覆墮臥。何等為五？謂貪欲蓋漸漸增長，睡眠、掉悔、疑蓋漸漸增長，以增長故，令善心蔭覆墮臥。若修習七覺支，多修習已，轉成不退。何等為七？謂念覺支，擇法、精進、猗、喜、定、舍覺支。如是七覺支，修習多修習已，轉成不退轉。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　“若比丘專一其心，側聽正法，能斷五法；修習七法，令其轉進滿足。何等為斷五法？謂貪欲蓋、瞋恚蓋、睡眠蓋、掉悔蓋、疑蓋，是名五法斷。何等修習七法？謂念覺支、擇法覺支、精進覺支、猗覺支、喜覺支、定覺支、舍覺支。修此七法，轉進滿足。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“圣弟子清凈信心，專精聽法者，能斷五法，修習七法，令其滿足。何等為五？謂貪欲蓋，瞋恚、睡眠、掉悔、疑，此蓋則斷。何等七法？謂念覺支，擇法、精進、猗、喜、定、舍覺支。此七法修習滿足凈信者，謂心解脫；智者，謂慧解脫；貪欲染心者，不得、不樂；無明染心者，慧不清凈。是故，比丘，離貪欲者，心解脫；離無明者，慧解脫。若彼比丘離貪欲，心解脫，得身作證；離無明，慧解脫。是名比丘斷愛縛、結，慢無間等，究竟苦邊。” 
　　佛說此經已，諸比丘聞佛所說，歡喜奉行。  
　　如是我聞：一時，佛住王舍城耆阇崛山中。 
　　時，有無畏王子，日日步涉，仿佯游行，來詣佛所，與世尊面相問訊慰勞已，退坐一面，白佛言：“世尊，有沙門、婆羅門作如是見，作如是說：‘無因無緣眾生煩惱，無因無緣眾生清凈。’世尊復云何？” 
　　佛告無畏：“沙門、婆羅門為其說，不思而說，愚癡、不辨、不善，非知思，不知量，作如是說：‘無因無緣眾生煩惱，無因無緣眾生清凈。’所以者何？有因有緣眾生煩惱，有因有緣眾生清凈故。何因何緣眾生煩惱？何因何緣眾生清凈？謂眾生貪欲增上，于他財物、他眾具而起貪言：‘此物于我有者，好、不離、愛樂。’于他眾生而起恨心兇心，計校、欲打、欲縛、欲伏，加諸不道。為造眾難，不舍瞋恚，身睡眠、心懈怠、心掉動，內不寂靜，心常疑惑，過去疑、未來疑、現在疑。無畏，如是因、如是緣眾生煩惱，如是因、如是緣眾生清凈。” 
　　無畏白佛：“瞿曇，一分之蓋，足煩惱心，況復一切！” 
　　無畏白佛：“瞿曇，何因何緣眾生清凈？” 
　　佛告無畏：“若婆羅門有一勝念，決定成就，久時所作，久時所說，能隨憶念，當于爾時習念覺支；修念覺已，念覺滿足。念覺滿足已，則于選擇分別思惟，爾時擇法覺支修習；修擇法覺支已，擇法覺支滿足。彼選擇分別思量法已，則精進方便，精進覺支于此修習；修精進覺支已，精進覺支滿足。彼精進方便已，則歡喜生，離諸食想，修喜覺支；修喜覺支已，則喜覺支滿足。喜覺支滿足已，身心猗息，則修猗覺支；修猗覺支已，猗覺滿足。身猗息已，則愛樂，愛樂已心定，則修定覺支；修定覺支已，定覺滿足。定覺滿足已，貪憂滅，則舍心生，修舍覺支；修舍覺支已，舍覺支滿足。如是，無畏，此因此緣眾生清凈。” 
　　無畏白瞿曇：“若一分滿足，令眾生清凈，況復一切！” 
　　無畏白佛：“瞿曇，當何名此經？云何奉持？” 
　　佛告無畏王子：“當名此為覺支經。” 
　　無畏白佛：“瞿曇，此為最勝覺分。瞿曇，我是王子，安樂亦常求安樂，而希出入，今來上山，四體疲極，得聞瞿曇說覺支經，悉忘疲勞。” 
　　佛說此經已，王子無畏聞佛所說，歡喜隨喜，從座起，稽首禮佛足而去。  
雜阿含經卷第二十七  
　　如是我聞：一時，佛住王舍城耆阇崛山。如上說，差別者：“有沙門、婆羅門作如是見、如是說：‘無因無緣眾生無智、無見，無因無緣眾生智、見。’” 
　　如是廣說，乃至無畏王子聞佛所說，歡喜隨喜，禮佛足而去。  
　　如是我聞：一時，佛住舍衛國祇樹給孤獨園。 
　　時，有眾多比丘晨朝著衣持缽，入舍衛城乞食。時，眾多比丘作是念：“今日太早，乞食時未至，我等且過諸外道精舍。” 
　　眾多比丘即入外道精舍，與諸外道共相問訊慰勞，問訊慰勞已，于一面坐已，諸外道問比丘言：“沙門瞿曇為諸弟子說法，斷五蓋覆心，慧力羸，為障礙分，不轉趣涅槃，住四念處，修七覺意。我等亦為諸弟子說斷五蓋覆心，慧力羸，善住四念處，修七覺分。我等與彼沙門瞿曇有何等異？俱能說法。” 
　　時，眾多比丘聞外道所說，心不喜悅，反呵罵，從座起去。入舍衛城，乞食已，還精舍，舉衣缽，洗足已，往詣佛所，稽首佛足，退坐一面，以諸外道所說，具白世尊。 
　　爾時，世尊告眾多比丘：“彼外道說是語時，汝等應反問言：‘諸外道，五蓋者，種應有十；七覺者，種應有十四。何等為五蓋之十、七覺之十四？’如是問者，彼諸外道則自駭散，說諸外道法，瞋恚、驕慢、毀訾、嫌恨、不忍心生，或默然低頭，失辯潛思。所以者何？我不見諸天、魔、梵、沙門、婆羅門、天、人眾中，聞我所說歡喜隨順者，唯除如來及聲聞眾于此聞者。 
　　“諸比丘，何等為五蓋之十？謂有內貪欲，有外貪欲。彼內貪欲者即是蓋，非智非等覺，不轉趣涅槃。彼外貪欲即是蓋，非智非等覺，不轉趣涅槃。謂瞋恚有瞋恚相，若瞋恚及瞋恚相即是蓋，非智非等覺，不轉趣涅槃。有睡有眠，彼睡彼眠即是蓋，非智非等覺，不轉趣涅槃。有掉有悔，彼掉彼悔即是蓋，非智非等覺，不轉趣涅槃。有疑善法，有疑不善法，彼善法疑，不善法疑即是蓋，非智非等覺，不轉趣涅槃。是名五蓋說十。 
　　“何等為七覺分說十四？有內法心念住，有外法心念住。彼內法念住即是念覺分，是智是等覺，能轉趣涅槃。彼外法念住即是念覺分，是智是等覺，能轉趣涅槃。有擇善法、擇不善法。彼善法擇，即是擇法覺分，是智是等覺，能轉趣涅槃。彼不善法擇，即是擇法覺分，是智是等覺，能轉趣涅槃。有精進斷不善法，有精進長養善法。彼斷不善法精進，即是精進覺分，是智是等覺，能轉趣涅槃。彼長養善法精進，即是精進覺分，是智是等覺，能轉趣涅槃。有喜，有喜處。彼喜即是喜覺分，是智是等覺，能轉趣涅槃。彼喜處，亦即是喜覺分，是智是等覺，能轉趣涅槃。有身猗息，有心猗息。彼身猗息，即是猗覺分，是智是等覺，能轉趣涅槃。彼心猗息，即是猗覺分，是智是等覺，能轉趣涅槃。有定，有定相。彼定即是定覺分，是智是等覺，能轉趣涅槃。彼定相即是定覺分，是智是等覺，能轉趣涅槃。有舍善法，有舍不善法。彼善法舍，即是舍覺分，是智是等覺，能轉趣涅槃。彼不善法舍，即是舍覺分，是智是等覺，能轉趣涅槃。是名七覺分說為十四。” 
　　佛說此經已，眾多比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　時，有眾多比丘，如上說，差別者：“有諸外道出家作如是說者，當復問言：‘若心微劣猶豫者，爾時應修何等覺分？何等為非修時？若復掉心者、掉心猶豫者，爾時復修何等覺分？何等為非時？’如是問者，彼諸外道心則駭散，說諸異法，心生忿恚、驕慢、毀訾、嫌恨、不忍，或默然低頭，失辯潛思。所以者何？我不見諸天、魔、梵、沙門、婆羅門、天人眾中，聞我所說歡喜隨喜者，唯除如來及聲聞眾于此聞者。諸比丘，若爾時其心微劣、其心猶豫者，不應修猗覺分、定覺分、舍覺分。所以者何？微劣心生、微劣猶豫，以此諸法增其微劣故。譬如小火，欲令其燃，增以燋炭。云何，比丘，非為增炭令火滅耶？” 
　　比丘白佛：“如是，世尊。” 
　　“如是，比丘，微劣猶豫，若修猗覺分、定覺分、舍覺分者，此則非時，增懈怠故。若掉心起，若掉心猶豫，爾時不應修擇法覺分、精進覺分、喜覺分。所以者何？掉心起、掉心猶豫，以此諸法能令其增。譬如熾火，欲令其滅，足其干薪。于意云何？豈不令火增熾燃耶？” 
　　比丘白佛：“如是，世尊。” 
　　佛告比丘：“如是掉心生、掉心猶豫，修擇法覺分、精進覺分、喜覺分，增其掉心。諸比丘，若微劣心生、微劣猶豫，是時應修擇法覺分、精進覺分、喜覺分。所以者何？微劣心生、微劣猶豫，以此諸法示教照喜。譬如小火，欲令其燃，足其干薪。云何，比丘，此火寧熾燃不？” 
　　比丘白佛：“如是，世尊。” 
　　佛告比丘：“如是微劣心生、微劣猶豫，當于爾時修擇法覺分、精進覺分、喜覺分，示教照喜。若掉心生、掉心猶豫，修猗覺分、定覺分、舍覺分。所以者何？掉心生、掉心猶豫，此等諸法，能令內住一心攝持。譬如燃火，欲令其滅，足其燋炭，彼火則滅。如是，比丘，掉心猶豫，修擇法覺分、精進覺分、喜覺分，則非時；修猗覺分、定覺分、舍覺分，自此則是時。此等諸法，內住一心，攝持念覺分者，一切兼助。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有五蓋、七覺分，有食、無食，我今當說。諦聽！善思！當為汝說。 
　　“譬如身依食而立，非不食；如是五蓋依于食而立，非不食。 
　　“貪欲蓋以何為食？謂觸相，于彼不正思惟，未起貪欲令起，已起貪欲能令增廣，是名欲愛蓋之食。 
　　“何等為瞋恚蓋食？謂障礙相，于彼不正思惟，未起瞋恚蓋令起，已起瞋恚蓋能令增廣，是名瞋恚蓋食。 
　　“何等為睡眠蓋食？有五法。何等為五？微弱、不樂、欠呿、多食、懈怠，于彼不正思惟，未起睡眠蓋令起，已起睡眠蓋能令增廣，是名睡眠蓋食。 
　　“何等為掉悔蓋食？有四法。何等為四？謂親屬覺、人眾覺、天覺、本所經娛樂覺。自憶念、他人令憶念而生覺，于彼起不正思惟，未起掉悔令起，已起掉悔令其增廣，是名掉悔蓋食。 
　　“何等為疑蓋食？有三世。何等為三？謂過去世、未來世、現在世。于過去世猶豫、未來世猶豫、現在世猶豫，于彼起不正思惟，未起疑蓋令起，已起疑蓋能令增廣，是名疑蓋食。 
　　“譬如身依于食而得長養，非不食；如是七覺分依食而住，依食長養，非不食。 
　　“何等為念覺分不食？謂四念處不思惟，未起念覺分不起，已起念覺分令退，是名念覺分不食。 
　　“何等為擇法覺分不食？謂于善法撰擇，于不善法撰擇，于彼不思惟，未起擇法覺分令不起，已起擇法覺分令退，是名擇法覺分不食。 
　　“何等為精進覺分不食？謂四正斷，于彼不思惟，未起精進覺分令不起，已起精進覺分令退，是名精進覺分不食。 
　　“何等為喜覺分不食？有喜，有喜處法，于彼不思惟，未起喜覺分不起，已起喜覺分令退，是名喜覺分不食。 
　　“何等為猗覺分不食？有身猗息及心猗息，于彼不思惟，未生猗覺分不起，已生猗覺分令退，是名猗覺分不食。 
　　“何等為定覺分不食？有四禪，于彼不思惟，未起定覺分不起，已起定覺分令退，是名定覺分不食。 
　　“何等為舍覺分不食？有三界，謂斷界、無欲界、滅界，于彼不思惟，未起舍覺分不起，已起舍覺分令退，是名舍覺分不食。 
　　“何等為貪欲蓋不食？謂不凈觀，于彼思惟，未起貪欲蓋不起，已起貪欲蓋令斷，是名貪欲蓋不食。 
　　“何等為瞋恚蓋不食？彼慈心思惟，未生瞋恚蓋不起，已生瞋恚蓋令滅，是名瞋恚蓋不食。 
　　“何等為睡眠蓋不食？彼明照思惟，未生睡眠蓋不起，已生睡眠蓋令滅，是名睡眠蓋不食。 
　　“何等為掉悔蓋不食？彼寂止思惟，未生掉悔蓋不起，已生掉悔蓋令滅，是名掉悔蓋不食。 
　　“何等為疑蓋不食？彼緣起法思惟，未生疑蓋不起，已生疑蓋令滅，是名疑蓋不食。 
　　“譬如身依食而住、依食而立，如是七覺分依食而住、依食而立。 
　　“何等為念覺分食？謂四念處思惟已，未生念覺分令起，已生念覺分轉生令增廣，是名念覺分食。 
　　“何等為擇法覺分食？有擇善法，有擇不善法，彼思惟已，未生擇法覺分令起，已生擇法覺分重生令增廣，是名擇法覺分食。 
　　“何等為精進覺分食？彼四正斷思惟，未生精進覺分令起，已生精進覺分重生令增廣，是名精進覺分食。 
　　“何等為喜覺分食？有喜，有喜處，彼思惟，未生喜覺分令起，已生喜覺分重生令增廣，是名喜覺分食。 
　　“何等為猗覺分食？有身猗息、心猗息思惟，未生猗覺分令起，已生猗覺分重生令增廣，是名猗覺分食。 
　　“何等為定覺分食？謂有四禪思惟，未生定覺分令生起，已生定覺分重生令增廣，是名定覺分食。 
　　“何等為舍覺分食？有三界。何等為三？謂斷界、無欲界、滅界，彼思惟，未生舍覺分令起，已生舍覺分重生令增廣，是名舍覺分食。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“于內法中，我不見一法，未生惡不善法令生，已生惡不善法重生令增廣，未生善法不生，已生則退，所謂不正思惟。諸比丘，不正思惟者，未生貪欲蓋令生，已生者重生令增廣；未生瞋恚、睡眠、掉悔、疑蓋令生，已生者重生令增廣。未生念覺分令不生，已生者令退；未生擇法、精進、喜、猗、定、舍覺分令不生，已生者令退。 
　　“我不見一法能令未生惡不善法不生，已生者令斷，未生善法令生，已生者重生令增廣，所謂正思惟。比丘，正思惟者，未生貪欲蓋令不生，已生者令斷；未生瞋恚、睡眠、掉悔、疑蓋令不生，已生者令斷。未生念覺分令生，已生者重生令增廣；未生擇法、精進、喜、猗、定、舍覺分令生，已生者重生令增廣。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“于外法中，我不見一法，未生惡不善法令生，已生者重生令增廣，未生善法令不生，已生者令退，如惡知識、惡伴黨。惡知識、惡伴黨者，未生貪欲蓋令生，已生者重生令增廣；未生瞋恚、睡眠、掉悔、疑蓋令生，已生者重生令增廣。未生念覺分令不生，已生者令退；未生擇法、精進、喜、猗、定、舍覺分令不生，已生者令退。 
　　“諸比丘，我不見一法，未生惡不善法令不生，已生者令斷，未生善法令生，已生者重生令增廣，所謂善知識、善伴黨、善隨從者。若善知識、善伴黨、善隨從者，未生貪欲蓋令不生，已生者令斷；未生瞋恚、睡眠、掉悔、疑蓋令不生，已生者令斷。未生念覺分令生，已生者重生令增廣；未生擇法、精進、喜、猗、定、舍覺分令生，已生者重生令增廣。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，尊者舍利弗告諸比丘：“有七覺分。何等為七？謂念覺分、擇法覺分、精進覺分、喜覺分、猗覺分、定覺分、舍覺分。此七覺分決定而得，不勤而得，我隨所欲，覺分正受。若晨朝時、日中時、日暮時，若欲正受，隨其所欲，多入正受。 
　　“譬如王大臣，有種種衣服，置箱篋中，隨其所須：日中所須、日暮所須，隨欲自在。如是，比丘，此七覺分，決定而得，不勤而得，隨意正受。我此念覺分，清凈純白，起時知起，滅時知滅，沒時知沒，已起知已起，已滅知已滅，如是擇法、精進、喜、猗、定、舍覺分亦如是說。” 
　　尊者舍利弗說此經已，諸比丘聞其所說，歡喜奉行。  
　　如是我聞：一時，佛住巴連弗邑。爾時，尊者優波摩、尊者阿提目多住巴連弗邑雞林精舍。 
　　爾時，尊者阿提目多晡時從禪覺，詣尊者優波摩所，共相問訊慰勞已，退坐一面，問尊者優波摩：“尊者，能知七覺分方便，如是樂住正受，如是苦住正受？” 
　　優波摩答言：“尊者阿提目多，比丘善知方便修七覺分，如是樂住正受，如是苦住正受。” 
　　復問：“云何比丘善知方便修七覺分？” 
　　優波摩答言：“比丘方便修念覺分時知思惟：‘彼心不善解脫，不害睡眠，不善調伏掉悔，如我念覺處法思惟，精進方便，不得平等。’如是擇法、精進、喜、猗、定、舍覺分，亦如是說。若比丘念覺分方便時先思惟：‘心善解脫，正害睡眠，調伏掉悔，如我于此念覺處法思惟已，不勤方便，而得平等。’如是，阿提目多，比丘知方便修七覺分，如是樂住正受，如是不樂住正受。” 
　　時，二正士共論義已，各從座起而去。  
　　如是我聞：一時，佛住舍衛國祇樹給孤獨園。 
　　爾時，尊者阿那律亦住舍衛國松林精舍。時，有眾多比丘詣阿那律所，共相問訊慰勞，問訊慰勞已，退坐一面，語尊者阿那律：“尊者知方便修七覺分時生樂住不？” 
　　尊者阿那律語諸比丘言：“我知比丘方便修七覺分時生樂住。” 
　　諸比丘問尊者阿那律：“云何知比丘方便修七覺分時生樂住？” 
　　尊者阿那律語諸比丘：“比丘方便修念覺分，善知思惟：‘我心善解脫，善害睡眠，善調伏掉悔。如此念覺分處法思惟已，精勤方便，心不懈怠，身猗息不動亂，系心令住，不起亂念，一心正受。’如是擇法、精進、喜、猗、定、舍覺分亦如是說，是名知比丘方便修七覺分時生樂住。” 
　　時，眾多比丘聞尊者阿那律所說，歡喜隨喜，從座起而去。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“轉輪圣王出世之時，有七寶現于世間：金輪寶、象寶、馬寶、神珠寶、玉女寶、主藏臣寶、主兵臣寶；如是，如來出世，亦有七覺分寶現。齋戒處樓觀上，大臣圍繞，有金輪寶從東方出，輪有千輻，齊轂圓輞，輪相具足，有此吉瑞，必是轉輪圣王：‘我今決定為轉輪王。’即以兩手承金輪寶，著左手中，右手旋轉，而說是言：‘若是轉輪圣王金輪寶者，當復轉輪圣王古道而去。’于是輪寶即發，王蕃前隨，而于東方乘虛而逝，向于東方，游古圣王正直之道。王隨輪寶，四兵亦從；若所至方，輪寶住者，王于彼住，四兵亦住。東方諸國處處小王，見圣王來，悉皆歸伏。如來出興于世，有七覺分現于世間，所謂念覺分、擇法覺分、精進覺分、喜覺分、猗覺分、定覺分、舍覺分。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“轉輪圣王出于世時，有七寶現于世間。云何轉輪圣王出于世時，金輪寶現有？時，剎利灌頂圣王，月十五日，沐浴清凈，受持齋戒，于樓閣上，大臣圍繞。有金輪寶從東方出，輪有千輻，齊轂圓輞，輪相具足，天真金寶。王作是念：‘古昔傳聞，剎利灌頂大王月十五日布薩時，沐浴清凈，受持福善，有輪寶現。今既如古，有斯吉瑞，當知我是轉輪圣王。’即以兩手承金輪寶，著左手中，右手旋轉，而作是言：‘若是轉輪圣王金輪寶者，當復轉輪圣王古道而去。’作是語訖，于是輪寶即從王前乘虛而逝，向于東方，游古圣王正直之道，王及四兵隨輪去住。東方諸國處處小王見圣王來，皆稱：‘善哉！善來大王，此是王國，此國安隱，人民豐樂，愿于中止，教化國人。我等皆是天尊翼從。’圣王答言：‘諸聚落主，汝今但當善化國人，有不順者，當來白我。當如法化，莫作非法，亦令國人善化非法；若如是者，則從我化。’于是圣王從東海度，乘古圣王道，至于南海；乘古圣王之道，度于南海，至于西海；乘于古昔圣王之道，度于西海，至于北海。南、西、北方諸小國王奉迎啟請，亦如東方廣說。于是金輪寶，圣王隨從，度于北海，還至王宮正治殿上，住虛空中。是為轉輪圣王出興于世，金輪寶現于世間。 
　　“云何為轉輪圣王出興于世，白象寶現于世間？若剎利灌頂大王純白之象，其色鮮好，七支拄地。圣王見已，心則欣悅：‘今此寶象，來應于我。’告善調象師，令速調此寶象，調已送來。象師受命，不盈一日，象即調伏，一切調伏相悉皆具足，猶如余象經年調者，今此象寶一日調伏亦復如是。調已送詣王所，上白大王：‘此象已調，唯王自知時。’爾時，圣王觀察此象調相已備，即乘寶象，于晨旦時周行四海，至日中時還歸王宮。是名轉輪圣王出興于世，如此象寶現于世間。 
　　“何等為轉輪圣王出興于世，馬寶現于世間？轉輪圣王所有馬寶純一青色，烏頭澤尾。圣王見馬，心生欣悅：‘今此神馬來應我故。’付調馬師，令速調之，調已送來。馬師奉教，不盈一日，其馬即調，猶如余馬經年調者，馬寶調伏亦復如是。知馬調已，還送奉王，白言：‘大王，此馬已調。’爾時，圣王觀察寶馬調相已備，于晨旦時乘此寶馬周行四海，至日中時還歸王宮。是名轉輪圣王出興于世，馬寶現于世間。 
　　“何等為轉輪圣王出興于世，摩尼珠寶現于世間？若轉輪圣王所有寶珠，其形八楞，光澤明照，無諸類隙，于王宮內，常為燈明。轉輪圣王察試寶珠，陰雨之夜，將四種兵入于園林，持珠前導，光明照耀，面一由旬。是為轉輪圣王出興于世，摩尼寶珠現于世間。 
　　“何等為轉輪圣王出興于世，賢玉女寶現于世間？轉輪圣王所有玉女，不黑不白，不長不短，不粗不細，不肥不瘦，肢體端正，寒時體暖、熱時體涼，身體柔軟如迦陵伽衣，身諸毛孔出栴檀香，口鼻出息作優缽羅香。后臥先起，瞻王意色，隨宜奉事，軟言愛語，端心正念，發王道意，心無違越，況復身、口？是為轉輪圣王寶女。 
　　“云何為轉輪圣王主藏臣寶現于世間？謂轉輪圣王主藏大臣本行施故，生得天眼，能見伏藏，有主無主、若水若陸、若遠若近，悉能見之。轉輪圣王若須珍寶，即便告敕，隨王所須，輒以奉上。于是圣王有時試彼大臣，觀其所能，乘船游海，告彼大臣：‘我須寶物。’臣白王言：‘小住岸邊，當以奉上。’王告彼臣：‘我今不須岸邊之寶，且須畫時與我。’于是大臣即于水中出四金甕，金寶滿中，以奉圣王。王所須即取用之，若取足已，余則還歸水中。圣王出世，則有如此主藏之臣現于世間。 
　　“云何圣王出興于世，有主兵之臣現于世間？謂有主兵臣聰明智辯，譬如世間善思量成就者，圣王所宜，彼則悉從，宜去、宜住、宜出、宜入。圣王四種兵行，道里頓止，不令疲倦，悉知圣王宜所應作，現法后世功德之事，以白圣王。轉輪圣王出興于世，有如是主兵之臣。 
　　“如是如來、應、等正覺出興于世，有七覺分現于世間。何等為七？謂念覺分、擇法覺分、精進覺分、喜覺分、猗覺分、定覺分、舍覺分。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“善哉！比丘，依人聞法，諸年少比丘供養奉事諸尊長老。所以者何？年少比丘供養奉事長老比丘者，時時得聞深妙之法；聞深法已，二正事成就：身正及心正。爾時修念覺分，修念覺分已，念覺分滿足；念覺滿足已，于法選擇，分別于法，思量于法，爾時，方便修擇法覺分，乃至舍覺分修習滿足。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“若比丘持戒、修德、慚、愧，成真實法，見此人者，多得果報。若復聞者，若隨憶念者、隨出家者，多得功德，況復親近恭敬奉事！所以者何？親近奉事如是人者，時時得聞深妙之法；得聞深法已，成就二正：身正及心正，方便修習定覺分；修習已，修習滿足，乃至舍覺分修習滿足。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“說不善積聚者，所謂五蓋，是為正說。所以者何？純一不善聚者，謂五蓋故。何等為五？謂貪欲蓋、瞋恚蓋、睡眠蓋、掉悔蓋、疑蓋。 
　　“說善積聚者，謂七覺分，是為正說。所以者何？純一滿凈者，是七覺分故。何等為七？謂念覺分、擇法覺分、精進覺分、喜覺分、猗覺分、定覺分、舍覺分。” 
　　佛說此經已，諸比丘聞佛所說，歡喜奉行。  
　　如是我聞：一時，佛住王舍城夾谷精舍。爾時，尊者阿難亦在彼住。 
　　時，尊者阿難獨一靜處禪思思惟，作如是念：“半梵行者，所謂善知識、善伴黨、善隨從，非惡知識、惡伴黨、惡隨從。” 
　　時，尊者阿難從禪覺，往詣佛所，稽首禮足，退坐一面，白佛言：“世尊，我獨一靜處禪思思惟，作是念：‘半梵行者，所謂善知識、善伴黨、善隨從，非惡知識、惡伴黨、惡隨從。’” 
　　佛告阿難：“莫作是言：‘半梵行者，謂善知識、善伴黨、善隨從，非惡知識、惡伴黨、惡隨從。’所以者何？純一滿凈，梵行清白，所謂善知識、善伴黨、善隨從，非惡知識、惡伴黨、惡隨從。我為善知識故，有眾生于我所取念覺分，依遠離、依無欲、依滅、向于舍；如是擇法覺分，精進、喜、猗、定、舍覺分，依遠離、依無欲、依滅、向于舍。以是故當知，阿難，純一滿凈，梵行清白，謂善知識、善伴黨、善隨從，非惡知識，非惡伴黨，非惡隨從。” 
　　佛說此經已，諸比丘聞佛所說，歡喜奉行。  
　　如是我聞：一時，佛在力士聚落人間游行，于拘夷那竭城希連河中間住，于聚落側告尊者阿難：“令四重襞疊敷世尊郁多羅僧，我今背疾，欲小臥息。” 
　　尊者阿難即受教敕，四重襞疊敷郁多羅僧已，白佛言：“世尊，已四重襞疊敷郁多羅僧，唯世尊知時。” 
　　爾時，世尊厚襞僧伽梨枕頭，右脅而臥，足足相累，系念明相，正念正智，作起覺想，告尊者阿難：“汝說七覺分。” 
　　時，尊者阿難即白佛言：“世尊，所謂念覺分，世尊自覺成等正覺，說依遠離、依無欲、依滅、向于舍；擇法、精進、喜、猗、定、舍覺分，世尊自覺成等正覺，說依遠離、依無欲、依滅、向于舍。” 
　　佛告阿難：“汝說精進耶？” 
　　阿難白佛：“我說精進，世尊。我說精進，善逝。” 
　　佛告阿難：“唯精進，修習多修習，得阿耨多羅三藐三菩提。”說是語已，正坐端身系念。 
　　時，有異比丘即說偈言：  
　　“樂聞美妙法，忍疾告人說， 
　　　比丘即說法，轉于七覺分。 
　　　善哉尊阿難，明解巧便說， 
　　　有勝白凈法，離垢微妙說。 
　　　念擇法精進，喜猗定舍覺， 
　　　此則七覺分，微妙之善說。 
　　　聞說七覺分，深達正覺味， 
　　　身嬰大苦患，忍疾端坐聽。 
　　　觀為正法王，常為人演說， 
　　　猶樂聞所說，況余未聞者！ 
　　　第一大智慧，十力所禮者， 
　　　彼亦應疾疾，來聽說正法。 
　　　諸多聞通達，契經阿毗曇， 
　　　善通法律者，應聽況余者！ 
　　　聞說如實法，專心黠慧聽， 
　　　于佛所說法，得離欲歡喜。 
　　　歡喜身猗息，心自樂亦然， 
　　　心樂得正受，正觀有事行。 
　　　厭惡三趣者，離欲心解脫， 
　　　厭惡諸有趣，不集于人天， 
　　　無余猶燈滅，究竟般涅槃。 
　　　聞法多福利，最勝之所說， 
　　　是故當專思，聽大師所說。”  
　　異比丘說此偈已，從座起而去。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有七覺分。何等為七？謂念覺分，乃至舍覺分。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“當修七覺分。何等為修七覺分？謂念覺分，乃至舍覺分。若比丘修念覺分，依遠離、依無欲、依滅、向于舍；如是修擇法、精進、喜、猗、定、舍覺分，依遠離、依無欲、依滅、向于舍。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘，如上說，差別者：“諸比丘，過去已如是修七覺分，未來亦當如是修七覺分。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“若比丘念覺分清凈鮮白，無有支節，離諸煩惱，未起不起，除佛調伏教授，乃至舍覺分，亦如是說。諸比丘，念覺分清凈鮮白，無有支節，離諸煩惱，未起而起，佛所調伏教授，非余乃至舍覺分，亦如是說。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘，如上說，差別者：“未起不起，除善逝調伏教授；未起而起，是則善逝調伏教授，非余。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　時，有異比丘來詣佛所，稽首禮足，退坐一面，白佛言：“世尊謂覺分。世尊，云何為覺分？” 
　　佛告比丘：“所謂覺分者，謂七道品法。然諸比丘七覺分漸次而起，修習滿足。” 
　　異比丘白佛：“世尊，云何覺分漸次而起，修習滿足？” 
　　佛告比丘：“若比丘內身身觀住，彼內身身觀住時，攝心系念不忘，彼當爾時，念覺分方便修習；方便修習念覺分已，修習滿足。滿足念覺分已，于法選擇，分別思量，當于爾時修擇法覺分方便；修方便已，修習滿足。如是乃至舍覺分修習滿足。如內身身觀念住，如是外身、內外身，受、心、法法觀念住，當于爾時專心系念不忘，乃至舍覺分亦如是說。如是住者，漸次覺分起；漸次起已，修習滿足。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告彼比丘，如上說，差別者：“若比丘如是修習七覺分已，當得二種果：現法得漏盡無余涅槃，或得阿那含果。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　如上說，差別者：“如是比丘修習七覺分已，多修習已，得四種果、四種福利。何等為四？謂須陀洹果、斯陀含果、阿那含果、阿羅漢果。” 
　　佛說此經已，異比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　如上說，差別者：“若比丘修習七覺分，多修習已，當得七種果、七種福利。何等為七？是比丘得現法智證樂；若命終時；若不得現法智證樂，及命終時，而得五下分結盡，中般涅槃；若不得中般涅槃，而得生般涅槃；若不得生般涅槃，而得無行般涅槃；若不得無行般涅槃，而得有行般涅槃；若不得有行般涅槃，而得上流般涅槃。” 
　　佛說此經已，異比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“所謂覺分，何等為覺分？” 
　　諸比丘白佛：“世尊是法根、法眼、法依，惟愿為說！諸比丘聞已，當受奉行。” 
　　佛告諸比丘、比丘尼：“七覺分者，謂七道品法。諸比丘，此七覺分漸次起；漸次起已，修習滿足。” 
　　諸比丘白佛：“云何七覺分漸次起；漸次起已，修習滿足？” 
　　“若比丘身身觀念住，彼身身觀念住已，專心系念不忘，當于爾時方便修念覺分；方便修念覺分已，修習滿足。謂修念覺分已，于法選擇，當于爾時修擇法覺分方便；修擇法覺分方便已，修習滿足。如是精進、喜、猗、定、舍覺分亦如是說。如內身，如是外身、內外身，受、心、法法觀念住，專心系念不忘，當于爾時方便修念覺分；方便修念覺分已，修習滿足。乃至舍覺分亦如是說，是名比丘七覺分漸次起；漸次起已，修習滿足。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘，如上說，差別者：“此七覺分修習多修習，當得二果：得現法智有余涅槃及阿那含果。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘，如上說，差別者：“若比丘修習七覺分，多修習已，當得四果。何等為四？謂須陀洹果、斯陀含果、阿那含果、阿羅漢果。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　如上說，差別者：“若比丘修習此七覺分，多修習已，當得七果。何等為七？謂現法智有余涅槃，及命終時；若不爾者，五下分結盡，得中般涅槃；若不爾者，得生般涅槃；若不爾者，得無行般涅槃；若不爾者，得有行般涅槃；若不爾者，得上流般涅槃。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“當修不凈觀，多修習已，當得大果大福利。云何修不凈觀，多修習已，得大果大福利？是比丘修不凈觀俱念覺分，依遠離、依無欲、依滅、向于舍；修擇法、精進、喜、猗、定、舍覺分，依遠離、依無欲、依滅、向于舍。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“若比丘修習隨死念，多修習已，得大果大福利。云何比丘修習隨死念，多修習已，得大果大福利？是比丘修隨死念俱念覺分，依遠離、依無欲、依滅、向于舍，乃至舍覺分亦如是說。” 
　　佛說此經已，諸比丘聞佛所說，歡喜奉行。  
　　如是我聞：一時，佛住釋氏黃枕邑。 
　　時，眾多比丘晨朝著衣持缽，入黃枕邑乞食。時，眾多比丘作是念：“今日太早，乞食時未至，我等可過外道精舍。”爾時，眾多比丘即入外道精舍，與諸外道出家共相問訊慰勞已，于一面坐。 
　　諸外道出家言：“沙門瞿曇為諸弟子說如是法：‘不斷五蓋惱心，慧力羸，為障礙分，不趣涅槃。善攝其心，住四念處，心與慈俱，無怨無嫉，亦無瞋恚，廣大無量，善修充滿，四方、四維、上、下一切世間。心與慈俱，無怨無嫉，亦無瞋恚，廣大無量，善修習充滿。如是修習，悲、喜、舍心俱亦如是說。’我等亦復為諸弟子作如是說，我等與彼沙門瞿曇有何等異？所謂俱能說法。” 
　　時，眾多比丘聞諸外道出家所說，心不喜悅，默然不呵，從座起去。入黃枕邑，乞食已，還精舍，舉衣缽，洗足已，詣佛所，稽首禮足，退坐一面，以彼外道出家所說廣白世尊。 
　　爾時，世尊告諸比丘：“如彼外道出家所說，汝等應問：‘修習慈心，為何所勝？修習悲、喜、舍心，為何所勝？’如是問時，彼諸外道出家，心則駭散，或說外異事，或瞋慢、毀訾、違背、不忍，或默然萎熟，低頭失辯，思惟而住。所以者何？我不見諸天、魔、梵、沙門、婆羅門、天、人眾中，聞我所說隨順樂者，唯除如來及聲聞眾者。比丘，心與慈俱多修習，于凈最勝；悲心修習多修習，空入處最勝；喜心修習多修習，識入處最勝；舍心修習多修習，無所有入處最勝。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“若比丘修習慈心，多修習已，得大果大福利。云何比丘修習慈心，得大果大福利？是比丘心與慈俱，修念覺分，依遠離、依無欲、依滅、向于舍，乃至修習舍覺分，依遠離、依無欲、依滅、向于舍。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“若比丘修空入處，多修習已，得大果大福利。云何比丘修空入處，多修習已，得大果大福利？是比丘心與空入處俱，修念覺分，依遠離，依無欲，依滅、向于舍，乃至修舍覺分，依遠離、依無欲、依滅、向于舍。” 
　　佛說此經已，諸比丘聞佛所說，歡喜奉行。 
　　如修空入處，如是識入處、無所有入處、非想非非想入處三經亦如上說。”  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“若比丘修習安那般那念，多修習已，得大果大福利。云何修習安那般那念，多修習已，得大果大福利？是比丘心與安那般那念俱，修念覺分，依遠離、依無欲、依滅、向于舍，乃至修舍覺分，依遠離、依無欲、依滅、向于舍。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“若比丘修無常想，多修習已，得大果大福利。云何比丘修無常想，多修習已，得大果大福利？是比丘心口與無常想俱，修念覺分，依遠離、依無欲、依滅、向于舍，乃至得舍覺分，依遠離、依無欲、依滅、向于舍。” 
　　佛說此經已，諸比丘聞佛所說，歡喜奉行。 
　　如無常想，如是無常苦想、苦無我想、觀食想、一切世間不可樂想、盡想、斷想、無欲想、滅想、患想、不凈想、青瘀想、膿潰想、膨脹想、壞想、食不盡想、血想、分離想、骨想、空想，一一經如上說。  
雜阿含經卷第二十八  
　　如是我聞：一時，佛住舍衛囯祇樹給孤獨園。 
　　爾時，世尊告諸比丘：“如日出前相，謂明相初光。如是比丘正盡苦邊、究竟苦邊前相者，所謂正見。彼正見者，能起正志、正語、正業、正命、正方便、正念、正定。起定正受故，圣弟子心正解脫貪欲、瞋恚、愚癡，如是心善解脫。圣弟子得正知見：我生已盡，梵行已立，所作已作，自知不受后有。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“若無明為前相，故生諸惡不善法。時，隨生無慚、無愧；無慚、無愧生已，隨生邪見；邪見生已，能起邪志、邪語、邪業、邪命、邪方便、邪念、邪定。 
　　“若起明為前相，生諸善法。時，慚愧隨生；慚愧生已，能生正見；正見生已，起正志、正語、正業、正命、正方便、正念、正定，次第而起。正定起已，圣弟子得正解脫貪欲、瞋恚、愚癡。如是圣弟子得正解脫已，得正知見：我生已盡，梵行已立，所作已作，自知不受后有。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“若比丘，諸惡不善法生，一切皆以無明為根本，無明集、無明生、無明起。所以者何？無明者無知，于善、不善法不如實知，有罪、無罪，下法、上法，染污、不染污，分別、不分別，緣起、非緣起不如實知；不如實知故，起于邪見；起于邪見已，能起邪志、邪語、邪業、邪命、邪方便、邪念、邪定。 
　　“若諸善法生，一切皆以明為根本，明集、明生、明起。明，于善、不善法如實知，有罪、無罪，親近、不親近，卑法、勝法，穢污、白凈，有分別、無分別，緣起、非緣起悉如實知；如實知者，是則正見。正見者，能起正志、正語、正業、正命、正方便、正念、正定。正定起已，圣弟子得正解脫貪、恚、癡。貪、恚、癡解脫已，是圣弟子得正智見：我生已盡，梵行已立，所作已作，自知不受后有。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“若在家、若出家而起邪事者，我所不說。所以者何？若在家、出家而起邪事者，則不樂正法。何等為邪事？謂邪見乃至邪定。 
　　“若在家、出家而起正事，我所贊嘆。所以者何？起正事者，則樂正法，善于正法。何等為正事？謂正見乃至正定。” 
　　爾時，世尊即說偈言：  
　　“在家及出家，而起邪事者， 
　　　彼則終不樂，無上之正法。 
　　　在家及出家，而起正事者， 
　　　彼則常心樂，無上之正法。”  
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，迦摩比丘詣佛所，稽首佛足，退坐一面，白佛言：“世尊，所謂欲者，云何為欲？” 
　　佛告迦摩：“欲，謂五欲功德。何等為五？謂眼識明色，可愛、可意、可念，長養欲樂；如是耳、鼻、舌、身識觸，可愛、可意、可念，長養欲樂，是名為欲。然彼非欲，于彼貪著者，是名為欲。” 
　　爾時，世尊即說偈言：  
　　“世間雜五色，彼非為愛欲； 
　　　貪欲覺想者，是則士夫欲。 
　　　眾色常住世，行者斷心欲。”  
　　迦摩比丘白佛言：“世尊，寧有道有跡，斷此愛欲不？” 
　　佛告比丘：“有八正道，能斷愛欲，謂正見、正志、正語、正業、正命、正方便、正念、正定。” 
　　佛說此經已，迦摩比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　時，有比丘名阿梨瑟吒，詣佛所，稽首佛足，退坐一面，白佛言：“世尊，所謂甘露者，云何名為甘露？” 
　　佛告阿梨瑟吒：“甘露者，界名說，然我為有漏盡者，現說此名。” 
　　阿梨瑟吒比丘白佛言：“世尊，有道有跡，修習多修習，得甘露法不？” 
　　佛告比丘：“有，所謂八圣道分，謂正見乃至正定。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，尊者舍利弗詣佛所，稽首佛足，退坐一面，白佛言：“世尊，所謂賢圣等三昧根本眾具，云何為賢圣等三昧根本眾具？” 
　　佛告舍利弗：“謂七正道分為賢圣等三昧，為根本，為眾具。何等為七？謂正見、正志、正語、正業、正命、正方便、正念。舍利弗，于此七道分為基業已，得一其心，是名賢圣等三昧根本眾具。” 
　　佛說此經已，諸比丘聞佛所說，歡喜奉行。  
　　如上三經，如是佛問諸比丘三經亦如是說。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“無母子畏，有母子畏。愚癡無聞凡夫所說，而不能知無母子畏，有母子畏。 
　　“諸比丘，有三種無母子畏，愚癡無聞凡夫所說。何等為三？諸比丘，有時兵兇亂起，殘害國土，隨流波迸，子失其母，母失其子，是名第一無母子畏，愚癡無聞凡夫所說。復次，比丘，有時大火卒起，焚燒城邑聚落，人民馳走，母子相失，是名第二無母子畏，愚癡無聞凡夫所說。復次，比丘，有時山中大雨，洪水流出，漂沒聚落，人民馳走，母子相失，是名第三無母子畏，愚癡無聞凡夫所說。 
　　“然此等畏，是有母子畏，愚癡無聞凡夫說名無母子畏。彼有時兵兇亂起，殘害國土，隨流波迸，母子相失，或時于彼母子相見，是名第一有母子畏，愚癡無聞凡夫說名無母子畏。復次，大火卒起，焚燒城邑聚落，人民馳走，母子相失，或復相見，是名第二有母子畏，愚癡無聞凡夫說名無母子畏。復次，山中大雨，洪水流出，漂沒聚落，此人馳走，母子相失，或尋相見，是名第三有母子畏，愚癡無聞凡夫說名無母子畏。 
　　“比丘，有三種無母子畏，是我自覺成三菩提之所記說。何等為三？若比丘，子若老時，無母能語：‘子！汝莫老，我當代汝！’其母老時，亦無子語：‘母！令莫老，我代之老！’是名第一無母子畏，我自覺成三菩提之所記說。復次，比丘，有時子病，母不能語：‘子！令莫病，我當代汝！’母病之時，子亦不能語：‘母！莫病，我當代母！’是名第二無母子畏，我自覺成三菩提之所記說。復次，子若死時，無母能語：‘子！令莫死，我今代汝！’母若死時，無子能語：‘母！令莫死，我當代母！’是名第三無母子畏，我自覺成三菩提之所記說。” 
　　諸比丘白佛：“有道有跡，修習多修習，斷前三種有母子畏，斷后三種無母子畏不？” 
　　佛告比丘：“有道有跡，斷彼三畏。何等為道，何等為跡，修習多修習，斷前三種有母子畏，斷后三種無母子畏？謂八圣道分：正見、正志、正語、正業、正命、正方便、正念、正定。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有三受，無常、有為心所緣生。何等為三？謂樂受、苦受、不苦不樂受。” 
　　諸比丘白佛：“世尊，有道有跡，修習多修習，斷此三受不？” 
　　佛告比丘：“有道有跡，修習多修習，斷此三受。何等為道，何等為跡，修習多修習，斷此三受？” 
　　佛告比丘：“謂八圣道：正見、正志、正語、正業、正命、正方便、正念、正定。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“世有三法，不可喜、不可愛、不可念。何等為三？謂老、病、死，此三法不可喜、不可愛、不可念。世間若無此三法不可喜、不可愛、不可念者，無有如來、應、等正覺出于世間，世間亦不知有如來說法教誡、教授。以世間有此三法不可喜、不可愛、不可念故，如來、應、等正覺出于世間，世間知有如來說法教誡、教授。” 
　　諸比丘白佛：“有道有跡，斷此三法不可喜、不可愛、不可念者不？” 
　　佛告比丘：“有道有跡，修習多修習，斷此三法不可喜、不可愛、不可念。何等為道，何等為跡，修習多修習，斷此三法不可喜、不可愛、不可念？謂八圣道：正見、正志、正語、正業、正命、正方便、正念、正定。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“我當說學及無學。諦聽！善思念之！ 
　　“何等為學？謂學正見成就，學正志、正語、正業、正命、正方便、正念、正定成就，是名為學。 
　　“何等為無學？謂無學正見成就，無學正志、正語、正業、正命、正方便、正念、正定成就，是名無學。” 
　　佛說此經已，諸比丘聞佛所說，歡喜奉行。 
　　如學、無學，如是正士、如是大士亦如是說。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“我當說圣漏盡。云何為圣漏盡？謂無學正見成就，乃至無學正定成就，是名圣漏盡。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“我今當說八圣道分。何等為八？謂正見、正志、正語、正業、正命、正方便、正念、正定。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“我今當說修八圣道。諦聽！善思！何等為修八圣道？是比丘修正見，依遠離、依無欲、依滅、向于舍；修正志、正語、正業、正命、正方便、正念、正定，依遠離、依無欲、依滅、向于舍，是名修八圣道。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“我今當說比丘過去已修八圣道，未來當修八圣道。……乃至……。” 
　　諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“若比丘正見清凈鮮白，無諸過患，離諸煩惱，未起不起，唯除佛所調伏，乃至正定亦如是說。若正見清凈鮮白，無諸過患，離諸煩惱，未起能起，乃至正定亦如是說。” 
　　佛說此經已，諸比丘聞佛所說，歡喜奉行。 
　　如除佛所調，除善逝所調，亦如上說。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“說不善聚者，謂五蓋，是為正說。所以者何？純一不善聚者，所謂五蓋。何等為五？謂貪欲蓋，瞋恚、睡眠、掉悔、疑蓋。說善法聚者，所謂八圣道，是名正說。所以者何？純一滿凈善聚者，謂八圣道。何等為八？謂正見、正志、正語、正業、正命、正方便、正念、正定。” 
　　佛說此經已，諸比丘聞佛所說，歡喜奉行。  
　　如是我聞：一時，佛住王舍城山谷精舍。 
　　時，尊者阿難獨一靜處，作如是念：“半梵行者，謂善知識、善伴黨、善隨從。”乃至佛告阿難：“純一滿凈具梵行者，謂善知識。所以者何？我為善知識故，令諸眾生修習正見，依遠離、依無欲、依滅、向于舍，乃至修正定，依遠離、依無欲、依滅、向于舍。” 
　　佛說此經已，尊者阿難聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，尊者阿難晨朝著衣持缽，入舍衛城乞食。 
　　時，有生聞婆羅門乘白馬車，眾多年少翼從，白馬、白車、白鞚、白鞭，頭著白帽、白傘蓋，手執白拂，著白衣服、白瓔珞，白香涂身，翼從皆白，出舍衛城，欲至林中教授讀誦，眾人見之咸言：“善乘！善乘！謂婆羅門乘。” 
　　時，尊者阿難見婆羅門眷屬、眾具一切皆白，見已，入城乞食。還精舍，舉衣缽，洗足已，往詣佛所，稽首禮足，退坐一面，白佛言：“世尊，今日晨朝著衣持缽，入舍衛城乞食，見生聞婆羅門乘白馬車，眷屬、眾具一切皆白，眾人唱言：‘善乘！善乘！謂婆羅門乘。’云何，世尊，于正法、律，為是世人乘？為是婆羅門乘？” 
　　佛告阿難：“是世人乘，非我法、律婆羅門乘也。阿難，我正法、律乘、天乘、婆羅門乘、大乘，能調伏煩惱軍者。諦聽！善思！當為汝說。阿難，何等為正法律乘、天乘、婆羅門乘、大乘，能調伏煩惱軍者？謂八正道，正見乃至正定。阿難，是名正法律乘、天乘、梵乘、大乘，能調伏煩惱軍者。” 
　　爾時，世尊即說偈言：  
　　“信戒為法軛，慚愧為長縻， 
　　　正念善護持，以為善御者。 
　　　舍三昧為轅，智慧精進輪， 
　　　無著忍辱鎧，安隱如法行。 
　　　直進不退還，永之無憂處， 
　　　智士乘戰車，摧伏無智怨。”  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“應離邪見，應斷邪見。若邪見不可斷者，我終不說應離、斷邪見；以邪見可斷故，我說比丘當離邪見。若不離邪見者，邪見當作非義不饒益苦，是故我說當離邪見。如是邪志、邪語、邪業、邪命、邪方便、邪念、邪定亦如是說。 
　　“諸比丘，離邪見已，當修正見。若不得修正見者，我終不說修習正見；以得修正見故，我說比丘應修正見。若不修正見者，當作非義不饒益苦；以不修正見，作非義不饒益苦故，是故我說當修正見，以義饒益，常得安樂。是故，比丘，當修正見。如是正志、正語、正業、正命、正方便、正念、正定亦如是說。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　時，有生聞婆羅門來詣佛所，與世尊面相問訊慰勞，問訊慰勞已，退坐一面，白佛言：“瞿曇，謂非彼岸及彼岸。瞿曇，云何非彼岸？云何彼岸？” 
　　佛告婆羅門：“邪見者，非彼岸；正見者，是彼岸。邪志、邪語、邪業、邪命、邪方便、邪念、邪定非彼岸；正見是彼岸，正志、正語、正業、正命、正方便、正念、正定是彼岸。” 
　　爾時，世尊即說偈言：  
　　“希有諸人民，能度于彼岸； 
　　　一切諸世間，徘徊游此岸。 
　　　于此正法律，能善隨順者， 
　　　斯等能度彼，生死難度岸。”  
　　時，生聞婆羅門聞佛所說，歡喜隨喜，從座起去。  
　　如是，異比丘問尊者阿難、問佛、問諸比丘，此三經亦如上說。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“于內法中，我不見一法能令未生惡不善法生，已生者重生令增廣，如說不正思惟者。諸比丘，不正思惟者，未起邪見令起，已起重生令增廣。如是邪志、邪語、邪業、邪命、邪方便、邪念、邪定亦如是說。 
　　“諸比丘，于內法中，我不見一法令未生惡不善法不生，已生惡不善法令滅，如說正思惟者。諸比丘，正思惟者，未生邪見令不生，已生者令滅。如邪見，邪志、邪語、邪業、邪命、邪方便、邪念、邪定亦如是說。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“于內法中，我不見一法令未生善法不生，已生善法令退，如說不正思惟者。諸比丘，不正思惟者，未生正見令不生，已生正見令退。如是未生正志、正語、正業、正命、正方便、正念、正定令不生，已生者令退。 
　　“諸比丘，于內法中，我不見一法令未生善法令生，已生善法重生令增廣，如說正思惟者。諸比丘，正思惟者，未生正見令生，已生正見重生令增廣。如是未生正志、正語、正業、正命、正方便、正念、正定令生，已生者重生令增廣。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“于內法中，我不見一法令未生惡不善法生，已生惡不善法重生令增廣，未生善法不生，已生者令退，所謂不正思惟。諸比丘，不正思惟者，未生邪見令生，已生者重生令增廣，未生正見令不生，已生者令退。如是未生邪志、邪語、邪業、邪命、邪方便、邪念、邪定令生，已生者重生令增廣；未生正志、正語、正業、正命、正方便、正念、正定不生，已生者令退。 
　　“諸比丘，我于內法中，不見一法令未生惡不善法令不生，已生惡不善法令滅，未生善法令生，已生善法重生令增廣，如說正思惟。諸比丘，正思惟者，令未生邪見不生，已生邪見令滅，未生正見令生，已生正見重生令增廣。如是未生邪志、邪語、邪業、邪命、邪方便、邪念、邪定令不生，已生者令滅；未生正志、正語、正業、正命、正方便、正念、正定令生，已生者重生令增廣。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“于外法中，我不見一法令未生惡不善法生，已生惡不善法重生令增廣，如說惡知識、惡伴黨、惡隨從。諸比丘，惡知識、惡伴黨、惡隨從者，能令未生邪見令生，已生邪見重生令增廣。如是未生邪志、邪語、邪業、邪命、邪方便、邪念、邪定令生，已生者重生令增廣。 
　　“諸比丘，外法中，我不見一法令未生惡不善法不生，已生惡不善法令滅，如說善知識、善伴黨、善隨從。諸比丘，善知識、善伴黨、善隨從者，能令未生邪見不生，已生邪見令滅；未生邪志、邪語、邪業、邪命、邪方便、邪念、邪定不生，已生者令滅。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“于外法中，我不見一法能令未生善法生，已生善法重生令增廣，如說善知識、善伴黨、善隨從。諸比丘，善知識、善伴黨、善隨從者，能令未生正見生，已生正見重生令增廣。如是未生正志、正語、正業、正命、正方便、正念、正定令生，已生者重生令增廣。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“于外法中，我不見一法能令未生惡不善法生，已生惡不善法重生令增廣，未生善法不生，已生善法令滅，如說惡知識、惡伴黨、惡隨從。諸比丘，惡知識、惡伴黨、惡隨從者，能令未生邪見令生，已生邪見者重生令增增，未生正見不生，已生正見令退。如是未生邪志、邪語、邪業、邪命、邪方便、邪念、邪定令生，已生者重生令增廣；未生正志、正語、正業、正命、正方便、正念、正定令不生，已生者令退。 
　　“諸比丘，于外法中，我不見一法能令未生惡不善法不生，已生惡不善法令滅，未生善法令生，已生善法重生令增廣，如說善知識、善伴黨、善隨從。諸比丘，善知識、善伴黨、善隨從者，能令未生邪見不生，已生邪見令滅，未生正見令生，已生正見重生令增廣。如是未生邪志、邪語、邪業、邪命、邪方便、邪念、邪定令不生，已生者令滅；未生正志、正語、正業、正命、正方便、正念、正定令生，已生者重生令增廣。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“于內法中，我不見一法能令未生惡不善法生，已生者重生令增廣，未生善法不生，已生者令退，如說不正思惟。諸比丘，不正思惟者，能令未生邪見生，已生邪見令重生增廣，未生正見不生，已生正見令退。 
　　“諸比丘，于內法中，我不見一法能令未生惡不善法不生，已生惡不善法令滅，未生善法令生，已生善法重生令增廣，如說正思惟。諸比丘，正思惟者，能令未生邪見不生，已生者令滅，未生正見令生，已生者重生令增廣。” 
　　佛說此經已，諸比丘聞佛所說，歡喜奉行。 
　　如說邪見、正見，如是邪志、正志，邪語、正語，邪業、正業，邪命、正命，邪方便、正方便，邪念、正念，邪定、正定，七經如上說。 
　　如內法八經，如是外法八經亦如是說。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有非法、是法。諦聽！善思！當為汝說。何等為非法、是法？謂邪見非法、正見是法，乃至邪定非法、正定是法。” 
　　佛說此經已，諸比丘聞佛所說，歡喜奉行。 
　　如非法、是法，如是非律、正律，非圣、是圣，不善法、善法，非習法、習法，非善哉法、善哉法，黑法、白法，非義、正義，卑法、勝法，有罪法、無罪法，應去法、不去法，一一經皆如上說。  
　　如是我聞：一時，佛住拘睒彌國瞿師羅園。 
　　爾時，尊者阿難亦在彼住。有異婆羅門來詣尊者阿難所，與尊者阿難共相問訊慰勞，問訊慰勞已，退坐一面，白尊者阿難：“欲有所問，寧有閑暇為記說不？” 
　　阿難答言：“隨汝所問，知者當答。” 
　　婆羅門問：“尊者阿難，何故于沙門瞿曇所出家修梵行？” 
　　阿難答言：“婆羅門，為斷故。” 
　　復問：“斷何等？” 
　　答言：“貪欲斷，瞋恚、愚癡斷。” 
　　又問：“阿難，有道有跡，能斷貪欲、瞋恚、愚癡耶？” 
　　阿難答言：“有，謂八圣道：正見、正志、正語、正業、正命、正方便、正念、正定。” 
　　婆羅門言：“阿難，賢哉之道！賢哉之跡！修習多修習，能斷斯等貪欲、恚、癡。” 
　　尊者阿難說是法時，彼婆羅門聞其所說，歡喜隨喜，從座起去。 
　　如斷貪、恚、癡，如是調伏貪、恚、癡，及得涅槃，及厭離，及不趣涅槃，及沙門義，及婆羅門義，及解脫，及苦斷，及究竟苦邊，及正盡苦，一一經皆如上說。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有邪、有正。諦聽！善思！當為汝說。何等為邪？謂邪見乃至邪定。何等為正？謂正見乃至正定。 
　　“何等為正見？謂說有施、有說、有齋，有善行、有惡行，有善惡行果報，有此世、有他世，有父母、有眾生生，有阿羅漢善到、善向，有此世、他世自知作證具足住：我生已盡，梵行已立，所作已作，自知不受后有。 
　　“何等為正志？謂出要志、無恚志、不害志。 
　　“何等為正語？謂離妄語、離兩舌、離惡口、離綺語。 
　　“何等為正業？謂離殺、盜、淫。 
　　“何等為正命？謂如法求衣服、飲食、臥具、湯藥，非不如法。 
　　“何等為正方便？謂欲、精進、方便、出離、勤競、堪能常行不退。 
　　“何等為正念？謂念隨順，念不妄、不虛。 
　　“何等為正定？謂住心不亂、堅固、攝持、寂止、三昧、一心。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘，如上說，差別者：“何等為正見？謂正見有二種。有正見，是世、俗，有漏、有取，轉向善趣；有正見，是圣、出世間，無漏、無取，正盡苦，轉向苦邊。何等為正見有漏、有取，向于善趣？若彼見有施、有說乃至知世間有阿羅漢，不受后有，是名世間正見，世、俗，有漏、有取，向于善趣。何等為正見是圣、出世間，無漏、不取，正盡苦，轉向苦邊？謂圣弟子苦苦思惟，集、滅、道道思惟，無漏思惟相應，于法選擇，分別推求，覺知黠慧，開覺觀察，是名正見是圣、出世間，無漏、不取，正盡苦，轉向苦邊。 
　　“何等為正志？謂正志有二種。有正志，世、俗，有漏、有取，向于善趣；有正志，是圣、出世間，無漏、不取，正盡苦，轉向苦邊。何等為正志有世、俗，有漏、有取，向于善趣？謂正志出要覺、無恚覺、不害覺，是名正志世、俗，有漏、有取，向于善趣。何等為正志是圣、出世間，無漏、不取，正盡苦，轉向苦邊？謂圣弟子苦苦思惟，集、滅、道道思惟，無漏思惟相應心法，分別自決意解，計數立意，是名正志是圣、出世間，無漏、不取，正盡苦，轉向苦邊。 
　　“何等為正語？正語有二種。有正語，世、俗，有漏、有取，向于善趣；有正語，是圣、出世間，無漏、不取，正盡苦，轉向苦邊。何等為正語世、俗，有漏、有取，向于善趣？謂正語離妄語、兩舌、惡口、綺語，是名正語世、俗，有漏、有取，向于善趣。何等正語是圣、出世間，無漏、不取，正盡苦，轉向苦邊？謂圣弟子苦苦思惟，集、滅、道道思惟，除邪命，念口四惡行、諸余口惡行，離于彼，無漏、遠離、不著，固守、攝持不犯，不度時節，不越限防，是名正語是圣、出世間，無漏、不取，正盡苦，轉向苦邊。 
　　“何等為正業？正業有二種。有正業，世、俗，有漏、有取，向于善趣；有正業，是圣、出世間，無漏、不取，正盡苦，轉向苦邊。何等為正業世、俗，有漏、有取，轉向善趣？謂離殺、盜、淫，是名正業世、俗，有漏、有取，轉向善趣。何等為正業是圣、出世間，無漏、不取，正盡苦，轉向苦邊？謂圣弟子苦苦思惟，集、滅、道道思惟，除邪命，念身三惡行、諸余身惡行數，無漏、心不樂著，固守、執持不犯，不度時節，不越限防，是名正業是圣、出世間，無漏、不取，正盡苦，轉向苦邊。 
　　“何等為正命？正命有二種。有正命，是世、俗，有漏、有取，轉向善趣；有正命，是圣、出世間，無漏、不取，正盡苦，轉向苦邊。何等為正命世、俗，有漏、有取，轉向善趣？謂如法求衣食、臥具、隨病湯藥，非不如法，是名正命世、俗，有漏、有取，轉向善趣。何等為正命是圣、出世間，無漏、不取，正盡苦，轉向苦邊？謂圣弟子苦苦思惟，集、滅、道道思惟，于諸邪命無漏、不樂著，固守、執持不犯，不越時節，不度限防，是名正命是圣、出世間，無漏、不取，正盡苦，轉向苦邊。 
　　“何等為正方便？正方便有二種。有正方便，世、俗，有漏、有取，轉向善趣；有正方便，是圣、出世間，無漏、不取，正盡苦，轉向苦邊。何等為正方便世、俗，有漏、有取，轉向善趣？謂欲、精進、方便超出、堅固建立，堪能造作精進、心法攝受、常不休息，是名正方便世、俗，有漏、有取，轉向善趣。何等為正方便是圣、出世間，無漏、不取，正盡苦，轉向苦邊？謂圣弟子苦苦思惟，集、滅、道道思惟，無漏憶念相應心法，欲、精進、方便、勤踴超出、建立堅固、堪能造作精進，心法攝受，常不休息，是名正方便是圣、出世間，無漏、不取，正盡苦，轉向苦邊。 
　　“何等為正念？正念有二種。有正念，世、俗，有漏、有取，轉向善趣；有正念，是圣、出世間，無漏、不取，正盡苦，轉向苦邊。何等為正念世、俗，有漏、有取，轉向善趣？若念、隨念、重念、憶念，不妄、不虛，是名正念世、俗，有漏、有取，正向善趣。何等為正念是圣、出世間，無漏、不取，正盡苦，轉向苦邊？謂圣弟子苦苦思惟，集、滅、道道思惟，無漏思惟相應，若念、隨念、重念、憶念，不妄、不虛，是名正念是圣、出世間，無漏、不取，正盡苦，轉向苦邊。 
　　“何等為正定？正定有二種。有正定，世、俗，有漏、有取，轉向善趣；有正定，是圣、出世間，無漏、不取，正盡苦，轉向苦邊。何等為正定世、俗，有漏、有取，轉向善趣？若心住不亂、不動、攝受、寂止、三昧、一心，是名正定世、俗，有漏、有取，轉向善趣。何等為正定是圣、出世間，無漏、不取，正盡苦，轉向苦邊？謂圣弟子苦苦思惟，集、滅、道道思惟，無漏思惟相應心法住，不亂、不散、攝受、寂止、三昧、一心，是名正定是圣、出世間，無漏、不取，正盡苦，轉向苦邊。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“若比丘心向邪者，違背于法，不樂于法；若向正者，心樂于法，不違于法。何等為邪？謂邪見乃至邪定。何等為正？謂正見乃至正定。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“向邪者違于法，不樂于法；向正者樂于法，不違于法。 
　　“何等為向邪者違于法，不樂于法？謂邪見人身業如所見，口業如所見，若思、若欲、若愿、若為，彼皆隨順，一切得不愛果，不念、不可意果。所以者何？以見惡故，謂邪見。邪見者，起邪志、邪語、邪業、邪命、邪方便、邪念、邪定，是向邪者違于法，不樂于法。 
　　“何等為向正者樂于法，不違于法？謂正見人若身業隨所見，若口業、若思、若欲、若愿、若為，悉皆隨順，得可愛、可念、可意果。所以者何？以見正故，謂正見。正見者，能起正志、正語、正業、正命、正方便、正念、正定，是名向正者樂于法，不違于法。” 
　　佛說是經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“向邪者違于法，不樂于法；向正者樂于法，不違于法。何等為向邪者違于法，不樂于法？若邪見人身業如所見，口業如所見，若思、若欲、若愿、若為，彼皆隨順，一切得不愛果，不念、不可意果。所以者何？惡見，謂邪見。邪見者，起邪志、邪語、邪業、邪命、邪方便、邪念、邪定。譬如苦果，種著地中，隨時溉灌，彼得地味、水味、火味、風味，一切悉苦。所以者何？以種苦故。如是邪見人，身業如所見，口業如所見，若思、若欲、若愿、若為，悉皆隨順，彼一切得不愛、不念、不可意果。所以者何？惡見者，謂邪見。邪見者，能起邪志乃至邪定，是名向邪者違于法，不樂于法。何等為向正者樂于法，不違于法？若正見人身業如所見，口業如所見，若思、若欲、若愿、若為，悉皆隨順，彼一切得可愛、可念、可意果。所以者何？善見謂正見，正見者能起正志乃至正定。譬如甘蔗、稻、麥、蒲桃種著地中，隨時溉灌，彼得地味、水味、火味、風味，彼一切味悉甜美。所以者何？以種子甜故。如是正見人，身業如所見，口業如所見，若思、若欲、若愿、若為，悉皆隨順，彼一切得可愛、可念、可意果。所以者何？善見者，謂正見。正見者，能起正志乃至正定，是名向正者樂于法，不違于法。” 
　　佛說此經已，諸比丘聞佛所說，歡喜奉行。 
　　世間、出世間亦如是說，如上三經，亦皆說偈言：  
　　“鄙法不應近，放逸不應行， 
　　　不應習邪見，增長于世間。 
　　　假使有世間，正見增上者， 
　　　雖復百千生，終不墮惡趣。”  
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　時，有生聞婆羅門來詣佛所，稽首佛足，與世尊面相問訊慰勞已，退坐一面，白佛言：“瞿曇，所謂正見者，何等為正見？” 
　　佛告婆羅門：“正見有二種：有正見，世、俗，有漏、有取，轉向善趣；有正見，是圣、出世間，無漏、不取，正盡苦，轉向苦邊。 
　　“何等為正見世、俗，有漏、有取，轉向善趣？謂正見有施、有說、有齋，乃至自知不受后有。婆羅門，是名正見世、俗，有漏、有取，向于善趣。 
　　“婆羅門，何等為正見是圣、出世間，無漏、不取，正盡苦，轉向苦邊？謂圣弟子苦苦思惟，集、滅、道道思惟，無漏思惟相應，于法選擇，分別求覺，巧便黠慧觀察，是名正見是圣、出世間，無漏、不取，正盡苦，轉向苦邊。” 
　　佛說此經已，生聞婆羅門聞佛所說，歡喜隨喜，從座起去。 
　　如正見，如是正志、正語、正業、正命、正方便、正念、正定，一一經如上說，  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有邪及邪道，有正及正道。諦聽！善思！當為汝說。 
　　“何等為邪？謂地獄、畜生、餓鬼。何等為邪道？謂邪見乃至邪定。 
　　“何等為正？謂人、天、涅槃。何等為正道？謂正見乃至正定。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有邪、有邪道，有正、有正道。諦聽！善思！當為汝說。 
　　“何等為邪？謂地獄、畜生、餓鬼。何等為邪道？謂殺、盜、邪淫、妄語、兩舌、惡口、綺語、貪、恚、邪見。 
　　“何等為正？謂人、天、涅槃。何等為正道？謂不殺、不盜、不邪淫、不妄語、不兩舌、不惡口、不綺語、無貪、無恚、正見。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘，如上說，差別者：“何等為惡趣道？謂殺父、殺母、殺阿羅漢、破僧、惡心出佛身血，余如上說。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有順流道，有逆流道。諦聽！善思！當為汝說。何等為順流道？謂邪見乃至邪定。何等為逆流道？謂正見乃至正定。” 
　　佛說此經已，諸比丘聞佛所說，歡喜奉行。 
　　如順流、逆流，如是退道、勝道，下道、上道及三經道跡亦如上說。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有沙門及沙門法。諦聽！善思！當為汝說。何等為沙門法？謂八圣道正見乃至正定。何等為沙門？若成就此法者，是名沙門。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有沙門法、沙門義。何等為沙門法？謂八圣道正見乃至正定。何等為沙門義？謂貪欲永盡，瞋恚、愚癡永盡，一切煩惱永盡，是名沙門義。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有沙門法及沙門果。諦聽！善思！當為汝說。何等為沙門法？謂八圣道正見乃至正定。何等為沙門果？謂須陀洹果、斯陀含果、阿那含果、阿羅漢果。” 
　　佛說此經已，諸比丘聞佛所說，歡喜奉行。  
雜阿含經卷第二十九  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有沙門法及沙門果。諦聽！善思！當為汝說。何等為沙門法？謂八圣道：正見乃至正定。何等為沙門果？謂須陀洹果、斯陀含果、阿那含果、阿羅漢果。何等為須陀洹果？謂三結斷。何等為斯陀含果？謂三結斷，貪、恚、癡薄。何等為阿那含果？謂五下分結盡。何等為阿羅漢果？謂貪、恚、癡永盡，一切煩惱永盡。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有沙門法、沙門、沙門義。諦聽！善思！當為汝說。何等為沙門法？謂八圣道：正見乃至正定。何等為沙門？謂成就此法者。何等為沙門義？謂貪欲永斷，瞋恚、癡永斷，一切煩惱永斷。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘，如上說，差別者：“有沙門果。何等為沙門果？謂須陀洹果、斯陀含果、阿那含果、阿羅漢果。” 
　　佛說此經已，諸比丘聞佛所說，歡喜奉行。  
　　如是婆羅門法、婆羅門、婆羅門義、婆羅門果，梵行法、梵行者、梵行義、梵行果亦如上說。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有五法，多所饒益修安那般那念。何等為五？住于凈戒波羅提木叉律儀，威儀行處具足，于微細罪能生怖畏，受持學戒，是名第一多所饒益修習安那般那念。復次，比丘，少欲、少事、少務，是名二法多所饒益修習安那般那念。復次，比丘，飲食知量，多少得中，不為飲食起求欲想，精勤思惟，是名三法多所饒益修安那般那念。復次，比丘，初夜、后夜不著睡眠，精勤思惟，是名四法多所饒益修安那般那念。復次，比丘，空閑林中，離諸憒鬧，是名五法多種饒益修習安那般那念。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“當修安那般那念！若比丘修習安那般那念多修習者，得身止息及心止息，有覺有觀，寂滅、純一，明分想修習滿足。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“修習安那般那念！若比丘修習安那般那念多修習者，得身心止息，有覺有觀，寂滅、純一，明分想修習滿足。 
　　“何等為修習安那般那念多修習已，身心止息，有覺有觀，寂滅、純一，明分想修習滿足？是比丘若依聚落、城邑止住，晨朝著衣持缽，入村乞食，善護其身，守諸根門，善系心住。乞食已，還住處，舉衣缽，洗足已，或入林中、閑房、樹下，或空露地，端身正坐，系念面前，斷世貪愛，離欲清凈，瞋恚、睡眠、掉悔、疑斷，度諸疑惑，于諸善法心得決定。遠離五蓋煩惱于心，令慧力羸，為障礙分，不趣涅槃。念于內息，系念善學；念于外息，系念善學。息長息短，覺知一切身入息，于一切身入息善學；覺知一切身出息，于一切身出息善學。覺知一切身行息入息，于一切身行息入息善學；覺知一切身行息出息，于一切身行息出息善學。覺知喜，覺知樂，覺知心行，覺知心行息入息，于覺知心行息入息善學；覺知心行息出息，于覺知心行息出息善學。覺知心，覺知心悅，覺知心定，覺知心解脫入息，于覺知心解脫入息善學；覺知心解脫出息，于覺知心解脫出息善學。觀察無常，觀察斷，觀察無欲，觀察滅入息，于觀察滅入息善學；觀察滅出息，于觀察滅出息善學。是名修安那般那念，身止息、心止息，有覺有觀，寂滅、純一，明分想修習滿足。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“當修安那般那念！安那般那念修習多修習者，斷諸覺想。云何安那般那念修習多修習，斷諸覺想？若比丘依止聚落、城邑住，如上廣說，乃至于出息滅善學，是名安那般那念修習多修習，斷諸覺想。” 
　　佛說此經已，諸比丘聞佛所說，歡喜奉行。 
　　如斷覺想，如是不動搖，得大果大福利，如是得甘露、究竟甘露，得二果、四果、七果，一一經亦如上說。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“如我所說安那般那念，汝等修習不？” 
　　時，有比丘名阿梨瑟吒，于眾中坐，即從座起，整衣服，為佛作禮，右膝著地，合掌白佛言：“世尊，世尊所說安那般那念，我已修習。” 
　　佛告阿梨瑟吒比丘：“汝云何修習我所說安那般那念？” 
　　比丘白佛：“世尊，我于過去諸行不顧念，未來諸行不生欣樂，于現在諸行不生染著，于內外對礙想善正除滅。我已如是修世尊所說安那般那念。” 
　　佛告阿梨瑟吒比丘：“汝實修我所說安那般那念，非不修；然其比丘于汝所修安那般那念所，更有勝妙過其上者。何等是勝妙過阿梨瑟吒所修安那般那念者？是比丘依止城邑、聚落，如前廣說，乃至于滅出息觀察善學，是名，阿梨瑟吒比丘，勝妙過汝所修安那般那念者。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊于晨朝時著衣持缽，入舍衛城乞食；食已，還精舍，舉衣缽，洗足已，持尼師檀入安陀林，坐一樹下，晝日禪思。時，尊者罽賓那亦晨朝時著衣持缽，入舍衛城乞食；還，舉衣缽，洗足已，持尼師檀入安陀林，于樹下坐禪，去佛不遠，正身不動，身心正直，勝妙思惟。 
　　爾時，眾多比丘晡時從禪覺，往詣佛所，稽首禮佛足，退坐一面。佛語諸比丘：“汝等見尊者罽賓那不？去我不遠，正身端坐，身心不動，住勝妙住。” 
　　諸比丘白佛：“世尊，我等數見彼尊者正身端坐，善攝其身，不傾不動，專心勝妙。” 
　　佛告諸比丘：“若比丘修習三昧，身心安住，不傾不動，住勝妙住者，此比丘得此三昧，不勤方便，隨欲即得。” 
　　諸比丘白佛：“何等三昧，比丘得此三昧，身心不動，住勝妙住？” 
　　佛告諸比丘：“若比丘依止聚落，晨朝著衣持缽，入村乞食已，還精舍，舉衣缽，洗足已，入林中，若閑房、露坐，思惟系念，乃至息滅觀察善學，是名三昧，若比丘端坐思惟，身心不動，住勝妙住。” 
　　佛說此經已，諸比丘聞佛所說，歡喜奉行。  
　　如是我聞：一時，佛住一奢能伽羅林中。 
　　爾時，世尊告諸比丘：“我欲二月坐禪，諸比丘勿復往來，唯除送食比丘及布薩時。” 
　　爾時，世尊作是語已，即二月坐禪，無一比丘敢往來者，唯除送食及布薩時。 
　　爾時，世尊坐禪二月過已，從禪覺，于比丘僧前坐，告諸比丘：“若諸外道出家來問汝等：‘沙門瞿曇于二月中云何坐禪？’汝應答言：‘如來二月以安那般那念坐禪思惟住。’所以者何？我于此二月念安那般那，多住思惟，入息時念入息如實知，出息時念出息如實知；若長若短，一切身覺入息念如實知，一切身覺出息念如實知；身行休息入息念如實知，乃至滅出息念如實知。我悉知已，我時作是念：‘此則粗思惟住，我今于此思惟止息已，當更修余微細修住而住。’爾時，我息止粗思惟已，即更入微細思惟，多住而住。時，有三天子，極上妙色，過夜來至我所。一天子作是言：‘沙門瞿曇時到。’復有一天子言：‘此非時到，是時向至。’第三天子言：‘非為時到，亦非時向至，此則修住，是阿羅訶寂滅耳！’” 
　　佛告諸比丘：“若有正說，圣住、天住、梵住、學住、無學住、如來住，學人所不得當得，不到當到，不證當證，無學人現法樂住者，謂安那般那念，此則正說。所以者何？安那般那念者，是圣住、天住、梵住乃至無學現法樂住。” 
　　佛說此經已，諸比丘聞佛所說，歡喜奉行。  
　　如是我聞：一時，佛住迦毗羅越尼拘律樹園中。 
　　爾時，釋氏摩訶男詣尊者迦磨比丘所，禮迦磨比丘足已，退坐一面，語迦磨比丘言：“云何，尊者迦磨，學住者為即是如來住耶？為學住異如來住異？” 
　　迦磨比丘答言：“摩訶男，學住異如來住異。摩訶男，學住者，斷五蓋多住；如來住者，于五蓋已斷已知，斷其根本，如截多羅樹頭，更不生長，于未來世成不生法。一時，世尊住一奢能伽羅林中。爾時，世尊告諸比丘：‘我欲于此一奢能伽羅林中二月坐禪，汝諸比丘勿使往來，唯除送食比丘及布薩時。’廣說如前，乃至無學現法樂住，以是故知，摩訶男，學住異如來住異。” 
　　釋氏摩訶男聞迦磨比丘所說歡喜，從座起去。  
　　如是我聞：一時，佛住金剛聚落跋求摩河側薩羅梨林中。 
　　爾時，世尊為諸比丘說不凈觀，贊嘆不凈觀言：“諸比丘修不凈觀，多修習者，得大果大福利。” 
　　時，諸比丘修不凈觀已，極厭患身，或以刀自殺，或服毒藥，或繩自絞、投巖自殺，或令余比丘殺。有異比丘極生厭患惡露不凈，至鹿林梵志子所，語鹿林梵志子言：“賢首，汝能殺我者，衣缽屬汝。” 
　　時，鹿林梵志子即殺彼比丘，持刀至跋求摩河邊。洗刀時，有魔天住于空中，贊鹿林梵志子言：“善哉！善哉！賢首，汝得無量功德，能令諸沙門釋子持戒有德，未度者度，未脫者脫，未蘇息者令得蘇息，未涅槃者令得涅槃，諸長利衣缽雜物悉皆屬汝。” 
　　時，鹿林梵志子聞贊嘆已，增惡邪見，作是念：“我今真實大作福德，令沙門釋子持戒功德者，未度者度，未脫者脫，未蘇息者令得蘇息，未涅槃者令得涅槃，衣缽雜物悉皆屬我。”于是手執利刀，循諸房舍、諸經行處、別房、禪房，見諸比丘，作如是言：“何等沙門持戒有德，未度者我能令度，未脫者令脫，未蘇息者令得蘇息，未涅槃令得涅槃？” 
　　時，有諸比丘厭患身者，皆出房舍，語鹿林梵志子言：“我未得度，汝當度我；我未得脫，汝當脫我；我未得蘇息，汝當令我得蘇息；我未得涅槃，汝當令我得涅槃。” 
　　時，鹿林梵志子即以利刀殺彼比丘，次第乃至殺六十人。 
　　爾時，世尊至十五日說戒時，于眾僧前坐，告尊者阿難：“何因何緣諸比丘轉少、轉減、轉盡？” 
　　阿難白佛言：“世尊為諸比丘說修不凈觀，贊嘆不凈觀。諸比丘修不凈觀已，極厭患身，廣說乃至殺六十比丘。世尊，以是因緣故，令諸比丘轉少、轉減、轉盡。惟愿世尊更說余法，令詣比丘聞已，勤修智慧，樂受正法，樂住正法。” 
　　佛告阿難：“是故，我今次第說，住微細住，隨順開覺，已起、未起惡不善法速令休息。如天大雨，起、未起塵能令休息；如是，比丘，修微細住，諸起、未起惡不善法能令休息。阿難，何等為微細住多修習，隨順開覺，已起、未起惡不善法能令休息？謂安那般那念住。” 
　　阿難白佛：“云何修習安那般那念住，隨順開覺，已起、未起惡不善法能令休息？” 
　　佛告阿難：“若比丘依止聚落，如前廣說，乃至如滅出息念而學。” 
　　佛說此經已，尊者阿難聞佛所說，歡喜奉行。  
　　如是我聞：一時，佛住金剛跋求摩河側薩羅梨林中。 
　　爾時，尊者阿難獨一靜處，思惟禪思，作如是念：“頗有一法，修習多修習，令四法滿足；四法滿足已，七法滿足；七法滿足已，二法滿足？” 
　　時，尊者阿難從禪覺已，往詣佛所，稽首禮足，退坐一面，白佛言：“世尊，我獨一靜處，思惟禪思，作是念：‘頗有一法，多修習已，令四法滿足，乃至二法滿足？我今問世尊，寧有一法，多修習已，能令乃至二法滿足’耶？” 
　　佛告阿難：“有一法，多修習已，乃至能令二法滿足。何等為一法？謂安那般那念。多修習已，能令四念處滿足；四念處滿足已，七覺分滿足；七覺分滿足已，明、解脫滿足。 
　　“云何修安那般那念，四念處滿足？是比丘依止聚落，乃至如滅出息念學。阿難，如是圣弟子入息念時如入息念學，出息念時如出息念學；若長若短，一切身行覺知，入息念時如入息念學，出息念時如出息念學；身行休息入息念時，如身行休息入息念學；身行休息出息念時，如身行休息出息念學。圣弟子爾時身身觀念住異于身者，彼亦如是隨身比思惟。若有時圣弟子喜覺知，樂覺知，心行覺知，心行息覺知，入息念時如心行息入息念學，心行息出息念時如心行息出息念學。是圣弟子爾時受受觀念住，若復異受者，彼亦隨受比思惟。有時圣弟子心覺知，心悅、心定、心解脫覺知，入息念時如入息念學，心解脫出息念時如心解脫出息念學，是圣弟子爾時心心觀念住，若有異心者，彼亦隨心比思惟。若圣弟子有時觀無常、斷、無欲、滅，如無常、斷、無欲、滅觀住學，是圣弟子爾時法法觀念住異于法者，亦隨法比思惟，是名修安那般那念，滿足四念處。” 
　　阿難白佛：“如是修習安那般那念，令四念處滿足。云何修四念處，令七覺分滿足？” 
　　佛告阿難：“若比丘身身觀念住，念住已，系念住不忘，爾時方便修念覺分，修念覺分已，念覺分滿足；念覺分滿足已，于法選擇思量。爾時方便修擇法覺分，修擇法覺分已，擇法覺分滿足；于法選擇分別思量已，得精勤方便。爾時方便修習精進覺分，修精進覺分已，精進覺分滿足；方便精進已，則心歡喜。爾時方便修喜覺分，修喜覺分已，喜覺分滿足；歡喜已，身心猗息。爾時方便修猗覺分，修猗覺分已，猗覺分滿足；身心樂已，得三昧。爾時修定覺分，修定覺分已，定覺分滿足；定覺分滿足已，貪憂則滅，得平等舍。爾時方便修舍覺分，修舍覺分已，舍覺分滿足。受、心、法法念處亦如是說，是名修四念處，滿足七覺分。” 
　　阿難白佛：“是名修四念處，滿足七覺分。云何修七覺分，滿足明、解脫？” 
　　佛告阿難：“若比丘修念覺分，依遠離、依無欲、依滅、向于舍；修念覺分已，滿足明、解脫。乃至修舍覺分，依遠離、依無欲、依滅、向于舍，如是修舍覺分已，明、解脫滿足，阿難，是名法法相類、法法相潤。如是十三法，一法為增上，一法為門，次第增進，修習滿足。” 
　　佛說此經已，尊者阿難聞佛所說，歡喜奉行。  
　　如是異比丘所問，佛問諸比丘亦如上說。  
　　如是我聞：一時，佛住金毗羅聚落金毗林中。 
　　爾時，世尊告尊者金毗羅：“我今當說精勤修習四念處。諦聽！善思！當為汝說。” 
　　爾時，尊者金毗羅默然住，如是再三。爾時，尊者阿難語尊者金毗羅：“今大師告汝！”如是三說。 
　　尊者金毗羅語尊者阿難：“我已知，尊者阿難。我已知，尊者瞿曇。” 
　　爾時，尊者阿難白佛言：“世尊，是時。世尊，是時。善逝，惟愿為諸比丘說精勤修四念處！諸比丘聞已，當受奉行。” 
　　佛告阿難：“諦聽！善思！當為汝說。若比丘入息念時如入息學，乃至滅出息時如滅出息學。爾時圣弟子念入息時如念入息學，乃至身行止息、出息時，如身行止息、出息學。爾時圣弟子身身觀念住，爾時圣弟子身身觀念住已，如是知善內思惟。” 
　　佛告阿難：“譬如有人乘車輿從東方顛沛而來，當于爾時踐蹈諸土堆壟不？” 
　　阿難白佛：“如是，世尊。” 
　　佛告阿難：“如是圣弟子念入息時如入息念學，如是乃至善內思惟。若爾時圣弟子覺知喜乃至覺知意行息學，圣弟子受受觀念住，圣弟子受受觀念住已，如是知善內思惟。譬如有人乘車輿從南方顛沛而來，云何，阿難，當踐蹈土堆壟不？” 
　　阿難白佛：“如是，世尊。” 
　　佛告阿難：“如是圣弟子受受觀念住，知善內思惟。若圣弟子覺知心欣悅、心定心、心解脫、心入息如解脫心入息學，解脫心出息如解脫心出息學。爾時圣弟子心心觀念住，如是圣弟子心心觀念住已，知善內思惟。譬如有人乘車輿從西方來，彼當踐蹈土堆壟不？” 
　　阿難白佛：“如是，世尊。” 
　　佛告阿難：“如是圣弟子覺知心，乃至心解脫出息如心解脫出息學。如是圣弟子爾時心心觀念住，知善內思惟，善于身受心，貪憂滅舍；爾時圣弟子法法觀念住，如是圣弟子法法觀念住已，知善內思惟。阿難，譬如四衢道有土堆壟，有人乘車輿從北方顛沛而來，當踐蹈土堆壟不？” 
　　阿難白佛：“如是，世尊。” 
　　佛告阿難：“如是，圣弟子法法觀念住，知善內思惟，阿難，是名比丘精勤方便修四念處。” 
　　佛說此經已，尊者阿難聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“當修安那般那念！修安那般那念多修習已，身不疲倦，眼亦不患樂，隨順觀住樂，覺知不染著樂。云何修安那般那念，身不疲倦，眼亦不患樂，隨觀住樂，覺知不染著樂？是比丘依止聚落，乃至觀滅出息時如滅出息學，是名修安那般那念，身不疲倦，眼亦不患樂，隨觀住樂，覺知不染著樂。如是修安那般那念者，得大果大福利。是比丘欲求離欲、惡不善法，有覺有觀，離生喜樂，初禪具足住，是比丘當修安那般那念。如是修安那般那念，得大果大福利。是比丘欲求第二、第三、第四禪，慈、悲、喜、舍，空入處、識入處、無所有入處、非想非非想入處，具足三結盡，得須陀洹果；三結盡，貪、恚、癡薄，得斯陀含果；五下分結盡，得阿那含果，得無量種神通力：天耳、他心智、宿命智、生死智、漏盡智者，如是比丘當修安那般那念。如是修安那般那念，得大果大福利。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園夏安居。 
　　爾時，眾多上座聲聞于世尊左右樹下窟中安居。時，有眾多年少比丘詣佛所，稽首佛足，退坐一面。佛為諸年少比丘種種說法，示教照喜，示教照喜已，默然住。諸年少比丘聞佛所說，歡喜隨喜，從座起，作禮而去。諸年少比丘往詣上座比丘所，禮諸上座足已，于一面坐。 
　　時，諸上座比丘作是念：“我等當攝受此諸年少比丘，或一人受一人，或一人受二、三、多人。”作是念已，即便攝受，或一人受一人，或受二、三、多人，或有上座乃至受六十人。 
　　爾時，世尊十五日布薩時，于大眾前敷座而坐。爾時，世尊觀察諸比丘已，告比丘：“善哉！善哉！我今喜諸比丘行諸正事。是故，比丘，當勤精進！” 
　　于此舍衛國，滿迦低月，諸處人間游行。比丘聞世尊于舍衛國安居，滿迦低月限已，作衣竟，持衣缽，于舍衛國人間游行。漸至舍衛國，舉衣缽，洗足已，詣世尊所，稽首禮足已，退坐一面。爾時，世尊為人間比丘種種說法，示教照喜已，默然住。 
　　爾時，人間比丘聞佛說法，歡喜隨喜，從座起，作禮而去，往詣上座比丘所，稽首禮足，退坐一面。 
　　時，諸上座作是念：“我等當受此人間比丘：或一人受一人，或二、三乃至多人。”即便受之，或一人受一人，或二、三乃至有受六十人者。彼上座比丘受諸人間比丘，教誡教授，善知先后次第。 
　　爾時，世尊月十五日布薩時，于大眾前敷座而坐，觀察諸比丘眾，告諸比丘：“善哉！善哉！諸比丘，我欣汝等所行正事，樂汝等所行正事。諸比丘，過去諸佛亦有比丘眾所行正事如今此眾，未來諸佛所有諸眾亦當如是所行正事如今此眾。所以者何？今此眾中諸長老比丘，有得初禪、第二禪、第三禪、第四禪，慈、悲、喜、舍，空入處、識入處、無所有入處、非想非非想入處具足住。有比丘三結盡，得須陀洹，不墮惡趣法，決定正向三菩提，七有天人往生，究竟苦邊。有比丘三結盡，貪、恚、癡薄，得斯陀含。有比丘五下分結盡，得阿那含，生般涅槃，不復還生此世。有比丘得無量神通境界：天耳、他心智、宿命智、生死智、漏盡智。有比丘修不凈觀，斷貪欲；修慈心，斷瞋恚；修無常想，斷我慢；修安那般那念，斷覺想。云何，比丘，修安那般那念斷覺想？是比丘依止聚落，乃至觀滅出息如觀滅出息學，是名修安那般那念斷覺想。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有三學。何等為三？謂增上戒學、增上意學、增上慧學。” 
　　爾時，世尊即說偈言：  
　　“三學具足者，是比丘正行。 
　　　增上戒心慧，三法勤精進， 
　　　勇猛堅固城，常守護諸根。 
　　　如晝如其夜，如夜亦如晝， 
　　　如前如其后，如后亦如前， 
　　　如上如其下，如下亦如上。 
　　　無量諸三昧，映一切諸方， 
　　　是說為覺跡，第一清涼集， 
　　　舍離無明諍，其心善解脫。 
　　　我為世間覺，明行悉具足， 
　　　正念不忘住，其心得解脫， 
　　　身壞而命終，如燈盡火滅。”  
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“亦復有三學。何等為三？謂增上戒學、增上意學、增上慧學。 
　　“何等為增上戒學？若比丘住于戒波羅提木叉律儀，威儀行處具足，見微細罪則生怖畏，受持學戒。 
　　“何等為增上意學？若比丘離欲、惡不善法，乃至第四禪具足住。 
　　“何等為增上慧學？是比丘此苦圣諦如實知，集、滅、道圣諦如實知，是名增上慧學。” 
　　爾時，世尊即說偈，如上所說。 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有比丘增上戒學，非增上意、增上慧學；有增上戒、增上意學，非增上慧學。圣弟子增上慧方便隨順成就住者，增上戒、增上意修習滿足，如是圣弟子增上慧方便隨順成就住者，無上慧壽而活。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“過二百五十戒，隨次半月來說波羅提木叉修多羅，令彼自求學者而學，說三學，能攝諸戒。何等為三？謂增上戒學、增上意學、增上慧學。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘，如上說，差別者：“何等為增上戒學？謂比丘重于戒，戒增上；不重于定，定不增上；不重于慧，慧不增上。于彼彼分細微戒，犯則隨悔。所以者何？我不說彼不堪能，若彼戒隨順梵行、饒益梵行、久住梵行，如是比丘戒堅固、戒師常住、戒常隨順生，受持而學，如是知、如是見，斷三結，謂身見、戒取、疑。斷此三結，得須陀洹，不墮惡趣法，決定正趣三菩提，七有天人往生，究竟苦邊，是名學增上戒。 
　　“何等為增上意學？是比丘重于戒，戒增上；重于定，定增上；不重于慧，慧不增上。于彼彼分細微戒，乃至受持學戒，如是知、如是見，斷于五下分結，謂身見、戒取、疑、貪欲、瞋恚。斷此五下分結，受生般涅槃，得阿那含，不還此世，是名增上意學。 
　　“何等為增上慧學？是比丘重于戒，戒增上；重于定，定增上；重于慧，慧增上。彼如是知、如是見，欲有漏心解脫、有有漏心解脫、無明有漏心解脫，解脫知見：我生已盡，梵行已立，所作已作，自知不受后有，是名增上慧學。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“過二百五十戒，隨次半月來說波羅提木叉修多羅，若彼善男子自隨意所欲而學者，我為說三學。若學此三學，則攝受一切學戒。何等為三？謂增上戒學、增上意學、增上慧學。 
　　“何等為增上戒學？是比丘重于戒，戒增上；不重于定，定不增上；不重于慧慧不增上，于彼彼分細微戒，乃至受持學戒。如是知、如是見，斷三結，謂身見、戒取、疑，貪、恚、癡薄，成一種子道。彼地未等覺者，名斯陀含；彼地未等覺者，名家家；彼地未等覺者，名七有；彼地未等覺者，名隨法行；彼地未等覺者，名隨信行，是名增上戒學。 
　　“何等為增上意學？是比丘重于戒，戒增上；重于定，定增上；不重于慧，慧不增上。于彼彼分細微戒學，乃至受持學戒，如是知、如是見，斷五下分結，謂身見、戒取、疑、貪欲、瞋恚。斷此五下分結，能得中般涅槃。彼地未等覺者，得生般涅槃；彼地未等覺者，得無行般涅槃；彼地未等覺者，得有行般涅槃；彼地未等覺者，得上流般涅槃，是名增上意學。 
　　“何等為增上慧學？是比丘重于戒，戒增上；重于定，定增上；重于慧，慧增上。如是知、如是見，欲有漏心解脫，有有漏心解脫，無明有漏心解脫，解脫知見：我生已盡，梵行已立，所作已作，自知不受后有，是名增上慧學。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“若比丘具足戒住者，善攝持波羅提木叉，具足威儀行處，見細微罪，能生怖畏。比丘具足戒住，善攝持波羅提木叉，具足威儀行處，見細微罪，能生怖畏，等受學戒，令三學修習滿足。何等為三？增上戒學、增上意學、增上慧學。 
　　“何等為增上戒學？是比丘戒為滿足，少定、少慧，于彼彼分細微戒，乃至受持戒學。彼如是知、如是見，斷三結，謂身見、戒取、疑。斷此三結，得須陀洹，不墮惡趣法，決定正趣三菩提，七有天人往生，究竟苦邊。 
　　“何等為增上意學？是比丘定滿足，三昧滿足，少于慧，于彼彼分細微戒，犯則隨悔，乃至受持學戒。如是知、如是見，斷五下分結，謂身見、戒取、疑、貪欲、瞋恚。斷此五下分結，得生般涅槃，阿那含不復還生此世，是名增上意學。 
　　“何等為增上慧學？是比丘學戒滿足、定滿足、慧滿足。如是知、如是見，欲有漏心解脫、有有漏心解脫、無明有漏心解脫，解脫知見：我生已盡，梵行已立，所作已作，自知不受后有，是名增上慧學。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“若比丘具足戒住，善攝波羅提木叉，具足威儀行處，見微細罪，能生怖畏，受持學戒住，滿足三學。何等為三？謂增上戒、增上意、增上慧。 
　　“何等為增上戒？是比丘戒滿足，少定、少慧，于彼彼分細微戒，乃至受持學戒。如是知、如是見，斷三結，貪、恚、癡薄，得一種子道。若彼地未等覺者，得斯陀含；彼地未等覺者，名家家；彼地未等覺者，得須陀洹；彼地未等覺者，得隨法行；彼地未等覺者，得隨信行，是名增上戒學。 
　　“何等為增上意學？是比丘戒滿足、定滿足，少于慧，于彼彼分細微戒，乃至受持學戒。如是知、如是見，斷五下分結，謂身見、戒取、疑、貪欲、瞋恚。斷此五下分結，得中般涅槃。于彼未等覺者，得生般涅槃；于彼未等覺者，得無行般涅槃；于彼未等覺者，得有行般涅槃；于彼未等覺者，得上流般涅槃，是名增上意學。 
　　“何等為增上慧學？是比丘學戒滿足、定滿足、慧滿足。如是知、如是見，欲有漏心解脫、有有漏心解脫，無明有漏心解脫，解脫知見：我生已盡，梵行已立，所作已作，自知不受后有，是名增上慧學。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有二學。何等為二？謂上威儀學、上波羅提木叉學。” 
　　爾時，世尊即說偈言：  
　　“學者學戒時，直道隨順行， 
　　　專審勤方便，善自護其身。 
　　　得初漏盡智，次究竟無知， 
　　　得無知解脫，知見悉已度， 
　　　成不動解脫，諸有結滅盡。 
　　　彼諸根具足，諸根寂靜樂， 
　　　持此后邊身，摧伏眾魔怨。”  
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“學戒多福利，住智慧為上，解脫堅固，念為增上。若比丘學戒福利，智慧為上，解脫堅固，念增上已，令三學滿足。何等為三？謂增上戒學、增上意學、增上慧學。” 
　　爾時，世尊即說偈言：  
　　“學戒隨福利，專思三昧禪， 
　　　智慧為最上，現生之最后， 
　　　牟尼持后邊，降魔度彼岸。”  
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘，如上說，差別者：“諸比丘，何等為學戒隨福利？謂大師為諸聲聞制戒，所謂攝僧，極攝僧，不信者信，信者增其信，調伏惡人，慚愧者得樂住，現法防護有漏，未來得正對治，令梵行久住。如大師已為聲聞制戒，謂攝僧，乃至梵行久住。如是如是學戒者，行堅固戒、恒戒、常行戒、受持學戒，是名比丘戒福利。 
　　“何等智慧為上？謂大師為聲聞說法，大悲哀愍，以義饒益，若安慰、若安樂、若安慰安樂。如是如是大師為諸聲聞說法，大悲哀愍，以義饒益，安慰安樂；如是如是于彼彼法、彼彼處，智慧觀察，是名比丘智慧為上。 
　　“何等為解脫堅固？謂大師為諸聲聞說法，大悲哀愍，以義饒益，安慰安樂。如是如是說彼彼法，如是彼處如是彼處得解脫樂，是名比丘堅固解脫。 
　　“何等為比丘念增上？未滿足戒身者，專心系念安住；未觀察者，于彼彼處智慧系念安住；已觀察者，于彼彼處重念安住；未觸法者，于彼彼處解脫念安住；已觸法者，于彼彼處解脫念安住，是名比丘正念增上。” 
　　爾時，世尊即說偈言：  
　　“學戒隨福利，專思三昧禪， 
　　　智慧為最上，現生最后邊， 
　　　牟尼持后邊，降魔度彼岸。”  
　　佛說是經已，諸比丘聞佛所說，歡喜奉行。 
　　尸婆迦修多羅，如后佛當說。 
　　如是阿難陀比丘及異比丘所問、佛問諸比丘三經，亦如上說。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“譬如田夫有三種作田，隨時善作。何等為三？謂彼田夫隨時耕磨，隨時溉灌，隨時下種。彼田夫隨時耕磨、溉灌、下種已，不作是念：‘欲令今日生長，今日果實，今日成熟，若明日、后日也。’諸比丘，然彼長者耕田、溉灌、下種已，不作是念：‘今日生長、果實、成熟，若明日、若復后日。’而彼種子已入地中，則自隨時生長，果實成熟。如是，比丘于此三學隨時善學，謂善戒學、善意學、善慧學已，不作是念：‘欲令我今日得不起諸漏，心善解脫，若明日、若后日。’不作是念，自然神力能令今日、若明日、后日，不起諸漏，心善解脫。彼已隨時增上戒學、增上意學、增上慧學已，隨彼時節，自得不起諸漏，心善解脫。 
　　“譬如，比丘，伏雞生卵，若十乃至十二，隨時消息，冷暖愛護。彼伏雞不作是念：‘我今日，若明日、后日，當以口啄，若以爪刮，令其兒安隱得生。’然其伏雞善伏其子，愛護隨時，其子自然安隱得生。如是，比丘善學三學，隨其時節，自得不起諸漏，心善解脫。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“譬如驢隨群牛而行，而作是念：‘我作牛聲。’然其彼形亦不似牛，色亦不似牛，聲出不似，隨大群牛，謂已是牛，而作牛鳴，而去牛實遠。如是，有一愚癡男子違律犯戒，隨逐大眾，言：‘我是比丘，我是比丘。’而不學習勝欲增上戒學、增上意學、增上慧學，隨逐大眾，自言：‘我是比丘，我是比丘。’其實去比丘大遠。” 
　　爾時，世尊即說偈言：  
　　“同蹄無角獸，四足具聲口， 
　　　隨逐大群牛，常以為等侶， 
　　　形亦非牛類，不能作牛聲。 
　　　如是愚癡人，不隨系心念， 
　　　于善逝教誡，無欲勤方便， 
　　　懈怠心輕慢，不獲無上道。 
　　　如驢在群牛，去牛常自遠， 
　　　彼雖隨大眾，內行常自乖。”  
　　佛說此經已，諸比丘聞佛所說，歡喜奉行。  
　　如是我聞：一時，佛住跋耆聚落，尊者跋耆子侍佛左右。 
　　爾時，尊者跋耆子詣佛所，稽首禮足，退住一面，白佛言：“世尊，佛說過二百五十戒，令族姓子隨次半月來說波羅提木叉修多羅，令諸族姓子隨欲而學。然今，世尊，我不堪能隨學而學。” 
　　佛告跋耆子：“汝堪能隨時學三學不？” 
　　跋耆子白佛言：“堪能，世尊。” 
　　佛告跋耆子：“汝當隨時增上戒學、增上意學、增上慧學。隨時精勤增上戒學、增上意學、增上慧學已，不久當得盡諸有漏，無漏心解脫、慧解脫，現法自知作證：我生已盡，梵行已立，所作已作，自知不受后有。” 
　　爾時，尊者跋耆子聞佛所說，歡喜隨喜，作禮而去。 
　　爾時，尊者跋耆子受佛教誡、教授已，獨一靜處，專精思惟，如上說，乃至心善解脫，得阿羅漢。  
雜阿含經卷第三十  
　　如是我聞：一時，佛住崩伽阇崩伽耆林中。 
　　爾時，世尊為諸比丘說戒相應法，贊嘆制戒法。爾時，尊者迦葉氏于崩伽聚落住，聞世尊說戒相應法，贊嘆是戒，極心不忍不喜，言：“此沙門極贊嘆是戒，極制是戒。” 
　　爾時，世尊于崩伽聚落隨所樂住已，向舍衛國去，次第游行，至舍衛國祇樹給孤獨園。時，尊者迦葉氏，世尊去后不久，心即生悔：“我今失利，得大不利，于世尊所說戒相應法，贊嘆制戒時，于世尊所，心不忍不喜，心不歡喜，而作是言：‘沙門極制是戒，極贊嘆是戒。’” 
　　時，尊者迦葉氏夜過晨朝，著衣持缽，入崩伽聚落乞食；食已，還精舍，付囑臥具，自持衣缽，向舍衛城次第游行，至舍衛國，舉衣缽，洗足已，詣世尊，稽首禮足，白佛言：“悔過！世尊，悔過！善逝，我愚我癡，不善不辨。我聞世尊為諸比丘說戒相應法，贊嘆制戒時，于世尊所，不忍不喜，心不欣樂，而作是言：‘是沙門極制是戒，贊嘆是戒。’” 
　　佛告迦葉氏：“汝何時于我所，心不忍不喜，不生欣樂，而作是言：‘此沙門極制是戒，贊嘆是戒’？” 
　　迦葉氏白佛言：“時，世尊于崩伽阇聚落崩伽耆林中，為諸比丘說戒相應法，贊嘆是戒。我爾時于世尊所，心得不忍、不歡喜，心不欣樂，而作是言：‘是沙門極制是戒，贊嘆是戒。’世尊，我今日自知罪悔，自見罪悔，惟愿世尊受我悔過，哀愍故！” 
　　佛告迦葉氏：“汝自知悔、愚癡、不善不辨，聞我為諸比丘說戒相應法，贊嘆制戒，而于我所，不忍不喜，心不欣樂，而作是言：‘是沙門極制是戒，極嘆是戒。’汝今迦葉自知悔、自見悔已，于未來世，律儀戒生，我今受汝，哀愍故。迦葉氏，如是悔者，善法增長，終不退減。所以者何？若有自知罪、自見罪而悔過者，于未來世，律儀戒生，善法增長，不退減故。 
　　“正使迦葉為上座者，不欲學戒、不重于戒、不嘆制戒，如是比丘我不贊嘆。所以者何？若大師所贊嘆者，余人則復與相習近，恭敬親重；若余人與相習近親重者，則與同見，同彼所作；同彼所作者，長夜當得不饒益苦。是故我于彼長老初不贊嘆，以其初始不樂學戒故。如長老，中年、少年亦如是。 
　　“若是上座長老初始重于戒學，贊嘆制戒，如是長老我所贊嘆，以其初始樂學戒故。大師所贊嘆者，余人亦當與相習近親重，同其所見；同其所見故，于未來世，彼當長夜以義饒益。是故于彼長老比丘常當贊嘆，以初始樂學戒故。中年、少年亦復如是。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“若諸上座長老比丘初始不樂學戒、不重于戒，見余比丘初樂學戒、重于戒、贊嘆制戒者，彼亦不隨時贊嘆，我于此等比丘所亦不贊嘆，以其初始不樂學戒故。所以者何？若大師贊嘆彼者，余人當復習近親重，同其所見；以同其所見故，長夜當受不饒益苦。是故我于彼長老。中年、少年亦復如是。樂學戒者，如前說。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有三學。何等為三？謂增上戒學、增上意學、增上慧學。 
　　“何等為增上戒學？若比丘住于戒波羅提木叉，具足威儀行處，見微細罪則生怖畏，受持學戒，是名增上戒學。 
　　“何等為增上意學？若比丘離諸惡不善法，有覺有觀，離生喜樂，初禪具足住，乃至第四禪具足住，是名增上意學。 
　　“何等為增上慧學？若比丘此苦圣諦如實知，此苦集圣諦、此苦滅圣諦、此苦滅道跡圣諦如實知，是名增上慧學。” 
　　佛說此經已，諸比丘聞佛所說，歡喜奉行。 
　　三學余經，如前念處說。 
　　如禪，如是無量、無色。如四圣諦，如是四念處、四正斷、四如意足、五根、五力、七覺分、八圣道、四道、四法句、止觀修習，亦如是說。  
　　如是我聞：一時，佛住毗舍離國獼猴池側重閣講堂。 
　　時，有善調象師離車，名曰難陀，來詣佛所，稽首佛足，退坐一面。 
　　爾時，世尊告離車難陀言：“若圣弟子成就四不壞凈者，欲求壽命，即得壽命；求好色、力、樂、辯、自在即得。何等為四？謂佛不壞凈成就，法、僧不壞凈，圣戒成就。我見是圣弟子于此命終，生于天上，于天上得十種法。何等為十？得天壽、天色、天名稱、天樂、天自在，天色、聲、香、味、觸。若圣弟子于天上命終，來生人中者，我見彼十事具足。何等為十？人間壽命、人好色、名稱、樂、自在、色、聲、香、味、觸。我說彼多聞圣弟子不由他信、不由他欲、不從他聞、不取他意、不因他思，我說彼有如實正慧知見。” 
　　爾時，難陀有從者，白難陀言：“浴時已到，今可去矣！” 
　　難陀答言：“我今不須人間澡浴，我今于此勝妙法以自沐浴，所謂于世尊所得清凈信樂。” 
　　爾時，離車調象師難陀聞佛所說，歡喜隨喜，從座起，作禮而去。  
　　如是我聞：一時，佛住毗舍離國獼猴池側重閣講堂。 
　　爾時，世尊告諸比丘：“若圣弟子成就四不壞凈者，不于人中貧活而活，不寒乞，自然富足。何等為四？謂于佛不壞凈成就，法、僧、圣戒不壞凈成就。是故，比丘，當如是學：‘我當成就于佛不壞凈，法、僧不壞凈，圣戒成就。’” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“轉輪王七寶具足，成就人中四種神力，王四天下，身壞命終，生于天上。雖復轉輪圣王七寶具足，成就人間神力，王四天下，身壞命終，得生天上，然猶未斷地獄、畜生、餓鬼惡趣之苦。所以者何？以轉輪王不得于佛不壞凈，法、僧不壞凈，圣戒不成就故。 
　　“多聞圣弟子持糞掃衣，家家乞食，草蓐臥具；而彼多聞圣弟子解脫地獄、畜生、餓鬼惡趣之苦。所以者何？以彼多聞圣弟子于佛不壞凈，法、僧不壞凈，圣戒成就。是故，諸比丘，當作是學：‘于佛不壞凈，法、僧不壞凈，圣戒成就。’” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“汝等當起哀愍心、慈悲心。若有人于汝等所說樂聞樂受者，汝當為說四不壞凈，令入令住。何等為四？于佛不壞凈、于法不壞凈、于僧不壞凈、于圣戒成就。所以者何？若四大——地、水、火、風有變易增損，此四不壞凈未嘗增損變異。 
　　“彼無增損變異者，謂多聞圣弟子于佛不壞凈成就，若墮地獄、畜生、餓鬼者，無有是處！是故，諸比丘，當作是學：‘我當成就于佛不壞凈，法、僧不壞凈，圣戒成就；亦當建立余人，令成就。’” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“若信人者，生五種過患，彼人或時犯戒違律，為眾所棄。恭敬其人者，當作是念：‘此是我師，我所敬重，眾僧棄薄，我今何緣入彼塔寺？’不入塔寺已，不敬眾僧；不敬僧已，不得聞法；不聞法已，退失善法，不得久住于正法中，是名信敬人生初過患。 
　　“復次，敬信人者，所敬之人犯戒違律，眾僧為作不見舉。敬信彼人者，當作是念：‘此是我師，我所敬重，而今眾僧作不見舉，我今何緣復入塔寺？’不入塔寺已，不敬眾僧；不敬眾僧已，不得聞法；不聞法已，退失善法，不得久住于正法中，是名敬信人故生第二過患。 
　　“復次，彼人若持衣缽，余方游行。敬彼人者，而作是念：‘我所敬人著衣持缽，人間游行，我今何緣入彼塔寺？’不入塔寺已，不得恭敬眾僧；不敬眾僧已，不得聞法；不聞法已，退失善法，不得久住于正法中，是名敬信人故生第三過患。 
　　“復次，彼所信敬人舍戒還俗。敬信彼人者，而作是念：‘彼是我師，我所敬重，舍戒還俗，我今不應入彼塔寺。’不入寺已，不敬眾僧；不敬僧已，不得聞法；不聞法已，退失善法，不得久住于正法中，是名敬信人故生第四過患。 
　　“復次，彼所信敬人身壞命終。敬信彼人者，而作是念：‘彼是我師，我所敬重，今已命終，我今何緣入彼塔寺？’不入寺故，不得敬僧；不敬僧已，不得聞法；不聞法故，退失善法，不得久住于正法中，是名敬信人故生第五過患。 
　　“是故，諸比丘，當如是學：‘我當成就于佛不壞凈，于法、僧不壞凈，圣戒成就。’” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有四種食，長養眾生，四大增長攝受，何等為四？謂搏食、觸食、意思食、識食。如是，福德潤澤，為安樂食。何等為四？謂于佛不壞凈，于法僧不壞凈，圣戒成就，是故諸比丘，當作是學：‘我當成就于佛不壞凈，于法、僧不壞凈，圣戒成就’。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘，如上說，差別者：“于佛不壞凈成就者，為聞法、眾僧所念、圣戒成就。” 
　　佛說此經已，諸比丘聞佛所說，歡喜奉行。  
　　次經亦如上說，差別者：“若于佛不壞凈成就者，法僧慳垢纏眾生離慳垢心，在家而住解脫，心施，常行樂施，常樂于舍，行平等施，圣戒成就。” 
　　佛說此經已，諸比丘聞佛所說，歡喜奉行。  
　　次經亦如上說，差別者：“如是圣弟子四種福德潤澤，善法潤澤，攝受稱量功德，不可稱量爾所果福、爾所果、爾所福果集，然彼得眾多福利，是大功德聚數。譬如五河合流，謂恒河、耶菩那、薩羅由、伊羅跋提、摩醯，于彼諸水無能度量百瓶、千瓶、百千萬瓶者，然彼水多，是大水聚數。如是圣弟子成就四功德潤澤者，無能度量其福多少，然彼多福，是大功德聚數。是故，諸比丘，當作是學：‘我當成就于佛不壞凈，于法、僧不壞凈，圣戒成就。’” 
　　爾時，世尊即說偈言：  
　　“眾吉之巨海，自凈能凈彼， 
　　　汪洋而平流，實諸百川長。 
　　　一切諸江河，群生之所依， 
　　　悉歸于大海；此身亦復然， 
　　　施戒修功德，百福流所歸。”  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“婆羅門者，說虛偽道，愚癡惡邪，不正趣向，非智等覺向于涅槃。彼作如是化諸弟子：于十五日，以胡麻屑、庵羅摩羅屑沐浴身體，著新劫貝，頭垂長縷，牛屎涂地而臥于上，言：‘善男子，晨朝早起，脫衣舉著一處，裸其形體，向東方馳走。正使道路逢兇象、惡馬、狂牛、猘狗、棘刺、叢林、坑澗、深水，直前莫避，遇害死者，必生梵天。’是名外道愚癡邪見，非智等覺向于涅槃。我為弟子說平正路，非愚癡，向智慧等覺，向于涅槃，謂八圣道，正見乃至正定。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告尊者舍利弗：“所謂流者，何等為流？” 
　　舍利弗白佛言：“世尊所說流者，謂八圣道。” 
　　復問舍利弗：“謂入流分，何等為入流分？” 
　　舍利弗白佛言：“世尊，有四種入流分。何等為四？謂親近善男子、聽正法、內正思惟、法次法向。” 
　　復問舍利弗：“入流者成就幾法？” 
　　舍利弗白佛言：“有四分成就入流者。何等為四？謂于佛不壞凈、于法不壞凈、于僧不壞凈、圣戒成就。” 
　　佛告舍利弗：“如汝所說，流者，謂八圣道。入流分者有四種，謂親近善男子、聽正法、內正思惟、法次法向。入流者成就四法，謂于佛不壞凈、于法不壞凈、于僧不壞凈、圣戒成就。” 
　　佛說此經已，尊者舍利弗聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，尊者舍利弗詣尊者阿難所，問訊慰勞已，退住一面。尊者舍利弗語尊者阿難：“欲有所問，寧有閑暇為記說不？” 
　　尊者阿難語舍利弗：“隨意所問，知者當答。” 
　　舍利弗問尊者阿難：“為斷幾法，如來、應、等正覺所知所見，記說彼人得須陀洹，不墮惡趣法，決定向正覺，七有天人往生，究竟苦邊？” 
　　尊者阿難語尊者舍利弗：“斷四法、成就四法，如來、應、等正覺記說彼人得須陀洹，不墮惡趣法，決定向三菩提，七有天人往生，究竟苦邊。何等為四？謂圣弟子于佛不信住，則已斷已知，成就于佛不壞凈；于法、僧不信惡戒，彼則已斷已知，成就法、僧不壞凈及圣戒成就。如是四法斷、四法成就，如來、應、等正覺所知所見，記說彼人得須陀洹，不墮惡趣法，決定正向三菩提，七有天人往生，究竟苦邊。” 
　　尊者阿難語尊者舍利弗：“如是！如是！四法斷、四法成就，如來、應、等正覺所知所見，記說彼人得須陀洹，決定正向三菩提，七有天人往生，究竟苦邊。” 
　　時，二正士共論議已，展轉隨喜，從座起去。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“若比丘于五恐怖怨對休息，三事決定，不生疑惑，如實知見賢圣正道，彼圣弟子能自記說：‘地獄、畜生、餓鬼惡趣已盡，得須陀洹，不墮惡趣法，決定正向三菩提，七有天人往生，究竟苦邊。’ 
　　“何等為五恐怖怨對休息？若殺生因緣罪怨對恐怖生；若離殺生者，彼殺生罪怨對因緣生恐怖休息。若偷盜、邪淫、妄語、飲酒罪怨對因緣生恐怖；彼若離偷盜、邪淫、妄語、飲酒罪怨對者，因緣恐怖休息。是名罪怨對因緣生五恐怖休息。 
　　“何等為三事決定，不生疑惑？謂于佛決定離于疑惑，于法、僧決定離疑惑，是名三法決定離疑惑。 
　　“何等名為圣道如實知見？謂此苦圣諦如實知，此苦集圣諦、此苦滅圣諦、此苦滅道跡圣諦如實知，是名圣道如實知見。若于此五恐怖罪怨對休息、于三法決定離疑惑、于圣道如實知見，是圣弟子能自記說：‘我地獄盡，畜生、餓鬼惡趣盡，得須陀洹，不墮惡趣法，決定正趣三菩提，七有天人往生，究竟苦邊。’” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘，如上說，差別者：“何等為圣道如實知見？謂八圣道，正見乃至正定。” 
　　次經亦如是說，差別者：“何等為圣道如實知見？謂十二支緣起如實知見。如所說：是事有故是事有，是事起故是事起。如緣無明行，緣行識，緣識名色，緣名色六入處，緣六入處觸，緣觸受，緣受愛，緣愛取，緣取有，緣有生，緣生老、病、死、憂、悲、苦惱，是名圣弟子如實知見。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有四種諸天天道，未凈眾生令凈，已凈者重令凈。何等為四？謂圣弟子于佛不壞凈，于法、僧不壞凈，圣戒成就。是名四種諸天天道，未凈眾生令凈，已凈者重令凈。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有四種諸天天道。何等為四？謂圣弟子念如來事，如是：如來、應、等正覺、明行足、善逝、世間解、無上士、調御丈夫、天人師、佛、世尊。于此如來事生隨喜心；隨喜已，心歡悅；心歡悅已，身猗息；身猗息已，覺受樂；覺受樂已，三昧定；三昧定已，圣弟子作如是學：‘何等為諸天天道？’復作是念：‘我聞無恚為上諸天天道。’作是念：‘我從今日，于世間若怖若安，不起瞋恚。我但當自受純一滿凈諸天天道。’是名第一諸天天道，未凈眾生令凈，已凈者重令凈。 
　　“復次，比丘，圣弟子念于法事，謂如來說正法、律，現法離諸熾然，不待時節，通達涅槃，即身觀察，緣自覺知。如是知法事已，心生隨喜；隨喜已，身猗息；身猗息已，覺受樂；覺受樂已，三昧定；三昧定已，圣弟子作如是學：‘何等為諸天天道？’復作是念：‘我聞無恚為上諸天天道。我從今日，于此世間若怖若安，不起瞋恚。我當受持純一滿凈諸天天道。’是名第二諸天天道。 
　　“復次，比丘，若于僧事起于正念，謂世尊弟子僧正直等向，所應恭敬、尊重、供養，無上福田。彼如是于諸僧事正憶念已，心生隨喜；心隨喜已，得歡悅；歡悅已，身猗息；身猗息已，覺受樂；覺受樂已，三昧定；三昧定已，彼圣弟子作如是學：‘何等為諸天天道？’復作是念：‘我聞諸天無恚為上諸天天道。我從今日，于諸世間若怖若安，不起瞋恚。我但當受持純一滿凈諸天天道。’是名第三諸天天道。 
　　“復次，比丘，謂圣弟子自念所有戒事，隨憶念言：‘我于此不缺戒、不污戒、不雜戒、明智所嘆戒、智者不厭戒。’于如是等戒事正憶念已，心生隨喜；隨喜已，歡悅；歡悅已，身猗息；身猗息已，覺受樂；覺受樂已，三昧定；三昧定已，圣弟子作是念：‘何等為諸天天道？’復作是念：‘我聞諸天無恚為上諸天天道。我從今日，于諸世間若怖若安，不起瞋恚。我當受持純一滿凈諸天天道。’是名第四諸天天道，未凈眾生令凈，已凈者重令凈。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有四種諸天天道，未凈眾生令凈，已凈者增其凈。何等為四？謂圣弟子念如來事，如是：如來、應、等正覺、明行足、善逝、世間解、無上士、調御丈夫、天人師、佛、世尊。彼如是念如來事已，則斷惡貪，及斷心惡不善過。念如來故，心生隨喜；心隨喜已，則歡悅；歡悅已，身猗息；身猗息已，覺受樂；覺受樂已，三昧定；三昧定已，圣弟子作如是學：‘何等為諸天天道？’復作是念：‘我聞無恚為上諸天天道。我從今日，于諸世間若怖若安，不起瞋恚，但當受持純一滿凈諸天天道。’如是法、僧、圣戒成就亦如是說。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有四種諸天天道，未凈眾生令凈，已凈者增其凈。何等為四？謂圣弟子念如來事，如是：如來、應、等正覺、明行足、善逝、世間解、無上士、調御丈夫、天人師、佛、世尊。彼圣弟子念如來事已，心不貪欲纏、瞋恚、愚癡纏，其心正直。念如來事，是圣弟子得法流水、得義流水、得念如來饒益隨喜；隨喜已，生歡悅；歡悅已，身猗息；身猗息已，覺受樂；覺受樂已，三昧定；三昧定已，是圣弟子作如是學：‘何等為諸天天道？’復作是念：‘我聞無恚為上諸天天道。我從今日，于諸世間不起瞋恚，純一滿凈諸天天道。’如是法、僧、圣戒成就亦如是說。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“我今當說法鏡經。諦聽！善思！當為汝說。何等為法鏡經？謂圣弟子于佛不壞凈，于法、僧不壞凈，圣戒成就，是名法鏡經。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　時，有眾多比丘著衣持缽，入舍衛城乞食。乞食時，聞難屠比丘命終、難陀比丘尼命終、善生優婆塞命終、善生優婆夷命終。乞食已，還精舍，舉衣缽，洗足已，詣佛所，稽首禮足，退坐一面，白佛言：“世尊，我今晨朝入舍衛城乞食，聞難屠比丘、難陀比丘尼、善生優婆塞、善生優婆夷命終。世尊，彼四人命終，應生何處？” 
　　佛告諸比丘：“彼難屠比丘、難陀比丘尼諸漏已盡，無漏心解脫、慧解脫，現法自知作證：我生已盡，梵行已立，所作已作，自知不受后有。善生優婆塞、善生優婆夷五下分結盡，得阿那含，生于天上而般涅槃，不復還生此世。” 
　　爾時，世尊告諸比丘：“我今當為汝說法鏡經，于佛不壞凈，乃至圣戒成就，是名法鏡經。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園，如上廣說，差別者：有異比丘、異比丘尼、異優婆塞、異優婆夷命終，亦如上說。  
　　如是我聞：一時，佛住那梨迦聚落繁耆迦精舍。爾時，那梨迦聚落多人命終。 
　　時，有眾多比丘著衣持缽，入那梨迦聚落乞食，聞那梨迦聚落罽迦舍優婆塞命終，尼迦吒、佉楞迦羅、迦多梨沙婆、阇露、優婆阇露、梨色吒、阿梨色吒、跋陀羅、須跋陀羅、耶舍耶輸陀、耶舍郁多羅悉皆命終；聞已，還精舍，舉衣缽，洗足已，詣佛所，稽首佛足，退坐一面，白佛言：“世尊，我等眾多比丘晨朝入那梨迦聚落乞食，聞罽迦舍優婆塞等命終。世尊，彼等命終，當生何處？” 
　　佛告諸比丘：“彼罽迦舍等已斷五下分結，得阿那含，于天上般涅槃，不復還生此世。” 
　　諸比丘白佛：“世尊，復有過二百五十優婆塞命終，復有五百優婆塞于此那梨迦聚落命終，皆五下分結盡，得阿那含，于彼天上般涅槃，不復還生此世？復有過二百五十優婆塞命終，皆三結盡，貪、恚、癡薄，得斯陀含，當受一生，究竟苦邊？此那梨迦聚落復有五百優婆塞于此那梨迦聚落命終，三結盡，得須陀洹，不墮惡趣法，決定正向三菩提，七有天人往生，究竟苦邊？” 
　　佛告諸比丘：“汝等隨彼命終、彼命終而問者，徒勞耳！非是如來所樂答者。夫生者有死，何足為奇？如來出世及不出世，法性常住。彼如來自知成等正覺，顯現演說，分別開示。所謂是事有故是事有，是事起故是事起，緣無明有行，乃至緣生有老、病、死、憂、悲、惱苦，如是苦陰集；無明滅則行滅，乃至生滅則老、病、死、憂、悲、惱苦滅，如是苦陰滅。今當為汝說法鏡經。諦聽！善思！當為汝說。何等為法鏡經？謂圣弟子于佛不壞凈，于法、僧不壞凈，圣戒成就。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　時，有難提優婆塞來詣佛所，稽首佛足，退坐一面，白佛言：“世尊，若圣弟子于此五根一切時不成就者，為放逸？為不放逸？” 
　　佛告難提：“若于此五根一切時不成就者，我說此等為凡夫數。若圣弟子不成就者，為放逸，非不放逸。 
　　“難提，若圣弟子于佛不壞凈成就，而不上求，不于空閑林中，若露地坐，晝夜禪思，精勤修習，勝妙出離，饒益隨喜；彼不隨喜已，歡喜不生；歡喜不生已，身不猗息；身不猗息已，苦覺則生；苦覺生已，心不得定；心不得定者，是圣弟子名為放逸。于法、僧不壞凈，圣戒成就亦如是說。 
　　“如是，難提，若圣弟子成就于佛不壞凈，其心不起知足想；于空閑林中，樹下露地，晝夜禪思，精勤方便，能起勝妙出離隨喜；隨喜已，生歡喜；生歡喜已，身猗息；身猗息已，覺受樂；覺受樂已，心則定。若圣弟子心定者，名不放逸。法、僧不壞凈，圣戒成就亦如是說。” 
　　佛說此經已，難提優婆塞聞佛所說，歡喜隨喜，從座起，禮佛足而去。  
　　如是我聞：一時，佛住舍衛國祇樹給孤獨園。 
　　時，有釋氏難提來詣佛所，稽首佛足，退坐一面，白佛言：“世尊，若圣弟子于四不壞凈一切時不成就者，是圣弟子為是放逸？為不放逸？” 
　　佛告釋氏難提：“若于四不壞凈一切時不成就者，我說是等為外凡夫數。釋氏難提，若圣弟子放逸、不放逸，今當說，廣說如上。” 
　　佛說此經已，釋氏難提聞佛所說，歡喜隨喜，從座起，作禮而去。  
　　如是我聞：一時，佛住舍衛國祇樹給孤獨園。前三月夏安居竟，有眾多比丘集于食堂，為佛縫衣。如來不久作衣竟，當著衣持缽出精舍，人間游行。 
　　時，釋氏難提聞眾多比丘集于食堂，為佛縫衣，如來不久作衣竟，著衣持缽，人間游行。釋氏難提聞已，來詣佛所，稽首禮足，退坐一面，白佛言：“世尊，我今四體支解，四方易韻，先所聞法，今悉迷忘。聞眾多比丘集于食堂，為世尊縫衣言：‘如來不久作衣竟，著衣持缽，人間游行。’是故我今心生大苦，何時當復得見世尊及所知識比丘？” 
　　佛告釋氏難提：“汝見佛、若不見佛，若見知識比丘、若不見，汝當隨時修習五種歡喜之處。何等為五？汝當隨時念如來事：如來、應、等正覺、明行足、善逝、世間解、無上士、調御丈夫、天人師、佛、世尊，法事、僧事、自持戒事、自行世事。隨時憶念：‘我得己利，我于慳垢眾生所，當多修習離慳垢住，修解脫施、舍施、常熾然施、樂于舍，平等惠施，常懷施心。’如是，釋氏難提，此五支定若住、若行、若坐、若臥，乃至妻子俱，常當系心此三昧念。” 
　　佛說此經已，釋氏難提聞佛所說，歡喜隨喜，作禮而去。  
　　如是我聞：一時，佛住舍衛國祇樹給孤獨園，前三月夏安居。 
　　時，有釋氏難提聞佛于舍衛國祇樹給孤獨園，前三月結夏安居；聞已，作是念：“我當往彼，并復于彼造作供養眾事，供給如來及比丘僧。”即到彼，三月竟，時，眾多比丘集于食堂，為世尊縫衣，而作是言：“如來不久作衣竟，著衣持缽，人間游行。” 
　　時，釋氏難提聞眾多比丘集于食堂，言：“如來不久作衣竟，著衣持缽，人間游行。”聞已，來詣佛所，稽首禮足，退住一面，白佛言：“世尊，我今四體支解，四方易韻，先所受法，今悉迷忘。我聞世尊人間游行，我何時當復更見世尊及諸知識比丘？” 
　　佛告釋氏難提：“若見如來、若不見，若見知識比丘、若不見，汝當隨時修于六念。何等為六？當念如來、法、僧事、自所持戒、自所行施，及念諸天。” 
　　佛說此經已，釋氏難提聞佛所說，歡喜隨喜，作禮而去。  
　　如是我聞：一時，佛住舍衛國祇樹給孤獨園，前三月結夏安居。如前說，差別者：時，有長者名梨師達多及富蘭那兄弟二人，聞眾多比丘集于食堂，為世尊縫衣，如上難提修多羅廣說。 
　　佛說此經已，梨師達多長者及富蘭那聞佛所說，歡喜隨喜，從座起，作禮而去。  
　　如是我聞：一時，佛住舍衛國祇樹給孤獨園。前三月結夏安居竟，眾多比丘集于食堂，為世尊縫衣。 
　　時，有長者梨師達多及富蘭那兄弟二人，于鹿徑澤中修治田業，聞眾多比丘在于食堂，為世尊縫衣，言：“如來不久作衣竟，著衣持缽，人間游行。”聞已，語一士夫言：“汝今當往詣世尊所，瞻視世尊；若必去者，速來語我。” 
　　時，彼士夫即受教敕，往到一處，見世尊出，即速來還白梨師達多及富蘭那：“世尊已來，及諸大眾。” 
　　時，梨師達多及富蘭那往迎世尊。世尊遙見梨師達多及富蘭那隨路而來，即出路邊，敷尼師壇，正身端坐。梨師達多及富蘭那稽首佛足，退坐一面，白佛言：“世尊，我今四體支解，四方易韻，所憶念事，今悉迷忘，何時當復得見世尊及諸知識比丘？世尊今出至拘薩羅，從拘薩羅至伽尸，從伽尸至摩羅，從摩羅至摩竭陀，從摩竭陀至殃伽，從殃伽至修摩，從修摩至分陀羅，從分陀羅至迦陵伽。是故我今極生憂苦，何時當復得見世尊及諸知識比丘？” 
　　佛告梨師達多及富蘭那：“汝見如來及不見如來，見諸知識比丘及不見，汝且隨時修習六念。何等為六？汝當念如來事，廣說乃至念天。然其長者，在家憒撓，在家染著；出家空閑，難可俗人處于非家，一向鮮潔，純一滿凈，梵行清白。” 
　　長者白佛：“奇哉！世尊，善說此法：在家憒撓，在家染著；出家空閑，難可俗人處于非家，一向鮮潔，純一滿凈，梵行清白。我是波斯匿王大臣，波斯匿王欲入園觀，令我乘于大象，載王第一宮女，一在我前，一在我后，我坐其中。象下坂時，前者抱我項，后者攀我背；象上坂時，后者抱我頸，前者攀我衿。彼諸婇女為娛樂王故，衣繒婇衣，著眾妙香，瓔珞莊嚴。我與同游，常護三事：一者、御象，恐失正道；二、自護心，恐生染著；三、自護持，恐其顛墜。世尊，我于爾時，于王婇女，無一剎那不正思惟。” 
　　佛告長者：“善哉！善哉！能善護心。” 
　　長者白佛：“我在家中所有財物，常與世尊及諸比丘、比丘尼、優婆塞、優婆夷等共受用，不計我所。” 
　　佛告長者：“善哉！善哉！汝拘薩羅國錢財巨富，無有與汝等者，而能于財，不計我所。” 
　　爾時，世尊為彼長者種種說法，示教照喜，示教照喜已，從座而去。   
 上一部：乾隆大藏經·小乘阿含部·雜阿含經五十卷（第十一卷～第二十卷）  下一部：乾隆大藏經·小乘阿含部·雜阿含經五十卷（第三十一卷～第四十卷）   
 
   
  
乾隆大藏經·小乘阿含部·雜阿含經        
    