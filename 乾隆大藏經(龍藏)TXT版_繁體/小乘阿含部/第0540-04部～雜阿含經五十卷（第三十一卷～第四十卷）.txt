    第0540-04部～雜阿含經五十卷（第三十一卷～第四十卷）           
    
  
   小乘阿含部·第0540部    
雜阿含經五十卷（第三十一卷～第四十卷）    
劉宋天竺三藏求那跋陀羅譯      
  

雜阿含經卷第三十一  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“人間四百歲是兜率陀天上一日一夜，如是三十日一月，十二月一歲，兜率陀天壽四千歲。愚癡無聞凡夫于彼命終，生地獄、畜生、餓鬼中；多聞圣弟子于彼命終，不生地獄、畜生、餓鬼中。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“人間八百歲是化樂天上一日一夜，如是三十日一月，十二月一歲，化樂天壽八千歲。愚癡無聞凡夫于彼命終，生地獄、畜生、餓鬼中；多聞圣弟子于彼命終，不生地獄、畜生、餓鬼中。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“人間千六百歲是他化自在天一日一夜，如是三十日一月，十二月一歲，他化自在天壽一萬六千歲。愚癡無聞凡夫于彼命終，生地獄、畜生、餓鬼中；多聞圣弟子于彼命終，不生地獄、畜生、餓鬼中。” 
　　佛說此經已，諸比丘聞佛所說，歡喜奉行。 
　　如佛說六經，如是異比丘問六經、佛問諸比丘六經亦如是說。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“若比丘若行、若形、若相，離欲、惡不善法，有覺有觀，離生喜樂，初禪具足住。彼不憶念如是行、如是形、如是相，然于彼色、受、想、行、識法，作如病、如癰、如刺、如殺、無常、苦、空、非我思惟，于彼法生厭、怖畏、防護；生厭、怖畏、防護已，以甘露門而自饒益，如是寂靜，如是勝妙，所謂舍離，余愛盡、無欲、滅盡、涅槃。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘，如上說，差別者：“如是知、如是見已，欲有漏心解脫、有有漏心解脫、無明有漏心解脫，解脫知見：我生已盡，梵行已立，所作已作，自知不受后有。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘，如上說，差別者：“若不得解脫，以欲法、念法、樂法故，取中般涅槃。若不如是，或生般涅槃；若不如是，或有行般涅槃；若不如是，或無行般涅槃；若不如是，或上流般涅槃；若不如是，或復即以此欲法、念法、樂法功德生大梵天中，或生梵輔天中，或生梵身天中。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“若比丘如是行、如是形、如是相，息有覺有觀，內凈一心，無覺無觀，定生喜樂，第二禪具足住。若不如是行、如是形、如是相憶念，而于色、受、想、行、識法思惟如病、如癰、如刺、如殺、無常、苦、空、非我，于此等法心生厭離、怖畏、防護；厭離、防護已，于甘露法界以自饒益。此則寂靜，此則勝妙，所謂舍離，一切有余愛盡、無欲、滅盡、涅槃。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘，如上說，差別者：“彼如是知、如是見，欲有漏心解脫、有有漏心解脫、無明有漏心解脫，解脫知見：我生已盡，梵行已立，所作已作，自知不受后有。若不解脫，而以彼法——欲法、念法、樂法取中般涅槃；若不爾者，取生般涅槃；若不爾者，取有行般涅槃；若不爾者，取無行般涅槃；若不爾者，取上流般涅槃；若不爾者，彼以欲法、念法、樂法生自性光音天；若不爾者，生無量光天；若不爾者，生少光天。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“若比丘如是行、如是形、如是相，離貪喜舍住，正念正智，覺身樂，圣人能說能舍念樂住，第三禪具足住。若不爾者，以如是行、如是形、如是相，于色、受、想、行、識法思惟如病、如癰、如刺、如殺乃至上流般涅槃；若不爾者，以彼法——欲法、念法、樂法生遍凈天；若不爾者，生無量凈天；若不爾者，生少凈天。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“若比丘如是行、如是形、如是相，離苦息樂，前憂喜已滅，不苦不樂舍，凈念一心，第四禪具足住。若不如是憶念，而于色、受、想、行、識思惟如病、如癰、如刺、如殺乃至上流般涅槃；若不爾者，或生因性果實天；若不爾者，生福生天；若不爾者，生少福天。” 
　　佛說此經已，諸比丘聞佛所說，歡喜奉行。 
　　如四禪，如是四無色定亦如是說。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有風云天作是念：‘我今欲以神力游戲。’如是念時，風云則起。如風云天，如是焰電天、雷震天、雨天、晴天、寒天、熱天亦如是說。” 
　　佛說此經已，諸比丘聞佛所說，歡喜奉行。 
　　說如是，異比丘問佛、佛問諸比丘亦如是說。  
　　如是我聞：一時，佛住舍衛國祇樹給孤獨園。 
　　爾時，世尊于夜暗中，天時小雨，電光焰照。佛告阿難：“汝可以傘蓋覆燈持出。” 
　　尊者阿難即受教，以傘蓋覆燈，隨佛后行。至一處，世尊微笑。尊者阿難白佛言：“世尊不以無因緣而笑，不審世尊今日何因何緣而發微笑？” 
　　佛告阿難：“如是！如是！如來不以無因緣而笑，汝今持傘蓋覆燈，隨我而行；我見梵天亦復如是持傘蓋覆燈，隨拘鄰比丘后行；釋提桓因亦復持傘蓋覆燈，隨摩訶迦葉后行；袟栗帝羅色吒羅天王亦持傘蓋覆燈，隨舍利弗后行；毗樓勒迦天王亦持傘蓋覆燈，隨大目揵連后行；毗樓匐叉天王亦持傘蓋覆燈，隨摩訶拘絺羅后行；毗沙門天王亦持傘蓋覆燈，隨摩訶劫賓那后行。” 
　　佛說此經已，尊者阿難聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有四種善好調伏眾。何等為四？謂比丘調伏、比丘尼調伏、優婆塞調伏、優婆夷調伏，是名四眾。” 
　　爾時，世尊即說偈言：  
　　“若才辯無畏，多聞通達法， 
　　　行法次法向，是則為善眾。 
　　　比丘持凈戒，比丘尼多聞， 
　　　優婆塞凈信，優婆夷亦然， 
　　　是名為善眾，如日光自照。 
　　　如則善好僧，是則僧中好， 
　　　是法令僧好，如日光自照。”  
　　佛說此經已，諸比丘聞佛所說，歡喜奉行。 
　　如調伏，如是辯、柔和、無畏、多聞、通達法、說法、法次法向、隨順法行亦如是說。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有三種子。何等為三？有隨生子、有勝生子、有下生子。 
　　“何等為隨生子？謂子父母不殺、不盜、不淫、不妄語、不飲酒，子亦隨學不殺、不盜、不淫、不妄語、不飲酒，是名隨生子。 
　　“何等為勝生子？若子父母不受不殺、不盜、不淫、不妄語、不飲酒戒，子則能受不殺、不盜、不淫、不妄語、不飲酒戒，是名勝生子。 
　　“云何下生子？若子父母受不殺、不盜、不淫、不妄語、不飲酒戒，子不能受不殺、不盜、不淫、不妄語、不飲酒戒，是名下生子。” 
　　爾時，世尊即說偈言：  
　　“生隨及生上，智父之所欲， 
　　　生下非所須，以不紹繼故。 
　　　為人法之子，當作優婆塞， 
　　　于佛法僧寶，勤修清凈心， 
　　　云除月光顯，光榮眷屬眾。”  
　　佛說此經已，諸比丘聞佛所說，歡喜奉行。 
　　如五戒，如是信、戒、施、聞、慧經亦如是說。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有四正斷。何等為四？一者、斷斷，二者、律儀斷，三者、隨護斷，四者、修斷。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有四正斷。何等為四？一者、斷斷，二者、律儀斷，三者、隨護斷，四者、修斷。” 
　　爾時，世尊即說偈言：  
　　“斷斷及律儀，隨護與修習， 
　　　如此四正斷，諸佛之所說。”  
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有四正斷。何等為四？一者、斷斷，二者、律儀斷，三者、隨護斷，四者、修斷。 
　　“云何為斷斷？謂比丘已起惡不善法斷，生欲、方便、精勤、心攝受，是為斷斷。 
　　“云何律儀斷？未起惡不善法不起，生欲、方便、精勤、攝受，是名律儀斷。 
　　“云何隨護斷？未起善法令起，生欲、方便、精勤攝受，是名隨護斷。 
　　“云何修斷？已起善法增益修習，生欲、方便、精勤、攝受，是為修斷。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有四正斷。何等為四？一者、斷斷，二者、律儀斷，三者、隨護斷，四者、修斷。 
　　“云何為斷斷？謂比丘已起惡不善法斷，生欲、方便、精勤、心攝受，是為斷斷。 
　　“云何律儀斷？未起惡不善法不起，生欲、方便、精勤、攝受，是名律儀斷。 
　　“云何隨護斷？未起善法令起，生欲、方便、精勤、攝受，是名隨護斷。 
　　“云何修斷？已起善法增益修習，生欲、方便、精勤、攝受，是名修斷。” 
　　爾時，世尊即說偈言：  
　　“斷斷及律儀，隨護與修習， 
　　　如此四正斷，諸佛之所說。”  
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有四正斷。何等為四？一者、斷斷，二者、律儀斷，三者、隨護斷，四者、修斷。 
　　“云何斷斷？若比丘已起惡不善法斷，生欲、方便、精勤、攝受；未起惡不善法不起，生欲、方便、精勤、攝受；未生善法令起、生欲、方便、精勤、攝受；已生善法增益修習，生欲、方便、精勤、攝受，是名斷斷。 
　　“云何律儀斷？若比丘善護眼根，隱密、調伏、進向；如是耳、鼻、舌、身、意根善護、隱密、調伏、進向，是名律儀斷。 
　　“云何隨護斷？若比丘于彼彼真實三昧相善守護持，所謂青瘀相、脹相、膿相、壞相、食不凈相，修習守護，不令退沒，是名隨護斷。 
　　“云何修斷？若比丘修四念處等，是名修斷。” 
　　爾時，世尊即說偈言：  
　　“斷斷律儀斷，隨護修習斷， 
　　　此四種正斷，正覺之所說。 
　　　比丘勤方便，得盡于諸漏。”  
　　佛說此經已，諸比丘聞佛所說，歡喜奉行。 
　　如四念處，如是四正斷、四如意足、五根、五力、七覺支、八道支、四道、四法句、正觀修習亦如是說。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“譬如有人作世間建立，彼一切皆依于地；如是比丘修習禪法，一切皆依不放逸為根本，不放逸集、不放逸生、不放逸轉。比丘不放逸者，能修四禪。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘，如上說，差別者：“如是比丘能斷貪欲、瞋恚、愚癡。” 
　　佛說此經已，諸比丘聞佛所說，歡喜奉行。 
　　如斷貪欲、瞋恚、愚癡，如是調伏貪欲、瞋恚、愚癡；貪欲究竟，瞋恚、愚癡究竟，出要、遠離、涅槃亦如是說。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“譬如百草藥木，皆依于地而得生長；如是種種善法，皆依不放逸為本。如上說，乃至涅槃。 
　　“譬如黑沉水香是眾香之上；如是種種善法，不放逸最為其上。 
　　“譬如堅固之香，赤栴檀為第一；如是一切善法，一切皆不放逸為根本。如是乃至涅槃。 
　　“譬如水陸諸華，優缽羅華為第一；如是一切善法，皆不放逸為根本，乃至涅槃。 
　　“譬如陸地生華，摩利沙華為第一；如是一切善法，不放逸為其根本，乃至涅槃。 
　　“譬如，比丘，一切畜生跡中，象跡為上；如是一切諸善法，不放逸最為根本。如上說，乃至涅槃。 
　　“譬如一切畜生，師子為第一，所謂畜生主；如是一切善法，不放逸為其根本。如上說，乃至涅槃。 
　　“譬如一切屋舍堂閣，以棟為第一；如是一切善法，不放逸為其根本。 
　　“譬如一切閻浮果，唯得閻浮名者，果最為第一；如是一切善法，不放逸為其根本。如是一切俱毗陀羅樹，薩婆耶旨羅俱毗陀羅樹為第一；如是一切善法，不放逸為根本。如上說，乃至涅槃。 
　　“譬如諸山，以須彌山王為第一；如是一切善法，不放逸為其根本。如上說，乃至涅槃。 
　　“譬如一切金，以閻浮提金為第一；如是一切善法，不放逸為其根本。如上說，乃至涅槃。 
　　“譬如一切衣中，伽尸細氎為第一；如是一切善法，不放逸為其根本。如上說，乃至涅槃。 
　　“譬如一切色中，以白色為第一；如是一切善法，不放逸為其根本。如上說，乃至涅槃。 
　　“譬如眾鳥，以金翅鳥為第一；如是一切善法，不放逸為其根本。如上說，乃至涅槃。 
　　“譬如諸王，轉輪圣王為第一；如是一切善法，不放逸為其根本。如上說，乃至涅槃。 
　　“譬如一切天王，四大天王為第一；如是一切善法，不放逸為其根本。如上說，乃至涅槃。 
　　“譬如一切三十三天，以帝釋為第一；如是一切善法，不放逸為其根本。如上說，乃至涅槃。 
　　“譬如焰摩天中，以宿焰摩天王為第一；如是一切善法，不放逸為其根本。如上說，乃至涅槃。 
　　“譬如兜率陀天，以兜率陀天王為第一；如是一切善法，不放逸為其根本。如上說，乃至涅槃。 
　　“譬如化樂天，以善化樂天王為第一；如是一切善法，不放逸為其根本。如上說，乃至涅槃。 
　　“譬如他化自在天，以善他化自在天子為第一；如是一切善法，不放逸為其根本。如上說，乃至涅槃。 
　　“譬如梵天，大梵王為第一；如是一切善法，不放逸為其根本。如上說，乃至涅槃。 
　　“譬如閻浮提一切眾流皆順趣大海，其大海者最為第一，以容受故；如是一切善法皆順不放逸。如上說，乃至涅槃。 
　　“譬如一切雨滴皆歸大海；如是一切善法皆順趣不放逸海。如上說，乃至涅槃。 
　　“譬如一切薩羅，阿耨大薩羅為第一；如是一切善法，不放逸為第一。如上說，乃至涅槃。 
　　“譬如閻浮提一切河，四大河為第一，謂恒河、新頭、搏叉、司陀；如是一切善法，不放逸為第一。如上說，乃至涅槃。 
　　“譬如眾星光明，月為第一；如是一切善法，不放逸為第一。如上說，乃至涅槃。 
　　“譬如諸大身眾生，羅睺阿修羅最為第一；如是一切善法，不放逸為其根本。如上說，乃至涅槃。 
　　“譬如諸受五欲者，頂生王為第一；如是一切善法，不放逸為其根本。如上說，乃至涅槃。 
　　“譬如欲界諸神力，天魔波旬為第一；如是一切善法，不放逸為其根本。如上說，乃至涅槃。 
　　“譬如一切眾生，無足、兩足、四足、多足，色、無色，想、無想，非想、非無想，如來為第一；如是一切善法，不放逸為其根本。如上說，乃至涅槃。 
　　“譬如所有諸法，有為、無為，離貪欲為第一；如是一切善法，不放逸為其根本。如上說，乃至涅槃。 
　　“譬如一切諸法眾，如來眾為第一；如是一切善法，不放逸為其根本。如上說，乃至涅槃。 
　　“譬如一切所有諸界苦行，梵行圣界為第一；如是一切善法，不放逸為其根本。如上說，乃至涅槃。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有四種禪：有禪三昧善，非正受善；有禪正受善，非三昧善；有禪三昧善，亦正受善；有禪非三昧善，非正受善。 
　　“復次，四種禪：有禪住三昧善，非住正受善；有禪住正受善，非住三昧善；有禪住三昧善，亦住正受善；有禪非住三昧善，亦非住正受善。 
　　“復次，四種禪：有禪三昧起善，非正受起善；有禪正受起善，非三昧起善；有禪三昧起善，亦正受起善；有禪非三昧起善，亦非正受起善。 
　　“復次，四種禪：有禪三昧時善，非正受時善；有禪正受時善，非三昧時善；有禪三昧時善，亦正受時善；有禪非三昧時善，亦非正受時善。 
　　“復次，四種禪：有禪三昧處善，非正受處善；有禪正受處善，非三昧處善；有禪三昧處善，亦正受處善；有禪非三昧處善，亦非正受處善。 
　　“復次，四種禪：有禪三昧迎善，非正受迎善；有禪正受迎善，非三昧迎善；有禪三昧迎善，亦正受迎善；有禪非三昧迎善，亦非正受迎善。 
　　“復次，四種禪：有禪三昧念善，非正受念善；有禪正受念善，非三昧念善；有禪三昧念善，亦正受念善；有禪非三昧念善，亦非正受念善。 
　　“復次，四種禪：有禪三昧念不念善，非正受念不念善；有禪正受念不念善，非三昧念不念善；有禪三昧念不念善，亦正受念不念善；有禪非三昧念不念善，亦非正受念不念善。 
　　“復次，四種禪：有禪三昧來善，非正受來善；有禪正受來善，非三昧來善；有禪三昧來善，亦正受來善；有禪非三昧來善，亦非正受來善。 
　　“復次，四種禪：有禪三昧惡善，非正受惡善；有禪正受惡善，非三昧惡善；有禪三昧惡善，亦正受惡善；有禪非三昧惡善，亦非正受惡善。 
　　“復次，四種禪：有禪三昧方便善，非正受方便善；有禪正受方便善，非三昧方便善；有禪三昧方便善，亦正受方便善；有禪非三昧方便善，亦非正受方便善。 
　　“復次，四種禪：有禪三昧止善，非正受止善；有禪正受止善，非三昧止善；有禪三昧止善，亦正受止善；有禪非三昧止善，亦非正受止善。 
　　“復次，四種禪：有禪三昧舉善，非正受舉善；有禪正受舉善，非三昧舉善；有禪三昧舉善，亦正受舉善；有禪非三昧舉善，亦非正受舉善。 
　　“復次，四種禪：有禪三昧舍善，非正受舍善；有禪正受舍善，非三昧舍善；有禪三昧舍善，亦正受舍善；有禪非三昧舍善，亦非正受舍善。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有無學三明。何等為三？無學宿命智證通、無學生死智證通、無學漏盡智證通。” 
　　爾時，世尊即說偈言：  
　　“觀察知宿命，見天惡趣生， 
　　　生死諸漏盡，是則牟尼明。 
　　　其心得解脫，一切諸貪愛， 
　　　三處悉通達，故說為三明。”  
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有無學三明。何等為三？謂無學宿命智證通、無學生死智證通、無學漏盡智證通。 
　　“云何無學宿命智證通？謂圣弟子知種種宿命事，從一生至百千萬億生，乃至劫數成壞，我及眾生宿命所更如是名、如是生、如是姓、如是食、如是受苦樂、如是長壽、如是久住、如是受分齊，我及眾生于此處死、余處生，于余處死、此處生，有如是行、如是因、如是信，受種種宿命事，皆悉了知，是名宿命智證明。 
　　“云何生死智證明？謂圣弟子天眼凈過于人眼，見諸眾生死時、生時，善色、惡色，上色、下色，向于惡趣，隨業受生如實知；如此眾生身惡行成就、口惡行成就、意惡行成就，謗圣人，邪見受邪法因緣故，身壞命終，生惡趣泥犁中；此眾生身善行、口善行、意善行，不謗毀圣人，正見成就，身壞命終，生于善趣天人中，是名生死智證明。 
　　“云何漏盡智證明？謂圣弟子此苦如實知，此苦集、此苦滅、此苦滅道跡如實知；彼如是知、如是見，欲有漏心解脫、有有漏心解脫、無明有漏心解脫，解脫知見：我生已盡，梵行已立，所作已作，自知不受后有，是名漏盡智證明。” 
　　爾時，世尊即說偈言：  
　　“觀察知宿命，見天惡趣生， 
　　　生死諸漏盡，是則牟尼明。 
　　　知心得解脫，一切諸貪愛， 
　　　三處悉通達，故說為三明。”  
　　佛說是經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　時，有異婆羅門來詣佛所，與世尊面相慰勞，慰勞已，退坐一面，而作是說：“此則婆羅門三明，此則婆羅門三明。” 
　　爾時，世尊告婆羅門言：“云何名為婆羅門三明？” 
　　婆羅門白佛言：“瞿曇，婆羅門父母具相，無諸瑕穢；父母七世相承，無諸譏論；世世相承，常為師長，辯才具足；誦諸經典、物類名字、萬物差品、字類分合、歷世本末，此五種記，悉皆通達；容色端正。是名，瞿曇，婆羅門三明。” 
　　佛告婆羅門：“我不以名字言說為三明也，賢圣法門說真實三明，謂賢圣知見，賢圣法、律真實三明。” 
　　婆羅門白佛：“云何，瞿曇，賢圣知見，賢圣法、律所說三明？” 
　　佛告婆羅門：“有三種無學三明。何等為三？謂無學宿命智證明、無學生死智證明、無學漏盡智證明，如上經廣說。” 
　　爾時，世尊即說偈言：  
　　“一切法無常，持戒寂靜禪， 
　　　知一切宿命，已生天惡趣。 
　　　得斷生漏盡，是為牟尼通， 
　　　悉知心解脫，一切貪恚癡。 
　　　我說是三明，非言語所說。  
　　“婆羅門，是為圣法、律所說三明。” 
　　婆羅門白佛：“瞿曇，是真三明。” 
　　爾時，婆羅門聞佛所說，歡喜隨喜，從座起而去。  
　　如是我聞：一時，佛住舍衛國祇樹給孤獨園。 
　　時，有異婆羅門來詣佛所，與世尊面相慰勞，慰勞已，退坐一面，白佛：“瞿曇，我名信。” 
　　佛告婆羅門：“所謂信者，信增上戒、施、聞、舍、慧，是則為信，非名字是信也。” 
　　時，婆羅門聞佛所說，歡喜隨喜，從座起而去。  
　　如是我聞：一時，佛住舍衛國祇樹給孤獨園。 
　　時，有異婆羅門來詣佛所，面相慰勞，慰勞已，退坐一面，白佛言：“瞿曇，我名增益。” 
　　佛告婆羅門：“所謂增益者，信增益，戒、聞、舍、慧增益，是為增益，非名字為增益也。” 
　　時，婆羅門聞佛所說，歡喜隨喜，從座起而去。  
　　如是我聞：一時，佛住舍衛國祇樹給孤獨園。 
　　時，有異婆羅門來詣佛所，問訊安否，問訊已，退坐一面，白佛言：“世尊，我名等起。” 
　　佛告婆羅門：“夫等起者，謂起于信，起戒、聞、舍、慧，是為等起，非名字為等起也。” 
　　爾時，婆羅門聞佛所說，歡喜隨喜，從座起而去。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“當為汝說無為法，及無為道跡。諦聽！善思！ 
　　“云何無為法？謂貪欲永盡，瞋恚、愚癡永盡，一切煩惱永盡，是無為法。 
　　“云何為無為道跡？謂八圣道分，正見、正志、正語、正業、正命、正方便、正念、正定，是名無為道跡。” 
　　佛說此經已，諸比丘聞佛所說，歡喜奉行。 
　　如無為，如是難見、不動、不屈、不死、無漏、覆蔭、洲渚、濟渡、依止、擁護、不流轉、離熾焰、離燒燃、流通、清涼、微妙、安隱、無病、無所有、涅槃亦如是說。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“譬如湖池，廣長五十由旬，深亦如是。若有士夫以一毛端滴彼湖水，云何，比丘，彼湖水為多？為士夫毛端一滴水多？” 
　　比丘白佛：“世尊，士夫毛端鮮少耳，湖水無量千萬億倍，不得為比。” 
　　佛告比丘：“具足見真諦，正見具足。世尊弟子見真諦果，正無間等，彼于爾時已斷、已知，斷其根本，如截多羅樹頭，更不復生，所斷諸苦甚多無量，如大湖水，所余之苦如毛端滴水。” 
　　佛說此經已，諸比丘聞佛所說，歡喜奉行。 
　　如毛端滴水，如是草籌之端滴水亦如是，如湖池水如是，薩羅多吒伽、恒水、耶扶那、薩羅[泳-永+臾]、伊羅跋提、摩醯大海亦如是說。 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有內六入處。云何為六？謂眼內入處，耳、鼻、舌、身、意內入處。于此六法觀察忍，名為信行，超升離生，離凡夫地，未得須陀洹果，乃至未命終，要得須陀洹果。若此諸法增上觀察忍，名為法行，超升離生，離凡夫地，未得須陀洹果，乃至未命終，要得須陀洹果。若此諸法如實正智觀察，三結已盡、已知，謂身見、戒取、疑，是名須陀洹。決定不墮惡趣，定趣三菩提，七有天人往生，究竟苦邊。此等諸法正智觀察，不起諸漏，離欲解脫，名阿羅漢。諸漏已盡，所作已作，離諸重擔，逮得己利，盡諸有結，正智心善解脫。” 
　　佛說此經已，諸比丘聞佛所說，歡喜奉行。 
　　如內六入處，如是外六入處、六識身、六觸身、六受身、六想身、六思身、六愛身、六界身、五陰亦如上說。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有五種種子生，何等為五？謂根種子、莖種子、節種子、枝種子、種種子。此諸種子不斷、不破、不腐、不傷、不穿堅，新得地界，不得水界，彼諸種子不得生長增廣；得水界，不得地界，彼諸種子不得生長增廣；要得地界、水界，彼諸種子得生長增廣。如是業，煩惱、有、愛、見、慢、無明而生行；若有業而無煩惱、愛、見、無明者，行則滅。” 
　　佛說此經已，諸比丘聞佛所說，歡喜奉行。 
　　如行，如是識、名色、六入處、觸、受、愛、取、有、生、老死亦如是說。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“以我于世間及世間集不如是知者，我終不得于諸天、魔、梵、沙門、婆羅門及諸世間，為解脫、為出、為離，離顛倒想，亦不名阿耨多羅三藐三菩提。 
　　“以我于世間及世間集如實知故，是故我于諸天、世人、魔、梵、沙門、婆羅門及余眾生，為得解脫、為出、為離，心離顛倒，具足住，得成阿耨多羅三藐三菩提。” 
　　佛說此經已，諸比丘聞佛所說，歡喜奉行。 
　　如是世間世間集、世間滅，世間集、世間出，世間集、世間滅、世間味、世間患、世間出，世間集、世間滅、世間出，世間集、世間滅道跡，世間集、世間滅、世間集道跡、世間滅道跡，世間集、世間滅、世間味、世間患、世間出，世間集、世間滅、世間集道跡、世間滅道跡、世間味、世間患、世間出。 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有三愛。何等為三？謂欲愛、色愛、無色愛。為斷此三愛故，當求大師。” 
　　佛說此經已，諸比丘聞佛所說，歡喜奉行。 
　　如求大師，如是次師、教師、廣導師、度師、廣度師、說師、廣說師、隨說師、阿阇梨、同伴、真知識之善友、哀愍、慈悲、欲義、欲安、欲樂、欲觸、欲通、欲者、精通者、方便者、出者、堅固者、勇猛者、堪能者、攝者、常者、學者、不放逸者、修者、思惟者、憶念者、覺想者、思量者、梵行者、神力者、智者、識者、慧者、分別者、念處、正勤、根、力、覺、道、止觀、念身、正思惟求亦如是說。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有三有漏。何等為三？謂欲有漏、有有漏、無明有漏。為斷此三有漏故，當求大師。” 
　　佛說此經已，諸比丘聞佛所說，歡喜奉行。 
　　如求大師，如是乃至求正思惟亦如是說。  
　　如是我聞：一時，佛住王舍城迦蘭陀竹園。 
　　時，尊者羅睺羅來詣佛所，稽首禮足，退坐一面，白佛言：“世尊，云何知、云何見，我此識身及外境界一切相不憶念，于其中間盡諸有漏？” 
　　佛告羅睺羅：“有內六入處。何等為六？謂眼入處，耳、鼻、舌、身、意入處。此等諸法，正智觀察，盡諸有漏，正智心善解脫，是名阿羅漢，盡諸有漏，所作已作，已舍重擔，逮得己利，盡諸有結，正智心得解脫。” 
　　佛說此經已，諸比丘聞佛所說，歡喜奉行。 
　　如內六入處，如是外六入處，乃至五陰亦如是說。  
　　如是我聞：一時，佛住王舍城迦蘭陀竹園。 
　　爾時，世尊告諸比丘：“若比丘于眼欲貪斷，欲貪斷者，是名眼已斷，已知斷其根本，如截多羅樹頭，未來世成不生法。如眼，如是耳、鼻、舌、身、意亦如是說。” 
　　佛說此經已，諸比丘聞佛所說，歡喜奉行。 
　　如內六入處，如是外六入處，乃至五陰亦如是說。  
　　如是我聞：一時，佛住王舍城迦蘭陀竹園。 
　　爾時，世尊告諸比丘：“若比丘眼生、住、成就顯現，苦生、病住、老死顯現；如是乃至意亦如是說。若眼滅、息、沒，苦則滅、病則息、老死則沒；乃至意亦如是說。” 
　　佛說此經已，諸比丘聞佛所說，歡喜奉行。 
　　如內六入處，如是外六入處，乃至五陰亦如是說。  
　　如是我聞：一時，佛住王舍城迦蘭陀竹園。 
　　爾時，世尊告諸比丘：“若比丘于眼味著者，則生上煩惱；生上煩惱者，于諸染污心不得離欲，彼障礙亦不得斷；乃至意入處亦如是說。” 
　　佛說此經已，諸比丘聞佛所說，歡喜奉行。 
　　如內六入處，如是外六入處，乃至五陰亦如是說。  
　　如是我聞：一時，佛住王舍城迦蘭陀竹園。 
　　爾時，世尊告諸比丘：“譬如世間所作，皆依于地而得建立；如是一切善法，皆依內六入處而得建立。” 
　　佛說此經已，諸比丘聞佛所說，歡喜奉行。 
　　如內六入處，如是外六入處，乃至五陰亦如是說。  
　　如是我聞：一時，佛住王舍城迦蘭陀竹園。 
　　爾時，世尊告諸比丘：“若有眾生，無足、二足、四足、多足，色、無色，想、無想，非想、非非想，于一切如來最第一，乃至圣戒亦如是說。”  
　　如是我聞：一時，佛住王舍城迦蘭陀竹園。 
　　爾時，世尊告諸比丘：“若諸世間眾生所作，彼一切皆依于地而得建立；如是一切法有為、無為，離貪欲法最為第一。如是廣說，乃至圣戒亦如是說。” 
　　佛說此經已，諸比丘聞佛所說，歡喜奉行。  
　　如是我聞：一時，佛住王舍城迦蘭陀竹園。 
　　爾時，世尊告諸比丘：“若諸世間眾生，彼一切皆依于地而得建立；如是一切諸眾，如來聲聞眾最為第一。如是廣說，乃至圣戒。” 
　　佛說此經已，諸比丘聞佛所說，歡喜奉行。  
雜阿含經卷第三十二  
　　如是我聞：一時，佛住王舍城迦蘭陀竹園。爾時，尊者摩訶迦葉、尊者舍利弗住耆阇崛山中。 
　　時，有眾多外道出家詣尊者舍利弗，與尊者面相問訊慰勞已，退坐一面，語尊者舍利弗言：“云何，舍利弗，如來有后生死耶？” 
　　舍利弗言：“諸外道，世尊說言，此是無記。” 
　　又問：“云何，舍利弗，如來無后生死耶？” 
　　舍利弗答言：“諸外道，世尊說言，此是無記。” 
　　又問：“舍利弗，如來有后生死、無后生死耶？” 
　　舍利弗答言：“世尊說言，此是無記。” 
　　又問：“舍利弗，如來非有后生死、非無后生死耶？” 
　　舍利弗答言：“諸外道，世尊說言，此是無記。” 
　　諸外道出家又問尊者舍利弗：“云何所問如來有后生死、無后生死、有后無后、非有后非無后，一切答言：‘世尊說言，此是無記’？云何為上座，如愚如癡，不善不辯，如嬰兒無自性智？”作此語已，從座起去。 
　　爾時，尊者摩訶迦葉、尊者舍利弗相去不遠，各坐樹下，晝日禪思。尊者舍利弗知諸外道出家去已，詣尊者摩訶迦葉所，共相問訊慰勞已，退坐一面，以向與諸外道出家所論說事，具白尊者摩訶迦葉：“尊者摩訶迦葉，何因何緣世尊不記說：‘后有生死、后無生死、后有后無、非有非無生死’耶？” 
　　尊者摩訶迦葉語舍利弗言：“若說如來后有生死者，是則為色；若說如來無后生死，是則為色；若說如來有后生死、無后生死，是則為色；若說如來非有后、非無后生死，是則為色。如來者，色已盡，心善解脫。言有后生死者，此則不然；無后生死、有后無后、非有后非無后生死，此亦不然。如來者，色已盡，心善解脫，甚深廣大，無量無數，寂滅涅槃。 
　　“舍利弗，若說如來有后生死者，是則為受、為想、為行、為識、為動、為慮、為虛誑、為有為、為愛，乃至非有非無后有亦如是說。如來者，愛已盡，心善解脫，是故說后有者不然，后無、后有無、后非有非無者不然。如來者，愛已盡，心善解脫，甚深廣大，無量無數，寂滅涅槃。 
　　“舍利弗，如是因、如是緣，故有問世尊：‘如來若有、若無、若有無、若非有非無后生死？’不可記說。” 
　　時，二正士共論議已，各還本處。  
　　如是我聞：一時，佛住舍衛國祇樹給孤獨園。 
　　爾時，尊者摩訶迦葉住舍衛國東園鹿子母講堂，晡時從禪覺，往詣佛所，稽首禮足，退坐一面，白佛言：“世尊，何因何緣，世尊先為諸聲聞少制戒時，多有比丘心樂習學；今多為聲聞制戒，而諸比丘少樂習學？” 
　　佛言：“如是，迦葉，命濁、煩惱濁、劫濁、眾生濁、見濁，眾生善法退減故，大師為諸聲聞多制禁戒，少樂習學。 
　　“迦葉，譬如劫欲壞時，真寶未滅，有諸相似偽寶出于世間；偽寶出已，真寶則沒。如是，迦葉，如來正法欲滅之時，有相似像法生；相似像法出世間已，正法則滅。譬如大海中，船載多珍寶，則頓沉沒；如來正法則不如是漸漸消滅。如來正法不為地界所壞，不為水、火、風界所壞，乃至惡眾生出世，樂行諸惡、欲行諸惡、成就諸惡，非法言法、法言非法、非律言律、律言非律，以相似法，句味熾然，如來正法于此則沒。 
　　“迦葉，有五因緣能令如來正法沉沒。何等為五？若比丘于大師所，不敬不重，不下意供養；于大師所，不敬不重，不下意供養已，然復依倚而住。若法、若學、若隨順教、若諸梵行大師所稱嘆者，不敬不重，不下意供養，而依止住，是名，迦葉，五因緣故，如來正法于此沉沒。 
　　“迦葉，有五因緣令如來法、律不沒、不忘、不退。何等為五？若比丘于大師所，恭敬尊重，下意供養，依止而住；若法、若學、若隨順教、若諸梵行大師所稱嘆者，恭敬尊重，下意供養，依止而住。迦葉，是名五因緣如來法、律不沒、不忘、不退。 
　　“是故，迦葉，當如是學：于大師所，當修恭敬尊重，下意供養，依止而住；若法、若學、若隨順教、若諸梵行大師所贊嘆者，恭敬尊重，下意供養，依止而住。” 
　　佛說是經已，尊者摩訶迦葉歡喜隨喜，作禮而去。  
　　如是我聞：一時，佛住王舍城迦蘭陀竹園。 
　　時，有遮羅周羅那羅聚落主來詣佛所，面前問訊慰勞，問訊慰勞已，退坐一面，白佛言：“瞿曇，我聞古昔歌舞戲笑耆年宿士作如是說：‘若伎兒于大眾中歌舞戲笑，作種種伎，令彼大眾歡樂喜笑；以是業緣，身壞命終，生歡喜天。’于此，瞿曇法中所說云何？” 
　　佛告聚落主：“且止！莫問此義。”如是再三，猶請不已。 
　　佛告聚落主：“我今問汝，隨汝意答。古昔此聚落眾生不離貪欲、貪欲縛所縛，不離瞋恚、瞋恚縛所縛，不離愚癡、愚癡縛所縛。彼諸伎兒于大眾座中，種種歌舞伎樂嬉戲，令彼眾人歡樂喜笑。聚落主，當其彼人歡樂喜笑者，豈不增長貪、恚、癡縛耶？” 
　　聚落主白佛言：“如是，瞿曇。” 
　　“聚落主，譬如有人以繩反縛，有人長夜以惡心欲令此人非義饒益，不安不樂，數數以水澆所縛繩，此人被縛豈不轉增急耶？” 
　　聚落主言：“如是，瞿曇。” 
　　佛言：“聚落主，古昔眾生亦復如是，不離貪欲、瞋恚、癡縛，緣彼嬉戲歡樂喜笑，更增其縛。” 
　　聚落主言：“實爾，瞿曇，彼諸伎兒令其眾生歡樂喜笑，轉增貪欲、瞋恚、癡縛；以是因緣，身壞命終，生善趣者，無有是處！” 
　　佛告聚落主：“若言古昔伎兒能令大眾歡樂喜笑，以是業緣，生歡喜天者，是則邪見！若邪見者，應生二趣，若地獄趣、若畜生趣。” 
　　說是語時，遮羅周羅那羅聚落主悲泣流淚。 
　　爾時，世尊告聚落主：“是故我先三問不答，言聚落主：‘且止！莫問此義。’” 
　　聚落主白佛言：“瞿曇，我不以瞿曇說故而悲泣也。我自念：‘昔來云何為彼愚癡不辨不善諸伎兒輩所見欺誑，言大眾中作諸伎樂，乃至生歡喜天？’我今定思：‘云何伎兒歌舞嬉戲生歡喜天？’瞿曇，我從今日，舍彼伎兒惡不善業，歸佛、歸法、歸比丘僧。” 
　　佛言：“善哉！聚落主，此真實要。” 
　　爾時，遮羅周羅那羅聚落主聞佛所說，歡喜隨喜，頂禮佛足，歡喜而去。  
　　如是我聞：一時，佛住王舍城迦蘭陀竹園。 
　　爾時，戰斗活聚落主來詣佛所，恭敬問訊，問訊已，退坐一面，白佛言：“瞿曇，我聞古昔戰斗活耆年宿士作是言：‘若戰斗活，身被重鎧，手執利器，將士先鋒，堪能方便摧伏怨敵；緣此業報，生箭降伏天。’于瞿曇法中，其義云何？” 
　　佛告戰斗活：“且止！莫問此義。”如是再三問，亦再三止之，猶問不已。 
　　佛告聚落主：“我今問汝，隨汝意答。聚落主，于意云何？若戰斗活，身被甲胄，為戰士先鋒，堪能方便摧伏怨敵。此人豈不先起傷害之心，欲攝縛枷鎖，斫刺殺害于彼耶？” 
　　聚落主白佛：“如是，世尊。” 
　　佛告聚落主：“為戰斗活，有三種惡邪，若身、若口、若意；以此三種惡邪因緣，身壞命終，得生善趣箭降伏天者，無有是處！” 
　　佛告聚落主：“若古昔戰斗活耆年宿士，作如是見、作如是說：‘若諸戰斗活，身被甲胃，手執利器，命敵先登，堪能方便摧伏怨敵；以是因緣，生箭降伏天’者，是則邪見！邪見之人，應生二處，若地獄趣、若畜生趣。” 
　　說是語時，彼聚落主悲泣流淚！ 
　　佛告聚落主：“以是義故，我先再三語汝：‘且止！不為汝說。’” 
　　聚落主白佛言：“我不以瞿曇語故悲泣，我念古昔諸斗戰活耆年宿士愚癡，不善不辨，長夜欺誑，作如是言：‘若戰斗活，身被甲胄，手執利器，命敵先登，乃至得生箭降伏天。’是故悲泣。我今定思：‘諸戰斗活，惡業因緣，身壞命終，生箭降伏天者，無有是處！’瞿曇，我從今日舍諸惡業，歸佛、歸法、歸比丘僧。” 
　　佛告聚落主：“此真實要！” 
　　時，戰斗活聚落主聞佛所說，歡喜隨喜，即從座起，作禮而去。  
　　如是我聞：一時，佛住王舍城迦蘭陀竹園。 
　　時，有調馬聚落主來詣佛所，恭敬問訊，退坐一面。爾時，世尊告調馬聚落主：“調伏馬者，有幾種法？” 
　　聚落主答言：“瞿曇，有三種法。何等為三？謂：一者、柔軟，二者、剛強，三者、柔軟剛強。” 
　　佛告聚落主：“若以三種法，馬猶不調，當如之何？” 
　　聚落主言：“便當殺之！” 
　　聚落主白佛言：“瞿曇，無上調御丈夫者，當以幾種法調御丈夫？” 
　　佛告聚落主：“我亦以三法調御丈夫。何等為三？一者、柔軟，二者、剛強，三者、柔軟剛強。” 
　　聚落主白佛：“瞿曇，若三種調御丈夫，猶不調者，當如之何？” 
　　佛言：“聚落主，三事調伏猶不調者，便當殺之！所以者何？莫令我法有所屈辱！” 
　　調馬聚落主白佛言：“瞿曇法中，殺生者不凈。瞿曇法中不應殺，而今說言：‘不調伏者，亦當殺之！’” 
　　佛告聚落主：“如汝所言：‘如來法中，殺生者不凈。如來不應有殺。’聚落主，然我以三種法調御丈夫，彼不調者，不復與語，不復教授，不復教誡。聚落主，若如來調御丈夫，不復與語，不復教授，不復教誠，豈非殺耶？” 
　　調馬聚落主白佛言：“瞿曇，若調御丈夫不復與語，不復教授，不復教誡，真為殺也。是故我從今日舍諸惡業，歸佛、歸法、歸比丘僧。” 
　　佛告聚落主：“此真實要！” 
　　佛說此經已，調馬聚落主聞佛所說，歡喜隨喜，即從座起，作禮而去。  
　　如是我聞：一時，佛住王舍城迦蘭陀竹園。 
　　時，有兇惡聚落主來詣佛所，稽首佛足，退坐一面，白佛言：“世尊，不修何等法故，于他生瞋恚；生瞋恚故，口說惡言，他為其作惡性名字？” 
　　佛告聚落主：“不修正見故，于他生瞋；生瞋恚已，口說惡言，他為其作惡性名字。不修正志、正語、正業、正命、正方便、正念、正定故，于他生瞋；生瞋恚故，口說惡言，他為其作惡性名字。” 
　　復問：“世尊，修習何法，于他不瞋；不瞋恚故，口說善言，他為其作賢善名字？” 
　　佛告聚落主：“修正見故，于他不瞋；不瞋恚故，口說善言，他為其作賢善名字。修習正志、正語、正業、正命、正方便、正念、正定故，于他不瞋；不瞋恚故，口說善言，他為其作賢善名字。” 
　　兇惡聚落主白佛言：“奇哉！世尊，善說此言。我不修正見故，于他生瞋；生瞋恚已，口說惡言，他為我作惡性名字。我不修正志、正語、正業、正命、正方便、正念、正定故，于他生瞋；生瞋恚故，口說惡言，他為我作惡性名字。是故，我今當舍瞋恚、剛強、粗澀。” 
　　佛告聚落主：“此真實要！” 
　　佛說此經已，兇惡聚落主歡喜隨喜，作禮而去。  
　　如是我聞：一時，佛住王舍城迦蘭陀竹園。 
　　時，有摩尼珠髻聚落主來詣佛所，稽首佛足，退坐一面，白佛言：“世尊，先日國王集諸大臣，共論議言：‘云何沙門釋子比丘自為受畜金銀寶物？為凈耶？為不凈耶？’其中有言：‘沙門釋子應受畜金銀寶物。’又復有言：‘不應自為受畜金銀寶物。’世尊，彼言沙門釋子應自為受畜金銀寶物者，為從佛聞？為自出意說？作是語者，為隨順法？為不隨順？為真實說？為虛妄說？如是說者，得不墮于呵責處耶？” 
　　佛告聚落主：“此則妄說，非真實說、非是法說、非隨順說，墮呵責處。所以者何？沙門釋子自為受畜金銀寶物者，不清凈故；若自為己受畜金銀寶物者，非沙門法、非釋種子法。” 
　　聚落主白佛言：“奇哉！世尊，沙門釋子受畜金銀寶物者，非沙門法，非釋種子法，此真實說！世尊，作是說者，增長勝妙，我亦作是說：‘沙門釋子不應自為受畜金銀寶物。’” 
　　佛告聚落主：“若沙門釋子自為受畜金銀珍寶清凈者，五欲功德悉應清凈！” 
　　摩尼珠髻聚落主聞佛所說，歡喜作禮而去。 
　　爾時，世尊知摩尼珠髻聚落主去已，告尊者阿難：“若諸比丘依止迦蘭陀竹園住者，悉呼令集于食堂。” 
　　時，尊者阿難即受佛教，周遍宣令依止迦蘭陀竹園比丘集于食堂。比丘集已，往白世尊：“諸比丘已集食堂，惟世尊知時！” 
　　爾時，世尊往詣食堂，大眾前坐，坐已，告諸比丘：“今日有摩尼珠髻聚落主來詣我所，作如是言：‘先日國王集諸大臣，作如是論議：沙門釋子自為受畜金銀寶物，為清凈不？其中有言清凈者，有言不清凈者。今問世尊，言清凈者，為從佛聞？為自妄說？’如上廣說。彼摩尼珠髻聚落主聞我所說，歡喜隨喜，作禮而去。諸比丘，國王、大臣共集論議，彼摩尼珠髻聚落主于大眾前師子吼說：‘沙門釋種子不應自為受畜金銀寶物。’諸比丘，汝等從今日須木索木、須草索草、須車索車、須作人索作人，慎勿為己受取金銀種種寶物！” 
　　佛說此經已，諸比丘聞佛所說，歡喜奉行。  
　　如是我聞：一時，佛住瞻婆國揭伽池側。 
　　時，有王頂聚落主來詣佛所，稽首佛足，退坐一面。爾時，世尊告王頂聚落主：“今者眾生依于二邊。何等為二？一者、樂著卑下、田舍、常人凡夫五欲；二者、自苦方便，不正、非義饒益。 
　　“聚落主，有三種樂受欲樂，卑下、田舍、常人凡夫；有三種自苦方便，不正、非義饒益。聚落主，何等為三種卑下、田舍、常人凡夫樂受欲樂？有受欲者，非法濫取，不以安樂自供，不供養父母、給足兄弟、妻子、奴婢、眷屬、朋友、知識，亦不隨時供養沙門、婆羅門、仰求勝處安樂果報、未來生天，是名世間第一受欲。復次，聚落主，受欲樂者，以法、非法濫取財物，以樂自供，供養父母，給足兄弟、妻子、奴婢、眷屬、朋友、知識，而不隨時供養沙門、婆羅門、仰求勝處安樂果報、未來生天，是名第二受欲樂者。復次，聚落主，有受欲樂者，以法求財，不以濫取，以樂自供，供養父母，給足兄弟、妻子、奴婢、眷屬、知識，隨時供養沙門、婆羅門，仰求勝處安樂果報，未來生天，是名第三受欲樂者。 
　　“聚落主，我不一向說受欲平等，我說受欲者其人卑下，我說受欲者是其中人，我說受欲者是其勝人。何等為卑下受欲者？謂非法濫取，乃至不仰求勝處安樂果報、未來生天，是名我說卑下者受欲。何等為中人受欲？謂受欲者以法、非法而求財物，乃至不求未來生天，是名我說第二中人受欲。何等為我說勝人受欲？謂彼以法求財，乃至未來生天，是名我說第三勝人受欲。 
　　“何等為三種自苦方便？是苦非法、不正、非義饒益？有一自苦枯槁活，初始犯戒、污戒，彼修種種苦行，精勤方便住處住，彼不能現法得離熾然、過人法、勝妙知見安樂住。聚落主，是名第一自苦方便枯槁活。復次，自苦方便枯槁活，始不犯戒、污戒，而修種種苦行，亦不由此現法得離熾然、過人法、勝妙知見安樂住，是名第二自苦方便枯槁活。復次，自苦方便枯槁活，不初始犯戒、污戒，然修種種苦行方便，亦不能現法離熾然、得過人法、勝妙知見安樂住，是名第三自苦方便枯槁活。 
　　“聚落主，我不說一切自苦方便枯槁活悉等，我說有自苦方便是卑劣人，有說自苦方便是中人，有說自苦方便是勝人。何等自苦方便卑劣人？若彼自苦方便，初始犯戒、污戒，乃至不得勝妙知見安樂住，是名我說自苦方便卑劣人。何等為自苦方便中人？若彼自苦方便，不初始犯戒、污戒，乃至不得勝妙知見安樂住，是名我說自苦方便中間人。何等為自苦方便勝人？若彼自苦方便枯槁活，不初始犯戒、污戒，乃至不得勝妙知見安樂住，是名我說自苦方便勝人。聚落主，是名三種自苦方便，是苦非法、不正、非義饒益。 
　　“聚落主，有道有跡，不向三種受欲隨順方便，卑下、田舍、常人凡夫；不向三種自苦方便，是苦非法、不正、非義饒益。聚落主，何等為道，何等為跡，不向三種受欲、三種自苦方便？聚落主，為欲貪障礙故，或欲自害，或欲害他，或欲俱害，現法后世得斯罪報，心法憂苦；瞋恚、癡所障，或欲自害，或欲害他，或欲俱害，現法后世得斯罪報，心法憂苦。若離貪障，不欲方便自害、害他、自他俱害，不現法后世受斯罪報，彼心、心法常受喜樂；如是離瞋恚、愚癡障礙，不欲自害，不欲害他、自他俱害，不現法后世受斯罪報，彼心、心法常受安樂，于現法中，遠離熾然，不待時節，親近涅槃，即此身現緣自覺知。聚落主，如此現法永離熾然，不待時節，親近涅槃，即此現身緣自覺知者，為八圣道正見乃至正定。” 
　　當其世尊說是法時，王頂聚落主遠塵離垢，得法眼凈。時，王頂聚落主見法、得法、知法、深入于法，度疑不由于他，于正法、律得無所畏；即從座起，整衣服，合掌白佛：“我今已度。世尊，歸佛、歸法、歸比丘僧，從今盡壽，為優婆塞。” 
　　時，聞佛所說，歡喜隨喜，作禮而去。  
　　如是我聞：一時，佛在力士人間游行，到郁鞞羅住處鸚鵡閻浮林。 
　　時，有揭曇聚落主聞沙門瞿曇在力士人間游行，至郁鞞羅聚落鸚鵡閻浮林，說現法苦集、苦沒。“我當往詣彼沙門瞿曇，若我詣沙門瞿曇者，彼必為我說現法苦集、苦沒。”即往彼郁鞞羅聚落，詣世尊所，稽首禮足，退坐一面，白佛言：“世尊，我聞世尊常為人說現法苦集、苦沒。善哉！世尊，為我說現法苦集、苦沒。” 
　　佛告聚落主：“我若說過去法苦集、苦沒者，知汝于彼為信、為不信，為欲、不欲，為念、不念，為樂、不樂，汝今苦不？我若說未來苦集、苦沒者，知汝于彼為信、不信，為欲、不欲，為念、不念，為樂、不樂，汝今苦不？我今于此說現法苦集、苦沒。聚落主，若眾生所有苦生，彼一切皆以欲為本，欲生、欲集、欲起、欲因、欲緣而苦生。” 
　　聚落主白佛言：“世尊，極略說法，不廣分別，我所不解。善哉！世尊，惟愿廣說，令我等解。” 
　　佛告聚落主：“我今問汝，隨汝意說。聚落主，于意云何？若眾生于此郁鞞羅聚落住者，是若縛、若打、若責、若殺，汝心當起憂、悲、惱苦不？” 
　　聚落主白佛言：“世尊，亦不一向。若諸眾生于此郁鞞羅聚落住者，于我有欲、有貪、有愛、有念、相習近者，彼遭若縛、若打、若責、若殺，我則生憂、悲、惱苦。若彼眾生所無欲、貪、愛、念、相習近者，彼遭縛、打、責、殺，我何為橫生憂、悲惱苦？” 
　　佛告聚落主：“是故當知：眾生種種苦生，彼一切皆以欲為本，欲生、欲習、欲起、欲因、欲緣而生眾苦。聚落主，于意云何？汝依父母不相見者，則生欲、貪、愛、念不？” 
　　聚落主言：“不也，世尊。” 
　　“聚落主，于意云何？若見、若聞彼依父母，當起欲、愛、念不？” 
　　聚落主言：“如是，世尊。” 
　　復問：“聚落主，于意云何？彼依父母，若無常變異者，當起憂、悲、惱苦不？” 
　　聚落主言：“如是，世尊，若依父母無常變異者，我或鄰死，豈唯憂、悲、惱苦？” 
　　佛告聚落主：“是故當知：若諸眾生所有苦生，一切皆以愛欲為本，欲生、欲集、欲起、欲因、欲緣而生苦。” 
　　聚落主言：“奇哉！世尊，善說如此依父母譬。我有依父母，居在異處，我日日遣信問其安否；使未時還，我以憂苦，況復無常，而無憂苦？” 
　　佛告聚落主：“是故我說，其諸眾生所有憂苦，一切皆以欲為根本，欲生、欲集、欲起、欲因、欲緣而生憂苦。” 
　　佛告聚落主：“若有四愛念無常變異者，則四憂苦生；若三、二，若一愛念無常變異者，則一憂苦生。聚落主，若都無愛念者，則無憂苦塵勞。” 
　　即說偈言：  
　　“若無世間愛念者，則無憂苦塵勞患， 
　　　一切憂苦消滅盡，猶如蓮華不著水。”  
　　當其世尊說是法時，揭曇聚落主遠塵離垢，得法眼凈，見法得法，深入于法，度諸狐疑不由于他、不由他度，于正法、律得無所畏；從座起，整衣服，合掌白佛：“已度，世尊，我以超越。我從今日歸佛、歸法、歸比丘僧，盡其壽命，為優婆塞，唯憶持我！” 
　　佛說此經已，揭曇聚落主聞佛所說，歡喜隨喜，作禮而去。  
　　如是我聞：一時，佛在摩竭提國人間游行，與千二百五十比丘、千優婆塞、五百乞殘食人，從城至城，從聚落至聚落，人間游行，至那羅聚落好衣庵羅園中。時，有刀師氏聚落主是尼揵弟子，詣尼揵所，禮尼揵足，退坐一面。 
　　爾時，尼揵語刀師氏聚落主：“汝能共沙門瞿曇作蒺藜論，令沙門瞿曇不得語、不得不語耶？” 
　　聚落主言：“阿梨，我立何等論為蒺藜論，令沙門瞿曇不得語、不得不語？” 
　　尼揵語聚落主言：“汝往詣沙門瞿曇所，作是問：‘瞿曇，常愿欲令諸家福利具足增長，作如是愿、如是說不？’若答汝言不者，汝當問言：‘沙門瞿曇，與凡愚夫有何等異？’若言有愿有說者，當復問言：‘沙門瞿曇，若有如是愿、如是說者，今云何于饑饉世，游行人間？將諸大眾千二百五十比丘、千優婆塞、五百乞殘食人，從城至城，從村至村，捐費世間；如大雨雹，雨已，乃是減損，非增益也。瞿曇所說，殊不相應，不類不似，前后相違。’如是，聚落主，是名蒺藜論，令彼沙門瞿曇不得語、不得不語。” 
　　爾時，刀師氏聚落主受尼揵勸教已，詣佛所恭敬問訊，恭敬問訊已，退坐一面，白佛：“瞿曇，常欲愿令諸家福利增長不？” 
　　佛告聚落主：“如來長夜欲令諸家福利增長，亦常作是說。” 
　　聚落主言：“若如是者，云何，瞿曇，于饑饉世人間乞食，將諸大眾乃至不似不類，前后相違？” 
　　佛告聚落主：“我憶九十一劫以來，不見一人施一比丘，有盡有減。聚落主，汝觀今日有人家大富，多錢財、多眷屬、多仆從，當知其家長夜好施，真實寂止，故致斯福利。聚落主，有八因緣，令人損減福利不增。何等為八？王所逼、賊所劫、火所焚、水所漂、藏自消減、抵債不還、怨憎殘破、惡子費用。有是八種為錢財難聚。聚落主，我說無常為第九句。如是，聚落主，汝舍九因九緣，而言沙門瞿曇破壞他家，不舍惡言，不舍惡見，如鐵槍投水，身壞命終，生地獄中。” 
　　時，刀師氏聚落主心生恐怖，身毛皆豎，白佛言：“世尊，我今悔過！如愚如癡，不善不辯，于瞿曇所不實欺誑，虛說妄語。” 
　　聞佛所說，歡喜隨喜，從座起去。  
　　如是我聞：一時，佛住那羅聚落好衣庵羅園中。 
　　時，有刀師氏聚落主，先是尼揵弟子，詣尼揵所，禮尼揵足，退坐一面。 
　　爾時，尼揵語聚落主：“汝能共沙門瞿曇作蒺藜論，令沙門瞿曇不得語、不得不語？” 
　　聚落主白尼揵：“阿梨，何等為蒺藜論，令沙門瞿曇不得語、不得不語耶？” 
　　尼揵語聚落主：“汝往沙門瞿曇所，作如是言：‘瞿曇，不常欲安慰一切眾生，贊嘆安慰一切眾生耶？’若言不者，應語言：‘瞿曇與凡愚夫有何等異？’若言常欲安慰一切眾生，贊嘆安慰一切眾生者，復應問言：‘若欲安慰一切眾生者，以何等故，或為一種人說法？或不為一種人說法？’作如是問者，是名蒺藜論，令彼沙門瞿曇不得語、不得不語。” 
　　爾時，聚落主受尼揵勸進已，往詣佛所，恭敬問訊已，退坐一面，白佛言：“瞿曇，豈不欲常安慰一切眾生，嘆說安慰一切眾生？” 
　　佛告聚落主：“如來長夜慈愍安慰一切眾生，亦常嘆說安慰一切眾生。” 
　　聚落主白佛言：“若然者，如來何故為一種人說法？又復不為一種人說法？” 
　　佛告聚落主：“我今問汝，隨意答我。聚落主，譬如有三種田，有一種田沃壤肥澤，第二田中，第三田塉薄，云何，聚落主，彼田主先于何田耕治下種？” 
　　聚落主言：“瞿曇，于最沃壤肥澤者，先耕下種。” 
　　“聚落主，復于何田次耕下種？” 
　　聚落主言：“瞿曇，當于中田次耕下種。” 
　　佛告聚落主：“復于何田次耕下種？” 
　　聚落主言：“當于最下塉薄之田，次耕下種。” 
　　佛告聚落主：“何故如是？” 
　　聚落主言：“不欲廢田存種而已。” 
　　佛告聚落主：“我亦如是，如彼沃壤肥澤田者，我諸比丘、比丘尼亦復如是。我常為彼演說正法，初、中、后善，善義善味，純一滿凈，梵行清白，開示顯現。彼聞法已，依于我舍、我洲、我覆、我蔭、我趣，常以凈眼，觀我而住，作如是念：‘佛所說法，我悉受持，令我長夜以義饒益，安隱樂住。’ 
　　“聚落主，如彼中田者，我弟子優婆塞、優婆夷亦復如是。我亦為彼演說正法，初、中、后善，善義善味，純一滿凈，梵行清白，開發顯示。彼聞法已，依于我舍、我洲、我覆、我蔭、我趣，常以凈眼，觀察我住，作如是念：‘世尊說法，我悉受持，令我長夜以義饒益，安隱樂住。’ 
　　“聚落主，如彼田家最下田者，如是我為諸外道異學尼揵子輩，亦為說法，初、中、后善，善義善味，純一滿凈，梵行清白，開示顯現。然于彼等少聞法者，亦為其說；多聞法者，亦為其說。然其彼眾于我善說法中，得一句法，知其義者，亦復長夜以義饒益，安隱樂住。” 
　　時，聚落主白佛：“甚奇！世尊，善說如是三種田譬。” 
　　佛告聚落主：“汝聽我更說譬類。譬如士夫有三水器：第一器不穿不壞，亦不津漏；第二器不穿不壞，而有津漏；第三器者，穿壞津漏。云何，聚落主，彼士夫三種器中，常持凈水著何等器中？” 
　　聚落主言：“瞿曇，當以不穿不壞、不漏津者，先以盛水。” 
　　佛告聚落主：“次復應以何器盛水？” 
　　聚落主言：“瞿曇，當持彼器不穿不壞而津漏者，次以盛水。” 
　　佛告聚落主：“彼器滿已，復以何器為后盛水？” 
　　聚落主言：“以穿壞津漏之器最后盛水。所以者何？須臾之間，供小用故。” 
　　佛告聚落主：“如彼士夫不穿不壞、不津漏器，諸弟子比丘、比丘尼亦復如是。我常為彼演說正法，乃至長夜以義饒益，安隱樂住。如第二器不穿不壞而津漏者，我諸弟子優婆塞、優婆夷亦復如是。我常為彼演說正法，乃至長夜以義饒益，安隱樂住。如第三器穿壞津漏者，外道異學諸尼揵輩亦復如是。我亦為彼演說正法，初、中、后善，善義善味，純一滿凈，梵行清白，開示顯現。多亦為說，少亦為說。彼若于我說一句法，知其義者，亦得長夜安隱樂住。” 
　　時，刀師氏聚落主聞佛所說，心大恐怖，身毛皆豎，前禮佛足悔過：“世尊，如愚如癡，不善不辯，于世尊所不諦真實，虛偽妄說！” 
　　聞佛所說，歡喜隨喜，禮足而去。  
　　如是我聞：一時，佛住那羅聚落好衣庵羅園中。 
　　時，有刀師氏聚落主尼揵弟子，來詣佛所，稽首禮足，退坐一面。 
　　爾時，世尊告聚落主：“欲何所論？尼揵若提子為何所說？” 
　　聚落主言：“彼尼揵若提子說：‘殺生者，一切皆墮泥犁中，以多行故，則將至彼；如是盜、邪淫、妄語皆墮泥犁中，以多行故，則將至彼。’” 
　　佛告聚落主：“若如尼揵若提子說殺生者墮泥犁中，以多行故，而往生彼者，則無有眾生墮泥犁中。聚落主，于意云何？何等眾生于一切時有心殺生？復于何時有心不殺生？乃至何時有心妄語？何時有心不妄語？” 
　　聚落主白佛言：“世尊，人于晝夜，少時有心殺生，乃至少時有心妄語；而多時不有心殺生，乃至妄語。” 
　　佛告聚落主：“若如是者，豈非無有人墮于泥犁中耶？如尼揵所說：有人殺生者，一切墮泥犁中，多習行者將往生彼，乃至妄語亦復如是。聚落主，彼大師出興于世，覺想籌量，入覺想地住。于凡夫地自辯所說，隨意籌量，為諸弟子作如是說法，言殺生者，一切皆墮泥犁中，多習行將往生彼，乃至妄語亦復如是。彼諸弟子若信其說，言：‘我大師知其所知，見其所見，能為弟子作如是說：若殺生者，一切皆墮泥犁中，多習行故，將往生彼。我本有心殺生、偷盜、邪淫、妄語，當墮泥犁中。’得如是見，乃至不舍此見，不厭彼業，不覺彼悔，于未來世，不舍殺生，乃至不舍妄語，彼意解脫不滿足，慧解脫亦不滿足。意解脫不滿足、慧解脫不滿足故，則為謗圣邪見；邪見因緣故，身壞命終，生惡趣泥犁中。如是，聚落主，有因有緣眾生煩惱，有因有緣眾生業煩惱。 
　　“聚落主，如來、應、等正覺、明行足、善逝、世間解、無上士、調御丈夫、天人師、佛、世尊出興于世，常為眾生呵責殺生，贊嘆不殺；呵責偷盜、邪淫、妄語，贊嘆不盜、不淫、不妄語。常以此法，化諸聲聞，令念樂信重，言：‘我大師知其所知，見其所見，呵責殺生，贊嘆不殺，乃至呵責妄語，贊嘆不妄語。我從昔來，以愚癡無慧，有心殺生。我緣是故，今自悔責。雖不能令彼業不為，且因此悔責故，于未來世，得離殺生，乃至得離盜、淫、妄語，亦得滿足正意解脫，滿足慧解脫。意解脫、慧解脫滿足已，得不謗賢圣，正見成就；正見因緣故，得生善趣天上。’如是，聚落主，有因有緣眾生業煩惱清凈。 
　　“聚落主，彼多聞圣弟子作如是學：隨時晝夜觀察所起少有心殺生，多有心不殺生。若于有心殺生，當自悔責，不是不類。若不有心殺生，無怨無憎，心生隨喜；隨喜已，歡喜生；歡喜已，心猗息；心猗息已，心受樂；受樂已，則心定；心定已，圣弟子心與慈俱，無怨無嫉，無有瞋恚，廣大無量，滿于一方，正受住。二方、三方，乃至四方、四維、上下、一切世間，心與慈俱，無怨無嫉，無有瞋恚，廣大無量，善修習，充滿諸方，具足正受住。” 
　　爾時，世尊以爪甲抄少土，語刀師氏聚落主言：“云何，聚落主，我爪甲土多？大地為多？” 
　　聚落主白佛言：“世尊，爪甲土少少耳，大地土無量無數。” 
　　佛告聚落主：“如甲上之土甚少，大地之土其數無量。如是心與慈俱，修習多修習，諸有量業者，如甲上土，不能將去，不能令住。如是偷盜對以悲心，邪淫對以喜心，妄語對以舍心，不得為比。” 
　　說是語時，刀師氏聚落主遠塵離垢，得法眼凈。聚落主見法、得法、覺法、知法、深入于法，離諸狐疑不由于他、不隨于他，于正法、律得無所畏；從座起，整衣服，右膝著地，合掌白佛：“我已度，世尊。已越，世尊。我今歸佛、歸法、歸比丘僧，盡其壽命，為優婆塞。世尊，譬如士夫欲求燈明，取其馬尾，以為燈炷，欲吹令燃，終不得明，徒自疲勞，燈竟不燃。我亦如是，欲求明智，于諸愚癡尼揵子所，愚癡習近，愚癡和合，愚癡奉事，徒自勞苦，不得明智。是故我今重歸依佛、歸法、歸僧。從今以去，于彼尼揵愚癡不善不辯者所，少信、少敬、少愛、少念，于今遠離。是故，我今第三歸佛、歸法、歸僧，乃至盡壽，為優婆塞，自凈其心。” 
　　時，刀師氏聚落主聞佛所說，歡喜隨喜，作禮而去。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“世間有三種調馬。何等為三種？有馬捷疾具足、色不具足、形體不具足，有馬色具足、捷疾具足、形體不具足，有馬捷疾具足、色具足、形體具足。如是有三種調士夫相。何等為三？有士夫捷疾具足、色不具足、形體不具足，有士夫捷疾具足、色具足、形體不具足，有士夫捷疾具足、色具足、形體具足。 
　　“比丘，何等為不調士夫捷疾具足、色不具足、形體不具足？有士夫于此苦如實知，此苦集、此苦滅、此苦滅道跡如實知，如是觀者三結斷：身見、戒取、疑。此三結斷得須陀洹，不墮惡趣法，決定正趣三菩提，七有天人往生，究竟苦邊，是名捷疾具足。何等為非色具足？若有問阿毗曇、律，不能以具足句味，次第隨順，具足解說，是名色不具足。云何形體不具足？非大德名聞，感致衣被、飲食、床臥、湯藥、眾具。是名士夫捷疾具足、色不具足、形體不具足。 
　　“何等為捷疾具足、色具足、形體不具足？謂士夫此苦如實知，此苦集、此苦滅、此苦滅道跡如實知，乃至究竟苦邊，是捷疾具足。何等為色具足？若問阿毗曇、律，乃至能為解說，是名色具足。何等為形體不具足？非大德名聞，不能感致衣被、飲食、臥具、湯藥。是名士夫捷疾具足、色具足、形體不具足。 
　　“何等為士夫捷疾具足、色具足、形體具足？謂士夫此苦如實知，此苦集、此苦滅、此苦滅道跡如實知，乃至究竟苦邊，是名捷疾具足。何等為色具足？若問阿毗曇、律，乃至能解說，是名色具足。何等為形體具足？大德名聞，乃至臥具、湯藥，是名形體具足。是名士夫捷疾具足、色具足、形體具足。” 
　　佛說此經已，諸比丘聞佛所說，歡喜奉行。  
　　如是我聞：一時，佛住王舍城迦蘭陀竹園。 
　　爾時，世尊告諸比丘：“世間有三種良馬。何等為三？有馬捷疾具足、非色具足、非形體具足，有馬捷疾具足、色具足、非形體具足，有馬捷疾具足、色具足、形體具足。于正法、律有三種善男子。何等為三？有善男子捷疾具足、非色具足、非形體具足，有善男子捷疾具足、色具足、非形體具足，有善男子捷疾具足、色具足、形證具足。 
　　“何等為善男子捷疾具足、非色具足、非形體具足？謂善男子苦圣諦如實知，苦集圣諦如實知，苦滅圣諦如實知，苦滅道跡圣諦如實知。作如是知、如是見已，斷五下分結，謂身見、戒取、疑、貪欲、瞋恚；斷此五下分結已，得生般涅槃阿那含，不復還生此世，是名善男子捷疾具足。云何色不具足？若問阿毗曇、律，不能解了句味，次第順便，決定解說，是名色不具足。云何形體不具足？謂非名聞大德，能感財利供養、衣被、飲食、隨病湯藥。是名善男子捷疾具足、非色具足、非形體具足。 
　　“何等為捷疾具足、色具足、非形體具足？謂善男子此苦圣諦如實知，乃至得生般涅槃阿那含，不復還生此世，是名捷疾具足。云何色具足？若有問阿毗曇、律，能以次第句味，隨順決定，而為解說，是名色具足。云何非形體具足？謂非名聞大德，能感財利供養、衣被、飲食、隨病湯藥。是名善男子捷疾具足、色具足、非形體具足。 
　　“何等為善男子捷疾具足、色具足、形體具足？謂善男子此苦圣諦如實知，乃至得阿那含生般涅槃，不復還生此世，是名捷疾具足。何等為色具足？若有問阿毗曇、毗尼，乃至而為解說，是名色具足。何等為形體具足？謂名聞大德能感財利，乃至湯藥、眾具，是名形體具足。是名善男子捷疾具足、色具足、形體具足。” 
　　佛說此經已，諸比丘聞佛所說，歡喜奉行。  
雜阿含經卷第三十三  
　　如是我聞：一時，佛住王舍城迦蘭陀竹園。 
　　爾時，世尊告諸比丘：“世間三種良馬。何等為三？謂有馬捷疾具足、非色具足、非形體具足，有馬捷疾具足、色具足、非形體具足，有馬捷疾具足、色具足、形體具足。如是于此法、律有三種善男子。何等為三？有善男子捷疾具足、非色具足、非形體具足，有善男子捷疾具足、色具足、非形體具足，有善男子捷疾具足、色具足、形體具足。 
　　“何等為善男子捷疾具足、非色具足、非形體具足？謂善男子此苦圣諦如實知，此苦集圣諦如實知，此苦滅圣諦如實知，此苦滅道跡圣諦如實知。如是知、如是見已，欲有漏心解脫、有有漏心解脫、無明有漏心解脫：我生已盡，梵行已立，所作已作，自知不受后有，是名捷疾具足。云何非色具足？若有問阿毗曇、律，乃至不能為決定解說，是名色不具足。何等非形體具足？謂非名聞大德，乃至不感湯藥、眾具，是名形體不具足。是名善男子捷疾具足、非色具足、非形體具足。 
　　“何等為善男子捷疾具足、色具足、非形體具足？謂善男子此苦圣諦如實知，乃至不受后有，是名捷疾具足。云何色具足？謂若有問阿毗曇、毗尼，乃至能為決定解說，是名色具足。何等為非形體具足？謂非名聞大德，乃至不能感湯藥、眾具。是名善男子捷疾具足、色具足、非形體具足。 
　　“何等為善男子捷疾具足、色具足、形體具足？謂善男子此苦圣諦如實知，乃至不受后有，是名捷疾具足。何等為色具足？謂善男子若有問阿毗曇、毗尼，乃至能為決定解說，是名色具足。何等為形體具足？謂善男子名聞大德，乃至能感湯藥、眾具，是名形體具足。是名善男子捷疾具足、色具足，形體具足。” 
　　佛說此經已，諸比丘聞佛所說，歡喜奉行。  
　　如是我聞：一時，佛住王舍城迦蘭陀竹園。 
　　爾時，世尊告諸比丘：“世有三種良馬，王所服乘。何等為三？謂良馬色具足、力具足、捷疾具足。如是于正法、律有三種善男子，世所奉事、供養、恭敬，為無上福田。何等為三？謂善男子色具足、力具足、捷疾具足。 
　　“何等為色具足？謂善男子住于凈戒波羅提木叉律儀，威儀行處具足，見微細罪，能生怖畏，受持學戒，是名色具足。 
　　“何等力具足？已生惡不善法令斷，生欲、精勤方便，攝受增長；未生惡不善法不起，生欲、精勤方便，攝受增長。未生善法令起，生欲、精勤方便，攝受增長；已生善法住不忘失，生欲、精勤方便，攝受增長，是名力具足。 
　　“何等為捷疾具足？謂此苦圣諦如實知，乃至得阿羅漢，不受后有，是名捷疾具足。是名善男子色具足、力具足、捷疾具足。” 
　　佛說此經已，諸比丘聞佛所說，歡喜奉行。  
　　如是我聞：一時，佛住王舍城迦蘭陀竹園。 
　　爾時，世尊告諸比丘：“世有良馬，四能具足，當知是良馬，王所服乘。何等為四？所謂賢善、捷疾、堪能、調柔。如是善男子四德成就，世所宗重，承事供養，為無上福田。何等為四？謂善男子成就無學戒身、無學定身、無學慧身、無學解脫身。” 
　　佛說此經已，諸比丘聞佛所說，歡喜奉行。  
　　如是我聞：一時，佛住王舍城迦蘭陀竹園。 
　　爾時，世尊告諸比丘：“世有四種良馬，有良馬駕以平乘，顧其鞭影馳駃，善能觀察御者形勢，遲速左右，隨御者心，是名，比丘，世間良馬第一之德。復次，比丘，世間良馬不能顧影而自驚察，然以鞭杖觸其毛尾則能驚速察御者心，遲速左右，是名世間第二良馬。復次，比丘，若世間良馬不能顧影，及觸皮毛能隨人心，而以鞭杖小侵皮肉則能驚察，隨御者心，遲速左右，是名，比丘，第三良馬。復次，比丘，世間良馬不能顧其鞭影，及觸皮毛，小侵膚肉，乃以鐵錐刺身，徹膚傷骨，然后方驚，牽車著路，隨御者心，遲速左右，是名世間第四良馬。 
　　“如是于正法、律有四種善男子。何等為四？謂善男子聞他聚落有男子、女人疾病困苦，乃至死，聞已，能生恐怖，依正思惟，如彼良馬顧影則調，是名第一善男子于正法、律能自調伏。 
　　“復次，善男子不能聞他聚落若男、若女老、病、死苦，能生怖畏，依正思惟；見他聚落若男、若女老、病、死苦，則生怖畏，依正思惟，如彼良馬觸其毛尾，能速調伏，隨御者心，是名第二善男子于正法、律能自調伏。 
　　“復次，善男子不能聞、見他聚落中男子、女人老、病、死苦，生怖畏心，依正思惟；然見聚落、城邑有善知識及所親近老、病、死苦，則生怖畏，依正思惟，如彼良馬，觸其膚肉，然后調伏，隨御者心，是名第三善男子于圣法、律而自調伏。 
　　“復次，善男子不能聞、見他聚落中男子、女人及所親近老、病、死苦，生怖畏心，依正思惟；然于自身老、病、死苦能生厭怖，依正思惟，如彼良馬侵肌徹骨，然后乃調，隨御者心，是名第四善男子于圣法、律能自調伏。” 
　　佛說此經已，諸比丘聞佛所說，歡喜奉行。  
　　如是我聞：一時，佛住王舍城迦蘭陀竹園。 
　　時，有調馬師名曰只尸，來詣佛所，稽首佛足，退坐一面，白佛言：“世尊，我觀世間甚為輕賤，猶如群羊。世尊，唯我堪能調馬；狂逸惡馬，我作方便，須臾令彼態病悉現，隨其態病，方便調伏。” 
　　佛告調馬師聚落主：“汝以幾種方便調伏于馬？” 
　　馬師白佛：“有三種法調伏惡馬。何等為三？一者、柔軟，二者、粗澀，三者、柔軟粗澀。” 
　　佛告聚落主：“汝以三種方便調馬，猶不調者，當如之何？” 
　　馬師白佛：“遂不調者，便當殺之。所以者何？莫令辱我。”調馬師白佛：“世尊是無上調御丈夫，為以幾種方便調御丈夫？” 
　　佛告聚落主：“我亦以三種方便調御丈夫。何等為三？一者、一向軟柔，二者、一向粗澀，三者、柔軟粗澀。” 
　　佛告聚落主：“所謂一向柔軟者，如所說：此是身善行，此是身善行報，此是口、意善行，此是口、意善行報，是名天、是名人、是名善趣化生、是名涅槃，是為柔軟。粗澀者，如所說：是身惡行，是身惡行報，是口、意惡行，是口、意惡行報，是名地獄，是名畜生，是名餓鬼，是名惡趣，是名墮惡趣，是名如來粗澀教也。彼柔軟粗澀俱者，謂如來有時說身善行，有時說身善行報，有時說口、意善行，有時說口、意善行報；有時說身惡行，有時說身惡行報，有時說口、意惡行，有時說口、意惡行報；如是名天，如是名人，如是名善趣，如是名涅槃；如是名地獄，如是名畜生、餓鬼，如是名惡趣，如是墮惡趣，是名如來柔軟粗澀教。” 
　　調馬師白佛：“世尊，若以三種方便調伏眾生，有不調者，當如之何？” 
　　佛告聚落主：“亦當殺之。所以者何？莫令辱我。” 
　　調馬師白佛言：“若殺生者，于世尊法為不清凈，世尊法中亦不殺生，而今言殺，其義云何？” 
　　佛告聚落主：“如是！如是！如來法中殺生不清凈，如來法中亦不殺生；然如來法中以三種教授不調伏者，不復與語、不教、不誡。聚落主，于意云何？如來法中不復與語、不教、不誡，豈非死耶？” 
　　調馬師白佛：“實爾，世尊，不復與語，永不教誡，真為死也。世尊，以是之故，我從今日離諸惡不善業。” 
　　佛告聚落主：“善哉所說！” 
　　時，調馬師聚落主只尸聞佛所說，歡喜隨喜，禮足而去。  
　　如是我聞：一時，佛住王舍城迦蘭陀竹園。 
　　爾時，世尊告諸比丘：“世間馬有八態。何等為八？謂惡馬臨駕車時，后腳踏人，前腳跪地，奮頭嚙人，是名世間馬第一態。復次，惡馬就駕車時，低頭振軛，是名世間惡馬第二之態。復次，世間惡馬就駕車時，下道而去，或復偏厲車，令其翻覆，是名第三之態。復次，世間惡馬就駕車時，仰頭卻行，是名世間惡馬第四之態。復次，世間惡馬就駕車時，小得鞭杖，或斷韁折勒，縱橫馳走，是名第五之態。復次，世間惡馬就駕車時，舉前兩足，而作人立，是名第六之態。復次，世間惡馬就駕之時，加之鞭杖，安住不動，是名第七之態。復次，世間惡馬就駕之時，叢聚四腳，伏地不起，是名第八之態。 
　　“如是，世間惡丈夫于正法、律有八種過。何等為八？若比丘，諸梵行者以見聞疑罪而發舉時，彼則瞋恚，反呵責彼言：‘汝愚癡，不辯不善，他立舉汝，汝云何舉我？’如彼惡馬后腳雙踏，前腳跪地，斷鞅折軛，是名丈夫于正法、律第一之過。 
　　“復次，比丘，諸梵行者以見聞疑舉，反出他罪，猶如惡馬怒項折軛，是名丈夫于正法、律第二之過。復次，比丘，諸梵行者以見聞疑舉，不以正答，橫說余事，瞋恚驕慢，隱覆嫌恨，不忍，無所由作，如彼惡馬不由正路，令車翻覆，是名丈夫于正法、律第三之過。 
　　“復次，比丘，諸梵行者以見聞疑舉，令其憶念，而作是言：‘我不憶念！’抵突不伏，如彼惡馬卻縮轉退，是名丈夫于正法、律第四之過。 
　　“復次，比丘，諸梵行者以見聞疑舉時，輕蔑不數其人，亦不數僧，攝持衣缽，隨意而去，如彼惡馬加以鞭杖，縱橫馳走，是名丈夫于正法、律第五之過。 
　　“復次，比丘，諸梵行者以見聞疑舉時，自處高床，與諸上座共諍曲直，如彼惡馬雙腳人立，是名丈夫于正法、律第六之過。 
　　“復次，比丘，諸梵行者以見聞疑舉時，默然不應，以惱大眾，如彼惡馬加其鞭杖，兀然不動，是名丈夫于正法、律第七之過。 
　　“復次，比丘，諸梵行者以見聞疑舉時，則便舍戒，自生退沒，到于寺門，而作是言：‘汝默然快喜安住，我自舍戒退沒。’如彼惡馬叢聚四足，伏地不動，是名丈夫于正法、律第八之過。是名比丘于正法、律有八種丈夫過惡。” 
　　佛說此經已，諸比丘聞佛所說，歡喜奉行。  
　　如是我聞：一時，佛住王舍城迦蘭陀竹園。 
　　爾時，世尊告諸比丘：“世間良馬有八種德成就者，隨人所欲，取道多少。何等為八？生于良馬鄉，是名良馬第一之德。復次，體性溫良，不驚恐人，是名良馬第二之德。復次，良馬不擇飲食，是名良馬第三之德。復次，良馬厭惡不凈，擇地而臥，是名良馬第四之德。復次，良馬諸情態速為調馬者現，馬師調習，速舍其態，是名良馬第五之德。復次，良馬安于駕乘，不顧余馬，隨其輕重，能盡其力，是名良馬第六之德。復次，良馬常隨正路，不隨非道，是名良馬第七之德。復次，良馬若病、若老，勉力駕乘，不厭不倦，是名良馬第八之德。 
　　“如是，丈夫于正法、律八德成就，當知是賢士夫。何等為八？謂賢士夫住于正戒波羅提木叉律儀，威儀行處具足，見微細罪，能生怖畏，受持學戒，是名丈夫于正法、律第一之德。 
　　“復次，丈夫性自賢善，善調善住，不惱、不怖諸梵行者，是名丈夫第二之德。 
　　“復次，丈夫次行乞食，隨其所得，若粗若細，其心平等，不嫌不著，是名丈夫第三之德。 
　　“復次，丈夫心生厭離于身惡業，口、意惡業，惡不善法及諸煩惱，重受諸有熾然苦報，于未來世生、老、病、死、憂、悲、惱苦，增其厭離，是名丈夫第四之德。 
　　“復次，丈夫若有沙門過，諂曲不實，速告大師及善知識，大師說法則時除斷，是名丈夫第五之德。 
　　“復次，丈夫學心具足，作如是念：‘設使余人學以不學，我悉當學。’是名丈夫第六之德。 
　　“復次，丈夫行八正道，不行非道，是名丈夫第七之德。復次，丈夫乃至盡壽，精勤方便，不厭不倦，是名丈夫第八之德。如是丈夫八德成就，隨其行地，能速升進。” 
　　佛說此經已，諸比丘聞佛所說，歡喜奉行。  
　　如是我聞：一時，佛住那梨聚落深谷精舍。 
　　爾時，世尊告詵陀迦旃延：“當修真實禪，莫習強良禪！如強良馬，系槽櫪上，彼馬不念：‘我所應作，所不應作。’但念谷草。如是，丈夫于貪欲纏多所修習故，彼以貪欲心思惟，于出離道不如實知，心常馳騁，隨貪欲纏而求正受；瞋恚、睡眠、掉悔、疑多修習故，于出離道不如實知，以疑蓋心思惟，以求正受。 
　　“詵陀，若真生馬系槽櫪上，不念水草，但作是念，駕乘之事。如是，丈夫不念貪欲纏，住于出離如實知，不以貪欲纏而求正受，亦不瞋恚、睡眠、掉悔、疑纏，多住于出離；瞋恚、睡眠、掉悔、疑纏如實知，不以疑纏而求正受。 
　　“如是，詵陀，比丘如是禪者，不依地修禪，不依水、火、風、空、識、無所有、非想非非想而修禪；不依此世、不依他世，非日、月，非見、聞、覺、識，非得非求，非隨覺，非隨觀而修禪。詵陀，比丘如是修禪者，諸天主、伊濕波羅、波阇波提恭敬合掌，稽首作禮而說偈言：  
　　“南無大士夫，南無士之上！ 
　　　以我不能知，依何而禪定？”  
　　爾時，有尊者跋迦利住于佛后，執扇扇佛。時，跋迦利白佛言：“世尊，若比丘云何入禪，而不依地、水、火、風，乃至覺觀，而修禪定？云何比丘禪，諸天主、伊濕波羅、波阇波提合掌恭敬，稽首作禮而說偈言：  
　　“南無大士夫，南無士之上！ 
　　　以我不能知，依何而禪定？”  
　　佛告跋迦利：“比丘于地想能伏地想，于水、火、風想，無量空入處想、識入處想、無所有入處、非想非非想入處想，此世他世，日、月、見、聞、覺、識，若得若求，若覺若觀，悉伏彼想。跋迦利，比丘如是禪者，不依地、水、火、風，乃至不依覺、觀而修禪。跋迦利，比丘如是禪者，諸天主、伊濕波羅、波阇波提恭敬合掌，稽首作禮而說偈言：  
　　“南無大士夫，南無士之上！ 
　　　以我不能知，何所依而禪？”  
　　佛說此經時，詵陀迦旃延比丘遠塵離垢，得法眼凈。跋迦利比丘不起諸漏，心得解脫。 
　　佛說此經已，跋迦利比丘聞佛所說，歡喜奉行。  
　　如是我聞：一時，佛住迦毗羅衛國尼拘律園中。 
　　時，有釋種名摩訶男，來詣佛所，稽首佛足，退坐一面，白佛言：“世尊，云何名為優婆塞？” 
　　佛告摩訶男：“在家清白修習凈住，男相成就，作是說言：‘我今盡壽歸佛、歸法、歸比丘僧，為優婆塞，證知我！’是名優婆塞。” 
　　摩訶男白佛言：“世尊，云何名為優婆塞信具足？” 
　　佛告摩訶男：“優婆塞者，于如來所正信為本，堅固難動，諸沙門、婆羅門、諸天、魔、梵，及余世間所不能壞。摩訶男，是名優婆塞信具足。” 
　　摩訶男白佛言：“世尊，云何名優婆塞戒具足？” 
　　佛告摩訶男：“優婆塞離殺生、不與取、邪淫、妄語、飲酒，不樂作。摩訶男，是名優婆塞戒具足。” 
　　摩訶男白佛言：“世尊，云何名優婆塞聞具足？” 
　　佛告摩訶男：“優婆塞聞具足者，聞則能持，聞則積集，若佛所說初、中、后善，善義善味，純一滿凈，梵行清白，悉能受持。摩訶男，是名優婆塞聞具足。” 
　　摩訶男白佛言：“世尊，云何名優婆塞舍具足？” 
　　佛告摩訶男：“優婆塞舍具足者，為慳垢所纏者，心離慳垢，住于非家，修解脫施、勤施、常施，樂舍財物，平等布施。摩訶男，是名優婆塞舍具足。” 
　　摩訶男白佛言：“世尊，云何名優婆塞智慧具足？” 
　　佛告摩訶男：“優婆塞智慧具足者，謂此苦如實知，此苦集如實知，此苦滅如實知，此苦滅道跡如實知。摩訶男，是名優婆塞智慧具足。” 
　　爾時，釋氏摩訶男聞佛所說，歡喜隨喜，從座起，作禮而去。  
　　如是我聞：一時，佛住迦毗羅衛國尼拘律園中。 
　　爾時，釋氏摩訶男與五百優婆塞來詣佛所，稽首佛足，退坐一面，白佛言：“世尊，云何名優婆塞？” 
　　佛告摩訶男：“優婆塞者，在家凈住，乃至盡壽歸依三寶，為優婆塞，證知我！” 
　　摩訶男白佛言：“世尊，云何名優婆塞須陀洹？” 
　　佛告摩訶男：“優婆塞須陀洹者，三結已斷已知，謂身見、戒取、疑。摩訶男，是名優婆塞須陀洹。” 
　　摩訶男白佛言：“世尊，云何名優婆塞斯陀含？” 
　　佛告摩訶男：“謂優婆塞三結已斷已知，貪、恚、癡薄。摩訶男，是名優婆塞斯陀含。” 
　　摩訶男白佛言：“世尊，云何名優婆塞阿那含？” 
　　佛告摩訶男：“優婆塞阿那含者，五下分結已斷已知，謂身見、戒取、疑、貪欲、瞋恚。摩訶男，是名優婆塞阿那含。” 
　　時，摩訶男釋氏顧視五百優婆塞，而作是言：“奇哉！諸優婆塞，在家清白，乃得如是深妙功德。” 
　　時，摩訶男優婆塞聞佛所說，歡喜隨喜，從座起，作禮而去。  
　　如是我聞：一時，佛住迦毗羅衛國尼拘律園中。 
　　爾時，釋氏摩訶男來詣佛所，稽首佛足，退坐一面，白佛言：“世尊，云何名優婆塞？” 
　　佛告摩訶男：“優婆塞者，在家清白，乃至盡壽歸依三寶，為優婆塞，證知我！” 
　　摩訶男白佛：“世尊，云何為滿足一切優婆塞事？” 
　　佛告摩訶男：“若優婆塞有信無戒，是則不具，當勤方便，具足凈戒。具足信、戒而不施者，是則不具；以不具故，精勤方便，修習布施，令其具足滿。信、戒、施滿，不能隨時往詣沙門，聽受正法，是則不具；以不具故，精勤方便，隨時往詣塔寺，見諸沙門，不一心聽受正法，是不具足。信、戒、施、聞修習滿足，聞已不持，是不具足；以不具足故，精勤方便，隨時往詣沙門，專心聽法，聞則能持。不能觀察諸法深義，是不具足；不具足故，精勤方便，信、戒、施、聞，聞則能持；持已，觀察甚深妙義，而不隨順知法次法向，是則不具；以不具故，精勤方便，信、戒、施、聞，受持觀察，了達深義，隨順行法次法向。摩訶男，是名滿足一切種優婆塞事。” 
　　摩訶男白佛：“世尊，云何名優婆塞能自安慰，不安慰他？” 
　　佛告摩訶男：“若優婆塞能自立戒，不能令他立于正戒；自持凈戒，不能令他持戒具足；自行布施，不能以施建立于他；自詣塔寺見諸沙門，不能勸他令詣塔寺往見沙門；自專聽法，不能勸人樂聽正法；聞法自持，不能令他受持正法；自能觀察甚深妙義，不能勸人令觀深義；自知深法能隨順行法次法向，不能勸人令隨順行法次法向。摩訶男，如是八法成就者，是名優婆塞能自安慰，不安慰他。” 
　　摩訶男白佛：“世尊，優婆塞成就幾法自安安他？” 
　　佛告摩訶男：“若優婆塞成就十六法者，是名優婆塞自安安他。何等為十六？摩訶男，若優婆塞具足正信，建立他人；自持凈戒，亦以凈戒建立他人；自行布施，教人布施；自詣塔寺見諸沙門，亦教人往見諸沙門；自專聽法，亦教人聽；自受持法，教人受持；自觀察義，教人觀察；自知深義，隨順修行法次法向，亦復教人解了深義，隨順修行法次法向。摩訶男，如是十六法成就者，是名優婆塞能自安慰，亦安慰他人。 
　　“摩訶男，若優婆塞成就如是十六法者，彼諸大眾悉詣其所，謂婆羅門眾、剎利眾、長者眾、沙門眾，于諸眾中威德顯曜。譬如日輪，初、中及后，光明顯照；如是，優婆塞十六法成就者，初、中及后，威德顯照。如是，摩訶男，若優婆塞十六法成就者，世間難得。” 
　　佛說此經已，釋氏摩訶男聞佛所說，歡喜隨喜，即從座起，作禮而去。  
　　如是我聞：一時，佛住迦毗羅衛國尼拘律園中。 
　　爾時，釋氏摩訶男來詣佛所，稽首禮足，退坐一面，白佛言：“世尊，此迦毗羅衛國安隱豐樂，人民熾盛，我每出入時，眾多羽從，狂象、狂人、狂乘常與是俱。我自恐與此諸狂俱生俱死，忘于念佛、念法、念比丘僧。我自思惟：‘命終之時，當生何處？’” 
　　佛告摩訶男：“莫恐！莫怖！命終之后，不生惡趣，終亦無惡。譬如大樹，順下、順注、順輸，若截根本，當墮何處？” 
　　摩訶男白佛：“隨彼順下、順注、順輸。” 
　　佛告摩訶男：“汝亦如是，若命終時，不生惡趣，終亦無惡。所以者何？汝已長夜修習念佛、念法、念僧，若命終時，此身若火燒，若棄冢間，風飄日曝，久成塵末，而心意識久遠長夜正信所熏，戒、施、聞、慧所熏，神識上升，向安樂處，未來生天。” 
　　時，摩訶男聞佛所說，歡喜隨喜，作禮而去。  
　　如是我聞：一時，佛住迦毗羅衛國尼拘律園中。 
　　爾時，釋氏摩訶男來詣佛所，稽首禮足，退坐一面，白佛言：“世尊，若比丘在于學地，求所未得，上升進道，安隱涅槃。世尊，彼當云何修習，多修習住，于此法、律得諸漏盡，無漏心解脫、慧解脫，現法自知作證：我生已盡，梵行已立，所作已作，自知不受后有？” 
　　佛告摩訶男：“若比丘在于學地，求所未得，上升進道，安隱涅槃，彼于爾時，當修六念，乃至進得涅槃。譬如饑人，身體羸瘦，得美味食，身體肥澤。如是，比丘住在學地，求所未得，上升進道，安隱涅槃，修六隨念，乃至疾得安隱涅槃。 
　　“何等六念？謂圣弟子念如來事：如來、應、等正覺、明行足、善逝、世間解、無上士、調御丈夫、天人師、佛、世尊。圣弟子如是念時，不起貪欲纏，不起瞋恚、愚癡心，其心正直。得如來義，得如來正法，于如來正法、于如來所得隨喜心；隨喜心已，歡悅；歡悅已，身猗息；身猗息已，覺受樂；覺受樂已，其心定；心定已，彼圣弟子于兇險眾生中，無諸罣礙，入法流水，乃至涅槃。 
　　“復次，圣弟子念于法事：世尊法、律，現法能離生死熾然，不待時節，通達現法，緣自覺知。圣弟子如是念法者，不起貪欲、瞋恚、愚癡，乃至念法所熏，升進涅槃。 
　　“復次，圣弟子念于僧事：世尊弟子善向、正向、直向、誠向，行隨順法，有向須陀洹、得須陀洹，向斯陀含、得斯陀含，向阿那含、得阿那含，向阿羅漢、得阿羅漢，此是四雙八輩賢圣，是名世尊弟子僧，凈戒具足、三昧具足、智慧具足、解脫具足、解脫知見具足，所應奉迎，承事供養，為良福田。圣弟子如是念僧事時，不起貪欲、瞋恚、愚癡，乃至念僧所熏，升進涅槃。 
　　“復次，圣弟子自念凈戒：不壞戒、不缺戒、不污戒、不雜戒、不他取戒、善護戒、明者稱譽戒、智者不厭戒。圣弟子如是念戒時，不起貪欲、瞋恚、愚癡，乃至念戒所熏，升進涅槃。 
　　“復次，圣弟子自念施事：‘我得善利，于慳垢眾生中而得離慳垢處，于非家行解脫施，常自手施，樂行舍法，具足等施。’圣弟子如是念施時，不起貪欲、瞋恚、愚癡，乃至念施所熏，升進涅槃。 
　　“復次，圣弟子念諸天事：‘有四大天王、三十三天、焰摩天、兜率陀天、化樂天、他化自在天。若有正信心者，于此命終，生彼諸天，我亦當行此正信。彼得凈戒、施、聞、舍、慧，于此命終，生彼諸天，我今亦當行此戒、施、聞、慧。’圣弟子如是念天事者，不起貪欲、瞋恚、愚癡，其心正直，緣彼諸天。彼圣弟子如是直心者，得深法利、得深義利、得彼諸天饒益隨喜；隨喜已，生欣悅；欣悅已，身猗息；身猗息已，覺受樂；覺受樂已，得心定；心定已，彼圣弟子處兇險眾生中，無諸罣礙，入法水流。念天所熏故，升進涅槃。 
　　“摩訶男，若比丘住于學地，欲求上升安樂涅槃，如是多修習，疾得涅槃者，于正法、律速盡諸漏，無漏心解脫、慧解脫，現法自知作證：我生已盡，梵行已立，所作已作，自知不受后有。” 
　　時，釋氏摩訶男聞佛所說，歡喜隨喜，從座起，作禮而去。  
　　如是我聞：一時，佛住迦毗羅衛國尼拘律園中。時，有眾多比丘集于食堂為世尊縫衣。 
　　時，釋氏摩訶男聞眾多比丘集于食堂為世尊縫衣，世尊不久三月安居訖，作衣竟，持衣缽，人間游行；聞已，往詣佛所，稽首佛足，退坐一面，白佛言：“世尊，我四體不攝，迷于四方，聞法悉忘。以聞眾多比丘集于食堂為世尊縫衣，世尊不久安居訖，作衣竟，持衣缽，人間游行，是故我今思惟，何時當復得見世尊及諸知識比丘？” 
　　佛告摩訶男：“汝正使見世尊、不見世尊，見諸知識比丘及與不見，但當念于五法，精勤修習。摩訶男，當以正信為主，非不正信；戒具足、聞具足、施具足、慧具足為本，非不智慧。如是，摩訶男，依此五法，修六念處。何等為六？此摩訶男，念如來，當如是念，如來、應、等正覺乃至佛、世尊；當念法、僧、戒、施、天事，乃至自行得智慧。 
　　“如是，摩訶男，圣弟子成就十一法者，則為學跡，終不腐敗，堪任知見、堪任決定，住甘露門，近于甘露，不能一切，疾得甘露涅槃。譬如伏雞伏其卵，或五或十，隨時消息，愛護將養，正復中間放逸，猶能以爪以口啄卵，得生其子。所以者何？以彼雞母初隨時消息，善愛護故。如是圣弟子成就十一法者，住于學跡，終不腐敗，乃至不能一切，疾得甘露涅槃。” 
　　佛說此經已，摩訶男釋氏聞佛所說，歡喜隨喜，作禮而去。  
　　如是我聞：一時，佛住迦毗羅衛國尼拘律園中。時，有眾多比丘集于食堂為世尊縫衣。 
　　時，釋氏摩訶男聞諸比丘集于食堂為世尊縫衣，世尊不久安居訖，作衣竟，持衣缽，人間游行；聞已，詣佛所，稽首禮足，退坐一面，白佛言：“世尊，我今四體不攝，迷于四方，先所聞法，今悉忘失。以聞眾多比丘集于食堂為世尊縫衣，乃至人間游行，我作是念，何時當復得見世尊及諸知識比丘？” 
　　佛告摩訶男：“汝見如來、不見如來，見諸比丘、不見諸比丘，且汝常當勤修六法。何等為六？正信為本，戒、施、聞、空、慧以為根本，非不智慧。是故，摩訶男，依此六法已，于上增修六隨念念如來事，乃至念天。如是十二種念成就，彼圣弟子諸惡退減不增長，消滅不起，離塵垢，不增塵垢，舍離不取；不取故不著，以不取著故，緣自涅槃：我生已盡，梵行已立，所作已作，自知不受后有。” 
　　佛說此經已，釋氏摩訶男聞佛所說，歡喜隨喜，從座起，作禮而去。  
　　如是我聞：一時，佛住迦毗羅衛國尼拘律園中。 
　　爾時，釋氏摩訶男來詣佛所，稽首佛足，退坐一面，白佛言：“世尊，如我解佛所說，正受故解脫，非不正受。云何，世尊，為先正受而后解脫耶？為先解脫而后正受耶？為正受解脫不前不后一時俱生耶？” 
　　爾時，世尊默然而住。如是摩訶男第二第三問，佛亦再三默然住。 
　　爾時，尊者阿難住于佛后，執扇扇佛。尊者阿難作是念：“釋氏摩訶男以此深義而問世尊，世尊病差未久，我今當說余事，以引于彼語。”“摩訶男，學人亦有戒，無學人亦有戒；學人有三昧，無學人亦有三昧；學人有慧，無學人亦有慧；學人有解脫，無學人亦有解脫。” 
　　摩訶男問尊者阿難：“云何為學人戒？云何為無學人戒？云何學人三昧？云何無學人三昧？云何學人慧？云何無學人慧？云何學人解脫？云何無學人解脫？” 
　　尊者阿難語摩訶男：“此圣弟子住于戒波羅提木叉律儀，威儀行處，受持學戒；受持學戒具足已，離欲、惡不善法，乃至第四禪具足住；如是三昧具足已，此苦圣諦如實知，此苦集如實知，此苦滅如實知，此苦滅道跡如實知；如是知、如是見已，五下分結已斷已知，謂身見、戒取、疑、貪欲、瞋恚，此五下分結斷，于彼受生，得般涅槃阿那含，不復還生此世。彼當爾時，成就學戒、學三昧、學慧、學解脫，復于余時盡諸有漏，無漏解脫、慧解脫，自知作證：我生已盡，梵行已立，所作已作，自知不受后有。彼當爾時成就無學戒、無學三昧、無學慧、無學解脫。如是，摩訶男，是名世尊所說學戒、學三昧、學慧、學解脫，無學戒、無學三昧、無學慧、無學解脫。” 
　　爾時，釋氏摩訶男聞尊者阿難所說，歡喜隨喜，從座起，禮佛而去。 
　　爾時，世尊知摩訶男去不久，語尊者阿難：“迦毗羅衛釋氏乃能與諸比丘共論深義？” 
　　阿難白佛：“唯然，世尊，迦毗羅衛釋氏能與諸比丘共論深義。” 
　　佛告阿難：“迦毗羅衛諸釋氏快得善利，能于甚深佛法賢圣慧眼而得深入。” 
　　佛說此經已，尊者阿難聞佛所說，歡喜奉行。  
　　如是我聞：一時，佛住迦毗羅衛國尼拘律園中。 
　　爾時，釋氏名曰沙陀，語釋氏摩訶男：“世尊說須陀洹成就幾種法？” 
　　摩訶男答言：“世尊說須陀洹成就四法。何等為四？謂于佛不壞凈，法、僧不壞凈，圣戒成就，是名四法成就須陀洹。” 
　　釋氏沙陀語釋氏摩訶男：“莫作是說！莫作是言世尊說四法成就須陀洹。然彼三法成就須陀洹。何等為三？謂于佛不壞凈、于法不壞凈、于僧不壞凈，如是三法成就須陀洹。” 
　　如是第三說，釋氏摩訶男不能令沙陀受四法，釋氏沙陀不能令摩訶男受三法，共詣佛所，稽首佛足，退坐一面。 
　　釋氏摩訶男白佛言：“世尊，釋氏沙陀來詣我所，問我言：‘世尊說幾法成就須陀洹？’我即答言：‘世尊說四法成就須陀洹。何等為四？謂于佛不壞凈，于法、僧不壞凈，圣戒成就，如是四法成就須陀洹。’釋氏沙陀作是言：‘釋氏摩訶男，莫作是語！世尊說四法成就須陀洹，但三法成就須陀洹。何等為三？謂于佛不壞凈、于法不壞凈、于僧不壞凈，世尊說如是三法成就須陀洹。’如是再三說，我亦不能令彼釋氏沙陀受四法，釋氏沙陀亦不能令我受三法，是故俱來詣世尊所。今問世尊，須陀洹成就幾法？” 
　　時，沙陀釋氏從座起，為佛作禮，合掌白佛：“世尊，若有如是像類法起，一者世尊，一者比丘僧，我寧隨世尊，不隨比丘僧。或有如是像類法起，一者世尊，一者比丘尼僧、優婆塞、優婆夷、若天、若魔、若梵、若沙門、婆羅門、諸天、世人，我寧隨世尊，不隨余眾。” 
　　爾時，世尊告釋氏摩訶男：“如摩訶男，釋氏沙陀作如是論，汝當云何？” 
　　摩訶男白佛：“世尊，彼沙陀釋氏作如是論，我知復何說，我唯言善，唯言真實。” 
　　佛告摩訶男：“是故當知四法成就須陀洹，于佛不壞凈，于法、僧不壞凈，圣戒成就，如是受持。” 
　　時，釋氏摩訶男聞佛所說，歡喜隨喜，從座起，作禮而去。  
　　如是我聞：一時，佛住迦毗羅衛國尼拘律園中。 
　　時，有迦毗羅衛釋氏集供養堂，作如是論，問：“摩訶男，云何最后記說彼百手釋氏命終，世尊記彼得須陀洹，不墮惡趣法，決定正向三菩提，七有天人往生，究竟苦邊。然彼百手釋氏犯戒飲酒，而復世尊記彼得須陀洹，乃至究竟苦邊。汝摩訶男，當往問佛，如佛所說，我等奉持！” 
　　爾時，摩訶男往詣佛所，稽首禮足，退坐一面，白佛言：“世尊，我等迦毗羅衛諸釋氏集供養堂，作如是論：‘摩訶男，云何最后記說，是中百手釋氏命終，世尊記說得須陀洹，乃至究竟苦邊？汝今當往重問世尊，如世尊所說，我等奉持！’我今問佛，惟愿解說！” 
　　佛告摩訶男：“善逝大師，善逝大師者，圣弟子所說，口說善逝，而心正念直見，悉入善逝正法、律。正法、律者，圣弟子所說，口說正法，發心正念直見，悉入正法。善向僧，善向僧者，圣弟子所說，口說善向，發心正念直見，悉入善向。 
　　“如是，摩訶男，圣弟子于佛一向凈信，于法、僧一向凈信，于法利智、出智、決定智，八解脫具足身作證，以智慧見，有漏斷知。如是圣弟子不趣地獄、畜生、餓鬼，不墮惡趣，說阿羅漢俱解脫。 
　　“復次，摩訶男，圣弟子一向于佛清凈信，乃至決定智慧，不得八解脫身作證具足住，然彼知見有漏斷，是名圣弟子不墮惡趣，乃至慧解脫。 
　　“復次，摩訶男，圣弟子一向于佛清凈信，乃至決定智慧，八解脫身作證具足住，而不見有漏斷，是名圣弟子不墮惡趣，乃至身證。 
　　“復次，摩訶男，若圣弟子一向于佛清凈信，乃至決定智慧，不得八解脫身作證具足住，然于正法、律如實知見，是名圣弟子不墮惡趣，乃至見到。 
　　“復次，摩訶男，圣弟子一向于佛清凈信，乃至決定智慧，于正法、律如實知見，不得見到，是名圣弟子不墮惡趣，乃至信解脫。 
　　“復次，摩訶男，圣弟子信于佛言說清凈，信法、信僧言說清凈，于五法增上智慧，審諦堪忍，謂信、精進、念、定、慧，是名圣弟子不墮惡趣，乃至隨法行。 
　　“復次，摩訶男，圣弟子信于佛言說清凈，信法、信僧言說清凈，乃至五法少慧，審諦堪忍，謂信、精進、念、定、慧，是名圣弟子不墮惡趣，乃至隨信行。 
　　“摩訶男，此堅固樹，于我所說能知義者，無有是處！若能知者，我則記說，況復百手釋氏而不記說得須陀洹？摩訶男，百手釋氏臨命終時，受持凈戒，舍離飲酒，然后命終，我記說彼得須陀洹，乃至究竟苦邊。” 
　　摩訶男釋氏聞佛所說，歡喜隨喜，從座起，作禮而去。  
　　如是我聞：一時，佛住毗舍離獼猴池側重閣講堂。 
　　時，有四十比丘住波梨耶聚落，一切皆修阿練若行、糞掃衣、乞食，學人未離欲，來詣佛所，稽首佛足，退住一面。 
　　爾時，世尊作是念：“此四十比丘住波梨耶聚落，皆修阿練若行、糞掃衣、乞食，學人未離欲，我今當為說法，令其即于此生不起諸漏，心得解脫。”爾時，世尊告波梨耶聚落四十比丘：“眾生無始生死，無明所蓋，愛系其頸，長夜生死輪轉，不知苦之本際。諸比丘，于意云何？恒水洪流趣于大海，中間恒水為多？汝等本來長夜生死輪轉，破壞身體流血為多？” 
　　諸比丘白佛：“如我解世尊所說義，我等長夜輪轉生死，其身破壞流血甚多，多于恒水百千萬倍。” 
　　佛告比丘：“置此恒水，乃至四大海水為多？汝等長夜輪轉生死，其身破壞血流為多？” 
　　諸比丘白佛：“如我解世尊所說義，我等長夜輪轉生死，其身破壞流血甚多，逾四大海水也。” 
　　佛告諸比丘：“善哉！善哉！汝等長夜輪轉生死，所出身血甚多無數，過于恒水及四大海。所以者何？汝于長夜，曾生象中，或截耳、鼻、頭、尾、四足，其血無量。或受馬身，駝、驢、牛、犬諸禽獸類，斷截耳、鼻、頭、足四體，其血無量。汝等長夜或為賊盜，為人所害，斷截頭、足、耳、鼻，分離四體，其血無量。汝等長夜身壞命終，棄于冢間，膿壞流血，其數無量。或墮地獄、畜生、餓鬼，身壞命終，其流血出亦復無量。” 
　　佛告比丘：“色為是常？為非常耶？” 
　　比丘白佛：“無常，世尊。” 
　　佛告比丘：“若無常者，是苦耶？” 
　　比丘白佛：“是苦，世尊。” 
　　佛告比丘：“若無常、苦者是變易法，圣弟子寧復于中見是我、異我、相在不？” 
　　比丘白佛：“不也，世尊。”受、想、行、識亦復如是。 
　　佛告比丘：“若所有色，過去未來現在、若內若外、若粗若細、若好若丑、若遠若近，彼一切非我、不異我、不相在，如是如實知；受、想、行、識亦復如是。圣弟子如是觀者，于色厭離，于受、想、行、識厭離；厭離已不樂，不樂已解脫，解脫知見：我生已盡，梵行已立，所作已作，自知不受后有。” 
　　佛說是法時，四十比丘波梨耶聚落住者不起諸漏，心得解脫。 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“眾生無始生死以來，長夜輪轉，不知苦之本際。” 
　　佛告諸比丘：“于意云何？恒河流水，乃至四大海，其水為多？為汝等長夜輪轉生死，流淚為多？” 
　　諸比丘白佛：“如我解世尊所說義，我等長夜輪轉生死，流淚甚多，過于恒水及四大海。” 
　　佛告比丘：“善哉！善哉！汝等長夜輪轉生死，流淚甚多，非彼恒水及四大海。所以者何？汝等長夜喪失父母、兄弟、姊妹、宗親、知識，喪失錢財，為之流淚，甚多無量。汝等長夜棄于冢間，膿血流出，及生地獄、畜生、餓鬼。諸比丘，汝等從無始生死，長夜輪轉，其身血淚甚多無量。” 
　　佛告諸比丘：“色為常耶？為無常耶？” 
　　比丘白佛：“無常，世尊。” 
　　佛告比丘：“若無常者是苦耶？” 
　　比丘白佛：“是苦，世尊。” 
　　佛告比丘：“若無常、苦者是變易法，多聞圣弟子寧于其中見我、異我、相在不？” 
　　比丘白佛：“不也，世尊。”受、想、行、識亦復如是。 
　　“諸比丘，圣弟子如是知、如是見，乃至于色解脫，于受、想、行、識解脫，解脫生、老、病、死、憂、悲、惱苦。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“眾生于無始生死，無明所蓋，愛系其頸，長夜輪轉，不知苦之本際。” 
　　佛告諸比丘：“于意云何？恒河流水及四大海其水為多？汝等長夜輪轉生死，飲其母乳為多耶？” 
　　比丘白佛：“如我解世尊所說義，我等長夜輪轉生死，飲其母乳，多于恒河及四大海水。” 
　　佛告比丘：“善哉！善哉！汝等長夜輪轉生死，飲其母乳，多于恒河及四大海水。所以者何？汝等長夜或生象中，飲其母乳，無量無數。或生駝、馬、牛、驢諸禽獸類，飲其母乳，其數無量。汝等長夜棄于冢間，膿血流出，亦復無量。或墮地獄、畜生、餓鬼，髓血流出，亦復如是。比丘，汝等無始生死輪轉已來，不知苦之本際。云何，比丘，色為常耶？為無常耶？” 
　　比丘白佛：“非常，世尊。” 
　　“乃至圣弟子于五受陰觀察非我、非我所，于諸世間得無所取；不取已，無所著：所作已作，自知不受后有。” 
　　佛說此經已，諸比丘聞佛所說，歡喜奉行。  
雜阿含經卷第三十四  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“眾生無始生死，長夜輪轉，不知苦之本際。諸比丘，于意云何？若此大地一切草本，以四指量，斬以為籌，以數汝等長夜輪轉生死所依父母；籌數已盡，其諸父母數猶不盡。諸比丘，如是無始生死，長夜輪轉，不知苦之本際。是故，比丘，當如是學：當勤精進，斷除諸有，莫令增長！” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“眾生無始生死，長夜輪轉，不知苦之本際。云何，比丘，此大地土泥悉以為丸，如婆羅果，以數汝等長夜生死以來所依父母；土丸既盡，所依父母其數不盡。比丘，眾生無始生死，長夜輪轉，不知苦之本際，其數如是。是故，比丘，當勤方便，斷除諸有，莫令增長。當如是學！” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“眾生無始生死，長夜輪轉，不知苦之本際。諸比丘，汝等見諸眾生安隱諸樂，當作是念：‘我等長夜輪轉生死，亦曾受斯樂，其趣無量。’是故，比丘，當如是學：無始生死，長夜輪轉，不知苦之本際；當勤精進，斷除諸有，莫令增長！” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“眾生無始生死，長夜輪轉，不知苦之本際。諸比丘，若見眾生受諸苦惱，當作是念：‘我長夜輪轉生死以來，亦曾更受如是之苦，其數無量。’當勤方便，斷除諸有，莫令增長！” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“眾生無始生死，長夜輪轉，不知苦之本際。諸比丘，汝等見諸眾生而生恐怖，衣毛為豎，當作是念：‘我等過去必曾殺生，為傷害者，為惡知識，于無始生死長夜輪轉，不知苦之本際。’諸比丘，當作是學：斷除諸有，莫令增長。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“眾生無始生死，長夜輪轉，不知苦之本際。諸比丘，若見眾生愛念歡喜者，當作是念：‘如是眾生過去世時，必為我等父母、兄弟、妻子、親屬、師友、知識，如是長夜生死輪轉，無明所蓋，愛系其頸，故長夜輪轉，不知苦之本際。’是故，諸比丘，當如是學：精勤方便，斷除諸有，莫令增長！” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　時，有異婆羅門來詣佛所，恭敬問訊，問訊已，退坐一面，白佛言：“瞿曇，未來世當有幾佛？” 
　　佛告婆羅門：“未來佛者，如無量恒河沙。” 
　　爾時，婆羅門作是念：“未來當有如無量恒河沙三藐三佛陀，我當從彼修諸梵行。”爾時，婆羅門聞佛所說，歡喜隨喜，從座起去。 
　　時，婆羅門隨路思惟：“我今唯問沙門瞿曇未來諸佛，不問過去。”即隨路還，復問世尊：“云何，瞿曇，過去世時復有幾佛？” 
　　佛告婆羅門：“過去世佛亦如無量恒河沙數。” 
　　時，婆羅門即作是念：“過去世中有無量恒河沙等諸佛世尊，我曾不習近；設復未來如無量恒河沙三藐三佛陀，亦當不與習近娛樂；我今當于沙門瞿曇所修行梵行。”即便合掌白佛言：“惟愿聽我于正法、律出家修梵行。” 
　　佛告婆羅門：“聽汝于正法、律出家修梵行，得比丘分。” 
　　爾時，婆羅門即出家受具足，出家已，獨一靜處，思惟所以善男子正信、非家、出家學道，乃至得阿羅漢。  
　　如是我聞：一時，佛住王舍城毗富羅山。 
　　爾時，世尊告諸比丘：“有一人于一劫中生死輪轉，積累白骨不腐壞者，如毗富羅山。若多聞圣弟子此苦圣諦如實知，此苦集圣諦如實知，此苦滅圣諦如實知，此苦滅道跡圣諦如實知，彼如是知、如是見，斷三結，謂身見、戒取、疑，斷此三結，得須陀洹，不墮惡趣法，決定正向三菩提，七有天人往生，究竟苦邊。” 
　　爾時，世尊即說偈言：  
　　“一人一劫中，積聚其身骨， 
　　　常積不腐壞，如毗富羅山。 
　　　若諸圣弟子，正智見真諦， 
　　　此苦及苦因，離苦得寂滅。 
　　　修習八道跡，正向般涅槃， 
　　　極至于七有，天人來往生， 
　　　盡一切諸結，究竟于苦邊。”  
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“眾生于無始生死長夜輪轉，不知苦之本際。” 
　　時，有異比丘從座起，整衣服，偏袒右肩，為佛作禮，右膝著地，合掌白佛：“世尊，劫長久如？” 
　　佛告比丘：“我能為汝說，而汝難知。” 
　　比丘白佛：“可說譬不？” 
　　佛言：“可說，比丘，譬如鐵城，方一由旬，高下亦爾，滿中芥子，有人百年取一芥子，盡其芥子，劫猶不竟。如是，比丘，其劫者，如是長久。如是長劫，百千萬億大苦相續，白骨成丘，膿血成流，地獄、畜生、餓鬼惡趣，是名，比丘，無始生死，長夜輪轉，不知苦之本際。是故，比丘，當如是學：斷除諸有，莫令增長！” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“眾生無始生死，長夜輪轉，不知苦之本際。” 
　　時，有異比丘從座起，整衣服，為佛作禮，右膝著地，合掌白佛：“世尊，劫長久如？” 
　　佛告比丘：“我能為汝說，汝難得知。” 
　　比丘白佛：“可說譬不？” 
　　佛言：“可說，比丘，如大石山，不斷不壞，方一由旬。若有士夫以迦尸劫貝百年一拂，拂之不已，石山遂盡，劫猶不竟。比丘，如是長久之劫，百千萬億劫受諸苦惱。乃至諸比丘，當如是學：斷除諸有，莫令增長！” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“眾生無始生死，長夜輪轉，不知苦之本際。” 
　　時，有異比丘從座起，整衣服，為佛作禮，右膝著地，合掌白佛：“世尊，過去有幾劫？” 
　　佛告比丘：“我悉能說，汝知甚難。” 
　　比丘白佛：“可說譬不？” 
　　佛言：“可說，譬如，比丘，有士夫壽命百歲，晨朝憶念三百千劫，日中憶念三百千劫，日暮憶念三百千劫，如是日日憶念劫數，百年命終，不能憶念劫數邊際。比丘當知：過去劫數無量如是，過去無量劫數，長夜受苦，積骨成山，髓血成流，乃至地獄、畜生、餓鬼惡趣。如是，比丘，無始生死，長夜輪轉，不知苦之本際。是故，比丘，當如是學：斷除諸有，莫令增長！” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“眾生無始生死，長夜輪轉，不知苦之本際，無有一處不生不死者。如是長夜無始生死，不知苦之本際。是故，比丘，當如是學：斷除諸有，莫令增長！” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“眾生無始生死，長夜輪轉，不知苦之本際，無有一處無父母、兄弟、妻子、眷屬、宗親、師長者。如是，比丘，無始生死，長夜輪轉，不知苦之本際。是故，比丘，當如是學：斷除諸有，莫令增長！” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“眾生無始生死，長夜輪轉，不知苦之本際。譬如大雨滴泡，一生一滅；如是眾生無明所蓋，愛系其頸，無始生死，生者、死者長夜輪轉，不知苦之本際。是故，比丘，當如是學：斷除諸有，莫令增長！” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“眾生無始生死，長夜輪轉，不知苦之本際。譬如普天大雨洪澍，東西南北無斷絕處。如是東方、南方、西方、北方，無量國土劫成劫壞，如天大雨，普雨天下，無斷絕處。如是無始生死，長夜輪轉，不知苦之本際。譬如擲杖空中，或頭落地，或尾落地，或中落地；如是無始生死，長夜輪轉，或墮地獄，或墮畜生，或墮餓鬼。如是無始生死，長夜輪轉。是故，比丘，當如是學：斷除諸有，莫令增長！” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“眾生無始生死，長夜輪轉，不知苦之本際。譬如，比丘，若有士夫轉五節輪，常轉不息；如是眾生轉五趣輪，或墮地獄、畜生、餓鬼及人、天趣，常轉不息。如是無始生死，長夜輪轉，不知苦之本際。是故，比丘，當如是學：斷除諸有，莫令增長！” 
　　佛說此經已，諸比丘聞佛所說，歡喜奉行。  
　　如是我聞：一時，佛住王舍城毗富羅山側。 
　　爾時，世尊告諸比丘：“一切行無常，一切行不恒、不安、變易之法。諸比丘，于一切行當生厭離、不樂、解脫。 
　　“諸比丘，過去世時，此毗富羅山名長竹山，有諸人民圍繞山居，名低彌羅邑。低彌羅邑人壽四萬歲，低彌羅邑人上此山頂，四日乃得往反。時，世有佛，名迦羅迦孫提如來、應、等正覺、明行足、善逝、世間解、無上士、調御丈夫、天人師、佛、世尊出興于世，說法教化，初、中、后善，善義善味，純一滿凈，梵行清白，開發顯示。彼長竹山于今名字亦滅，低彌羅聚落人民亦沒，彼佛如來已般涅槃。比丘，當知一切諸行皆悉無常、不恒、不安、變易之法，于一切行，當修厭離、離欲、解脫。 
　　“諸比丘，過去世時，此毗富羅山名曰朋迦。時，有人民繞山而居，名阿毗迦邑。彼時人民壽三萬歲，阿毗迦人上此山頂，經三日中乃得往反。時，世有佛，名拘那含牟尼如來、應、等正覺、明行足、善逝、世間解、無上士、調御丈夫、天人師、佛、世尊出興于世，演說經法，初、中、后善，善義善味，純一滿凈，梵行清白，開發顯示。諸比丘，彼朋迦山名字久滅，阿毗迦邑人亦久亡沒，彼佛世尊亦般涅槃。如是，比丘，一切諸行皆悉無常、不恒、不安、變易之法，汝等比丘當修厭離、不樂、解脫。 
　　“諸比丘，過去世時，此毗富羅山名宿波羅首，有諸人民繞山居止，名赤馬邑。人壽二萬歲，彼諸人民上此山頂，經二日中乃得往反。爾時，有佛名曰迦葉如來、應供乃至出興于世，演說經法，初、中、后善，善義善味，純一滿凈，梵行清白，開示顯現。比丘，當知宿波羅首山名字久滅，赤馬邑人亦久亡沒，彼佛世尊亦般涅槃。如是，比丘，一切諸行皆悉無常、不恒、不安、變易之法，是故，比丘，當修厭離、離欲、解脫。 
　　“諸比丘，今日此山名毗富羅，有諸人民繞山而居，名摩竭提國。此諸人民壽命百歲，善自消息，得滿百歲。摩竭提人上此山頂，須臾往反。我今于此得成如來、應、等正覺乃至佛、世尊，演說正法，教化令得寂滅涅槃、正道、善逝、覺知。比丘，當知此毗富羅出名亦當磨滅，摩竭提人亦當亡沒，如來不久當般涅槃。如是，比丘，一切諸行悉皆無常、不恒、不安、變易之法，是故，比丘，當修厭離、離欲、解脫。” 
　　爾時，世尊即說偈言：  
　　“古昔長竹山，低彌羅村邑； 
　　　次名朋迦山，阿毗迦聚落； 
　　　宿波羅首山，聚落名赤馬； 
　　　今毗富羅山，國名摩竭陀。 
　　　名山悉磨滅，其人悉沒亡， 
　　　諸佛般涅槃，有者無不盡！ 
　　　一切行無常，悉皆生滅法， 
　　　有生無不盡，唯寂滅為樂！”  
　　佛說此經已，諸比丘聞佛所說，歡喜奉行。  
　　如是我聞：一時，佛住王舍城迦蘭陀竹園。 
　　時，有婆蹉種出家來詣佛所，合掌問訊，問訊已，退坐一面，白佛言：“瞿曇，欲有所問，寧有閑暇見答以不？” 
　　佛告婆蹉種出家：“隨汝所問，當為汝說。” 
　　婆蹉種出家白佛言：“云何，瞿曇，命即身耶？” 
　　佛告婆蹉種出家：“命即身者，此是無記。” 
　　“云何，瞿曇，為命異身異耶？” 
　　佛告婆蹉種出家：“命異身異者，此亦無記。” 
　　婆蹉種出家白佛：“云何，瞿曇，命即身耶？答言無記。命異身異？答言無記。沙門瞿曇有何等法？弟子命終，即記說言：‘某生彼處，某生彼處。’彼諸弟子于此命終舍身，即乘意生身生于余處。當于爾時，非為命異身異也？” 
　　佛告婆蹉：“此說有余，不說無余。” 
　　婆蹉白佛：“瞿曇，云何說有余，不說無余？” 
　　佛告婆蹉：“譬如火，有余得燃，非無余。” 
　　婆蹉白佛：“我見火無余亦燃。” 
　　佛告婆蹉：“云何見火無余亦燃？” 
　　婆蹉白佛：“譬如大聚熾火，疾風來吹，火飛空中，豈非無余火耶？” 
　　佛告婆蹉：“風吹飛火，即是有余，非無余也。” 
　　婆蹉白佛：“瞿曇，空中飛火，云何名有余？” 
　　佛告婆蹉：“空中飛火依風故住，依風故燃；以依風故，故說有余。” 
　　婆蹉白佛：“眾生于此命終，乘意生身往生余處，云何有余？” 
　　佛告婆蹉：“眾生于此處命終，乘意生身生于余處，當于爾時因愛故取，因愛而住，故說有余。” 
　　婆蹉白佛：“眾生以愛樂有余，染著有余；唯有世尊得彼無余，成等正覺。沙門瞿曇，世間多緣，請辭還去。” 
　　佛告婆蹉：“宜知是時！” 
　　婆蹉出家聞佛所說，歡喜隨喜，從座起而去。  
　　如是我聞：一時，佛住王舍城迦蘭陀竹園。爾時，尊者大目揵連亦于彼住。 
　　時，有婆蹉種出家詣尊者大目揵連所，與尊者目揵連面相問訊慰勞，慰勞已，退坐一面，語尊者大目揵連：“欲有所問，寧有閑暇見答以不？” 
　　目連答言：“婆蹉，隨意所問，知者當答。” 
　　時，婆蹉種出家問尊者目揵連：“何因何緣余沙門、婆羅門有人求問：‘云何如來有后死、無后死、有無后死、非有非無后死？’皆悉隨答。而沙門瞿曇有來問言：‘如來有后死、無后死、有無后死、非有非無后死？’而不記說？” 
　　目揵連言：“婆蹉，余沙門、婆羅門于色、色集、色滅、色味、色患、色出不如實知；不如實知故，于如來有后死則取著，如來無后死、有后死、有無后死、非有后死非無后死則生取著。受、想、行、識、識集、識滅、識味、識患、識出不如實知；不如實知故，于如來有后死生取著，無后死、有無后死、非有非無后死生取著。 
　　“如來者，于色如實知，色集、色滅、色味、色患、色出如實知；如實知故，于如來有后死則不著，無后死、有無后死、非有非無后死則不著。受、想、行、識如實知，識集、識滅、識味、識患、識出如實知；如實知故，于如來有后死則不然，無后死、有無后死、非有非無后死則不然，甚深廣大，無量無數，皆悉寂滅。 
　　“婆蹉，如是因、如是緣，余沙門、婆羅門若有來問如來有后死、無后死、有無后死、非有非無后死，則為記說。如是因、如是緣，如來若有來問如來有后死、無后死、有無后死、非有非無后死，不為記說。” 
　　時，婆蹉種出家聞尊者大目揵連所說，歡喜隨喜，從座起而去。  
　　如是我聞：一時，佛住王舍城迦蘭陀竹園。 
　　時，有婆蹉種出家來詣佛所，合掌問訊，問訊已，退坐一面，白佛言：“瞿曇，何因何緣余沙門、婆羅門若有來問……”如上廣說。 
　　爾時，婆蹉種出家嘆言：“奇哉！瞿曇，弟子、大師義同義、句同句、味同味，乃至同第一義。瞿曇，我今詣摩訶目揵連，以如是義、如是句、如是味而問于彼，彼亦以如是義、如是句、如是味而答我，如今瞿曇所說。是故，瞿曇，真為奇特，大師、弟子義同義、句同句、味同味，同第一義。” 
　　爾時，婆蹉種出家有諸因緣至那梨聚落。營事訖已，詣尊者詵陀迦旃延所，共相問訊，問訊已，退坐一面，問詵陀迦旃延：“何因何緣沙門瞿曇若有來問如來有后死、無后死、有無后死、非有非無后死，不為記說？” 
　　詵陀迦旃延語婆蹉種出家：“我今問汝，隨意答我。于汝意云何？若因若緣，若種施設諸行，若色、若無色，若想、若非想、若非想非非想，若彼因彼緣、彼行無余行滅。永滅已，如來于彼有所記說，言：‘有后死、無后死、有無后死、非有非無后死’耶？” 
　　婆蹉種出家語詵陀迦旃延：“若因若緣，若種施設諸行，若色、若非色，若想、若非想、若非想非非想，彼因彼緣、彼行無余滅。云何瞿曇于彼記說如來有后死、無后死、有無后死、非有非無后死？” 
　　詵陀迦旃延語婆蹉種出家：“是故如來以是因、以是緣故，有問如來有后死、無后死、有無后死、非有非無后死，不為記說。” 
　　婆蹉種出家問詵陀迦旃延：“汝于沙門瞿曇弟子，為日久如？” 
　　詵陀迦旃延答言：“少過三年，于正法、律出家修梵行。” 
　　婆蹉種出家言：“詵陀迦旃延，快得善利，少時出家而得如是身律儀、口律儀，又得如是智慧辯才。” 
　　時，婆蹉種出家聞詵陀迦旃延所說，歡喜隨喜，從座起去。  
　　如是我聞：一時，佛住王舍城迦蘭陀竹園。 
　　時，有婆蹉種出家來詣佛所，合掌問訊，問訊已，退坐一面，白佛言：“瞿曇，欲有所問，寧有閑暇為解說不？” 
　　佛告婆蹉種出家：“隨所欲問，當為汝說。” 
　　婆蹉種出家白佛言：“瞿曇，何因何緣有人來問如來有后死、無后死、有無后死、非有非無后死，而不為記說耶？” 
　　佛告婆蹉種出家，如上詵陀迦旃延廣說，乃至非有非無后死。 
　　婆蹉種出家白佛言：“奇哉！瞿曇，師及弟子義義同，句句同，味味同，其理悉合，所謂第一句說。瞿曇，我為小緣事至那利伽聚落，營事訖已，暫過沙門迦旃延，以如是義、如是句、如是味問沙門迦旃延，彼亦以如是義、如是句、如是味答我所問，如今沙門瞿曇所說。是故當知，實為奇特！師及弟子義、句、味，義、句、味悉同。” 
　　時，婆蹉種出家聞佛所說，歡喜隨喜，從座起而去。  
　　如是我聞：一時，佛住王舍城迦蘭陀竹園。 
　　時，有婆蹉種出家來詣佛所，合掌問訊，問訊已，退坐一面，白佛言：“云何，瞿曇，為有我耶？” 
　　爾時，世尊默然不答。如是再三，爾時，世尊亦再三不答。 
　　爾時，婆蹉種出家作是念：“我已三問沙門瞿曇，而不見答，但當還去。” 
　　時，尊者阿難住于佛后，執扇扇佛。爾時，阿難白佛言：“世尊，彼婆蹉種出家三問，世尊何故不答？豈不增彼婆蹉種出家惡邪見，言沙門不能答其所問？” 
　　佛告阿難：“我若答言有我，則增彼先來邪見；若答言無我，彼先癡惑豈不更增癡惑？言先有我從今斷滅，若先來有我則是常見，于今斷滅則是斷見。如來離于二邊，處中說法，所謂是事有故是事有，是事起故是事生，謂緣無明行，乃至生、老、病、死、憂、悲、惱苦滅。” 
　　佛說此經已，尊者阿難聞佛所說，歡喜奉行。  
　　如是我聞：一時，佛住王舍城迦蘭陀竹園。 
　　爾時，婆蹉種出家來詣佛所，與世尊面相問訊，問訊已，退坐一面，白佛言：“瞿曇，云何瞿曇作如是見、如是說：‘世間常，此是真實，余則虛妄’耶？” 
　　佛告婆蹉種出家：“我不作如是見、如是說：‘世間常，是則真實，余則虛妄。’” 
　　“云何瞿曇作如是見、如是說：‘世間無常、常無常、非常非無常，有邊、無邊、邊無邊、非邊非無邊，命即是身、命異身異，如來有后死、無后死、有無后死、非有非無后死？’” 
　　佛告婆蹉種出家：“我不作如是見、如是說，乃至非有非無后死。” 
　　爾時，婆蹉種出家白佛言：“瞿曇，于此見，見何等過患，而于此諸見，一切不說？” 
　　佛告婆蹉種出家：“若作是見，世間常，此則真實，余則虛妄者，此是倒見、此是觀察見、此是動搖見、此是垢污見、此是結見，是苦、是礙、是惱、是熱，見結所系，愚癡無聞凡夫于未來世，生、老、病、死、憂、悲、惱苦生。婆蹉種出家，若作是見，世間無常、常無常、非常非無常，有邊、無邊、邊無邊、非有邊非無邊，是命是身、命異身異，如來有后死、無后死、有無后死、非有非無后死。此是倒見，乃至憂、悲、惱苦生。” 
　　婆蹉種出家白佛：“瞿曇，何所見？” 
　　佛告婆蹉種出家：“如來所見已畢。婆蹉種出家，然如來見，謂見此苦圣諦、此苦集圣諦、此苦滅圣諦、此苦滅道跡圣諦；作如是知、如是見已，于一切見、一切受、一切生，一切我、我所見、我慢系著使，斷滅、寂靜、清涼、真實，如是等解脫。比丘，生者不然，不生亦不然。” 
　　婆蹉白佛：“瞿曇，何故說言生者不然？” 
　　佛告婆蹉：“我今問汝，隨意答我。婆蹉，猶如有人于汝前燃火，汝見火燃不？即于汝前火滅，汝見火滅不？” 
　　婆蹉白佛：“如是，瞿曇。” 
　　佛告婆蹉：“若有人問汝：‘向者火燃，今在何處？為東方去耶？西方、南方、北方去耶？’如是問者，汝云何說？” 
　　婆蹉白佛：“瞿曇，若有來作如是問者，我當作如是答：‘若有于我前燃火，薪草因緣故燃；若不增薪，火則永滅，不復更起。東方、南方、西方、北方去者，是則不然。’” 
　　佛告婆蹉：“我亦如是說，色已斷已知，受、想、行、識已斷已知，斷其根本，如截多羅樹頭，無復生分，于未來世永不復起。若至東方，南、西、北方，是則不然，甚深廣大，無量無數永滅。” 
　　婆蹉白佛：“我當說譬。” 
　　佛告婆蹉：“為知是時。” 
　　婆蹉白佛：“瞿曇，譬如近城邑聚落，有好凈地，生堅固林，有一大堅固樹，其生以來經數千歲，日夜既久，枝葉零落，皮膚枯朽，唯干獨立。如是，瞿曇，如來法、律離諸枝條柯葉，唯空干堅固獨立。” 
　　爾時，婆蹉出家聞佛所說，歡喜隨喜，從座起去。  
　　如是我聞：一時，佛住王舍城迦蘭陀竹園。 
　　時，有婆蹉種出家來詣佛所，與世尊面相問訊慰勞已，退坐一面，白佛言：“瞿曇，彼云何無知故，作如是見、如是說：‘世間常，此是真實，余則虛妄；世間無常、世間常無常、世間非常非無常，世有邊、世無邊、世有邊無邊，世非有邊非無邊，命即是身、命異身異，如來有后死、無后死、有無后死、非有非無后死？’” 
　　佛告婆蹉：“于色無知故，作如是見、如是說：世間常，此是真實，余則虛妄，乃至非有非無后死。于受、想、行、識無知故，作如是見、如是說：世間常，此是真實，余則虛妄，乃至非有非無后死。” 
　　婆蹉白佛：“瞿曇，知作法故，不如是見、如是說：世間常，此是真實，余則虛妄，乃至非有非無后死。” 
　　佛告婆蹉：“知色故，不如是見、如是說：世間常，此是真實，余則虛妄，乃至非有非無后死。知受、想、行、識故，不作如是見、如是說：世間常，此是真實，余則虛妄，乃至非有非無后死。如是不知、知，如是不見、見，不識、識，不斷、斷，不觀、觀，不察、察，不覺、覺。” 
　　佛說此經已，婆蹉種出家聞佛所說，歡喜隨喜，從座起而去。  
　　如是我聞：一時，佛住王舍城迦蘭陀竹園。 
　　時，有婆蹉種出家來詣佛所，與世尊面相慰勞已，退坐一面，白佛言：“瞿曇，欲有所問，寧有閑暇為解說不？”爾時，世尊默然而住。 
　　婆蹉種出家第二、第三問，佛亦第二、第三默然而住。 
　　時，婆蹉種出家白佛言：“我與瞿曇共相隨順，今有所問，何故默然？” 
　　爾時，世尊作是念：“此婆蹉種出家長夜質直，不諂不偽，時有所問，皆以不知故，非故惱亂。我今當以阿毗曇律納受于彼。”作是念已，告婆蹉種出家：“隨汝所問，當為解說。” 
　　婆蹉白佛：“云何，瞿曇，有善不善法耶？” 
　　佛答言：“有。” 
　　婆蹉白佛：“當為我說善不善法，令我得解。” 
　　佛告婆蹉：“我今當為汝略說善不善法。諦聽！善思！婆蹉，貪欲者是不善法，調伏貪欲是則善法；瞋恚、愚癡是不善法，調伏恚、癡是則善法。殺生者是不善法，離殺生者是則善法；偷盜、邪淫、妄語、兩舌、惡口、綺語、貪、恚、邪見是不善法，不盜乃至正見是則善法，是為，婆蹉，我今已說三種善法三種不善法。如是，圣弟子于三種善法、三種不善法如實知，十種不善法、十種善法如實知者，則于貪欲無余滅盡，瞋恚、愚癡無余滅盡者，則于一切有漏滅盡，無漏心解脫、慧解脫，現法自知作證：我生已盡，梵行已立，所作已作，自知不受后有。” 
　　婆蹉白佛：“頗有一比丘于此法、律得盡有漏，無漏心解脫，乃至不受后有耶？” 
　　佛告婆蹉：“不但若一，若二、若三，乃至五百，有眾多比丘于此法、律盡諸有漏，乃至不受后有。” 
　　婆蹉白佛：“且置比丘，有一比丘尼于此法、律盡諸有漏，乃至不受后有不？” 
　　佛告婆蹉：“不但一、二、三比丘尼，乃至五百，有眾多比丘尼于此法、律盡諸有漏，乃至不受后有。” 
　　婆蹉白佛：“置比丘尼，有一優婆塞修諸梵行，于此法、律度狐疑不？” 
　　佛告婆蹉：“不但一、二、三，乃至五百優婆塞，乃有眾多優婆塞修諸梵行，于此法、律斷五下分結，得成阿那含，不復還生此。” 
　　婆蹉白佛：“復置優婆塞，頗有一優婆夷于此法、律修持梵行，于此法、律度狐疑不？” 
　　佛告婆蹉：“不但一、二、三優婆夷，乃至五百，乃有眾多優婆夷于此法、律斷五下分結，于彼化生，得阿那含，不復還生此。” 
　　婆蹉白佛：“置比丘、比丘尼、優婆塞、優婆夷修梵行者，頗有優婆塞受五欲，而于此法、律度狐疑不？” 
　　佛告婆蹉：“不但一、二、三，乃至五百，乃有眾多優婆塞居家妻子，香華嚴飾，畜養奴婢，于此法、律斷三結，貪、恚、癡薄，得斯陀含，一往一來，究竟苦邊。” 
　　婆蹉白佛：“復置優婆塞，頗有一優婆夷受習五欲，于此法、律得度狐疑不？” 
　　佛告婆蹉：“不但一、二、三，乃至五百，乃有眾多優婆夷在于居家，畜養男女，服習五欲，華香嚴飾，于此法、律三結盡，得須陀洹，不墮惡趣法，決定正向三菩提，七有天人往生，究竟苦邊。” 
　　婆蹉白佛言：“瞿曇，若沙門瞿曇成等正覺，若比丘、比丘尼、優婆塞、優婆夷修梵行者，及優婆塞、優婆夷服習五欲，不得如是功德者，則不滿足；以沙門瞿曇成等正覺，比丘、比丘尼、優婆塞、優婆夷修諸梵行，及優婆塞、優婆夷服習五欲，而成就爾所功德故，則為滿足。瞿曇，今當說譬。” 
　　佛告婆蹉：“隨意所說。” 
　　婆蹉白佛：“如天大雨，水流隨下；瞿曇法、律亦復如是，比丘、比丘尼、優婆塞、優婆夷，若男若女，悉皆隨流，向于涅槃，浚輸涅槃。甚奇！佛、法、僧平等法、律。為余異道出家來詣瞿曇所，于正法、律求出家、受具足者，幾時便聽出家？” 
　　佛告婆蹉：“若余異道出家欲來于正法、律求出家、受具足者，乃至四月于和尚所受依而住，然此是為人粗作齊限耳！” 
　　婆蹉白佛：“若諸異道出家來于正法、律欲求出家、受具足，聽于和尚所受依，若滿四月聽出家者，我今堪能于四月在和尚所受依。若于正法、律而得出家、受具足，我當于瞿曇法中出家、受具足，修持梵行。” 
　　佛告婆蹉：“我先不說粗為人作分齊耶？” 
　　婆蹉白佛：“如是，瞿曇。” 
　　爾時，世尊告諸比丘：“汝等當度彼婆蹉出家于正法、律出家，受具足。” 
　　婆蹉種出家即得于正法、律出家，受具足，成比丘分。乃至半月，學所應知、應識、應見、應得、應覺、應證，悉知、悉識、悉見、悉得、悉覺、悉證如來正法。 
　　尊者婆蹉作是念：“我今已學所應知、應識、應見、應得、應覺、應證，彼一切悉知、悉識、悉見、悉得、悉覺、悉證，今當往見世尊。” 
　　是時，婆蹉詣世尊所，稽首禮足，于一面住，白佛言：“世尊，我于學所應知、應識、應見、應得、應覺、應證，悉知、悉識、悉見、悉得、悉覺、悉證世尊正法。惟愿世尊為我說法！我聞法已，當獨一靜處，專精思惟，不放逸住，思惟所以善男子剃除須發，著袈裟衣，正信出家學道，乃至自知不受后有。” 
　　佛告婆蹉：“有二法，修習多修習，所謂止觀。此二法修習多修習，得知界、果，覺了于界，知種種界，覺種種界。如是，比丘，欲求離欲、惡不善法，乃至第四禪具足住，慈、悲、喜、舍，空入處、識入處、無所有入處、非想非非想入處，令我三結盡，得須陀洹；三結盡，貪、恚、癡薄，得斯陀含；五下分結盡，得阿那含；種種神通境界，天眼、天耳、他心智、宿命智、生死智、漏盡智皆悉得。是故，比丘，當修二法，修習多修習；修二法故，知種種界，乃至漏盡。” 
　　爾時，尊者婆蹉聞佛所說，歡喜作禮而去。爾時，婆蹉獨一靜處，專精思惟，不放逸住，乃至自知不受后有。 
　　時，有眾多比丘莊嚴方便，欲詣世尊恭敬供養。爾時，婆蹉問眾多比丘：“汝等莊嚴方便，欲詣世尊恭敬供養耶？” 
　　諸比丘答言：“爾。” 
　　爾時，婆蹉語諸比丘：“尊者，持我語，敬禮世尊，問訊起居輕利，少病少惱，安樂住不？言：‘婆蹉比丘白世尊言：我已供養世尊，具足奉事，令歡悅，非不歡悅；大師弟子所作皆悉已作，供養大師，令歡悅，非不歡悅。’” 
　　時，眾多比丘往詣佛所，稽首禮足，退坐一面，白佛言：“世尊，尊者婆蹉稽首敬禮世尊足，乃至歡悅，非不歡悅。” 
　　佛告諸比丘：“諸天先已語我，汝今復說。如來成就第一知見，亦如婆蹉比丘，有如是德力。” 
　　爾時，世尊為彼婆蹉比丘說第一記。 
　　佛說此經已，諸比丘聞佛所說，歡喜奉行。  
　　如是我聞：一時，佛住王舍城迦蘭陀竹園。 
　　時，有外道出家名曰郁低迦，來詣佛所，與世尊面相問訊慰勞已，退坐一面，白佛言：“瞿曇，云何，瞿曇，世有邊耶？” 
　　佛告郁低迦：“此是無記。” 
　　郁低迦白佛：“云何，瞿曇，世無邊耶？有邊無邊耶？非有邊非無邊耶？” 
　　佛告郁低迦：“此是無記。” 
　　郁低迦白佛：“云何，瞿曇，世有邊耶？答言無記。世無邊耶？世有邊無邊耶？世非有邊非無邊耶？答言無記。瞿曇，于何等法而可記說？” 
　　佛告郁低迦：“知者，智者，我為諸弟子而記說道，令正盡苦，究竟苦邊。” 
　　郁低迦白佛：“云何，瞿曇，為諸弟子說道，令正盡苦，究竟苦邊？為一切世間從此道出，為少分耶？” 
　　爾時，世尊默然不答。第二、第三問，佛亦第二、第三默然不答。 
　　爾時，尊者阿難住于佛后，執扇扇佛。尊者阿難語郁低迦外道出家：“汝初已問此義，今復以異說而問，是故，世尊不為記說。郁低迦，今當為汝說譬，夫智者因譬得解。譬如國王，有邊境城，四周堅固，巷陌平正，唯有一門。立守門者聰明黠慧，善能籌量，外有人來，應入者聽入，不應入者不聽。周匝繞城，求第二門，都不可得，都無貓貍出入之處，況第二門？彼守門者都不覺悟入者、出者，然彼士夫知一切人唯從此門若出若入，更無余處。如是，世尊雖不用心覺悟眾生，一切世間從此道出，及以少分，然知眾生正盡苦，究竟苦邊者，一切皆悉從此道出。” 
　　時，郁低迦外道出家聞佛所說，歡喜隨喜，從座起而去。  
　　如是我聞：一時，佛住王舍城迦蘭陀竹園。時，有尊者富鄰尼住王舍城耆阇崛山中。 
　　時，有眾多外道出家詣尊者富鄰尼，共相問訊慰勞已，退坐一面，問尊者富鄰尼：“我聞沙門瞿曇作斷滅破壞有教授耶？今問尊者富鄰尼，竟為爾不？” 
　　富鄰尼語諸外道出家：“我不如是知世尊教語，眾生斷滅壞有，令無所有者，無有是處！我作如是解：‘世尊所說有諸眾生，計言有我、我慢、邪慢，世尊為說，令其斷滅。’” 
　　時，諸外道出家聞富鄰尼所說，心不喜悅，呵責而去。 
　　爾時，尊者富鄰尼，諸外道去已，往詣佛所，稽首禮足，退坐一面，以向諸外道出家所說具白世尊：“世尊，我向答諸外道說，得無謗毀世尊耶？為是法說，如佛所說，如法說，隨順法說，得不為諸論議者所見嫌責耶？” 
　　佛告富鄰尼：“如汝所說，不謗如來，不失次第。如我記說，如法法說，隨順法說，不為諸論者之所嫌責。所以者何？富鄰尼，先諸眾生我慢、邪慢，邪慢所迫、邪慢集、邪慢不無間等，亂如狗腸，如鐵鉤鎖，亦如亂草，往反驅馳，此世他世、他世此世，驅馳往反，不能遠離。富鄰尼，一切眾生于諸邪慢無余永滅者，彼一切眾生長夜安隱快樂。” 
　　佛說此經已，富鄰尼比丘聞佛所說，歡喜奉行。  
　　如是我聞：一時，佛住王舍城迦蘭陀竹園。 
　　爾時，尊者阿難陀于后夜時，向榻補河邊，脫衣置岸邊，入水洗手足，還上岸，著一衣，摩拭身體。時，俱迦那外道出家亦至水邊。尊者阿難聞其行聲，聞聲已，即便謦咳作聲。俱迦那外道出家聞有人聲，而問言：“為何等人？” 
　　尊者阿難答言：“沙門。” 
　　俱迦那外道言：“何等沙門？” 
　　尊者阿難答言：“釋種子。” 
　　俱迦那外道言：“欲有所問，寧有閑暇見答以不？” 
　　尊者阿難答言：“隨意所問，知者當答。” 
　　俱迦那言：“云何，阿難，如來死后有耶？” 
　　阿難答言：“世尊所說，此是無記。” 
　　復問：“如來死后無耶？死后有無耶？非有非無耶？” 
　　阿難言：“世尊所說，此是無記。” 
　　俱迦那外道言：“云何，阿難，如來死后有？答言無記，死后無？死后有無？死后非有非無？答言無記。云何，阿難，為不知不見耶？” 
　　阿難答言：“非不知、非不見，悉知、悉見。” 
　　復問阿難：“云何知？云何見？” 
　　阿難答言：“見可見處，見所起處，見纏斷處，此則為知，此則為見。我如是知、如是見，云何說言不知、不見？” 
　　俱迦那外道復問：“尊者何名？” 
　　阿難陀答言：“我名阿難陀。” 
　　俱迦那外道言：“奇哉！大師弟子，而共論議！我若知是尊者阿難陀者，不敢發問。” 
　　說是語已，即舍而去。  
　　如是我聞：一時，佛住舍衛國祇樹給孤獨園。 
　　時，給孤獨長者日日出見世尊，禮事供養。給孤獨長者作是念：“我今出太早，世尊及諸比丘禪思未起，我寧可過諸外道住處。”即入外道精舍，與諸外道共相問訊慰勞已，退坐一面。 
　　時，彼外道問言：“長者，汝見沙門瞿曇，云何見？何所見？” 
　　長者答言：“我亦不知云何見世尊，世尊何所見。” 
　　諸外道言：“汝言見眾僧，云何見眾僧？眾僧何所見？” 
　　長者答言：“我亦不知云何見僧，僧何所見。” 
　　外道復問：“長者，汝今云何自見？自何所見？” 
　　長者答言：“汝等各各自說所見，然后我說所見，亦不難。” 
　　時，有一外道作如是言：“長者，我見一切世間常，是則真實，余者虛妄。” 
　　復有說言：“長者，我見一切世間無常，此是真實，余則虛妄。” 
　　復有說言：“長者，世間常無常，此是真實，余則虛妄。” 
　　復有說言：“世間非常非無常，此是真實，余則虛妄。” 
　　復有說言：“世有邊，此是真實，余則虛妄。” 
　　復有說言：“世無邊，此是真實，余則虛妄。” 
　　復有說言：“世有邊無邊。” 
　　復有說言：“世非有邊非無邊。” 
　　復有說言：“命即是身。” 
　　復有說言：“命異身異。” 
　　復有說言：“如來死后有。” 
　　復有說言：“如來死后無。” 
　　復有說言：“如來死后有無。” 
　　復有說言：“如來死后非有非無，此是真實，余則虛妄。” 
　　諸外道語長者言：“我等各各已說所見，汝復應說汝所見。” 
　　長者答言：“我之所見真實、有為、思量、緣起。若復真實、有為、思量、緣起者，彼則無常，無常者是苦。如是知已，于一切見都無所得。如汝所見‘世間常，此是真實，余則虛妄’者，此見真實、有為、思量、緣起；若真實、有為、思量、緣起者，是則無常，無常者是苦。是故汝等習近于苦，唯得于苦，堅住于苦，深入于苦。如是汝言世間常，此是真實，余則虛妄。有如是咎。” 
　　世間無常、常無常、非常非無常，世有邊、世無邊、世有邊無邊、世非有邊非無邊，命即是身、命異身異，如來死后有、如來死后無、如來死后有無、如來死后非有非無，此是真實，余則虛妄，皆如上說。 
　　有一外道語給孤獨長者言：“如汝所說，若有見彼，則真實、有為、思量、緣起者，是無常法，若無常者是苦。是故，長者所見亦習近苦，得苦，住苦，深入于苦？” 
　　長者答言：“我先不言所見者，是真實、有為、思量、緣起法，悉皆無常，無常者是苦，知苦已，我于所見無所得耶？” 
　　彼外道言：“如是，長者。” 
　　爾時，給孤獨長者于外道精舍伏彼異論，建立正論，于異學眾中作師子吼已，往詣佛所，稽首禮足，退坐一面，以向與諸外道共論事向佛廣說。佛告給孤獨長者：“善哉！善哉！宜應時時摧伏愚癡外道，建立正論。” 
　　佛說是語已，給孤獨長者歡喜隨喜，作禮而去。  
　　如是我聞：一時，佛住王舍城迦蘭陀竹園。 
　　時，有長爪外道出家來詣佛所，與世尊面相問訊慰勞已，退坐一面，白佛言：“瞿曇，我一切見不忍。” 
　　佛告火種：“汝言一切見不忍者，此見亦不忍耶？” 
　　長爪外道言：“向言一切見不忍者，此見亦不忍。” 
　　佛告火種：“如是知、如是見，此見則已斷、已舍、已離，余見更不相續、不起、不生。火種，多人與汝所見同，多人作如是見、如是說，汝亦與彼相似。火種，若諸沙門、婆羅門舍斯等見，余見不起，是等沙門、婆羅門世間亦少少耳！ 
　　“火種，依三種見。何等為三？有一如是見、如是說：‘我一切忍。’復次，有一如是見、如是說：‘我一切不忍。’復次，有一如是見、如是說：‘我于一忍、一不忍。’火種，若言一切忍者，此見與貪俱生，非不貪；與恚俱生，非不恚；與癡俱生，非不癡；系，不離系；煩惱，非清凈；樂取，染著生。若如是見：‘我一切不忍。’此見非貪俱、非恚俱、非癡俱，清凈非煩惱，離系非系，不樂不取，不著生。火種，若如是見：‘我一忍、一不忍。’彼若忍者，則有貪，乃至染著生；若如是見不忍者，則離貪，乃至不染著生。 
　　“彼多聞圣弟子所學言：我若作如是見、如是說‘我一切忍’，則為二者所責、所詰。何等二種？謂一切不忍，及一忍、一不忍，則為此等所責。責故詰，詰故害。彼見責、見詰、見害故，則舍所見，余見則不復生。如是斷見、舍見、離見，余見，不復相續，不起不生。彼多聞圣弟子作如是學：我若如是見、如是說‘我一切不忍’者，則有二責二詰。何等為二？謂我一切忍，及一忍、一不忍。如是二責二詰，乃至不相續，不起不生。彼多聞圣弟子作如是學：我若作如是見、如是說‘一忍、一不忍’，則有二責二詰。何等二？謂如是見、如是說，我一切忍，及一切不忍，如是二責，乃至不相續，不起不生。 
　　“復次，火種，如是身色粗四大，圣弟子當觀無常、觀生滅、觀離欲、觀滅盡、觀舍。若圣弟子觀無常、觀滅、觀離欲、觀滅盡、觀舍住者，于彼身、身欲、身念、身愛、身染、身著，永滅不住。 
　　“火種，有三種受，謂苦受、樂受、不苦不樂受。此三種受，何因？何集？何生？何轉？謂此三受觸因、觸集、觸生、觸轉。彼彼觸集，則受集；彼彼觸滅，則受滅，寂靜、清涼、永盡。彼于此三受：覺苦、覺樂、覺不苦不樂。彼彼受若集、若滅、若味、若患、若出如實知；如實知已，即于彼受觀察無常、觀生滅、觀離欲、觀滅盡、觀舍。彼于身分齊受覺如實知，于命分齊受覺如實知，若彼身壞命終后，即于爾時一切受永滅、無余永滅。彼作是念：‘樂受覺時，其身亦壞；苦受覺時，其身亦壞；不苦不樂受覺時，其身亦壞，悉為苦邊。’于彼樂覺，離系不系；于彼苦覺，離系不系；于不苦不樂覺，離系不系。于何離系？離于貪欲、瞋恚、愚癡，離于生、老、病、死、憂、悲、惱苦，我說斯等，名為離苦。” 
　　當于爾時，尊者舍利弗受具足始經半月。時，尊者舍利弗住于佛后，執扇扇佛。時，尊者舍利弗作是念：“世尊嘆說于彼彼法，斷欲、離欲、欲滅盡、欲舍。”爾時，尊者舍利弗即于彼彼法觀察無常，觀生滅、觀離欲、觀滅盡、觀舍，不起諸漏，心得解脫。 
　　爾時，長爪外道出家遠塵離垢，得法眼凈。長爪外道出家見法、得法、覺法、入法，度諸疑惑，不由他度，入正法、律，得無所畏；即從座起，整衣服，為佛作禮，合掌白佛：“愿得于正法、律出家、受具足，于佛法中修諸梵行。” 
　　佛告長爪外道出家：“汝得于正法、律出家、受具足，成比丘分。” 
　　即得善來比丘出家，彼思惟所以善男子剃除須發，著袈娑衣，正信、非家、出家學道，乃至心善解脫，得阿羅漢。 
　　佛說是經已，尊者舍利弗、尊者長爪聞佛所說，歡喜奉行。  
雜阿含經卷第三十五  
　　如是我聞：一時，佛住王舍城迦蘭陀竹園。 
　　時，王舍城有外道出家名舍羅步，住須摩竭陀池側，于自眾中作如是唱言：“沙門釋子法我悉知，我先已知彼法、律而悉棄舍。” 
　　時，有眾多比丘晨朝著衣持缽，入王舍城乞食，聞有外道名舍羅步，住王舍城須摩竭陀池側，于自眾中作如是唱言：“沙門釋子所有法、律我悉已知，先已知彼法、律，然后棄舍。”聞是語已，乞食畢，還精舍，舉衣缽，洗足已，往詣佛所，稽首禮足，退坐一面，白佛言：“世尊，我等晨朝著衣持缽，入王舍城乞食，聞有外道出家名舍羅步，住王舍城須摩竭陀池側，于自眾中作是唱言：‘沙門釋子法我已悉知，知彼法、律已，然后棄舍。’善哉！世尊，可自往彼須摩竭陀池側，忴愍彼故！” 
　　爾時，世尊默然而許，于日晡時從禪覺，往到須摩竭陀池側外道舍羅步所。時，舍羅步外道出家遙見世尊來，即敷床座，請佛令坐。佛即就坐，告舍羅步言：“汝實作是語：‘沙門釋子所有法、律我悉已知，知彼法、律已，然后棄舍’耶？”時，舍羅步默而不答。 
　　佛告舍羅步：“汝今應說，何故默然？汝所知滿足者，我則隨喜；不滿足者，我當令汝滿足。” 
　　時，舍羅步猶故默然。如是第二、第三說，彼再三默然住。 
　　時，舍羅步有一梵行弟子白舍羅步言：“師應往詣沙門瞿曇說所知見，今沙門瞿曇自來詣此，何故不說？沙門瞿曇又告師言：‘若滿足者，我則隨喜；不滿足者，當令滿足。’何故默然而不記說？”彼舍羅步梵行弟子勸時，亦復默然。 
　　爾時，世尊告舍羅步：“若復有言：‘沙門瞿曇非如來、應、等正覺。’我若善諫善問，善諫善問時，彼則遼落說諸外事；或忿恚慢覆，對礙不忍，無由能現；或默然抱愧低頭，密自思省，如今舍羅步。若復作如是言非沙門瞿曇無正法、律者，我若善諫善問，彼亦如汝今日默然而住。若復有言非沙門瞿曇聲聞善向者，我若善諫善問，彼亦乃至如汝今日默然而住。”爾時，世尊于須摩竭陀池側師子吼已，從座起而去。 
　　爾時，舍羅步梵行弟子語舍羅步言：“譬如有牛，截其兩角，入空牛欄中，跪地大吼；師亦如是，于無沙門瞿曇弟子眾中作師子吼。譬如女人欲作丈夫聲，發聲即作女聲；師亦如是，于非沙門瞿曇弟子眾中作師子吼。譬如野干欲作狐聲，發聲還作野干聲；師亦如是，于非沙門瞿曇弟子眾中欲作師子吼。” 
　　時，舍羅步梵行弟子于舍羅步面前呵責毀訾已，從座起去。  
　　如是我聞：一時，佛住王舍城迦蘭陀竹園。 
　　爾時，王舍城須摩竭陀池側有外道出家名上座，住彼池側，于自眾中作如是語：“我說一偈，若能報者，我當于彼修行梵行。” 
　　時，有眾多比丘晨朝著衣持缽，入王舍城乞食，聞有外道出家名曰上座，住須摩竭陀池側，于自眾中作如是說：“我說一偈，有能報者，我當于彼所修行梵行。”乞食畢，還精舍，舉衣缽，洗足已，詣佛所，稽首佛足，退坐一面，白佛言：“世尊，我今晨朝與眾多比丘入城乞食，聞有外道出家名曰上座，住須摩竭陀池側，于自眾中作如是說：‘我說一偈，有能報者，我當于彼修行梵行。’惟愿世尊應自往彼，哀愍故！” 
　　爾時，世尊默然而許，即日晡時從禪覺，往至須摩竭陀池側。時，上座外道出家遙見世尊，即敷床座，請佛令坐。世尊坐已，告上座外道出家言：“汝實作是語：‘我說一偈，若能報者，我當于彼修行梵行’耶？汝今便可說偈，我能報答。” 
　　時，彼外道即累繩床以為高座，自升其上，即說偈言：  
　　“比丘以法活，不恐怖眾生， 
　　　意寂行舍離，持戒順息止。”  
　　爾時，世尊知彼上座外道心，即說偈言：  
　　“汝于所說偈，能自隨轉者， 
　　　我當于汝所，作善士夫觀。 
　　　觀汝今所說，言行不相應！ 
　　　寂止自調伏，莫恐怖眾生， 
　　　行意寂遠離，受持凈戒者。 
　　　順調伏寂止，身口心離惡， 
　　　善攝于住處，不令放逸者。 
　　　是則名隨順，調伏及寂止。”  
　　爾時，上座外道出家作是念：“沙門瞿曇已知我心。”即從床而下，合掌白佛言：“今我可得于正法、律出家、受具足，成比丘法不？” 
　　佛告上座外道出家：“今汝可得于正法、律出家、受具足，成比丘分。” 
　　如是上座外道出家得出家，作比丘已，思惟所以善男子剃除須發，著袈裟衣，正信、非家、出家學道，乃至心善解脫，得阿羅漢。  
　　如是我聞：一時，佛住王舍城迦蘭陀竹園。 
　　時，有眾多婆羅門出家住須摩竭陀池側，集聚一處，作如是論：“如是婆羅門真諦，如是婆羅門真諦。” 
　　爾時，世尊知彼眾多婆羅門出家心念，往到須摩竭陀池側。時，眾多婆羅門出家遙見佛來，即為佛敷床座，請佛就坐。佛即就坐，告諸婆羅門出家：“汝等于此須摩竭陀池側，眾共集聚，何所論說？” 
　　婆羅門出家白佛言：“瞿曇，我等眾多婆羅門出家集于此坐，作如是論：如是婆羅門真諦，如是婆羅門真諦。” 
　　佛告婆羅門出家：“有三種婆羅門真諦，我自覺悟成等正覺而復為人演說。汝婆羅門出家作如是說：‘不害一切眾生，是婆羅門真諦，非為虛妄。’彼于彼言我勝、言相似、言我卑，若于彼真諦不系著，于一切世間作慈心色像，是名第一婆羅門真諦，我自覺悟成等正覺，為人演說。復次，婆羅門作如是說：‘所有集法皆是滅法，此是真諦，非為虛妄。’乃至于彼真諦不計著，于一切世間觀察生滅，是名第二婆羅門真諦。復次，婆羅門作如是說：‘無我處所及事都無所有，無我處所及事都無所有，此則真諦，非為虛妄。’如前說，乃至于彼無所系著，一切世間無我像類，是名第三婆羅門真諦，我自覺悟成等正覺而為人說。” 
　　爾時，眾多婆羅門出家默然住。時，世尊作是念：“今映彼愚癡，殺彼惡者。今此眾中無一能自思量欲造因緣，于沙門瞿曇法中修行梵行。”如是知已，從座起而去。  
　　如是我聞：一時，佛住拘睒彌國瞿師羅園，尊者阿難亦住于彼。 
　　時，有外道出家名曰栴陀，詣尊者阿難所，與尊者阿難共相問訊慰勞已，退坐一面，問尊者阿難言：“何故于沙門瞿曇所出家修梵行？” 
　　阿難答言：“為斷貪欲、瞋恚、愚癡故，于彼出家修梵行。” 
　　栴陀復問：“彼能說斷貪欲、瞋恚、愚癡耶？” 
　　阿難答言：“我亦能說斷貪欲、瞋恚、愚癡。” 
　　栴陀復問：“汝見貪欲、瞋恚、愚癡有何過患，說斷貪欲、瞋恚、愚癡耶？” 
　　阿難答言：“染著貪欲映障心故，或自害，或復害他，或復俱害，現法得罪、后世得罪、現法后世二俱得罪，彼心常懷憂、苦受覺。若瞋恚映障、愚癡映障，自害、害他、自他俱害，乃至常懷憂、苦受覺。又復，貪欲為盲、為無目、為無智、為慧力羸、為障礙，非明、非等覺，不轉向涅槃。瞋恚、愚癡亦復如是。我見貪欲、瞋恚、愚癡有如是過患，故說斷貪欲、瞋恚、愚癡。” 
　　栴陀復問：“汝見斷貪欲、瞋恚、愚癡有何福利，而說斷貪欲、瞋恚、愚癡？” 
　　阿難答言：“斷貪欲已，不自害，又不害他，亦不俱害；又復不現法得罪、后世得罪、現法后世得罪，心法常懷喜樂、受覺。瞋恚、愚癡亦復如是。于現法中常離熾然，不待時節，有得余現法緣自覺知見。有如是功德利益故，說斷貪欲、瞋恚、愚癡。” 
　　栴陀復問：“尊者阿難，有道有跡，修習多修習，能斷貪欲、瞋恚、愚癡不？” 
　　阿難答言：“有，謂八正道，正見乃至正定。” 
　　栴陀外道白尊者阿難：“此是賢哉之道、賢哉之跡，修習多修習，能斷貪欲、瞋恚、愚癡。” 
　　時，栴陀外道聞尊者阿難所說，歡喜隨喜，從座起而去。  
　　如是我聞：一時，佛住舍衛國祇樹給孤獨園。爾時，尊者舍利弗詣佛所，稽首佛足，退坐一面。 
　　爾時，世尊為尊者舍利弗種種說法，示教照喜，示教照喜已，默然住。時，尊者舍利弗聞佛所說，歡喜隨喜已，稽首禮足而去。 
　　時，有外道出家補縷低迦隨路而來，問尊者舍利弗：“從何所來？” 
　　舍利弗答言：“火種，我從世尊所，聽大師說教授法來。” 
　　補縷低迦問尊者舍利弗：“今猶不離乳，從師聞說教授法耶？” 
　　舍利弗答言：“火種，我不離乳，于大師所，聞說教授法。” 
　　補縷低迦語尊者舍利弗言：“我久已離乳，舍師所說教授法。” 
　　舍利弗言：“汝法是惡說法、律，惡覺，非為出離、非正覺道，壞法、非可贊嘆法、非可依止法。又彼師者，非等正覺，是故汝等疾疾舍乳，離師教法。譬如乳牛，粗惡狂騷，又少乳汁，彼犢飲乳，疾疾舍去；如是惡說法、律，惡覺，非出離、非正覺道，壞法、非可贊嘆法、非可依止法。又彼師者，非等正覺，是故速舍師教授法。 
　　“我所有法是正法、律，是善覺，是出離正覺道，不壞、可贊嘆、可依止。又彼大師是等正覺，是故久飲其乳，聽受大師說教授法。譬如乳牛，不粗狂騷，又多乳汁，彼犢飲時，久而不厭。我法如是，是正法、律，乃至久聽說教授法。” 
　　時，補縷低迦語舍利弗：“汝等快得善利，于正法、律，乃至久聽說教授法。” 
　　時，補縷低迦外道出家聞舍利弗所說，歡喜隨喜，從道而去。  
　　如是我聞：一時，佛住舍衛國祇樹給孤獨園。 
　　爾時，補縷低迦外道出家來詣佛所，與世尊面相問訊慰勞已，退坐一面，白佛言：“瞿曇，先日眾多種種異道出家沙門、婆羅門集于未曾有講堂，作如是論議：‘沙門瞿曇智慧猶如空舍，不能于大眾中建立論議：此應此不應，此合此不合。譬如盲牛，偏行邊畔，不入中田；沙門瞿曇亦復如是：無應不應，無合不合。’” 
　　佛告補縷低迦：“此諸外道論議，說應不應，合不合，于圣法、律，如小兒戲。譬如士夫，年八九十，發白齒落，作小兒戲，團治泥土，作象作馬，種種形類，眾人皆言：‘此老小兒。’如是，火種，種種諸論，謂應不應，合不合，于圣法、律，如小兒戲，然于彼中，無有比丘方便所應。” 
　　補縷低迦白佛：“瞿曇，于何處有比丘方便所應？” 
　　佛告外道：“不清凈者令其清凈，是名比丘方便所應。不調令調，是名比丘方便所應。諸不定者令得正受，是名比丘方便所應。不解脫者令得解脫，是名比丘方便所應。不斷令斷、不知令知、不修令修、不得令得，是名比丘方便所應。 
　　“云何不凈令凈？謂戒不凈者，令其清凈。 
　　“云何不調伏令其調伏？謂眼根，耳、鼻、舌、身、意根不調伏，令其調伏，是名不調伏者令其調伏。 
　　“云何不定令其正受？謂心不正定，令得正受。 
　　“云何不解脫者令得解脫？謂心不解脫貪欲、恚、癡，令得解脫。 
　　“云何不斷令斷？謂無明、有、愛，不斷令斷。 
　　“云何不知令知？謂其名色，不知令知。 
　　“云何不修令修？謂止觀，不修令修。 
　　“云何不得令得？謂般涅槃，不得令得。是名比丘方便所應。” 
　　補縷低迦白佛言：“瞿曇，是義比丘方便所應，是堅固比丘方便所應，所謂盡諸有漏。” 
　　時，補縷低迦外道出家聞佛所說，歡喜隨喜，從座起而去。  
　　如是我聞：一時，佛住王舍城迦蘭陀竹園。 
　　時，有外道出家名曰尸婆，來詣佛所，與世尊面相問訊慰勞已，退坐一面，白佛言：“瞿曇，云何為學？所謂學者，云何學？” 
　　佛告尸婆：“學其所學，故名為學。” 
　　尸婆白佛：“何所學？” 
　　佛告尸婆：“隨時學增上戒，學增上意，學增上慧。” 
　　尸婆白佛：“若阿羅漢比丘諸漏已盡，所作已作，舍諸重擔，逮得己利，盡諸有結，正智善解脫，當于爾時，復何所學？” 
　　佛告尸婆：“若阿羅漢比丘諸漏已盡，乃至正智善解脫，當于爾時，覺知貪欲永盡無余；覺知瞋恚、愚癡永盡無余，故不復更造諸惡，常行諸善。尸婆，是名為學其所學。” 
　　時，尸婆外道出家聞佛所說，歡喜隨喜，從座起去。  
　　如是我聞：一時，佛住王舍城迦蘭陀竹園。 
　　爾時，尸婆外道出家來詣佛所，與世尊面相問訊慰勞已，退坐一面，白佛言：“瞿曇，有一沙門婆羅門作如是見、如是說：‘若人有所知覺，彼一切本所作因，修諸苦行，令過去業盡，更不造新業，斷于因緣，于未來世無復諸漏。諸漏盡故業盡，業盡故苦盡，苦盡者究竟苦邊。’今瞿曇所說云何？” 
　　佛告尸婆：“彼沙門婆羅門實爾洛漠說耳，不審不數，愚癡不善不辯。所以者何？或從風起苦，眾生覺知，或從痰起，或從涎唾起，或等分起，或自害，或他害，或因節氣。彼自害者，或拔發，或拔須，或常立舉手，或蹲地，或臥灰土中，或臥棘刺上，或臥杵上、或板上，或牛屎涂地而臥其上，或臥水中，或日三洗浴，或一足而立，身隨日轉，如是眾苦精勤有行。尸婆，是名自害。他害者，或為他手石、刀、杖等，種種害身，是名他害。尸婆，若復時節所害，冬則大寒，春則大熱，夏寒暑俱，是名節氣所害。世間真實，非為虛妄。尸婆，世間有此真實，為風所害，乃至節氣所害，彼眾生如實覺知。汝亦自有此患，風痰涎唾，乃至節氣所害覺，如是如實覺知。尸婆，若彼沙門婆羅門言一切人所知覺者皆是本所造因，舍世間真實事而隨自見，作虛妄說。 
　　“尸婆，有五因五緣生心法憂苦。何等為五？謂因貪欲纏，緣貪欲纏，生心法憂苦；因瞋恚、睡眠、掉悔、疑纏，緣瞋恚、睡眠、掉悔、疑纏，生彼心法憂苦。尸婆，是名五因五緣生心法憂苦。 
　　“尸婆，有五因五緣不生心法憂苦，何等為五？謂因貪欲纏，緣貪欲纏，生彼心法憂苦者，離彼貪欲纏，不起心法憂苦；因瞋恚、睡眠、掉悔、疑纏，緣瞋恚、睡眠、掉悔、疑纏，生彼心法憂苦者，離彼瞋恚、睡眠、掉悔、疑纏，不起心法憂苦。尸婆，是名五因五緣不起心法憂苦，現法得離熾然，不待時節，通達現見，緣自覺知。 
　　“尸婆，復有現法離熾然，不待時節，通達現見，緣自覺知，謂八正道，正見乃至正定。” 
　　說是法時，尸婆外道出家遠塵離垢，得法眼凈。時，尸婆外道出家見法、得法、知法、入法，離諸狐疑，不由于他，入正法、律，得無所畏；即從座起，整衣服，合掌白佛：“世尊，我今可得于正法、律出家、受具足，得比丘分耶？” 
　　佛告尸婆：“汝今得出家。” 
　　如上說，乃至心善解脫，得阿羅漢。  
　　如是我聞：一時，佛住那羅聚落好衣庵羅園中。 
　　爾時，那羅聚落有商主外道出家，百二十歲，年耆根熟，為那羅聚落諸沙門、婆羅門、長者、居士尊重供養，如阿羅漢。 
　　彼商主外道出家先有宗親一人，命終生天，于彼天上見商主外道出家已，作是念：“我欲往教彼商主外道出家詣世尊所，修行梵行。恐其不隨我語，我今當往彼，以意論令問。”即下那羅聚落，詣彼商主外道出家所，說偈而問：  
　　“云何惡知識，現善知識相？ 
　　　云何善知識，如己同一體？ 
　　　何故求于斷？云何離熾然？  
　　“若汝仙人持此意論而問于彼，有能分別解說其義而答汝者，便可從彼出家，修行梵行。” 
　　時，商主外道出家受天所教，持詣富蘭那迦葉所，以此意論偈問富蘭那迦葉。彼富蘭那迦葉尚自不解，況復能答？彼時，商主外道出家復至末迦梨瞿舍利子所、刪阇耶毗羅坻子所、阿耆多枳舍欽婆羅所、迦羅拘陀迦旃延所、尼乾陀若提子所，皆以此意論偈而問，悉不能答。 
　　時，商主外道出家作是念：“我以此意論問諸出家師，悉不能答，我今復欲求出家；為我今自有財寶，不如還家，服習五欲。”復作是念：“我今可往詣沙門瞿曇，然彼耆舊、諸師、沙門、婆羅門、富蘭那迦葉等，悉不能答，而沙門瞿曇年少出家，詎復能了？然我聞先宿所說莫輕新學年少出家，或有沙門年少出家，有大德力，今且當詣沙門瞿曇。”詣已，以彼意論心念而問，如偈所說。 
　　爾時，世尊知彼商主心之所念，即說偈言：  
　　“云何惡知識，現善友相者？ 
　　　內心實恥厭，口說我同心， 
　　　造事不樂同，故知非善友。 
　　　口說恩愛語，心不實相應， 
　　　所作而不同，慧者應覺知， 
　　　是名惡知識，現善知識相。 
　　　與己同一體，云何善知識？ 
　　　與己同體者，非彼善知識。 
　　　放逸而不制，沮壞懷疑惑， 
　　　伺求其端緒，安于善知識？ 
　　　如子臥父懷，不為傍人間， 
　　　當知善知識。何故求于斷？ 
　　　生歡喜之處，清涼稱贊嘆， 
　　　修習福利果，清涼永息滅。 
　　　是故求于斷。云何離熾然？ 
　　　寂靜止息味，知彼遠離味， 
　　　遠離熾然惡，飲以法喜味， 
　　　寂滅離欲火，是名離熾然。”  
　　爾時，商主外道出家作是念：“沙門瞿曇知我心念。”而白佛言：“我今得入沙門瞿曇正法、律中修行梵行，出家、受具足，成比丘分不？” 
　　佛告商主外道出家：“汝今可得于正法、律修行梵行，出家、受具足，成比丘分。” 
　　如是出家已，思惟乃至心善解脫，得阿羅漢。  
　　如是我聞：一時，佛住俱夷那竭國力士生處堅固雙樹林中。 
　　爾時，世尊涅槃時至，告尊者阿難：“汝為世尊于雙樹間敷繩床，北首，如來今日中夜于無余涅槃而般涅槃。” 
　　爾時，尊者阿難奉教，于雙樹間敷繩床，北首，訖，來詣佛所，稽首佛足，退住一面，白佛言：“世尊，已于雙樹間敷繩床，北首。” 
　　爾時，世尊詣雙樹間，于繩床上北首右脅而臥，足足相累，系念明想，正念正智。 
　　時，俱夷那竭國有須跋陀羅外道出家，百二十歲，年耆根熟，為俱夷那竭國人恭敬供養，如阿羅漢。彼須跋陀羅出家聞世尊今日中夜當于無余涅槃而般涅槃：“然我有所疑，希望而住，沙門瞿曇有力，能開覺我。我今當詣沙門瞿曇，問其所疑。”即出俱夷那竭，詣世尊所。 
　　爾時，尊者阿難于園門外經行。時，須跋陀羅語阿難言：“我聞沙門瞿曇今日中夜于無余涅槃而般涅槃，我有所疑，希望而住，沙門瞿曇有力，能開覺我。若阿難不憚勞者，為我往白瞿曇，少有閑暇，答我所問？” 
　　阿難答言：“莫逼世尊，世尊疲極。” 
　　如是須跋陀羅再三請尊者阿難，尊者阿難亦再三不許。 
　　須跋陀羅言：“我聞古昔出家耆年大師所說，久久乃有如來、應、等正覺出于世間，如優曇缽華。而今如來中夜當于無余涅槃界而般涅槃，我今于法疑，信心而住，沙門瞿曇有力，能開覺我，若阿難不憚勞者，為我白沙門瞿曇。” 
　　阿難復答言：“須跋陀羅，莫逼世尊，世尊今日疲極。” 
　　爾時，世尊以天耳聞阿難與須跋陀羅共語來往，而告尊者阿難：“莫遮外道出家須跋陀羅，令入問其所疑。所以者何？此是最后與外道出家論議，此是最后得證聲聞。善來比丘，所謂須跋陀羅。” 
　　爾時，須跋陀羅聞世尊為開善根，歡喜增上，詣世尊所，與世尊面相問訊慰勞已，退坐一面，白佛言：“瞿曇，凡世間入處，謂富蘭那迦葉等六師，各作如是宗：‘此是沙門，此是沙門。’云何，瞿曇，為實各各有是宗不？” 
　　爾時，世尊即為說偈言：  
　　“始年二十九，出家修善道， 
　　　成道至于今，經五十余年。 
　　　三昧明行具，常修于凈戒， 
　　　離斯少道分，此外無沙門。”  
　　佛告須跋陀羅：“于正法、律不得八正道者，亦不得初沙門，亦不得第二、第三、第四沙門。須跋陀羅，于此法、律得八正道者，得初沙門，得第二、第三、第四沙門。除此已，于外道無沙門，斯則異道之師，空沙門、婆羅門耳！是故，我今于眾中作師子吼。” 
　　說是法時，須跋陀羅外道出家遠塵離垢，得法眼凈。爾時，須跋陀羅見法、得法、知法、入法，度諸狐疑，不由他信，不由他度，于正法、律得無所畏；從座起，整衣服，右膝著地，白尊者阿難：“汝得善利，汝得大師，為大師弟子，為大師法雨，雨灌其頂。我今若得于正法、律出家、受具足，得比丘分者，亦當得斯善利！” 
　　時，尊者阿難白佛言：“世尊，是須跋陀羅外道出家，今求于正法、律出家、受具足，得比丘分。” 
　　爾時，世尊告須跋陀羅：“此比丘來修行梵行。” 
　　彼尊者須跋陀羅即于爾時出家，即是受具足，成比丘分；如是思惟，乃至心善解脫，得阿羅漢。時，尊者須跋陀羅得阿羅漢，解脫樂覺知已，作是念：“我不忍見佛般涅槃，我當先般涅槃。”時，尊者須跋陀羅先般涅槃已，然后世尊般涅槃。  
　　如是我聞：一時，佛在跋耆人間游行，至毗舍離國，住獼猴池側重閣講堂。 
　　時，毗舍離國有眾多賈客，欲向怛剎尸羅國方便莊嚴。是眾多賈客聞世尊于跋耆人間游行，至毗舍離國，住獼猴池側重閣講堂；聞已，來詣佛所，稽首佛足，退坐一面。佛為諸賈客種種說法，示教照喜，示教照喜已，默然住。 
　　時，諸賈客從座起，整衣服，為佛作禮，合掌白佛言：“世尊，我等諸賈客方便莊嚴，欲至怛剎尸羅國，惟愿世尊與諸大眾明旦受我供養。” 
　　爾時，世尊默然而許。時，諸賈客知世尊受請已，從座起，禮佛足，各還自家，辦種種凈美飲食，敷床座，安置凈水。晨朝遣使，白佛：“時到。” 
　　爾時，世尊與諸大眾著衣持缽，詣諸賈客所，就座而坐。時，諸賈客以凈美飲食自手供養。食畢洗缽訖，取卑小床，于大眾前坐，聽佛說法。 
　　爾時，世尊告諸賈客：“汝等當行于曠野中，有諸恐怖，心驚毛豎。爾時，當念如來事，謂如來、應、等正覺乃至佛、世尊。如是念者，恐怖則除。又，念法事：佛正法、律，現法能離熾然，不待時節，通達親近，緣自覺知。又，念僧事：世尊弟子善向、正向，乃至世尊福田。如是念者，恐怖即除。 
　　“過去世時，天、阿須輪共斗。時，天帝釋告諸天眾：‘汝等與阿須輪共斗戰之時，生恐怖者，當念我幢，名摧伏幢；念彼幢時，恐怖得除。若不念我幢者，當念伊舍那天子幢；若不念伊舍那天子幢者，當念婆留那天子幢；念彼幢時，恐怖即除。’如是，諸商人，汝等于曠野中，有恐怖者，當念如來事、法事、僧事。” 
　　爾時，世尊為諸毗舍離賈客說供養隨喜偈：  
　　“供養比丘僧，飲食隨時服， 
　　　專念諦思惟，正知而行舍。 
　　　凈物良福田，汝等悉具足， 
　　　緣斯功德利，長夜獲安樂。 
　　　發心有所求，眾利悉皆應， 
　　　兩足四足安，道路往來安， 
　　　夜安晝亦安，一切離諸惡。 
　　　如沃壤良田，精純好種子， 
　　　灌溉以時澤，收實不可量！ 
　　　凈戒良福田，精肴膳種子， 
　　　正行以將順，終期妙果成。 
　　　是故行施者，欲求備眾德， 
　　　當隨智慧行，眾果自然備。 
　　　于明行足尊，正心盡恭敬， 
　　　種植眾善本，終獲大福利。 
　　　如實知世間，得具備正見， 
　　　具足見正道，具足而升進。 
　　　遠離一切垢，逮得涅槃道， 
　　　究竟于苦邊，是名備眾德。”  
　　爾時，世尊為諸毗舍離賈客說種種法，示教照喜已，從座起去。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“若比丘住于空閑、樹下、空舍，有時恐怖，心驚毛豎者，當念如來事及法事、僧事，如前廣說。念如來事、法事、僧事之時，恐怖即除。 
　　“諸比丘，過去世時，釋提桓因與阿修羅共戰。爾時，帝釋語諸三十三天言：‘諸仁者，諸天與阿修羅共斗戰時，若生恐怖，心驚毛豎者，汝當念我伏敵之幢；念彼幢時，恐怖即除。’如是，比丘，若于空閑、樹下、空舍而生恐怖，心驚毛豎者，當念如來：如來、應、等正覺乃至佛、世尊；彼當念時，恐怖即除。所以者何？彼天帝釋懷貪、恚、癡，于生、老、病、死、憂、悲、惱苦不得解脫，有恐怖、畏懼、逃竄、避難，而猶告諸三十三天令念我摧伏敵幢，況復如來、應、等正覺乃至佛、世尊，離貪、恚、癡，解脫生、老、病、死、憂、悲、惱苦，無諸恐怖、畏懼、逃避，而不能令其念如來者除諸恐怖？” 
　　佛說是經已，諸比丘聞佛所說，歡喜奉行。  
　　如是我聞：一時，佛住娑枳國安阇那林中。 
　　爾時，世尊告尊者舍利弗：“我能于法略說、廣說，但知者難。” 
　　尊者舍利弗白佛言：“惟愿世尊略說、廣說、法說，于法實有解知者。” 
　　佛告舍利弗：“若有眾生于自識身及外境界一切相，無我、我所、我慢系著使，乃至心解脫、慧解脫，現法自知作證具足住者；于此識身及外境界一切相，無有我、我所、我慢使系著，故我心解脫、慧解脫，現法自知作證具足住。舍利弗，彼比丘于此識身及外境界一切相，無有我、我所見、我慢系著使，及心解脫、慧解脫，現法自知作證具足住；于此識身及外境界一切相，無有我、我所見、我慢系著使，彼心解脫、慧解脫，現法自知作證具足住。 
　　“舍利弗，若復比丘于此識身及外境界一切相，無有我、我所見、我慢系著使，彼心解脫、慧解脫，現法自知作證具足住。舍利弗，若復比丘于此識身及外境界一切相，無我、我所見、我慢系著使，彼心解脫、慧解脫，現法自知作證具足住；于此識身及外境界一切相，無我、我所見、我慢系著使，彼心解脫、慧解脫，現法自知作證具足住。舍利弗，是名比丘斷愛縛結、慢無間等，究竟苦邊。 
　　“舍利弗，我于此有余說，答波羅延富鄰尼迦所問：  
　　“世間數差別，安所遇不動， 
　　　寂靜離諸塵，拔根無希望， 
　　　已度三有海，無復老死患。”  
　　佛說是經已，尊者舍利弗聞佛所說，歡喜隨喜，即從座起，作禮而去。  
　　如是我聞：一時，佛住舍衛國祇樹給孤獨園。 
　　爾時，尊者阿難住舍衛國祇樹給孤獨園，獨一靜處，如是思惟：“或有一人作如是念：‘我于此識身及外境界一切相，無有我、我所見、我慢系著使，及心解脫、慧解脫，現法自知作證具足住。于此識身及外境界一切相，無有我、我所見、我慢系著使，我當于彼心解脫、慧解脫，現法自知作證具足住。’” 
　　爾時，尊者阿難晡時從禪覺，詣世尊所，稽首禮足，退坐一面，白佛言：“世尊，我獨一靜處，作是思惟：若有一人作如是言：我此識身及外境界一切相，乃至自知作證具足住。” 
　　佛告阿難：“如是！如是！若有一人作如是念：‘我此識身及外境界一切相，無有我、我所見、我慢系著使，及心解脫、慧解脫，現法自知作證具足住。’阿難，彼比丘于此識身及外境界一切相，無有我、我所見、我慢系著使，及心解脫、慧解脫，現法自知作證具足住；于此識身及外境界一切相，無有我、我所見、我慢系著使，及彼心解脫、慧解脫，現法自知作證具足住。阿難，若復比丘于此識身及外境界一切相，乃至自知作證具足住，是名比丘斷愛縛結、慢無間等，究竟苦邊。阿難，我于此有余說，答波羅延憂陀耶所問：  
　　“斷于愛欲想，憂苦亦俱離； 
　　　覺悟于睡眠，滅除掉悔蓋； 
　　　舍貪恚清凈，現前觀察法； 
　　　我說智解脫，滅除無明暗。”  
　　佛說是經已，尊者阿難聞佛所說，歡喜隨喜，禮佛而去。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“我今當說愛為網、為膠、為泉、為藕根。此等能為眾生障、為蓋、為膠、為守衛、為覆、為閉、為塞、為暗冥、為狗腸、為亂草、為絮，從此世至他世，從他世至此世，往來流轉，無不轉時。諸比丘，何等愛為網、為膠，乃至往來流轉，無不轉時？謂有我故有：我、欲我、爾我、有我、無我、異我、當我、不當我、欲我、當爾時、當異異我、或欲我、或爾我、或異、或然、或欲然、或爾然、或異。如是十八愛行從內起。” 
　　比丘言：“有我，于諸所有，言我、欲我、爾乃至十八愛行從外起，如是總說十八愛行。如是三十六愛行，或于過去起，或于未來起，或于現在起，如是總說百八愛行，是名為愛、為網、為膠、為泉、為藕根，能為眾生障、為蓋、為膠、為守衛、為覆、為閉、為塞、為暗冥、為狗腸、為亂草、為絮，從此世至他世，從他世至此世，往來流轉，無不轉時。” 
　　佛說是經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有從愛生愛，從愛生恚；從恚生愛，從恚生恚。 
　　“云何為從愛生愛？謂有一于眾生有喜、有愛、有念、有可意，他于彼有喜、有愛、有念、有可意隨行此，作是念：‘我于彼眾生有喜、有愛、有念、有可意，他復于彼有喜、有愛、有念、有可意隨行故，我于他人復生于愛。’是名從愛生愛。 
　　“云何從愛生恚？謂有一于眾生有喜、有愛、有念、有可意，而他于彼不喜、不愛、不念、不可意隨行此，作是念：‘我于眾生有喜、有愛、有念、有可意，而他于彼不喜、不愛、不念、不可意隨行故，我于他而生瞋恚。’是名從愛生恚。 
　　“云何為從恚生愛？謂有一于眾生不喜、不愛、不念、不可意，他復于彼不喜、不愛、不念、不可意隨行故，我于他而生愛念，是名從恚生愛。 
　　“云何從恚生恚？謂有一于眾生不喜、不愛、不念、不可意，而他于彼有喜、有愛、有念、有可意隨行此，作是念：‘我于彼眾生不喜、不愛、不念、不可意，而他于彼有喜、有愛、有念、有可意隨行，我于他所問起瞋恚。’是名從恚生恚。 
　　“若比丘離欲、惡不善法，有覺有觀，乃至初禪、第二、第三、第四禪具足住者，從愛生愛、從恚生恚、從恚生愛、從愛生恚已斷已知，斷其根本，如截多羅樹頭，無復生分，于未來世成不生法。 
　　“若彼比丘盡諸有漏，無漏心解脫、慧解脫，現法自知作證：我生已盡，梵行已立，所作已作，自知不受后有。當于爾時，不自舉，不起塵，不熾然，不嫌彼。 
　　“云何自舉？謂見色是我、色異我、我中色、色中我，受、想、行、識亦復如是，是名自舉。 
　　“云何不自舉？謂不見色是我、色異我、我中色、色中我，受、想、行、識亦復如是，是名不自舉。 
　　“云何還舉？謂于罵者還罵，瞋者還瞋，打者還打，觸者還觸，是名還舉。 
　　“云何不還舉？謂罵者不還罵，瞋者不還瞋，打者不還打，觸者不還觸，是名不還舉。 
　　“云何起塵？謂有我、我欲乃至十八種愛，是名起塵。云何不起塵？謂無我、無我欲，乃至十八愛不起，是名不起塵。 
　　“云何熾然？謂有我所、我所欲乃至外十八愛行，是名熾然。云何不熾然？謂無我所、無我所欲乃至無外十八愛行，是名不熾然。 
　　“云何嫌彼？謂見我真實起，于我慢、我欲、我使不斷不知，是名嫌彼。 
　　“云何不嫌彼？謂不見我真實，我慢、我欲、我使已斷已知，是名不嫌彼。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有二事斷難持。何等為二？若俗人處非人處，于衣食、床臥、資生眾具，持彼斷者，是則難行。又，比丘非家出家，斷除貪愛，持彼斷者，亦甚難行。” 
　　爾時，世尊即說偈言：  
　　“世間有二事，持斷則難行， 
　　　是真諦所說，等正覺所知。 
　　　在家財入出，衣食等眾具， 
　　　世間貪愛樂，持斷者甚難。 
　　　比丘已離俗，信非家出家， 
　　　滅除于貪愛，持斷亦難行。”  
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“我于二法依止多住。云何為二？于諸善法未曾知足，于斷未曾遠離。于善法不知足故，于諸斷法未曾遠離故，乃至肌消肉盡，筋連骨立，終不舍離精勤方便，不舍善法，不得未得，終不休息，未曾于劣心生歡喜，常樂增進，升上上道。如是精進住故，疾得阿耨多羅三藐三菩提等。 
　　“比丘，當于二法依止多住，于諸善法不生足想；依于諸斷，未曾舍離，乃至肌消肉盡，筋連骨立，精勤方便，堪能修習善法不息。是故，比丘，于諸下劣不生歡喜想，當修上上升進多住。如是修習不久，當得速盡諸漏，無漏心解脫、慧解脫，現法自知作證：我生已盡，梵行已立，所作已作，自知不受后有。” 
　　佛說此經已，諸比丘聞佛所說，歡喜奉行。  
　　如是我聞：一時，佛住王舍城迦蘭陀竹園。 
　　爾時，釋提桓因形色絕妙，于后夜時來詣佛所，稽首佛足，退住一面，天身威力，光明遍照迦蘭陀竹園。 
　　時，釋提桓因白佛言：“世尊，世尊曾于隔界山石窟中說言：‘若有沙門、婆羅門無上愛盡解脫、心善解脫，彼邊際、究竟邊際、離垢邊際、梵行畢竟。’云何為比丘邊際、究竟邊際、離垢邊際、梵行畢竟？” 
　　佛告天帝釋：“謂比丘若所有受覺，若苦、若樂、若不苦不樂，彼諸受集、受滅、受味、受患、受出如實知；如實知已，觀察彼受無常，觀生滅、觀離欲、觀滅盡、觀舍；如是觀察已，則邊際，究竟邊際、離垢邊際、梵行畢竟。拘尸迦，是名比丘于正法、律邊際、究竟邊際、離垢邊際、梵行畢竟。” 
　　乃至天帝釋聞佛所說，歡喜隨喜，作禮而去。  
　　如是我聞：一時，佛住王舍城迦蘭陀竹園。 
　　爾時，尊者大目揵連住耆阇崛山，后夜起經行，見有光明遍照迦蘭陀竹園；見已，作是念：“今夜或有大力鬼神詣世尊所，故有此光明。”時，尊者大目揵連晨朝往詣佛所，稽首佛足，退坐一面，白佛言：“世尊，我于昨暮后夜出房經行，見勝光明普照迦蘭陀竹園；見已，作是念：‘有何大力鬼神詣世尊所，故有此光明？’” 
　　佛告尊者大目揵連：“昨暮后夜，釋提桓因來詣我所，稽首作禮，退坐一面。” 
　　如上修多羅廣說，歡喜隨喜，作禮而去。  
　　如是我聞：一時，佛住舍衛國祇樹給孤獨園。 
　　爾時，尊者阿難晨朝著衣持缽，詣舍衛城，次第乞食，至鹿住優婆夷舍。鹿住優婆夷遙見尊者阿難，疾敷床座，白言：“尊者阿難令坐。” 
　　時，鹿住優婆夷稽首禮阿難足，退住一面，白尊者阿難：“云何言世尊知法？我父富蘭那先修梵行，離欲清凈，不著香華，遠諸凡鄙；叔父梨師達多不修梵行，然其知足。二俱命終，而今世尊俱記二人同生一趣，同一受生，同于后世得斯陀含，生兜率天，一來世間，究竟苦邊。云何，阿難，修梵行、不修梵行，同生一趣、同一受生、同其后世？” 
　　阿難答言：“姊妹，汝今且停。汝不能知眾生世間根之差別，如來悉知眾生世間根之優劣。”如是說已，從座起去。 
　　時，尊者阿難還精舍，舉衣缽，洗足已，往詣佛所，稽首佛足，退坐一面，以鹿住優婆夷所說廣白世尊。 
　　佛告阿難：“彼鹿住優婆夷云何能知眾生世間根之優劣？阿難，如來悉知眾生世間根之優劣。阿難，或有一犯戒，彼于心解脫、慧解脫不如實知，彼所起犯戒無余滅、無余沒、無余欲盡。或有一犯戒，于心解脫、慧解脫如實知，彼所起犯戒無余滅、無余沒、無余欲盡。于彼籌量者言：‘此亦有如是法，彼亦有是法，此則應俱同生一趣、同一受生、同一后世。’彼如是籌量者，得長夜非義饒益苦。 
　　“阿難，彼犯戒者，于心解脫、慧解脫不如實知，彼所起犯戒無余滅、無余沒、無余欲盡。當知此人是退，非勝進，我說彼人為退分。阿難，有犯戒，彼于心解脫、慧解脫如實知，彼于所起犯戒無余滅、無余沒、無余欲盡。當知是人勝進不退，我說彼人為勝進分。自非如來，此二有間，誰能悉知？是故，阿難，莫籌量人人而取，人善籌量人人而病。人籌量人人，自招其患。唯有如來能知人耳！ 
　　“如二犯戒，二持戒亦如是。彼于心解脫、慧解脫不如實知，彼所起持戒無余滅。若掉動者，彼于心解脫、慧解脫不如實知，彼所起掉無余滅。彼若瞋恨者，彼于心解脫、慧解脫不如實知，彼所起瞋恨無余滅。若苦貪者，彼于心解脫、慧解脫如實知，彼所起苦貪無余滅。穢污清凈如上說，乃至如來能知人人。 
　　“阿難，鹿住優婆夷愚癡少智，而于如來一向說法心生狐疑。云何，阿難，如來所說，豈有二耶？” 
　　阿難白佛：“不也，世尊。” 
　　佛告阿難：“善哉！善哉！如來說法若有二者，無有是處！阿難，若富蘭那持戒，梨師達多亦同持戒者，所生之趣，富蘭那所不能知。梨師達多為生何趣？云何受生？云何后世？若梨師達多所成就智，富蘭那亦成就此智者，梨師達多亦不能知彼富蘭那當生何趣？云何受生？后世云何？阿難，彼富蘭那持戒勝，梨師達多智慧勝；彼俱命終，我說二人同生一趣，同一受生，后世亦同是斯陀含，生兜率天，一來生此究竟苦邊。彼二有間，自非如來，誰能得知？是故，阿難，莫量人人！量人人者，自生損減。唯有如來能知人耳！” 
　　佛說此經已，尊者阿難聞佛所說，歡喜奉行。  
　　如是我聞：一時，佛住釋氏彌城留利邑夏安居。有余比丘于舍衛國祇樹給孤獨園夏安居。 
　　時，彼比丘于晨朝著衣持缽，入舍衛城乞食，次第至鹿住優婆夷舍。鹿住優婆夷遙見比丘來，疾敷床座，請比丘令坐，如上阿難修多羅說。 
　　時，彼比丘語鹿住優婆夷：“姊妹且停！汝那得知眾生根之優劣。姊妹，唯有如來能知眾生根之優劣。”如是說已，從座起去。 
　　時，彼比丘三月夏安居訖，作衣竟，持衣缽，往詣彌城留利釋氏邑；到已，舉衣缽，洗足已，往詣佛所，稽首佛足，退坐一面，以共鹿住優婆夷所論說事向佛廣說。 
　　佛告比丘：“鹿住優婆夷云何能知世間眾生諸根優劣？唯有知來能知世間眾生諸根優劣耳！不離瞋恨、驕慢，時起貪法，不聽受法，不學多聞，于法不調伏見，不能時時起解脫心法。比丘，若復有一不離瞋慢，時起貪法，然彼聞法，修學多聞，于善調伏見，時時能起解脫心法。若思量彼，此有是法，彼有是法，此則同一趣、同一受生、同一后世；如是思量者，長得非義不饒益苦。 
　　“比丘，若復彼人不離瞋慢，時時起貪法，亦不聽法，不習多聞，不調伏見，亦不時時得解脫心法，我說此人卑鄙下賤。比丘，若復彼人不離瞋慢，時時起貪法，然彼聞法，樂多聞，調伏諸見，時時能得解脫心法，我說是人第一勝妙。彼二有間，自非如來，誰能別知？是故，比丘，莫量人人，乃至如來能知優劣。 
　　“比丘，復次，有一不離瞋慢，時時起口惡行，余如上說。比丘，復次，有一賢善，安樂同止，欣樂明智，修梵行者樂與同止，而彼不樂聞法，乃至不時時得心法解脫，當知彼人住賢善地，不能轉進。賢善地者，謂人、天趣。復次，有一其性賢善，同止安樂，欣樂梵行，以為伴侶，樂聞正法，學習多聞，善調伏見，時時能得解脫心法，當知彼人于賢善地能轉勝進，當知此人于正法流有所堪能。此二有間，自非如來，誰能別知？是故，比丘，莫量人人，量人人者，自招其患。唯有如來能知人耳！ 
　　“比丘，鹿住優婆夷愚癡少智，如上修多羅廣說。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，給孤獨長者來詣佛所，稽首佛足，退坐一面，白佛言：“世尊，世間有幾種福田？” 
　　佛告長者：“世間有二種福田。何等為二？學及無學。” 
　　即說偈言：  
　　“世有學無學，大會常延請， 
　　　正直心真實，身口亦復然， 
　　　是即良福田，施者獲大果！”  
　　佛說此經已，給孤獨長者聞佛所說，歡喜奉行。  
雜阿含經卷第三十六  
　　如是我聞：一時，佛住舍衛國祇樹給孤獨園。 
　　時，有諸上座比丘隨佛左右，依止而住，所謂尊者阿若憍陳如、尊者摩訶迦葉、尊者舍利弗、尊者摩訶目揵連、尊者阿那律陀、尊者二十億耳、尊者陀羅驃摩羅子、尊者婆那迦婆娑、尊者耶舍舍羅迦毗訶利、尊者富留那、尊者分陀檀尼迦。如此及余上座比丘隨佛左右，依止而住。 
　　時，尊者婆耆舍住舍衛國東園鹿子母講堂。時，尊者婆耆舍作是念：“今日世尊在舍衛國祇樹給孤獨園，諸上座比丘隨佛左右，依止而住。我今當往至世尊所，各各說偈嘆諸上座比丘。”作是念已，往詣佛所，稽首佛足，退住一面，而說偈言：  
　　“上上座比丘，已斷諸貪欲， 
　　　超過諸世間，一切之積聚， 
　　　深智少言說，勇猛勤方便， 
　　　道德凈明顯，我今稽首禮！ 
　　　已伏諸魔怨，遠離于群聚， 
　　　不為五欲縛，常習于空閑， 
　　　清虛而寡欲，我今稽首禮！ 
　　　遮羅延勝族，禪思不放逸， 
　　　內心樂正受，清凈離塵穢， 
　　　辯慧顯深義，是故稽首禮！ 
　　　所得神通慧，超諸神通力， 
　　　六神通眾中，自在無所畏， 
　　　神通最勝故，是故稽首禮！ 
　　　于大千世界，五道諸趣生， 
　　　乃至于梵世，人天優劣想， 
　　　凈天眼悉見，是故稽首禮！ 
　　　精勤方便力，斷除諸愛集， 
　　　壞裂生死網，心常樂正法， 
　　　離諸希望想，超度于彼岸， 
　　　清凈無塵穢，是故稽首禮！ 
　　　永離諸恐畏，無依離財物， 
　　　知足度疑惑，伏諸魔怨敵， 
　　　身念觀清凈，是故稽首禮！ 
　　　無有諸世間，煩惱棘刺林， 
　　　結縛使永除，三有因緣斷， 
　　　精練滅諸垢，究竟明顯現， 
　　　于林離林去，是故稽首禮！ 
　　　無舍宅所依，幻偽癡恚滅， 
　　　調伏諸愛喜，出一切見處， 
　　　清凈無瑕穢，是故稽首禮！ 
　　　其心自在轉，堅固不傾動， 
　　　智慧大德力，難伏魔能伏， 
　　　斷除無明結，是故稽首禮！ 
　　　大人離暗冥，寂滅牟尼尊， 
　　　正法離垢過，光明自顯照， 
　　　照一切世界，是故名為佛！ 
　　　地神虛空天，三十三天子， 
　　　光明悉映障，是故名為佛！ 
　　　度生死有邊，超逾越群眾， 
　　　柔弱善調伏，正覺第一覺！ 
　　　斷一切結縛，伏一切異道， 
　　　降一切魔怨，得無上正覺， 
　　　離塵滅諸垢，是故稽首禮！”  
　　尊者婆耆舍偈贊嘆時，諸比丘聞其所說，皆大歡喜！  
　　如是我聞：一時，佛住舍衛國祇樹給孤獨園。 
　　時，尊者婆耆舍住舍衛國東園鹿子母講堂，疾病困篤，尊者富鄰尼為看病人，供給供養。時，尊者婆耆舍語尊者富鄰尼言：“汝往詣世尊所，持我語白世尊言：‘尊者婆耆舍稽首世尊足，問訊世尊少病少惱、起居輕利、得自安樂住不？’復作是言：‘尊者婆耆舍住東園鹿子母講堂，疾病困篤，欲求見世尊，無力方便堪詣世尊。善哉！世尊，愿往至東園鹿子母講堂尊者婆耆舍所，哀愍故！’” 
　　時，尊者富鄰尼即受其語，往詣世尊，稽首佛足，退坐一面，作是言：“尊者婆耆舍住東園鹿子母講堂，疾病困篤，愿見世尊，無力方便堪能奉見。善哉！世尊，愿往東園鹿子母講堂尊者婆耆舍所，為哀愍故！” 
　　爾時，世尊默然而許。時，尊者富鄰尼知佛許已，即從座起，禮佛足而去。 
　　世尊晡時從禪起，往詣尊者婆耆舍。尊者婆耆舍遙見世尊，憑床欲起。爾時，世尊見尊者婆耆舍憑床欲起，語言：“婆耆舍，莫自輕動！”世尊即坐，問尊者婆耆舍：“汝所患苦，為平和可堪忍不？身諸苦痛為增為損？” 
　　如前焰摩迦修多羅廣說，乃至“我所苦患，轉覺其增，不覺其損”。 
　　佛告婆耆舍：“我今問汝，隨意答我。汝得心不染、不著、不污、解脫、離諸顛倒不？” 
　　婆耆舍白佛言：“我心不染、不著、不污、解脫、離諸顛倒。” 
　　佛告婆耆舍：“汝云何得心不染、不著、不污、解脫、離諸顛倒？” 
　　婆耆舍白佛言：“我過去眼識于色，心不顧念，于未來色不欣想，于現在色不著。我過去、未來、現在眼識于色，貪欲愛樂念于彼得盡，無欲、滅、沒、息、離、解脫；心解脫已，是故不染、不著、不污、離諸顛倒，正受而住。如是耳、鼻、舌、身、意識，過去于法，心不顧念，未來不欣，現在不著。過去、未來、現在法中，念欲愛盡，無欲、滅、沒、息、離、解脫；心解脫已，是故不染、不著、不污、解脫、離諸顛倒，正受而住。惟愿世尊今日最后饒益于我，聽我說偈。” 
　　佛告婆耆舍：“宜知是時！” 
　　尊者婆耆舍起，正身端坐，系念在前，而說偈言：  
　　“我今住佛前，稽首恭敬禮！ 
　　　于一切諸法，悉皆得解脫， 
　　　善解諸法相，深信樂正法。 
　　　世尊等正覺，世尊為大師， 
　　　世尊降魔怨，世尊大牟尼， 
　　　滅除一切使，自度群生類。 
　　　世尊于世間，諸法悉覺知， 
　　　世間悉無有，知法過佛者， 
　　　于諸天人中，亦無與佛等， 
　　　是故我今日，稽首大精進！ 
　　　稽首士之上，拔諸愛欲刺， 
　　　我今是最后，得見于世尊， 
　　　稽首日種尊，暮當般涅槃。 
　　　正智系正念，于此朽壞身， 
　　　余勢之所起，從今夜永滅， 
　　　三界不復染，入無余涅槃。 
　　　苦受及樂受，亦不苦不樂， 
　　　從觸因緣生，于今悉永斷。 
　　　苦受及樂受，亦不苦不樂， 
　　　從觸因緣生，于今悉已知。 
　　　若內及與外，苦樂等諸受， 
　　　于受無所著，正智正系心。 
　　　于初中最后，諸聚無障礙， 
　　　諸聚既已斷，了知愛無余。 
　　　明見真實者，說九十一劫， 
　　　三劫中不空，有大仙人尊， 
　　　余空無洲依，唯畏恐怖劫。 
　　　當知大仙人，乃復出于世， 
　　　安慰諸天人，開眼離塵冥， 
　　　示悟諸眾生，令覺一切苦： 
　　　苦苦及苦集，超苦之寂滅， 
　　　賢圣八正道，安隱趣涅槃。 
　　　世間難得者，現前悉皆得， 
　　　生世得人身，演說于正法， 
　　　隨己之所欲，離垢求清凈， 
　　　專修其己利，勿令空無果。 
　　　空過則生憂，鄰于地獄苦， 
　　　于所說正法，不樂不欲受， 
　　　當久處生死，輪回息無期， 
　　　長夜懷憂惱，如商人失財。 
　　　我今眾慶集，無復生老死， 
　　　輪回悉已斷，不復重受生。 
　　　愛識河水流，于今悉枯竭， 
　　　已拔陰根本，連鎖不相續。 
　　　供養大師畢，所作者已作， 
　　　重擔悉已舍，有流悉已斷， 
　　　不復樂受生，亦無死可惡， 
　　　正智正系念，唯待終時至。 
　　　念空野龍象，六十雄猛獸， 
　　　一旦免枷鎖，逸樂山林中； 
　　　婆耆舍亦然，大師口生子， 
　　　厭舍于徒眾，正念待時至。 
　　　今告于汝等，諸來集會者， 
　　　聽我最后偈，其義所饒益。 
　　　生者悉歸滅，諸行無有常， 
　　　速生速死法，何可久依怙？ 
　　　是故強其志，精勤方便求， 
　　　觀察有恐怖，隨順牟尼道， 
　　　速盡此苦陰，勿復增輪轉。 
　　　佛口所生子，嘆說此偈已， 
　　　長辭于大眾，婆耆舍涅槃。”  
　　　彼以慈悲故，說此無上偈， 
　　　尊者婆耆舍，如來法生子， 
　　　垂心哀愍故，說此無上偈， 
　　　然后般涅槃，一切當敬禮！  
　　如是我聞：一時，佛住舍衛國祇樹給孤獨園。 
　　時，有一天子，容色絕妙，于后夜時來詣佛所，稽首佛足，退坐一面，身諸光明遍照祇樹給孤獨園。時，彼天子而說偈問佛：  
　　“阿練若比丘，住于空閑處， 
　　　寂靜修梵行，于一坐而食。 
　　　以何因緣故，顏色特鮮明？”  
　　爾時，世尊說偈答言：  
　　“于過去無憂，未來不欣樂， 
　　　現在隨所得，正智系念持， 
　　　飯食系念故，顏色常鮮澤。 
　　　未來心馳想，過去追憂悔， 
　　　愚癡火自煎，如雹斷生草。”  
　　時，彼天子復說偈言：  
　　“久見婆羅門，逮得般涅槃， 
　　　一切怖已過，永超世恩愛。”  
　　時，彼天子聞佛所說，歡喜隨喜，稽首佛足，即沒不現。  
　　如是我聞：一時，佛住舍衛國祇樹給孤獨園。 
　　時，有一天子，容色絕妙，于后夜時來詣佛所，稽首佛足，退坐一面，身諸光明遍照祇樹給孤獨園。時，彼天子而說偈言：  
　　“不欲起驕慢，善自調其心； 
　　　未曾修寂默，亦不入正受， 
　　　處林而放逸，不度死彼岸。”  
　　爾時，世尊說偈答言：  
　　“已離于驕慢，心常入正受， 
　　　明智善分別，解脫一切縛。 
　　　獨一處閑林，其心不放逸， 
　　　于彼死魔怨，疾得度彼岸！”  
　　時，彼天子復說偈言：  
　　“久見婆羅門，逮得般涅槃， 
　　　一切怖已過，永超世恩愛。”  
　　時，彼天子聞佛所說，歡喜隨喜，稽首佛足，即沒不現。  
　　如是我聞：一時，佛住舍衛國祇樹給孤獨園。 
　　時，有一天子，容色絕妙，于后夜時來詣佛所，稽首佛足，退坐一面，身諸光明遍照祗樹給孤獨園。時，彼天子說偈問佛：  
　　“云何得晝夜，功德常增長？ 
　　　云何得生天？惟愿為解說！”  
　　爾時，世尊說偈答言：  
　　“種植園果故，林樹蔭清涼， 
　　　橋船以濟度，造作福德舍， 
　　　穿井供渴乏，客舍給行旅。 
　　　如此之功德，日夜常增長， 
　　　如法戒具足，緣斯得生天。”  
　　時，彼天子復說偈言：  
　　“久見婆羅門，逮得般涅槃， 
　　　一切怖已過，永超世恩愛。”  
　　時，彼天子聞佛所說，歡喜隨喜，稽首佛足，即沒不現。  
　　如是我聞：一時，佛住舍衛國祇樹給孤獨園。 
　　時，有一天子，容色絕妙，于后夜時來詣佛所，稽首佛足，退坐一面，身諸光明遍照祇樹給孤獨園。時，彼天子說偈問佛：  
　　“施何得大力？施何得妙色？ 
　　　施何得安樂？施何得明目？ 
　　　修習何等施，名曰一切施？ 
　　　今啟問世尊，愿為分別說！”  
　　爾時，世尊說偈答言：  
　　“施食得大力，施衣得妙色， 
　　　施乘得安樂，施燈得明目。 
　　　虛館以待賓，是名一切施， 
　　　以法而誨彼，是則施甘露。”  
　　時，彼天子復說偈言：  
　　“久見婆羅門，逮得般涅槃， 
　　　一切怖已過，永超世恩愛。”  
　　時，彼天子聞佛所說，歡喜隨喜，稽首佛足，即沒不現。  
　　如是我聞：一時，佛住舍衛國祇樹給孤獨園。 
　　時，有天子名悉鞞梨，容色絕妙，于后夜時來詣佛所，稽首佛足，退坐一面，身諸光明遍照祇樹給孤獨園。時，彼天子而說偈言：  
　　“諸天及世人，于食悉欣樂， 
　　　頗有諸世間，福樂自隨逐？”  
　　爾時，世尊說偈答言：  
　　“凈信心惠施，此世及后世， 
　　　隨其所至處，福報常影隨。 
　　　是故當舍慳，行無垢惠施， 
　　　施已心歡喜，此世他世受。”  
　　時，彼悉鞞梨天子白佛言：“奇哉！世尊，善說斯義：  
　　“凈信心惠施，此世及他世， 
　　　隨其所至處，福報常影隨。 
　　　是故當舍慳，行無垢惠施， 
　　　施已心歡喜，此世他世受。”  
　　悉鞞梨天子白佛言：“世尊，我自知過去世時曾為國王，名悉鞞梨，于四城門普施為福，于其城內有四交道，亦于其中布施作福。時，有第一夫人來語我言：‘大王大作福德，而我無力修諸福業。’我時告言：‘城東門外布施作福悉皆屬汝。’時，諸王子復來白我：‘大王多作功德，夫人亦同，而我無力作諸福業，我今愿得依于大王少作功德。’我時答言：‘城南門外所作施福悉皆屬汝。’時，有大臣復來白我：‘今日大王多作功德，夫人、王子悉皆共之，而我無力作諸福業，愿依大王少有所作。’我時告言：‘城西門外所作施福皆屬汝。’時，諸將士復來白我：‘今日大王多作功德，夫人、太子及諸大臣悉皆共之，唯我無力能修福業，愿依大王得有所作。’我時答言：‘城北門外所作施福悉皆屬汝。’國中庶民復來白我：‘今日大王多作功德，夫人、王子、大臣、諸將悉皆共之，唯我無力不能修福，愿依大王少有所作。’我時答言：‘于其城內四交道頭所作施福悉屬汝等。’ 
　　“爾時，國王夫人、王子、大臣、將士、庶民悉皆惠施，作諸功德，我先所作惠施功德于茲則斷。時，我所使諸作福者，還至我所，為我作禮而白我言：‘大王當知：諸修福處，夫人、王子、大臣、將士及諸庶民各據其處，行施作福，大王所施于茲則斷。’我時答言：‘善男子，諸方邊國歲輸財物應入我者，分半入庫，分其半分，即于彼處惠施作福。’彼聞教旨，往詣邊國，集諸財物，半送于庫，半留于彼惠施作福。我先長夜如是惠施作福，長夜常得可愛、可念、可意福報，常受快樂，無有窮極。以斯福業及福果福報，悉皆入于大功德聚數，譬如五大河合為一流，所謂恒河、耶蒲那、薩羅由、伊羅跋提、摩醯，如是五河合為一流，無有人能量其河水百千萬億斗斛之數。彼大河水得為大水聚數，我亦如是，所作功德果、功德報不可稱量，悉得入于大功德聚數。” 
　　爾時，悉鞞梨天子聞佛所說，歡喜隨喜，稽首佛足，即沒不現。  
　　如是我聞：一時，佛住舍衛國祇樹給孤獨園。 
　　時，有一天子，容色絕妙，于后夜時來詣佛所，稽首佛足，退坐一面，身諸光明皆悉遍照祇樹給孤獨園。時，彼天子說偈問佛：“何等人能為遠游善知識？何等人能為居家善知識？何等人能為通財善知識？何等人能為后世善知識？” 
　　爾時，世尊以偈答言：  
　　“商人之導師，游行善知識。 
　　　貞祥賢良妻，居家善知識。 
　　　宗親相習近，通財善知識。 
　　　自所修功德，后世善知識。”  
　　時，彼天子復說偈言：  
　　“久見婆羅門，逮得般涅槃， 
　　　一切怖已過，永超世恩愛。”  
　　時，彼天子聞佛所說，歡喜隨喜，稽首佛足，即沒不現。  
　　如是我聞：一時，佛住舍衛國祇樹給孤獨園。 
　　時，有一天子，容色絕妙，于后夜時來詣佛所，稽首佛足，退坐一面，身諸光明遍照祇樹給孤獨園。時，彼天子而說偈言：  
　　“冥運持命去，故令人短壽， 
　　　為老所侵迫，而無救護者。 
　　　睹斯老病死，令人大恐怖， 
　　　唯作諸功德，樂往至樂所。”  
　　爾時，世尊說偈答言：  
　　“冥運持命去，故令人短壽， 
　　　為老所侵迫，而無救護者。 
　　　觀此有余過，令人大恐怖， 
　　　當斷世貪愛，無余涅槃樂！”  
　　時，彼天子復說偈言：  
　　“久見婆羅門，逮得般涅槃， 
　　　一切怖已過，永超世恩愛。”  
　　時，彼天子聞佛所說，歡喜隨喜，稽首佛足，即沒不現。  
　　如是我聞：一時，佛住舍衛國祇樹給孤獨園。 
　　時，有一天子，容色絕妙，于后夜時來詣佛所，稽首佛足，退坐一面，身諸光明遍照祇樹給孤獨園。時，彼天子說偈問佛：  
　　“斷除于幾法？幾法應棄舍？ 
　　　而復于幾法，增上方便修？ 
　　　幾聚應超越，比丘度駛流？”  
　　爾時，世尊說偈答言：  
　　“斷除五舍五，增修于五根， 
　　　超越五和合，比丘度流淵。”  
　　時，彼天子復說偈言：  
　　“久見婆羅門，逮得般涅槃， 
　　　一切怖已過，永超世恩愛。”  
　　時，彼天子聞佛所說，歡喜隨喜，稽首佛足，即沒不現。  
　　如是我聞：一時，佛住舍衛國祇樹給孤獨園。 
　　時，有天子容色絕妙，于后夜時來詣佛所，稽首佛足，退坐一面，身諸光明遍照祇樹給孤獨園。時，彼天子說偈問佛：  
　　“幾人于覺眠？幾人于眠覺？ 
　　　幾人取塵垢？幾人得清凈？”  
　　爾時，世尊說偈答言：  
　　“五人于覺眠，五人于眠覺， 
　　　五人取于垢，五人得清凈。”  
　　時，彼天子復說偈言：  
　　“久見婆羅門，逮得般涅槃， 
　　　一切怖已過，永超世恩愛。”  
　　時，彼天子聞佛所說，歡喜隨喜，稽首佛足，即沒不現。  
　　如是我聞：一時，佛住舍衛國祇樹給孤獨園。 
　　時，有天子容色絕妙，于后夜時來詣佛所，稽首佛足，退坐一面，身諸光明遍照祇樹給孤獨園。時，彼天子而說偈言：  
　　“母子更相喜，牛主樂其牛， 
　　　眾生樂有余，無樂無余者！”  
　　爾時，世尊說偈答言：  
　　“母子更相憂，牛主憂其牛， 
　　　有余眾生憂，無余則無憂！”  
　　時，彼天子復說偈言：  
　　“久見婆羅門，逮得般涅槃， 
　　　一切怖已過，永超世恩愛。”  
　　時，彼天子聞佛所說，歡喜隨喜，稽首佛足，即沒不現。  
　　如是我聞：一時，佛住舍衛國祇樹給孤獨園。 
　　時，有天子容色絕妙，于后夜時來詣佛所，稽首佛足，退坐一面，身諸光明遍照祇樹給孤獨園。時，彼天子說偈問佛：  
　　“何等人之物？何名第一伴？ 
　　　以何而活命？眾生何處依？”  
　　爾時，世尊說偈答言：  
　　“田宅眾生有，賢妻第一伴， 
　　　飲食已存命，業為眾生依。”  
　　時，彼天子復說偈言：  
　　“久見婆羅門，逮得般涅槃， 
　　　一切怖已過，永超世恩愛。”  
　　時，彼天子聞佛所說，歡喜隨喜，稽首佛足，即沒不現。  
　　如是我聞：一時，佛住舍衛國祇樹給孤獨園。 
　　時，有天子容色絕妙，來詣佛所，稽首佛足，身諸光明遍照祇樹給孤獨園。時，彼天子而說偈言：  
　　“所愛無過子，財無貴于牛， 
　　　光明無過日，薩羅無過海。”  
　　爾時，世尊說偈答言：  
　　“愛無過于己，財無過于谷， 
　　　光明無過慧，薩羅無過見。”  
　　時，彼天子復說偈言：  
　　“久見婆羅門，逮得般涅槃， 
　　　一切怖已過，永超世恩愛。”  
　　時，彼天子聞佛所說，歡喜隨喜，稽首佛足，即沒不現。  
　　如是我聞：一時，佛住舍衛國祇樹給孤獨園。 
　　時，有天子容色絕妙，來詣佛所，稽首佛足，身諸光明遍照祇樹給孤獨園。時，彼天子而說偈言：  
　　“剎利兩足尊，犎牛四足勝， 
　　　童英為上妻，貴生為上子。”  
　　爾時，世尊說偈答言：  
　　“正覺兩足尊，生馬四足勝， 
　　　順夫為賢妻，漏盡子之上。”  
　　時，彼天子復說偈言：  
　　“久見婆羅門，逮得般涅槃， 
　　　一切怖已過，永超世恩愛。”  
　　時，彼天子聞佛所說，歡喜隨喜，稽首佛足，即沒不現。  
　　如是我聞：一時，佛住舍衛國祇樹給孤獨園。 
　　時，有天子容色絕妙，來詣佛所，稽首佛足，身諸光明遍照祇樹給孤獨園。時，彼天子而說偈言：  
　　“從地起眾生，何者為最勝？ 
　　　于空墮落者，復以何勝上？ 
　　　凡所祈請處，何者最第一？ 
　　　于諸言語中，何者為上辯？”  
　　時，有一天子，本為田家子，今得生天上，以本習故，即便說偈答彼天子：  
　　“五谷從地生，是則為最勝。 
　　　種子于空中，落地為最勝。 
　　　犎牛資養人，是則依中勝。 
　　　愛子有所說，是則言中勝。”  
　　彼發問天子語答者言：“我不問汝，何故多言輕躁妄說？我自說偈問世尊言：  
　　“從地起眾生，何者為最勝？ 
　　　于空墮地者，復以何為勝？ 
　　　凡所祈請處，何者為最勝？ 
　　　于諸言語中，何者為上辯？”  
　　爾時，世尊說偈答言：  
　　“從下踴出者，三明為最上。 
　　　從空流下者，三明亦第一。 
　　　賢圣弟子僧，是師依之上。 
　　　如來之所說，諸說之最辯。”  
　　時，彼天子復說偈言：  
　　“世間幾法起？幾法相順可？ 
　　　世幾法取愛？世幾法損減？”  
　　爾時，世尊說偈答言：  
　　“世六法等起，世六法順可， 
　　　世六法取愛，世六法損減。”  
　　時，彼天子復說偈言：  
　　“久見婆羅門，逮得般涅槃， 
　　　一切怖已過，永超世恩愛。”  
　　時，彼天子聞佛所說，歡喜隨喜，稽首佛足，即沒不現。  
　　如是我聞：一時，佛住舍衛國祇樹給孤獨園。 
　　時，有天子容色絕妙，于后夜時來詣佛所，稽首佛足，退坐一面，身諸光明遍照祇樹給孤獨園。時，彼天子說偈問佛：  
　　“誰持世間去？誰拘牽世間？ 
　　　何等為一法，制御于世間？”  
　　爾時，世尊說偈答言：  
　　“心持世間去，心拘引世間， 
　　　其心為一法，能制御世間。”  
　　時，彼天子復說偈言：  
　　“久見婆羅門，逮得般涅槃， 
　　　一切怖已過，永超世恩愛。”  
　　時，彼天子聞佛所說，歡喜隨喜，稽首佛足，即沒不現。  
　　如是我聞：一時，佛住舍衛國祇樹給孤獨園。 
　　時，有天子容色絕妙，于后夜時來詣佛所，稽首佛足，退坐一面，身諸光明遍照祇樹給孤獨園。時，彼天子說偈問佛：  
　　“誰縛于世間？誰調伏令解？ 
　　　斷除何等法，說名得涅槃？”  
　　爾時，世尊說偈答言：  
　　“欲能縛世間，調伏欲解脫， 
　　　斷除愛欲者，說名得涅槃。”  
　　時，彼天子復說偈言：  
　　“久見婆羅門，逮得般涅槃， 
　　　一切怖已過，永超世恩愛。”  
　　時，彼天子聞佛所說，歡喜隨喜，稽首佛足，即沒不現。  
　　如是我聞：一時，佛住舍衛國祇樹給孤獨園。 
　　時，有一天子，容色絕妙，于后夜時來詣佛所，稽首佛足，退坐一面，身諸光明遍照祇樹給孤獨園。時，彼天子說偈問佛：  
　　“誰掩于世間？誰遮絡世間？ 
　　　誰結縛眾生？何處建立世？”  
　　爾時，世尊說偈答言：  
　　“衰老掩世間，死遮絡世間， 
　　　愛系縛眾生，法建立世間。”  
　　時，彼天子復說偈言：  
　　“久見婆羅門，逮得般涅槃， 
　　　一切怖已過，永超世恩愛。”  
　　時，彼天子聞佛所說，歡喜隨喜，稽首佛足，即沒不現。  
　　如是我聞：一時，佛住舍衛國祇樹給孤獨園。 
　　時，有一天子，容色絕妙，于后夜時來詣佛所，稽首佛足，退坐一面，身諸光明遍照祇樹給孤獨園。時，彼天子說偈問佛：  
　　“誰隱彼世間？誰系于世間？ 
　　　誰憶于眾生？誰建眾生幢？”  
　　爾時，世尊說偈答言：  
　　“無明覆世間，愛結縛眾生， 
　　　隱覆憶眾生，我慢眾生幢。”  
　　時，彼天子即復說偈而問佛言：  
　　“誰無有覆蓋？誰復無愛結？ 
　　　誰即出隱覆？誰不建慢幢？”  
　　爾時，世尊說偈答言：  
　　“如來等正覺，正智心解脫， 
　　　不為無明覆，亦無愛結系， 
　　　超出于隱覆，摧滅我慢幢。”  
　　時，彼天子復說偈言：  
　　“久見婆羅門，逮得般涅槃， 
　　　一切怖已過，永超世恩愛。”  
　　時，彼天子聞佛所說，歡喜隨喜，稽首佛足，即沒不現。  
　　如是我聞：一時，佛住舍衛國祇樹給孤獨園。 
　　時，有一天子，容色絕妙，于后夜時來詣佛所，稽首佛足，退坐一面，身諸光明遍照祇樹給孤獨園。時，彼天子說偈問佛：  
　　“何等為上士，所有資財物？ 
　　　云何善修習，而致于安樂？ 
　　　云何眾味中，得為最上味？ 
　　　云何眾生中，得為第一壽？”  
　　爾時，世尊說偈答言：  
　　“清凈信樂心，名士夫勝財。 
　　　修行于正法，能招安樂果。 
　　　真諦之妙說，是則味之上。 
　　　賢圣智慧命，是為壽中最！”  
　　時，彼天子復說偈言：  
　　“久見婆羅門，逮得般涅槃， 
　　　一切怖已過，永超世恩愛。”  
　　時，彼天子聞佛所說，歡喜隨喜，稽首佛足，即沒不現。  
　　如是我聞：一時，佛住舍衛國祇樹給孤獨園。 
　　時，有一天子，容色絕妙，于后夜時來詣佛所，稽首佛足，退坐一面，身諸光明遍照祇樹給孤獨園。時，彼天子說偈問佛：  
　　“云何為比丘，同己之第二？ 
　　　云何為比丘，隨順教授者？ 
　　　比丘于何處，游心自娛樂， 
　　　娛樂彼處已，能斷諸結縛？”  
　　爾時，世尊說偈答言：  
　　“信為同己二，智慧教授者， 
　　　涅槃喜樂處，比丘斷結縛。”  
　　時，彼天子復說偈言：  
　　“久見婆羅門，逮得般涅槃， 
　　　一切怖已過，永超世恩愛。”  
　　時，彼天子聞佛所說，歡喜隨喜，稽首佛足，即沒不現。  
　　如是我聞：一時，佛住舍衛國祇樹給孤獨園。 
　　時，有天子容色絕妙，于后夜時來詣佛所，稽首佛足，身諸光明遍照祇樹給孤獨園。時，彼天子說偈問佛：  
　　“云何善至老？云何善建立？ 
　　　云何為人寶？云何賊不奪？”  
　　爾時，世尊說偈答言：  
　　“正戒善至老，凈信善建立， 
　　　智慧為人寶，功德賊不奪。”  
　　時，彼天子復說偈言：  
　　“久見婆羅門，逮得般涅槃， 
　　　一切怖已過，永超世恩愛。”  
　　時，彼天子聞佛所說，歡喜隨喜，稽首佛足，即沒不現。  
　　如是我聞：一時，佛在舍衛國祇樹給孤獨園。 
　　時，有天子容色絕妙，來詣佛所，稽首佛足，身諸光明遍照祇樹給孤獨園。時，彼天子說偈問佛：  
　　“何法生眾生？何等前驅馳？ 
　　　云何起生死？何者不解脫？”  
　　爾時，世尊說偈答言：  
　　“愛欲生眾生，意在前驅馳， 
　　　眾生起生死，苦法不解脫。”  
　　時，彼天子復說偈言：  
　　“久見婆羅門，逮得般涅槃， 
　　　一切怖已過，永超世恩愛。”  
　　時，彼天子聞佛所說，歡喜隨喜，稽首佛足，即沒不現。  
　　如是我聞：一時，佛在舍衛國祇樹給孤獨園。 
　　時，有天子容色絕妙，于后夜時來詣佛所，稽首佛足，身諸光明遍照祇樹給孤獨園。時，彼天子說偈問佛：  
　　“何法生眾生？何等前驅馳？ 
　　　云何起生死？何法可依怙？”  
　　爾時，世尊說偈答言：  
　　“愛欲生眾生，意在前驅馳， 
　　　眾生起生死，業者可依怙。”  
　　時，彼天子復說偈言：  
　　“久見婆羅門，逮得般涅槃， 
　　　一切怖已過，永超世恩愛。”  
　　時，彼天子聞佛所說，歡喜隨喜，稽首佛足，即沒不現。  
　　如是我聞：一時，佛在舍衛國祇樹給孤獨園。 
　　時，有天子容色絕妙，于后夜時來詣佛所，稽首佛足，身諸光明遍照祇樹給孤獨園。時，彼天子說偈問佛：  
　　“何法生眾生？何等前驅馳？ 
　　　云何起生死？何法甚可畏？”  
　　爾時，世尊說偈答言：  
　　“愛欲生眾生，意在前驅馳， 
　　　眾生起生死，業為甚可畏。”  
　　時，彼天子復說偈言：  
　　“久見婆羅門，逮得般涅槃， 
　　　一切怖已過，永超世恩愛。”  
　　時，彼天子聞佛所說，歡喜隨喜，稽首佛足，即沒不現。  
　　如是我聞：一時，佛在舍衛國祇樹給孤獨園。 
　　時，有天子容色絕妙，于后夜時來詣佛所，稽首佛足，身諸光明遍照祇樹給孤獨園。時，彼天子說偈問佛：  
　　“何名為非道？云何日夜遷？ 
　　　云何垢梵行？云何累世間？”  
　　爾時，世尊說偈答言：  
　　“貪欲名非道，壽命日夜遷， 
　　　女人梵行垢，女則累世間。 
　　　熾然修梵行，已洗諸非小。”  
　　時，彼天子復說偈言：  
　　“久見婆羅門，逮得般涅槃， 
　　　一切怖已過，永超世恩愛。”  
　　時，彼天子聞佛所說，歡喜隨喜，稽首佛足，即沒不現。  
　　如是我聞：一時，佛在舍衛國祇樹給孤獨園。 
　　時，有天子容色絕妙，于后夜時來詣佛所，稽首佛足，身諸光明遍照祇樹給孤獨園。時，彼天子說偈問佛：  
　　“何法映世間？何法無有上？ 
　　　何等為一法，普制御眾生？”  
　　爾時，世尊說偈答言：  
　　“名者映世間，名者世無上， 
　　　唯有一名法，能制御世間。”  
　　時，彼天子復說偈言：  
　　“久見婆羅門，逮得般涅槃， 
　　　一切怖已過，永超世恩愛。”  
　　時，彼天子聞佛所說，歡喜隨喜，稽首佛足，即沒不現。  
　　如是我聞：一時，佛在舍衛國祇樹給孤獨園。 
　　時，有天子容色絕妙，于后夜時來詣佛所，稽首佛足，身諸光明遍照祇樹給孤獨園。時，彼天子說偈問佛：  
　　“何法為偈因？以何莊嚴偈？ 
　　　偈者何所依？何者為偈體？”  
　　爾時，世尊說偈答言：  
　　“欲者是偈因，文字莊嚴偈， 
　　　名者偈所依，造作為偈體。”  
　　時，彼天子復說偈言：  
　　“久見婆羅門，逮得般涅槃， 
　　　一切怖已過，永超世恩愛。”  
　　時，彼天子聞佛所說，歡喜隨喜，稽首佛足，即沒不現。  
　　如是我聞：一時，佛住舍衛國祇樹給孤獨園。 
　　時，有天子容色絕妙，于后夜時來詣佛所，稽首佛足，卻坐一面，身諸光明遍照祇樹給孤獨園。時，彼天子說偈問佛：  
　　“云何知車乘？云何復知火？ 
　　　云何知國土？云何知妻婦？”  
　　爾時，世尊說偈答言：  
　　“見幢蓋知車，見煙則知火， 
　　　見王知國土，見夫知其妻。”  
　　時，彼天子復說偈言：  
　　“久見婆羅門，逮得般涅槃， 
　　　一切怖已過，永超世恩愛。”  
　　時，彼天子聞佛所說，歡喜隨喜，稽首佛足，即沒不現。  
雜阿含經卷第三十七  
　　如是我聞：一時，佛住舍衛國祇樹給孤獨園。 
　　時，有尊者叵求那住東園鹿母講堂，疾病困篤。尊者阿難往詣佛所，稽首禮足，退住一面，白佛言：“世尊，尊者叵求那住東園鹿母講堂，疾病困篤，如是病比丘多有死者。善哉！世尊，愿至東園鹿母講堂尊者叵求那所，以哀愍故！” 
　　爾時，世尊默然而許。至日晡時，從禪覺，往詣東園鹿母講堂，至尊者叵求那房，敷座而坐，為尊者叵求那種種說法，示教照喜，示教照喜已，從座起去。尊者叵求那，世尊去后，尋即命終。當命終時，諸根喜悅，顏貌清凈，膚色鮮白。 
　　時，尊者阿難供養尊者叵求那舍利已，往詣佛所，稽首佛足，卻住一面，白佛言：“世尊，尊者叵求那，世尊來后，尋便命終。臨命終時，諸根喜悅，膚色清凈，鮮白光澤。不審世尊，彼當生何趣？云何受生？后世云何？” 
　　佛告阿難：“若有比丘先未病時，未斷五下分結，若覺病起，其身苦患，心不調適，生分微弱，得聞大師教授、教誡種種說法，彼聞法已，斷五下分結。阿難，是則大師教授說法福利。 
　　“復次，阿難，若有比丘先未病時，未斷五下分結，然后病起，身遭苦患，生分轉微，不蒙大師教授、教誡說法，然遇諸余多聞大德修梵行者教授、教誡說法，得聞法已，斷五下分結。阿難，是名教授、教誡聽法福利。 
　　“復次，阿難，若比丘先未病時，不斷五下分結，乃至生分微弱，不聞大師教授、教誡說法，復不聞余多聞大德諸梵行者教授、教誡說法。然彼先所受法，獨靜思惟，稱量觀察，得斷五下分結。阿難，是名思惟觀察先所聞法所得福利。 
　　“復次，阿難，若有比丘先未病時，斷五下分結，不得無上愛盡解脫，不起諸漏，心善解脫，然后得病，身遭苦患，生分微弱，得聞大師教授、教誡說法，得無上愛盡解脫，不起諸漏，離欲解脫。阿難，是名大師說法福利。 
　　“復次，阿難，若有比丘先未病時，斷五下分結，不得無上愛盡解脫，不起諸漏，離欲解脫。覺身病起，極遭苦患，不得大師教授教誡說法，然得諸余多聞大德諸梵行者教授、教誡說法，得無上愛盡解脫，不起諸漏，離欲解脫。阿難，是名教授教誡聞法福利。 
　　“復次，阿難，若有比丘先未病時，斷五下分結，不得無上愛盡解脫，不起諸漏，離欲解脫。其身病起，極生苦患，不得大師教授、教誡說法，不得諸余多聞大德教授教誡說法。然先所聞法，獨一靜處，思惟稱量觀察，得無上愛盡解脫，不起諸漏，離欲解脫。阿難，是名思惟先所聞法所得福利。 
　　“何緣叵求那比丘不得諸根欣悅，色貌清凈，膚體鮮澤？叵求那比丘先未病時，未斷五下分結，彼親從大師聞教授教誡說法，斷五下分結，世尊為彼尊者叵求那受阿那含記。” 
　　佛說此經已，尊者阿難聞佛所說，歡喜隨喜，作禮而去。  
　　如是我聞：一時，佛住舍衛國祇樹給孤獨園。 
　　爾時，尊者阿濕波誓住東園鹿母講堂，身遭重病，極生苦患。尊者富鄰尼瞻視供給，如前跋迦梨修多羅廣說，謂說三受，乃至轉增無損。佛告阿濕波誓：“汝莫變悔！” 
　　阿濕波誓白佛言：“世尊，我實有變悔。” 
　　佛告阿濕波誓：“汝得無破戒耶？” 
　　阿濕波誓白佛言：“世尊，我不破戒。” 
　　佛告阿濕波誓：“汝不破戒，何為變悔？” 
　　阿濕波誓白佛言：“世尊，我先未病時，得身息樂正受多修習；我于今日不復能得入彼三昧，我作是思惟：‘將無退失是三昧耶？’” 
　　佛告阿濕波誓：“我今問汝，隨意答我。阿濕波誓，汝見色即是我、異我、相在不？” 
　　阿濕波誓白佛言：“不也，世尊。” 
　　復問：“汝見受、想、行、識是我、異我、相在不？” 
　　阿濕波誓白佛言：“不也，世尊。” 
　　佛告阿濕波誓：“汝既不見色是我、異我、相在，不見受、想、行、識是我、異我、相在，何故變悔？” 
　　阿濕波誓白佛言：“世尊，不正思惟故。” 
　　佛告阿濕波誓：“若沙門、婆羅門三昧堅固，三昧平等，若不得入彼三昧，不應作念：‘我于三昧退減。’若復圣弟子不見色是我、異我、相在，不見受、想、行、識是我、異我、相在，但當作是覺知：貪欲永盡無余，瞋恚、愚癡永盡無余；貪、恚、癡永盡無余已，一切漏盡，無漏心解脫、慧解脫，現法自知作證：我生已盡，梵行已立，所作已作，自知不受后有。” 
　　佛說是法時，尊者阿濕波誓不起諸漏，心得解脫，歡喜踴悅。歡喜踴悅故，身病即除。 
　　佛說此經，令尊者阿濕波誓歡喜隨喜已，從座起而去。 
　　差摩迦修多羅如五受陰處說。  
　　如是我聞：一時，佛住舍衛國祇樹給孤獨園。 
　　時，有異比丘年少新學，于此法、律出家未久，少知識，獨一客旅，無人供給，住邊聚落客僧房中，疾病困篤。 
　　時，有眾多比丘詣佛所，稽首禮足，卻坐一面，白佛言：“世尊，有一比丘年少新學，乃至疾病困篤，住邊聚落客僧房中。有是病比丘多死無活。善哉！世尊，往彼住處，以哀愍故！” 
　　爾時，世尊默然而許。即日晡時從禪覺，至彼住處。彼病比丘遙見世尊，扶床欲起。 
　　佛告比丘：“息臥勿起！云何，比丘，苦患寧可忍不？”如前差摩迦修多羅廣說，如是三受，乃至病苦但增不損。 
　　佛告病比丘：“我今問汝，隨意答我。汝得無變悔耶？” 
　　病比丘白佛：“實有變悔，世尊。” 
　　佛告病比丘：“汝得無犯戒耶？” 
　　病比丘白佛言：“世尊，實不犯戒。” 
　　佛告病比丘：“汝若不犯戒，何為變悔？” 
　　病比丘白佛：“世尊，我年幼稚出家未久，于過人法勝妙知見未有所得，我作是念：‘命終之時，知生何處？’故生變悔。” 
　　佛告比丘：“我今問汝，隨意答我。云何，比丘，有眼故有眼識耶？” 
　　比丘白佛：“如是，世尊。” 
　　復問：“比丘，于意云何？有眼識故有眼觸、眼觸因緣生內受，若苦、若樂、不苦不樂耶？” 
　　比丘白佛：“如是，世尊。”耳、鼻、舌、身、意亦如是說。 
　　“云何，比丘，若無眼則無眼識耶？” 
　　比丘白佛：“如是，世尊。” 
　　復問：“比丘，若無眼識則無眼觸耶？若無眼觸，則無眼觸因緣生內受，若苦、若樂、不苦不樂耶？” 
　　比丘白佛：“如是，世尊。”耳、鼻、舌、身、意亦如是說。 
　　“是故，比丘，當善思惟如是法，得善命終，后世亦善。”爾時，世尊為病比丘種種說法，示教照喜已，從座起去。 
　　時，病比丘，世尊去后，尋即命終。臨命終時，諸根喜悅，顏貌清凈，膚色鮮白。時，眾多比丘詣佛所，稽首禮足，退坐一面，白佛言：“世尊，彼年少比丘疾病困篤，尊者今已命終。當命終時，諸根喜悅，顏貌清凈，膚色鮮白。云何，世尊，如是比丘當生何處？云何受生？后世云何？” 
　　佛告諸比丘：“彼命過比丘是真寶物，聞我說法，分明解了，于法無畏，得般涅槃，汝等但當供養舍利。” 
　　世尊爾時為彼比丘授第一記。 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園，如上說。差別者：“諦聽！善思！當為汝說。若彼比丘作如是念：‘我此識身及外境界一切相，無有我、我所見、我慢系著使，及心解脫、慧解脫，現法自知作證具足住；于此識身及外境界一切相，無有我、我所見、我慢系著使，及彼心解脫、慧解脫，現法自知作證具足住。’彼比丘：我此識身及外境界一切相，無有我、我所見、我慢系著使，及心解脫、慧解脫，現法自知作證具足住；于此識身及外境界一切相，無有我、我所見、我慢系著使，及心解脫、慧解脫，現法自知作證具足住。若彼比丘于此識身及外境界一切相，無有我、我所見、我慢系著使，及心解脫、慧解脫，現法自知作證具足住；于此識身及外境界一切相，無有我、我所見、我慢系著使，及彼心解脫、慧解脫，現法自知作證具足住者，是名比丘斷愛欲，轉諸結，止慢無間等，究境苦邊。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園，如上說。差別者：乃至佛告病比丘：“汝不自犯戒耶？” 
　　比丘白佛言：“世尊，我不以持凈戒故，于世尊所修梵行。” 
　　佛告比丘：“汝以何等法故，于我所修梵行？” 
　　比丘白佛：“為離貪欲故，于世尊所修梵行；為離瞋恚、愚癡故，于世尊所修梵行。” 
　　佛告比丘：“如是！如是！汝正應為離貪欲故，于我所修梵行；離瞋恚、愚癡故，于我所修梵行。比丘，貪欲纏故，不得離欲；無明纏故，慧不清凈。是故，比丘，于欲離故心解脫，離無明故慧解脫。若比丘于欲離欲心解脫身作證，離無明故慧解脫，是名比丘斷諸愛欲，轉結縛，止慢無間等，究竟苦邊。是故，比丘，于此法善思惟。”如前廣說，乃至受第一記。 
　　佛說此經已，諸比丘聞佛所說，歡喜隨喜，作禮而去。  
　　如是我聞：一時，佛住舍衛國祇樹給孤獨園。 
　　時，有眾多比丘集于伽梨隸講堂。時，多有比丘疾病。 
　　爾時，世尊晡時從禪覺，往至伽梨隸講堂，于大眾前敷座而坐，坐已，告諸比丘：“當正念正智以待時，是則為我隨順之教。比丘，云何為正念？謂比丘內身身觀念處，精勤方便，正念正智，調伏世間貪憂；外身身觀念處、內外身身觀念處，內受、外受、內外受，內心、外心、內外心，內法、外法、內外法法觀念處，精勤方便，正念正智，調伏世間貪憂，是名比丘正憶念。云何正智？謂比丘若來若去，正知而住，瞻視觀察，屈伸俯仰，執持衣缽，行、住、坐、臥、眠、覺，乃至五十、六十，依語默正智行，比丘，是名正智。 
　　“如是，比丘，正念正智住者能起樂受，有因緣，非無因緣。云何因緣？謂緣于身，作是思惟：‘我此身無常有為，心因緣生；樂受亦無常有為，心因緣生。’身及樂受觀察無常，觀察生滅，觀察離欲，觀察滅盡，觀察舍彼，觀察身及樂受無常，乃至舍已，若于身及樂受貪欲使者永不復使。如是，正念正智生苦受因緣，非不因緣。云何為因緣？如是緣身，作是思惟：‘我此身無常有為，心因緣生；苦受亦無常有為，心因緣生。’身及苦受觀察無常，乃至舍。于此及苦受瞋恚所使，永不復使。如是，正念正智生不苦不樂受因緣，非不因緣。云何因緣？謂身因緣，作是思惟：‘我此身無常有為，心因緣生；彼不苦不樂受亦無常有為，心因緣生。’彼身及不苦不樂受觀察無常，乃至舍，若所有身及不苦不樂受無明所使，使永不復使。多聞圣弟子如是觀者，于色厭離，于受、想、行、識厭離，厭離已離欲，離欲已解脫，解脫知見：我生已盡，梵行已立，所作已作，自知不受后有。” 
　　爾時，世尊即說偈言：  
　　“樂覺所覺時，莫能知樂覺， 
　　　貪欲使所使，不見于出離。 
　　　苦受所覺時，莫能知苦受， 
　　　瞋恚使所使，不見出離道。 
　　　不苦不樂受，等正覺所說， 
　　　彼亦不能知，終不度彼岸。 
　　　若比丘精勤，正智不傾動， 
　　　于彼一切受，黠慧能悉知。 
　　　能知諸受已，現法盡諸漏， 
　　　依慧而命終，涅槃不墮數。”  
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園，如上說。時，有眾多比丘集會迦梨隸講堂，多有疾病，如上說。差別者：“乃至圣弟子如是觀者，于色解脫，于受、想、行、識解脫，我說是等解脫生、老、病、死。” 
　　爾時，世尊即說偈言：  
　　“智慧多聞者，非不覺諸受， 
　　　若于苦樂受，分別諦明了； 
　　　當知堅固事，凡夫有升降。 
　　　于樂不染著，于苦不傾動， 
　　　知受不受生，依于貪恚覺； 
　　　斷除斯等已，其心善解脫， 
　　　系念緣妙境，正向待終期。 
　　　若比丘精勤，正智不傾動， 
　　　于此一切受，慧者能覺知。 
　　　了知諸受已，現法盡諸漏， 
　　　依慧而命終，涅槃不墮數。”  
　　佛說此經已，諸比丘歡喜，作禮而去。  
　　如是我聞：一時，佛住舍衛國祇樹給孤獨園。 
　　爾時，給孤獨長者得病，身極苦痛。世尊聞已，晨朝著衣持缽，入舍衛城乞食，次第乞食至給孤獨長者舍。長者遙見世尊，憑床欲起。世尊見已，即告之言：“長者勿起！增其苦患。”世尊即坐，告長者言：“云何，長者，病可忍不？身所苦患，為增為損？” 
　　長者白佛：“甚苦！世尊，難可堪忍。” 
　　乃至說三受，如差摩修多羅廣說，乃至苦受但增不損。 
　　佛告長者：“當如是學：于佛不壞凈，于法、僧不壞凈，圣戒成就。” 
　　長者白佛：“如世尊說四不壞凈，我有此法，此法中有我。世尊，我今于佛不壞凈，法、僧不壞凈，圣戒成就。” 
　　佛告長者：“善哉！善哉！”即記長者得阿那含果。 
　　長者白佛：“惟愿世尊今于此食。”爾時，世尊默而許之。 
　　長者即敕辦種種凈美飲食，供養世尊。世尊食已，為長者種種說法，示教照喜已，從座起而去。  
　　如是我聞：一時，佛住舍衛國祇樹給孤獨園。 
　　時，尊者阿難聞給孤獨長者身遭苦患，往詣其舍。長者遙見阿難，憑床欲起。乃至說三受，如前叉摩修多羅廣說，乃至苦患但增不損。 
　　時，尊者阿難告長者言：“勿恐怖！若愚癡無聞凡夫不信于佛，不信法、僧，圣戒不具，故有恐怖，亦畏命終及后世苦。汝今不信已斷、已知，于佛凈信具足，于法、僧凈信具足，圣戒成就。” 
　　長者白尊者阿難：“我今何所恐怖？我始于王舍城寒林中丘冢間見世尊，即得于佛不壞凈，于法、僧不壞凈，圣戒成就。自從是來，家有錢財悉與佛、弟子，比丘、比丘尼、優婆塞、優婆夷共。” 
　　尊者阿難言：“善哉！長者，汝自記說是須陀洹果。” 
　　長者白尊者阿難：“可就此食。” 
　　尊者阿難默然受請。即辦種種凈美飲食，供養尊者阿難。食已，復為長者種種說法，示教照喜已，從座起而去。  
　　如是我聞：一時，佛住舍衛國祇樹給孤獨園。 
　　爾時，尊者舍利弗聞給孤獨長者身遭苦患；聞已，語尊者阿難：“知不？給孤獨長者身遭苦患，當共往看。”尊者阿難默然而許。 
　　時，尊者舍利弗與尊者阿難共詣給孤獨長者舍。長者遙見尊者舍利弗，扶床欲起。乃至說三種受，如叉摩修多羅廣說，身諸苦患轉增無損。 
　　尊者舍利弗告長者言：“當如是學：不著眼，不依眼界生貪欲識；不著耳、鼻、舌、身，意亦不著，不依意界生貪欲識。不著色，不依色界生貪欲識；不著聲、香、味、觸、法，不依法界生貪欲識。不著于地界，不依地界生貪欲識；不著于水、火、風、空、識界，不依識界生貪欲識。不著色陰，不依色陰生貪欲識；不著受、想、行、識陰，不依識陰生貪欲識。” 
　　時，給孤獨長者悲嘆流淚。尊者阿難告長者言：“汝今怯劣耶？” 
　　長者白阿難：“不怯劣也。我自顧念，奉佛以來二十余年，未聞尊者舍利弗說深妙法，如今所聞。” 
　　尊者舍利弗告長者言：“我亦久來未嘗為諸長者說如是法。” 
　　長者白尊者舍利弗：“有居家白衣，有勝信、勝念、勝樂，不聞深法，而生退沒。善哉！尊者舍利弗，當為居家白衣說深妙法，以哀愍故！尊者舍利弗，今于此食。” 
　　尊者舍利弗等默然受請。即設種種凈美飲食，恭敬供養。食已，復為長者種種說法，示教照喜，示教照喜已，即從座起而去。  
　　達磨提離長者修多羅亦如世尊為給孤獨長者初修多羅廣說，第二修多羅亦如是說。差別者：“若復長者依此四不壞凈已，于上修習六念，謂念如來事，乃至念天。” 
　　長者白佛言：“世尊，依四不壞凈，于上修六隨念，我今悉成就，我常修念如來事，乃至念天。” 
　　佛告長者：“善哉！善哉！汝今自記阿那含果。” 
　　長者白佛：“惟愿世尊受我請食。” 
　　爾時，世尊默然受請。 
　　長者知佛受請已，即具種種凈美飲食，恭敬供養。世尊食已，復為長者種種說法，示教照喜已，從座起而去。  
　　如是我聞：一時，佛住王舍城迦蘭陀竹園。 
　　時，有長壽童子，是樹提長者孫子，身嬰重病。爾時，世尊聞長壽童子身嬰重病，晨朝著衣持缽，入王舍城乞食，次第到長壽童子舍。長壽童子遙見世尊，扶床欲起。乃至說三受，如叉摩修多羅廣說，乃至病苦但增無損。“是故，童子，當如是學，于佛不壞凈，于法、僧不壞凈，圣戒成就。當如是學！” 
　　童子白佛言：“世尊，如世尊說四不壞凈，我今悉有，我常于佛不壞凈，于法、僧不壞凈，圣戒成就。” 
　　佛告童子：“汝當依四不壞凈，于上修習六明分想。何等為六？謂一切行無常想、無常苦想、苦無我想、觀食想、一切世間不可樂想、死想。” 
　　童子白佛言：“如世尊說，依四不壞凈，修習六明分想，我今悉有。然我作是念：‘我命終后，不知我祖父樹提長者當云何？’” 
　　爾時，樹提長者語長壽童子言：“汝于我所，故念且停。汝今且聽世尊說法，思惟憶念，可得長夜福利安樂饒益。” 
　　時，長壽童子言：“我于一切諸行當作無常想、無常苦想、苦無我想、觀食想、一切世間不可樂想、死想，常現在前。” 
　　佛告童子：“汝今自記斯陀含果。” 
　　長壽童子白佛言：“世尊，惟愿世尊住我舍食。” 
　　爾時，世尊默然而許。長壽童子即辦種種凈美飲食，恭敬供養。世尊食已，復為童子種種說法，示教照喜已，從座起而去。  
　　如是我聞：一時，佛住波羅柰國仙人住處鹿野苑中。 
　　時，婆藪長者身遭苦患。爾時，世尊聞婆藪長者身遭苦患，如前達摩提那長者修多羅廣說，得阿那含果記，乃至從座起而去。  
　　如是我聞：一時，佛住迦毗羅衛國尼拘律園中。 
　　時，有釋氏沙羅疾病痿篤。爾時，世尊聞釋氏沙羅疾病痿篤，晨朝著衣持缽，入迦毗羅衛國乞食，次到釋氏沙羅舍。釋氏沙羅遙見世尊，扶床欲起。乃至說三受，如差摩迦修多羅廣說，乃至患苦但增不損。“是故，釋氏沙羅，當如是學：于佛不壞凈，于法、僧不壞凈，圣戒成就。” 
　　釋氏沙羅白佛言：“如世尊說，于佛不壞凈，于法、僧不壞凈，圣戒成就，我悉有之，我常于佛不壞凈，于法、僧不壞凈，圣戒成就。” 
　　佛告釋氏沙羅：“是故，汝當依佛不壞凈，法、僧不壞凈，圣戒成就，于上修習五喜處。何等為五？謂念如來事，乃至自所施法。” 
　　釋氏沙羅白佛言：“如世尊說，依四不壞凈，修五喜處，我亦有之，我常念如來事，乃至自所施法。” 
　　佛言：“善哉！善哉！汝今自記斯陀含果。” 
　　沙羅白佛：“惟愿世尊今我舍食。” 
　　爾時，世尊默然而許。 
　　沙羅長者即辦種種凈美飲食，恭敬供養。世尊食已，復為沙羅長者種種說法，示教照喜已，從座起而去。  
　　如是我聞：一時，佛住那梨聚落曲谷精舍。 
　　爾時，耶輸長者疾病困篤。如是，乃至得阿那含果記，如達摩提那修多羅廣說。  
　　如是我聞：一時，佛住瞻婆國竭伽池側。 
　　時，有摩那提那長者疾病新差。時，摩那提那長者語一士夫言：“善男子，汝往尊者阿那律所，為我稽首阿那律足，問訊起居輕利、安樂住不？明日通身四人愿受我請。若受請者，汝復為我白言：‘我俗人多有王家事，不能得自往奉迎。惟愿尊者時到，通身四人來赴我請，哀愍故！’” 
　　時，彼男子受長者教，詣尊者阿那律所，稽首禮足，白言尊者：“摩那提那長者敬禮問訊：少病少惱、起居輕利、安樂住不？惟愿尊者通身四人明日日中，哀受我請！” 
　　時，尊者阿那律默然受請。時，彼士夫復以摩那提那長者語白尊者阿那律：“我是俗人，多有王家事，不得躬自奉迎。惟愿尊者通身四人明日日中，哀受我請，憐愍故！” 
　　尊者阿那律陀言：“汝且自安！我自知時，明日通身四人往詣其舍。” 
　　時，彼士夫受尊者阿那律教，還白長者：“阿梨，當知我已詣尊者阿那律，具宣尊意。尊者阿那律言：‘汝且自安！我自知時。’” 
　　彼長者摩那提那夜辦凈美飲食。晨朝復告彼士夫：“汝往至彼尊者阿那律所，白言：時到。” 
　　時，彼士夫即受教，行詣尊者阿那律所，稽首禮足，白言：“供具已辦，惟愿知時！” 
　　時，尊者阿那律著衣持缽，通身四人詣長者舍。時，摩那提那長者婇女圍繞，住內門左，見尊者阿那律，舉體執足敬禮，引入就座，各別稽首，問訊起居，退坐一面。尊者阿那律問訊長者：“堪忍安樂住不？” 
　　長者答言：“如是，尊者，堪忍樂住。先遭疾病，當時痿篤，今已蒙差。” 
　　尊者阿那律問長者言：“汝住何住，能令疾病苦患時得除差？” 
　　長者白言：“尊者阿那律，我住四念處，專修系念故，身諸苦患時得休息。何等為四？謂內身身觀念住，精勤方便，正念正智，調伏世間貪憂；內身、外身、內外身，內受、外受、內外受，內心、外心、內外心，內法、外法、內外法法觀念住，精勤方便，正念正智，調伏世間貪憂。如是，尊者阿那律，我于四念處系心住故，身諸苦患時得休息。尊者阿那律，住故，身諸苦患時得休息。” 
　　尊者阿那律告長者言：“汝今自記阿那含果。” 
　　時，摩那提那長者以種種凈美飲食自手供養，自恣飽滿；食已，澡漱畢，摩那提那長者復坐卑床，聽說妙法。尊者阿那律種種說法，示教照喜已，從座起去。  
　　如是我聞：一時，佛住王舍城金師精舍。 
　　時，有淳陀長者來詣佛所，稽首佛足，退坐一面。 
　　爾時，世尊問淳陀長者：“汝今愛樂何等沙門、婆羅門凈行？” 
　　淳陀白佛：“有沙門、婆羅門，奉事于水，事毗濕波天，執杖澡罐，常凈其手。如是正士能善說法言：善男子，月十五日，以胡麻屑、庵摩羅屑以澡其發，修行齋法，被著新凈長鬘白氎，牛糞涂地而臥其上。善男子，晨朝早起，以手觸地，作如是言：‘此地清凈。’我如是凈手，執牛糞團，并把生草，口說是言：‘此是清凈，我如是凈。’若如是者，見為清凈；不如是者，永不清凈。世尊，如是像類沙門、婆羅門，若為清凈，我所宗仰。” 
　　佛告淳陀：“有黑法、黑報，不凈、不凈果，負重向下。成就如此諸惡法者，雖復晨朝早起，以手觸地，唱言清凈，猶是不凈；正復不觸，亦不清凈。執牛糞團，并及生草，唱言清凈，亦復不凈；正復不觸，亦不清凈！淳陀，何等為黑法、黑報，不凈、不凈果，負重向下，乃至觸以不觸，悉皆不凈？淳陀，謂殺生惡業，手常血腥，心常思惟撾捶殺害，無慚無愧，慳貪吝惜，于一切眾生乃至昆蟲，不離于殺。于他財物、聚落、空地，皆不離盜。行諸邪淫，若父母、兄弟、姊妹、夫主、親族，乃至授華鬘者，如是等護，以力強干，不離邪淫。不實妄語，或于王家、真實言家、多眾聚集，求當言處，作不實說：不見言見，見言不見，不聞言聞，聞言不聞，知言不知，不知言知，因自因他，或因財利，知而妄語，而不舍離，是名妄語。兩舌乖離，傳此向彼，傳彼向此，遞相破壞，令和合者離，離者歡喜，是名兩舌。不離惡口罵，若人軟語說，悅耳心喜，方正易知，樂聞無依說，多人愛念，適意隨順三昧舍；如是等而作剛強，多人所惡，不愛、不適意、不順三昧說。如是等言，不離粗澀，是名惡口。綺飾壞語，不時言、不實言、無義言、非法言、不思言，如是等，名壞語。不舍離貪，于他財物而起貪欲，言‘此物我有’者，好不舍。瞋恚弊惡，心思惟言‘彼眾生應縛、應鞭、應杖、應殺’，欲為生難。不舍邪見顛倒，如是見、如是說：‘無施、無報、無福，無善行惡行、無善惡業果報，無此世、無他世，無父母、無眾生生世間，無世阿羅漢等趣等向此世他世自知作證：我生已盡，梵行已立，所作已作，自知不受后有。’淳陀，是名黑法、黑報，不凈、不凈果，乃至觸以不觸，皆悉不凈。 
　　“淳陀，有白法、白報，凈有、凈果，輕仙上升。成就已，晨朝觸地，此凈我凈者，亦得清凈；若不觸者，亦得清凈。把牛糞團，手執生草，凈因凈果者，執與不執，亦得清凈。淳陀，何等為白法、白報，乃至執以不執，亦得清凈？謂有人不殺生，離殺生，舍刀杖，慚愧，悲念一切眾生。不偷盜，遠離偷盜，與者取，不與不取，凈心不貪。離于邪淫，若父母護，乃至授一華鬘者，悉不強干起于邪淫。離于妄語，審諦實說。遠離兩舌，不傳此向彼，傳彼向此，共相破壞，離者令和，和者隨喜。遠離惡口，不剛強，多人樂其所說。離于壞語，諦說、時說、實說、義說、法說、見說。離于貪欲，不于他財、他眾具作己有想，而生貪著。離于瞋恚，不作是念‘撾打縛殺’，為作眾難。正見成就，不顛倒見：‘有施、有報、有福，有善惡行果報，有此世，有父母、有眾生生，有世阿羅漢于此世他世現法自知作證：我生已盡，梵行已立，所作已作，自知不受后有。’淳陀，是名白法、白報，乃至觸與不觸，皆悉清凈。” 
　　爾時，淳陀長者聞佛所說，歡喜隨喜，作禮而去。  
　　如是我聞：一時，佛住王舍城金師精舍。 
　　時，有異婆羅門于十五日，洗頭已，受齋法，被新長鬘白氎，手執生草，來詣佛所，與世尊面相問訊慰勞已，退坐一面。 
　　爾時，佛告婆羅門：“汝洗頭被新長鬘白氎，是誰家法？” 
　　婆羅門白佛：“瞿曇，是學舍法。” 
　　佛告婆羅門：“云何婆羅門舍法？” 
　　婆羅門白佛言：“瞿曇，如是十五日，洗頭受持法齋，著新凈長鬘白氎，手執生草，隨力所能，布施作福。瞿曇，是名婆羅門修行舍行。” 
　　佛告婆羅門：“賢圣法、律所行舍行異于此也。” 
　　婆羅門白佛：“瞿曇，云何為賢圣法、律所行舍行？” 
　　佛告婆羅門：“謂離殺生，不樂殺生，如前清凈分廣說。依于不殺，舍離殺生，乃至如前清凈分廣說。離偷盜，不樂于盜，依于不盜，舍不與取。離諸邪淫，不樂邪淫，依于不淫，舍非梵行。離于妄語，不樂妄語，依不妄語，舍不實言。離諸兩舌，不樂兩舌，依不兩舌，舍別離行。離于惡口，不樂惡口，依不惡口，舍于粗言。離諸綺語，不樂綺語，依不綺語，舍無義言。斷除貪欲，遠離苦貪，依無貪心，舍于愛著。斷除瞋恚，不生忿恨，依于無恚，舍彼瞋恨。修習正見，不起顛倒，依于正見，舍彼邪見。婆羅門，是名賢圣法、律所行舍行。” 
　　婆羅門白佛：“善哉！瞿曇賢圣法、律所行舍行！” 
　　時，婆羅門聞佛所說，歡喜隨喜，從座起去。  
　　如是我聞：一時，佛住王舍城迦蘭陀竹園。 
　　時，有生聞梵志來詣佛所，與世尊面相問訊慰勞已，退坐一面，白佛言：“瞿曇，我有親族，極所愛念，忽然命終，我為彼故，信心布施。云何，世尊，彼得受不？” 
　　佛告婆羅門：“非一向得。若汝親族生地獄中者，得彼地獄眾生食，以活其命，不得汝所信施飲食；若生畜生、餓鬼、人中者，得彼人中飲食，不得汝所施者。婆羅門，餓鬼趣中有一處，名為入處餓鬼，若汝親族生彼入處餓鬼中者，得汝施食。” 
　　婆羅門白佛：“若我親族不生入處餓鬼趣中者，我信施，誰應食之？” 
　　佛告婆羅門：“若汝所可為信施親族不生入處餓鬼趣者，要有余親族知識生入處餓鬼趣中者，得食之。” 
　　婆羅門白佛：“瞿曇，若我所為信施親族不生入處餓鬼趣中，亦無更余親族知識生入處餓鬼趣者，此信施食，誰當食之？” 
　　佛告婆羅門：“設使所為施親族知識不生入處餓鬼趣中，復無諸余知識生餓鬼者，且信施而自得其福。彼施者所作信施，而彼施者不失達嚫。” 
　　婆羅門白佛：“云何施者行施，施者得彼達嚫？” 
　　佛告婆羅門：“有人殺生行惡，手常血腥，乃至十不善業跡，如淳陀修多羅廣說，而復施諸沙門、婆羅門，乃至貧窮、乞士，悉施錢財、衣被、飲食、燈明、諸莊嚴具。婆羅門，彼惠施主若復犯戒，生象中者，以彼曾施沙門、婆羅門錢財、衣被、飲食，乃至莊嚴眾具故，雖在象中，亦得受彼施報：衣服、飲食乃至種種莊嚴眾具。若復生牛、馬、驢、騾等種種畜生趣中，以本施惠功德，悉受其報，隨彼生處所應受用，皆悉得之。 
　　“婆羅門，若復施主持戒，不殺、不盜乃至正見，布施諸沙門、婆羅門乃至乞士錢財、衣服、飲食，乃至燈明；緣斯功德，生人道中，坐受其報：衣被、飲食，乃至燈明眾具。復次，婆羅門，若復持戒生天上者，彼諸惠施天上受報：財寶、衣服、飲食，乃至莊嚴眾具，婆羅門，是名施者行施，施者受達嚫，果報不失。” 
　　時，生聞婆羅門聞佛所說，歡喜隨喜，從坐起去。  
　　如是我聞：一時，佛在拘薩羅國人間游行，住鞞羅磨聚落北身恕林中。鞞羅磨聚落婆羅門長者聞世尊住聚落北身恕林中，聞已，共相招集，往詣佛所，稽首佛足，退坐一面，白佛言：“世尊，何因何緣有眾生身壞命終，生地獄中？” 
　　佛告諸婆羅門長者：“行非法行、行危險行因緣故，身壞命終，生地獄中。” 
　　諸婆羅門長者白佛：“行何等非法行、危險行，身壞命終，生地獄中？” 
　　佛告婆羅門長者：“殺生乃至邪見，具足十不善業因緣故，婆羅門，是非法行、危險行，身壞命終，生地獄中。” 
　　婆羅門白佛：“何因緣諸眾生身壞命終，得生天上？” 
　　佛告婆羅門長者：“行法行，行正行，以是因緣故，身壞命終，得生天上。” 
　　復問：“世尊，行何等法行、何等正行，身壞命終，得生天上？” 
　　佛告婆羅門長者：“謂離殺生乃至正見，十善業跡因緣故，身壞命終，得生天上。婆羅門長者，若有行此法行、行此正行者，欲求剎利大姓家、婆羅門大姓家、居土大姓家，悉得往生。所以者何？以法行正行因緣故。 
　　“若復欲求生四王、三十三天，乃至他化自在天，悉得往生。所以者何？以法行正行故，行凈戒者，其心所愿，悉自然得。 
　　“若復如是法行、正行者，欲求生梵天，亦得往生。所以者何？以行正行法行故，持戒清凈，心離愛欲，所愿必得。 
　　“若復欲求往生光音、遍凈，乃至阿伽尼吒，亦復如是。所以者何？以彼持戒清凈，心離欲故。 
　　“若復欲求離欲、惡不善法，有覺有觀，乃至第四禪具足住，悉得成就。所以者何？以彼法行、正行故，持戒清凈，心離愛欲，所愿必得。 
　　“欲求慈、悲、喜、舍，空入處、識入處、無所有入處、非想非非想入處皆悉得。所以者何？以法行、正行故，持戒清凈，心離愛欲，所愿必得。 
　　“欲求斷三結，得須陀洹、斯陀含、阿那含果，無量神通，天耳、他心智、宿命智、生死智、漏盡智皆悉得。所以者何？以法行、正行故，持戒、離欲，所愿必得。” 
　　時，婆羅門長者聞佛所說，歡喜隨喜，作禮而去。  
　　如是我聞：一時，佛在拘薩羅國人間游行，住鞞羅磨聚落北身恕林中。 
　　時，鞞羅磨聚落中，婆羅門長者聞世尊住鞞羅磨聚落身恕林中，聞已，乘白馬車，多將翼從，持金柄、傘蓋、金澡瓶，出鞞羅磨聚落，詣身恕林。至道口，下車步進，入于園門，至世尊前，面相問訊慰勞已，退坐一面，白佛言：“瞿曇，何因何緣有人命終生地獄中，乃至生天？”如上修多羅廣說。 
　　時，鞞羅磨婆羅門聞佛所說，歡喜隨喜，從坐起而去。  
　　如是我聞：一時，佛住在拘薩羅人間游行，至鞞紐多羅聚落北身恕林中住。鞞紐多羅聚落婆羅門長者聞世尊住聚落北身恕林中，聞已，共相招引，往詣身恕林，至世尊所，面相慰勞已，退坐一面。 
　　爾時，世尊告婆羅門長者：“我當為說自通之法。諦聽！善思！何等自通之法？謂圣弟子作如是學：我作是念：‘若有欲殺我者，我所不喜；我若所不喜，他亦如是，云何殺彼？’作是覺已，受不殺生，不樂殺生，如上說。‘我若不喜人盜于我，他亦不喜，我云何盜他？’是故持不盜戒，不樂于盜，如上說。‘我既不喜人侵我妻，他亦不喜，我今云何侵人妻婦？’是故受持不他淫戒，如上說。‘我尚不喜為人所欺，他亦如是，云何欺他？’是故受持不妄語戒，如上說。‘我尚不喜他人離我親友，他亦如是，我今云何離他親友？’是故不行兩舌。‘我尚不喜人加粗言，他亦如是，云何于他而起罵辱？’是故于他不行惡口，如上說。‘我尚不喜人作綺語，他亦如是，云何于他而作綺語？’是故于他不行綺飾，如上說。如是七種，名為圣戒。又復于佛不壞凈成就，于法、僧不壞凈成就，是名圣弟子四不壞凈成就。自現前觀察，能自記說：‘我地獄盡，畜生、餓鬼盡，一切惡趣盡，得須陀洹，不墮惡趣法，決定正向三菩提，七有天人往生，究竟苦邊。’” 
　　時，鞞紐多羅聚落婆羅門長者聞佛所說，歡喜隨喜，從座起而去。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有相習近法。諦聽！善思！當為汝說。何等為相習近法？謂殺生者、殺生者習近，盜、淫、妄語、兩舌、惡口、綺語、貪、恚、邪見，各各隨類更相習近。譬如不凈物、不凈物自相和合；如是，殺生、殺生，乃至邪見、邪見自相習近。如是，比丘，不殺生、不殺生相習近，乃至正見、正見更相習近。譬如凈物、凈物自相和合，乳生酪，酪生酥，酥生醍醐，醍醐自相和合；如是，不殺、不殺更相習近，乃至正見、正見更相習近，是名比丘相習近法。” 
　　佛說是經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有蛇行法。諦聽！善思！當為汝說。何等為蛇行法？謂殺生惡行，手常血腥，乃至十不善業跡，如前淳陀修多羅廣說。彼當爾時，身蛇行、口蛇行、意蛇行；彼如是身、口、意蛇行已，于其二趣向一一趣，若地獄、若畜生。蛇行眾生，謂蛇、鼠、貓、貍等腹行眾生，是名蛇行法。 
　　“云何非蛇行法？謂不殺生，乃至正見，如前淳陀修多羅十善業跡廣說，是名非蛇行法。身非蛇行、口非蛇行、意非蛇行，于其二趣生一一趣，若天上、若人中，是名非蛇行法。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有惡業因、惡心因、惡見因，如是眾生身壞命終，必墮惡趣泥犁中。譬如圓珠，擲著空中，落地流轉，不一處住。如是，惡業因、惡心因、惡見因，身壞命終，必墮地獄中，無住處。云何為惡業？謂殺生乃至綺語，如上廣說，是名惡業。云何惡心？謂貪、恚心，如上廣說，是名惡心。云何惡見？謂邪顛倒，如上廣說，是名惡見。是名惡業因、惡心因、惡見因，身壞命終，必生惡趣泥犁中。 
　　“善業因、善心因、善見因，身壞命終，必生善趣天上。婆羅門，云何為善業？謂離殺生、不樂殺生，乃至不綺語，是名善業。云何善心？謂不貪、不恚，是名善心。云何為善見？謂正見不顛倒，乃至見不受后有，是名善見。是名業善因、心善因、見善因，身壞命終，得生天上。譬如四方摩尼珠，擲著空中，隨墮則安；如是彼三善因，所在受生，隨處則安。” 
　　佛說如是經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“若殺生人多習多行，生地獄中；若生人中，必得短壽。不與取多習多行，生地獄中；若生人中，錢財多難。邪淫多習多行，生地獄中；若生人中，所有妻室為人所圖。妄語多習多行，生地獄中；若生人中，多被譏論。兩舌多習多行，生地獄中；若生人中，親友乖離。惡口多習多行，生地獄中；若生人中，常聞丑聲。綺語多習多行，生地獄中；若生人中，言無信用。貪欲多習多行，生地獄中；若生人中，增其貪欲。瞋恚多習多行，生地獄中；若生人中，增其瞋恚。邪見多習多行，生地獄中；若生人中，增其愚癡。 
　　“若離殺生修習多修習，得生天上；若生人中，必得長壽。不盜修習多修習，得生天上；若生人中，錢財不喪。不邪淫修習多修習，得生天上；若生人中，妻室循良。不妄語修習多修習，得生天上；若生人中，不被譏論。不兩舌修習多修習，得生天上；若生人中，親友堅固。不惡口修習多修習，得生天上；若生人中，常聞妙音。不綺語修習多修習，得生天上；若生人中，言見信用。不貪修習多修習，得生天上；若生人中，不增愛欲。不恚修習多修習，得生天上；若生人中，不增瞋恚。正見修習多修習，得生天上，若生人中，不增愚癡。” 
　　佛說是經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“殺生有三種，謂從貪生故、從恚生故、從癡生。乃至邪見亦三種，從貪生、從恚生、從癡生。離殺生亦有三種，不貪生、不恚生、不癡生。乃至離邪見亦三種，不貪生、不恚生、不癡生。” 
　　佛說是經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“所謂有出法，出不出法。何等為出法，出不出法？謂不殺生出于殺生，乃至正見出于邪見。” 
　　佛說是經已，諸比丘聞佛所說，歡喜奉行。  
　　如是我聞：一時，佛住王舍城迦蘭陀竹園。 
　　時，有生聞婆羅門來詣佛所，稽首佛足，退坐一面，白佛言：“瞿曇，所說此彼岸。云何此岸？云何彼岸？” 
　　佛告婆羅門：“殺生者，謂此岸；不殺生者，謂彼岸。邪見者，謂此岸；正見者，謂彼岸。” 
　　爾時，世尊即說偈言：  
　　“少有修善人，能度于彼岸； 
　　　一切眾生類，驅馳走此岸。 
　　　于此正法律，觀察法法相， 
　　　此等度彼岸，摧伏死魔軍。”  
　　爾時，生聞婆羅門聞佛所說，歡喜隨喜，從座起去。 
　　如是，異比丘所問、尊者阿難所問、佛問諸比丘三經，亦如上說。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有惡法，有真實法。諦聽！善思！當為汝說。 
　　“云何為惡法？謂殺生、不與取、邪淫、妄語、兩舌、惡口、綺語、貪、恚、邪見，是名惡法。 
　　“云何為真實法？謂離殺生乃至正見，是名真實法。” 
　　佛說是經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有惡法、惡惡法，有真實法、真實真實法。諦聽！善思！當為汝說。 
　　“云何為惡法？謂殺生乃至邪見，是名惡法。 
　　“云何為惡惡法？謂自殺生，教人令殺，乃至自起邪見，復以邪見教人令行，是名惡惡法。 
　　“云何為真實法？謂不殺生乃至正見，是名真實法。 
　　“云何為真實真實法？謂自不殺生，教人不殺，乃至自行正見，復以正見教人令行，是名真實真實法。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有不善男子、善男子。諦聽！善思！今當為汝說。 
　　“云何為不善男子？謂殺生者乃至邪見者，是名不善男子。 
　　“云何善男子？謂不殺生，乃至正見，是名善男子。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有不善男子、不善男子不善男子，有善男子、善男子善男子。諦聽！善思！當為汝說。 
　　“云何為不善男子？謂殺生乃至邪見者，是名不善男子。 
　　“云何為不善男子不善男子？謂手自殺生，教人令殺；乃至自行邪見，教人令行邪見，是名不善男子不善男子。 
　　“云何為善男子？謂不殺生乃至正見者，是名善男子。 
　　“云何為善男子善男子？謂自不殺生，教人不殺；乃至自行正見，復以正見教人令行，是名善男子善男子。” 
　　佛說是經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“若成就十法者，如鐵鉾鉆水，身壞命終，下入惡趣泥犁中。何等為十？謂殺生乃至邪見。 
　　“若成就十法，譬如鐵鉾仰鉆虛空，身壞命終，上生天上。何等為十？謂不殺生乃至正見。” 
　　佛說是經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“若成就二十法者，如鐵鉾鉆水，身壞命終，下生惡趣泥犁中。何等為二十？謂自手殺生，教人令殺；乃至自行邪見，復以邪見教人令行。是名二十法成就，如鐵鉾鉆水，身壞命終，下生惡趣泥犁中。 
　　“有二十法成就，譬如鐵鉾仰鉆虛空，身壞命終，上生天上。何等為二十法？謂自不殺生，教人不殺；乃至自行正見，復以正見教人令行。是名二十法成就，如鐵鉾仰鉆虛空，身壞命終，上生天上。” 
　　諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“三十法成就者，如鐵鉾鉆水，身壞命終，下生惡趣泥犁中。何等為三十法？謂自手殺生，教人令殺，贊嘆殺生；乃至自行邪見，復以邪見教人令行，常復贊嘆行邪見者。是名三十法，如鐵鉾鉆水，身壞命終，下生惡趣泥犁中。 
　　“有三十法成就者，如鐵鉾鉆空，身壞命終，上生天上。何等為三十法？謂自不殺生，教人不殺，常復贊嘆不殺功德；乃至自行正見，復以正見教人令行，常復贊嘆正見功德。是名三十法成就，如鐵鉾鉆空，身壞命終，上生天上。” 
　　諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有四十法成就，如鐵槍投水，身壞命終，下生惡趣泥犁中。何等為四十法？謂手自殺生，教人令殺，贊嘆殺生，見人殺生心隨歡喜；乃至自行邪見，教人令行，贊嘆邪見，見行邪見心隨歡喜。是名四十法成就，如鐵槍投水，身壞命終，下生惡趣泥犁中。 
　　“有四十法成就，如鐵槍鉆空，身壞命終，上生天上。何等為四十？謂不殺生，教人不殺，口常贊嘆不殺功德，見不殺者心隨歡喜；乃至自行正見，教人令行，亦常贊嘆正見功德，見人行者心隨歡喜。是名四十法成就，如鐵槍鉆空，身壞命終，上生天上。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有非法，有正法。諦聽！善思！當為汝說。 
　　“何等為非法？謂殺生乃至邪見，是名非法。 
　　“何等為正法？謂不殺生乃至正見，是名正法。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“有非律，有正律。諦聽！善思！當為汝說。 
　　“何等為非律？謂殺生乃至邪見，是名非律。 
　　“何等為正律？謂不殺乃至正見，是名正律。” 
　　佛說此經已，諸比丘聞佛所說，歡喜奉行。 
　　如非律、正律，如是非圣及圣，不善及善，非親近、親近，非善哉、善哉，黑法、白法，非義、正義，卑法、勝法，有罪法、無罪法，棄法、不棄法，一一經如上說。  
雜阿含經卷第三十八  
　　如是我聞：一時，佛住舍衛國祇樹給孤獨園。 
　　時，有尊者善生，新剃須發，著袈裟衣，正信、非家、出家學道，來詣佛所，稽首佛足，退坐一面。 
　　爾時，世尊告諸比丘：“諸比丘，當知此善生善男子有二處端嚴：一者、剃除須發，著袈裟衣，正信、非家、出家學道；二者、盡諸有漏，無漏心解脫、慧解脫，現法自知作證：我生已盡，梵行已立，所作已作，自知不受后有。” 
　　爾時，世尊即說偈言：  
　　“寂靜盡諸漏，比丘莊嚴好， 
　　　離欲斷諸結，涅槃不復生， 
　　　持此最后身，摧伏魔怨敵。”  
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　時，有異比丘形色丑陋，難可觀視，為諸比丘之所輕慢，來詣佛所。 
　　爾時，世尊四眾圍繞，見彼比丘來，皆起輕想，更相謂言：“彼何等比丘，隨路而來，形貌丑陋，難可觀視，為人所慢？” 
　　爾時，世尊知諸比丘心之所念，告諸比丘：“汝等見彼比丘來，形狀甚丑，難可視見，令人起慢不？” 
　　諸比丘白佛：“唯然，已見。” 
　　佛告諸比丘：“汝等勿于彼比丘起于輕想。所以者何？彼比丘已盡諸漏，所作已作，離諸重擔，斷諸有結，正智，心善解脫。諸比丘，汝等莫妄量于人，唯有如來能量于人。” 
　　彼比丘詣佛所，稽首佛足，退坐一面。爾時，世尊復告諸比丘：“汝等見此比丘稽首作禮，退坐一面不？” 
　　比丘白佛：“唯然，已見。” 
　　佛告諸比丘：“汝等勿于是比丘起于輕想；乃至汝等莫量于人，唯有如來能知人耳！” 
　　爾時，世尊即說偈言：  
　　“飛鳥及走獸，莫不畏師子， 
　　　唯師子獸王，無有與等者！ 
　　　如是智慧人，雖小則為大， 
　　　莫取其身相，而生輕慢心。 
　　　何用巨大身，多肉而無慧？ 
　　　此賢勝智慧，則為上士夫， 
　　　離欲斷諸結，涅槃永不生， 
　　　持此最后身，摧伏眾魔軍。”  
　　佛說此經已，諸比丘聞佛所說，歡喜奉行。  
　　如是我聞：一時，佛住王舍城迦蘭陀竹園。 
　　爾時，提婆達多有利養起，摩竭陀王阿阇世毗提希子日日侍從五百乘車，來詣提婆達多所，日日持五百釜食，供養提婆達多，提婆達多將五百人別眾受其供養。 
　　時，有眾多比丘晨朝著衣持缽，入王舍城乞食，聞提婆達多有如是利養起，乃至五百人別眾受其供養；乞食已，還精舍，舉衣缽，洗足畢，往詣佛所，稽首佛足，退坐一面，白佛言：“世尊，我等晨朝著衣持缽，入王舍城乞食，聞提婆達多有如是利養起，乃至五百人別眾受其供養。” 
　　佛告諸比丘：“汝等莫稱是提婆達多所得利養。所以者何？彼提婆達多別受利養，今則自壞，他世亦壞。譬如芭蕉、竹、蘆，生果即死，來年亦壞；提婆達多亦復如是，受其利養，今世則壞，他世亦壞。譬如駏驉，受胎必死；提婆達多亦復如是，受諸利養，今世亦壞，他世亦壞。彼愚癡提婆達多隨幾時受其利養，當得長夜不饒益苦。是故，諸比丘，當如是學：我設有利養起，莫生染著！” 
　　爾時，世尊即說偈言：  
　　“芭蕉生果死，竹蘆實亦然， 
　　　駏驉坐妊死，士以貪自喪， 
　　　常行非義行，多知不免愚， 
　　　善法日損減，莖枯根亦傷。”  
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，舍衛國有手比丘是釋氏子，在舍衛國命終。時，有眾多比丘，晨朝著衣持缽，入舍衛城乞食，聞手比丘釋氏子于舍衛國命終；聞已，入舍衛城，乞食還，舉衣缽，洗足畢，詣佛所，稽首佛足，退坐一面，白佛言：“世尊，今日晨朝，眾多比丘著衣持缽，入舍衛城乞食，聞釋氏子手比丘于舍衛國命終。云何，世尊，手比丘命終，當生何處？云何受生？后世云何？” 
　　佛告諸比丘：“是手比丘成就三不善法，彼命終當生惡趣泥犁中。何等三不善法？謂貪欲、瞋恚、愚癡。此三不善法結縛于心，釋種子手比丘生惡趣泥犁中。” 
　　爾時，世尊即說偈言：  
　　“食欲瞋恚癡，結縛士夫心， 
　　　內發還自傷，猶如竹蘆實。 
　　　無貪恚癡心，是說為黠慧， 
　　　內發不自傷，是名為勝士。 
　　　是故當離貪，瞋恚癡冥心， 
　　　比丘智慧明，苦盡般涅槃。”  
　　佛說此經已，諸比丘聞佛所說，歡喜奉行。  
　　如手比丘，難陀修多羅亦如是說。  
　　如是我聞：一時，佛住舍衛國祇樹給孤獨園。 
　　爾時，尊者難陀是佛姨母子，好著好衣，染色，搗治光澤，執持好缽，好作嬉戲調笑而行。 
　　時，有眾多比丘來詣佛所，稽首佛足，退坐一面，白佛言：“世尊，尊者難陀是佛姨母子，好著好衣，搗治光澤，執持好缽，好作嬉戲調笑而行。” 
　　爾時，世尊告一比丘：“汝往詣難陀比丘所，語言：‘難陀，大師語汝！’” 
　　時，彼比丘受世尊教，往語難陀言：“世尊語汝！” 
　　難陀聞已，即詣佛所，稽首佛足，退住一面。佛告難陀：“汝實好著好衣，搗治光澤，好作嬉戲調笑而行不？” 
　　難陀白佛：“實爾，世尊。” 
　　佛告難陀：“汝佛姨母子，貴姓出家，不應著好衣服，搗令光澤，執持好缽，好作嬉戲調笑而行。汝應作是念：‘我是佛姨母子，貴姓出家，應作阿練若，乞食，著糞掃衣，常應贊嘆著糞掃衣，常處山澤，不顧五欲。’” 
　　爾時，難陀受佛教已，修阿蘭若行，乞食，著糞掃衣，亦常贊嘆著糞掃衣者，樂處山澤，不顧愛欲。 
　　爾時，世尊即說偈言：  
　　“難陀何見汝，修習阿蘭若？ 
　　　家家行乞食，身著糞掃衣， 
　　　樂處于山澤，不顧于五欲。”  
　　佛說此經已，尊者難陀聞佛所說，歡喜奉行。  
　　如是我聞：一時，佛在舍衛國祇樹給孤獨園。 
　　爾時，尊者低沙自念：“我是世尊姑子兄弟故，不修恭敬，無所顧錄，亦不畏懼，不堪諫止。” 
　　時，有眾多比丘往詣佛所，稽首佛足，退坐一面，白佛言：“世尊，尊者低沙自念是世尊姑子兄弟故，不修恭敬，無所顧錄，亦不畏懼，不堪諫止。” 
　　爾時，世尊告一比丘：“汝往詣低沙比丘所，語言：‘低沙，大師語汝！’” 
　　時，彼比丘受世尊教，往語低沙比丘言：“世尊語汝！” 
　　低沙比丘即詣佛所，稽首佛足，退住一面。 
　　佛告低沙：“汝實作是念：‘我是世尊姑子兄弟，不修恭敬，無所顧錄，亦不畏懼，不堪忍諫’不？” 
　　低沙白佛：“實爾，世尊。” 
　　佛告低沙：“汝不應爾！汝應念言：‘我是世尊姑子兄弟故，應修恭敬畏懼，堪忍諫止。’” 
　　爾時，世尊即說偈言：  
　　“善哉汝低沙，離瞋恚為善， 
　　　莫生瞋恚心，瞋恚者非善。 
　　　若能離瞋慢，修行軟下心， 
　　　然后于我所，修行于梵行。”  
　　佛說此經已，低沙比丘聞佛所說，歡喜隨喜，作禮而去。  
　　如是我聞：一時，佛住舍衛國祇樹給孤獨園。 
　　時，有尊者毗舍佉般阇梨子，集供養堂，為眾多比丘說法，言辭滿足，妙音清徹，句味辯正，隨智慧說，聽者樂聞，無所依說，顯現深義，令諸比丘一心專聽。 
　　爾時，世尊入晝正受，以凈天耳過于人耳，聞說法聲，從三昧起，往詣講堂，于大眾前坐，告毗舍佉般阇梨子：“善哉！善哉！毗舍佉，汝能為諸比丘于此供養堂，為眾多比丘說法，言辭滿足，乃至顯現深義，令諸比丘專精敬重，一心樂聽。汝當數數為諸比丘如是說法，令諸比丘專精敬重，一心樂聽，當得長夜以義饒益，安隱樂住。” 
　　爾時，世尊即說偈言：  
　　“若不說法者，愚智雜難分， 
　　　此愚此智慧，無由自顯現， 
　　　善說清涼法，因說智乃彰。 
　　　說法為明照，光顯大仙幢， 
　　　善說為仙幢，法為羅漢幢。”  
　　佛說此經已，尊者毗舍佉般阇梨子聞佛所說，歡喜隨喜，作禮而去。  
　　如是我聞：一時，佛住舍衛國祇樹給孤獨園。 
　　時，有眾多比丘集供養堂，悉共作衣。時，有一年少比丘，出家未久，初入法律，不欲營助諸比丘作衣。 
　　時，眾多比丘詣世尊所，稽首禮足，退坐一面，白佛言：“世尊，時，有眾多比丘集供養堂，為作衣故。有一年少比丘，出家未久，始入法律，不欲營助諸比丘作衣。” 
　　爾時，世尊問彼比丘：“汝實不欲營助諸比丘作衣耶？” 
　　彼比丘白佛告：“世尊，隨我所能，當力營助。” 
　　爾時，世尊知彼比丘心之所念，告諸比丘：“汝等莫與是年少比丘語。所以者何？是比丘得四增心法，正受現法安樂住，不勤而得。若彼本心所為，剃須發，著袈裟衣，出家學道，增進修學，現法自知作證：我生已盡，梵行已立，所作已作，自知不受后有。” 
　　爾時，世尊即說偈言：  
　　“非下劣方便，薄德少智慧， 
　　　正向于涅槃，免脫煩惱鎖。 
　　　此賢年少者，逮得上士處， 
　　　離欲心解脫，涅槃不復生， 
　　　持此最后身，摧伏眾魔軍。”  
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　時，有比丘名曰上座，獨住一處，亦常贊嘆獨一住者，獨行乞食，食已，獨還，獨坐禪思。 
　　時，有眾多比丘詣佛所，稽首佛足，退坐一面，白佛言：“世尊，有尊者名曰上座，樂一獨處，亦常贊嘆獨一住者，獨入聚落乞食，獨出聚落，還至住處，獨坐禪思。” 
　　爾時，世尊語一比丘：“汝往詣彼上座比丘所，語上座比丘言：‘大師告汝！’” 
　　比丘受教，詣上座比丘所，白言：“尊者，大師告汝！” 
　　時，上座比丘即時奉命，詣世尊所，稽首禮足，退住一面。 
　　爾時，世尊告上座比丘：“汝實獨一靜處，贊嘆獨處者，獨行乞食，獨出聚落，獨坐禪思耶？ 
　　上座比丘白佛：“實爾，世尊。” 
　　佛告上座比丘：“汝云何獨一處，贊嘆獨住者，獨行乞食，獨還住處，獨坐禪思？” 
　　上座比丘白佛：“我唯獨一靜處，贊嘆獨住者，獨出乞食，獨行聚落，獨坐禪思。” 
　　佛告上座比丘：“汝是一住者，我不言非一住，然更有勝妙一住。何等為勝妙一住？謂比丘前者枯干，后者滅盡，中無貪喜，是婆羅門心不猶豫，已舍憂悔，離諸有愛，群聚使斷，是名一住，無有勝住過于此者！” 
　　爾時，世尊即說偈言：  
　　“悉映于一切，悉知諸世間， 
　　　不著一切法，悉離一切愛； 
　　　如是樂住者，我說為一住。”  
　　佛說此經已，尊者上座聞佛所說，歡喜隨喜，作禮而去。  
　　如是我聞：一時，佛在舍衛國祇樹給孤獨園。 
　　時，有尊者僧迦藍于拘薩羅人間游行，至舍衛國祇樹給孤獨園。彼僧迦藍比丘有本二，在舍衛國中，聞僧迦藍比丘于拘薩羅人間游行，至舍衛國祇樹給孤獨園；聞已，著好衣服，莊嚴華瓔，抱其兒來詣祇洹，至僧迦藍比丘房前。 
　　爾時，尊者僧迦藍出房露地經行。時，彼本二來到其前，作是言：“此兒幼小，汝舍出家，誰當養活？” 
　　時，僧迦藍比丘不共語。如是再三，亦不共語。 
　　時，彼本二作如是言：“我再三告，不與我語，不見顧視，我今置兒。”著經行道頭而去，言：“沙門，此是汝子，汝自養活，我今舍去。” 
　　尊者僧迦藍亦不顧視其子。彼本二復言：“是沙門今于此兒都不顧視，彼必得仙人難得之處。善哉！沙門，必得解脫。”情愿不遂，抱子而去。 
　　爾時，世尊入晝正受，以天耳過人之耳，聞尊者僧迦藍本二所說，即說偈言：  
　　“來者不歡喜，去亦不憂戚， 
　　　于世間和合，解脫不染著， 
　　　我說彼比丘，為真婆羅門。 
　　　來者不歡喜，去亦不憂戚， 
　　　不染亦無憂，二心俱寂靜， 
　　　我說是比丘，是真婆羅門。”  
　　佛說此經已，尊者僧迦藍聞佛所說，歡喜隨喜，作禮而去。  
　　如是我聞：一時，佛住舍衛國祇樹給孤獨園。 
　　爾時，尊者阿難獨一靜處，作是思惟：“有三種香，順風而熏，不能逆風。何等為三？謂根香、莖香、華香。或復有香，順風熏，亦逆風熏，亦順風逆風熏耶？”作是念已，晡時從禪覺，往詣佛所，稽首佛足，退住一面，白佛言：“世尊，我獨一靜處，作是思惟：‘有三種香，順風而熏，不能逆風。何等為三？謂根香、莖香、華香。或復有香，順風熏、逆風熏，亦順風逆風熏耶？’” 
　　佛告阿難：“如是！如是！有三種香，順風熏，不能逆風，謂根香、莖香、華香。阿難，亦有香，順風熏、逆風熏、順風逆風熏。阿難，順風熏、逆風熏、順風逆風熏者，阿難，有善男子、善女人，在所城邑聚落，成就真實法，盡形壽不殺生、不偷盜、不邪淫、不妄語、不飲酒，如是善男子、善女人，八方上下，崇善士夫，無不稱嘆言：‘某方某聚落善男子、善女人，持戒清凈，成真實法，盡形壽不殺乃至不飲酒。’阿難，是名有香順風熏、逆風熏、順風逆風熏。” 
　　爾時，世尊即說偈言：  
　　“非根莖華香，能逆風而熏， 
　　　唯有善士女，持戒清凈香， 
　　　逆順滿諸方，無不普聞知。 
　　　多迦羅旃檀，優缽羅末利， 
　　　如是比諸香，戒香最為上！ 
　　　旃檀等諸香，所熏少分限， 
　　　唯有戒德香，流熏上升天。 
　　　斯等凈戒香，不放逸正受， 
　　　正智等解脫，魔道莫能入。 
　　　是名安隱道，是道則清凈， 
　　　正向妙禪定，斷諸魔結縛。”  
　　佛說此經已，尊者阿難聞佛所說，歡喜隨喜，作禮而去。  
　　如是我聞：一時，佛在摩竭提國人間游行。與千比丘俱，皆是古昔縈發出家，皆得阿羅漢，諸漏已盡，所作已作，舍諸重擔，逮得己利，盡諸有結，正智，善解脫，到善建立支提杖林中住。 
　　摩竭提王瓶沙聞世尊摩竭提國人間游行，至善建立支提杖林中住，與諸小王群臣翼從，車萬二千、乘馬萬八千、步逐眾無數，摩竭提婆羅門長者悉皆從。王出王舍城，詣世尊所，恭敬供養；到于道口，下車步進，及于內門，除去五飾，脫冠卻蓋，除扇去劍刀，脫革屣；到于佛前，整衣服，偏露右肩，為佛作禮，右繞三匝，自稱姓名，白佛言：“世尊，我是摩竭提王瓶沙。” 
　　佛告瓶沙：“如是，大王，汝是瓶沙，可就此坐，隨其所安。” 
　　時，瓶沙王重禮佛足，退坐一面。諸王大臣、婆羅門居士悉禮佛足，次第而坐。時，郁鞞羅迦葉亦在座中。 
　　時，摩竭提婆羅門長者作是念：“為大沙門從郁鞞羅迦葉所修梵行耶？為郁鞞羅迦葉于大沙門所修梵行耶？” 
　　爾時，世尊知摩竭提婆羅門長者心之所念，即說偈而問言：  
　　“郁鞞羅迦葉，于此見何利？ 
　　　棄汝先所奉，事火等眾事， 
　　　今可說其義，舍事火之由。”  
　　郁鞞迦葉說偈白佛：  
　　“錢財等滋味，女色五欲果， 
　　　觀察未來受，斯皆大垢穢， 
　　　是故悉棄舍，先諸奉火事。”  
　　爾時，世尊復說偈問言：  
　　“汝不著世間，錢財五色味， 
　　　復何舍天人？迦葉隨義說。”  
　　迦葉復以偈答世尊言：  
　　“見道離有余，寂滅無余跡， 
　　　無所有不著，無異趣異道， 
　　　是故悉棄舍，先修奉火事。 
　　　大會等受持，奉事于水火， 
　　　愚癡沒于中，志求解脫道。 
　　　盲無智慧目，向生老病死， 
　　　不見于正路，永離生死道。 
　　　今始因世尊，得見無為道， 
　　　大龍所說力，得度于彼岸。 
　　　牟尼廣濟度，安慰無量眾， 
　　　今始知瞿曇，真諦超出者。”  
　　佛復說偈嘆迦葉言：  
　　“善哉汝迦葉，先非惡思量， 
　　　次第分別求，遂至于勝處。  
　　“汝今，迦葉，當安慰汝徒眾之心。” 
　　時，郁鞞羅迦葉即入正受，以神足力向于東方，上升虛空，作四種神變，行、住、坐、臥，入火三昧，舉身洞燃，青、黃、赤、白、頗梨紅色。身上出水，身下出火，還燒其身，身上出水以灌其身。或身上出火，以燒其身，身下出水，以灌其身。如是種種現化神通息已，稽首佛足，白佛言：“世尊，佛是我師，我是弟子。” 
　　佛告迦葉：“我是汝師，汝是弟子，隨汝所安，復座而坐。” 
　　時，郁鞞羅迦葉還復故座。 
　　爾時，摩竭提婆羅門長者作是念：“郁鞞羅迦葉定于大沙門所修行梵行。” 
　　佛說此經已，摩竭提王瓶沙及諸婆羅門長者聞佛所說，歡喜隨喜，作禮而去。  
　　如是我聞：一時，佛住王舍城迦蘭陀竹園。 
　　時，有陀驃摩羅子，舊住王舍城，典知眾僧飲食，床座隨次差請，不令越次。時，有慈地比丘，頻三過次得粗食處，食時辛苦，作是念：“怪哉！大苦！陀驃摩羅子比丘有情故，以粗食惱我，令我食時極苦，我當云何為其作不饒益事？” 
　　時，慈地比丘有姊妹比丘尼，名蜜多羅，住王舍城王園比丘尼眾中。蜜多羅比丘尼來詣慈地比丘，稽首禮足，于一面住。慈地比丘不顧眄，不與語。蜜多羅比丘尼語慈地比丘：“阿梨，何故不見顧眄，不共言語？” 
　　慈地比丘言：“陀驃摩羅子比丘數以粗食惱我，令我食時極苦，汝復棄我。” 
　　比丘尼言：“當如何？” 
　　慈地比丘言：“汝可至世尊所，白言：‘世尊，陀驃摩羅子比丘非法不類，共我作非梵行波羅夷罪。’我當證言：‘如是，世尊，如妹所說。’” 
　　比丘尼言：“阿梨，我當云何于梵行比丘所，以波羅夷謗？” 
　　慈地比丘言：“汝若不如是者，我與汝絕，不復來往言語、共相瞻視。” 
　　時，比丘尼須臾默念，而作是言：“阿梨，欲令我爾，當從其教。” 
　　慈地比丘言：“汝且待我先至世尊所，汝隨后來。” 
　　時，慈地比丘即往稽首，禮世尊足，退住一面。蜜多羅比丘尼即隨后至，稽首佛足，退住一面，白佛言：“世尊，一何不善不類陀驃摩羅子，于我所作非梵行波羅夷罪。” 
　　慈地比丘復白佛言：“如妹所說，我先亦知。” 
　　爾時，陀驃摩羅子比丘即在彼大眾中。爾時，世尊告陀驃摩羅子比丘：“汝聞此語不？” 
　　陀驃摩羅子比丘言：“已聞，世尊。” 
　　佛告陀驃摩羅子比丘：“汝今云何？” 
　　陀驃摩羅子白佛：“如世尊所知，如善逝所知。” 
　　佛告陀驃摩羅子：“汝言如世尊所知，今非是時。汝今憶念，當言憶念；不憶念，當言不憶念。” 
　　陀驃摩羅子言：“我不自憶念。” 
　　爾時，尊者羅睺羅住于佛后，執扇扇佛，白佛言：“世尊，不善不類是比丘尼言：‘尊者陀驃摩羅子共我作非梵行。’慈地比丘言：‘如是，世尊，我先已知，如妹所說。’” 
　　佛告羅睺羅：“我今問汝，隨意答我。若蜜多羅比丘尼來語我言：‘世尊，不善不類羅睺羅，共我作非梵行波羅夷罪。’慈地比丘復白我言：‘如是，世尊，如妹所說，我先亦知’者，汝當云何？” 
　　羅睺羅白佛：“世尊，我若憶念，當言憶念；不憶念，當言不憶念。” 
　　佛言：“羅睺羅，愚癡人汝尚得作此語，陀驃摩羅子清凈比丘何以不得作如是語？” 
　　爾時，世尊告諸比丘：“于陀驃摩羅子比丘當憶念，蜜多羅比丘尼當以自言滅，慈地比丘僧當極善呵諫教誡：‘汝云何見？何處見？汝何因往見？’” 
　　世尊如是教已，從座起，入室坐禪。 
　　爾時，諸比丘于陀驃摩羅子比丘憶念，蜜多羅比丘尼與自言滅，慈地比丘極善呵諫教誡言：“汝云何見？何處見？何因往見？” 
　　如是諫時，彼作是言：“彼陀驃摩羅子不作非梵行，不犯波羅夷，然陀驃摩羅子比丘三以粗惡食恐怖，令我食時辛苦。我于陀驃摩羅子比丘愛恚癡怖，故作是說，然陀驃摩羅子清凈無罪。” 
　　爾時，世尊晡時從禪覺，至大眾前敷座而坐。諸比丘白佛言：“世尊，我等于陀驃摩羅子比丘所憶念持，蜜多羅比丘尼與自言滅，慈地比丘極善呵諫，乃至彼言：‘陀驃摩羅子清凈無罪。’” 
　　爾時，世尊告諸比丘：“云何愚癡？以因飲食故，知而妄語！” 
　　爾時，世尊即說偈言：  
　　“若能舍一法，知而故妄語， 
　　　不計于后世，無惡而不為！ 
　　　寧食熱鐵丸，如熾然炭火， 
　　　不以犯禁戒，而食僧信施！”  
　　佛說此經已，諸比丘聞佛所說，歡喜奉行。  
　　如是我聞：一時，佛住王舍城迦蘭陀竹園。 
　　爾時，尊者陀驃摩羅子詣佛所，稽首佛足，退住一面，白佛言：“世尊，我愿于佛前取般涅槃。” 
　　世尊默然。如是三啟，佛告陀驃摩羅子：“此有為諸行，法應如是！” 
　　爾時，尊者陀驃摩羅子即于佛前，入于三昧，如其正受，向于東方，升虛空行，現四威儀，行、住、坐、臥，入火三昧，身下出火，舉身洞燃，光焰四布，青、黃、赤、白、頗梨紅色。身下出火，還燒其身，身上出水，以灑其身。或身上出火，下燒其身，身下出水，上灑其身。周向十方，種種現化已，即于空中，內身出火，還自焚其身，取無余涅槃，消盡寂滅，令無遺塵。譬如空中燃燈，油炷俱盡；陀驃摩羅子空中涅槃，身心俱盡，亦復如是。爾時，世尊即說偈言：  
　　“譬如燒鐵丸，其焰洞熾然， 
　　　熱勢漸息滅，莫知其所歸。 
　　　如是等解脫，度煩惱淤泥， 
　　　諸流永已斷，莫知其所之， 
　　　逮得不動跡，入無余涅槃！”  
　　佛說此經已，諸比丘聞佛所說，歡喜奉行。  
　　如是我聞：一時，佛在央瞿多羅國人間游行。經陀婆阇梨迦林中，見有牧牛者、牧羊者、采柴草者，及余種種作人，見世尊行路，見已，皆白佛言：“世尊，莫從此道去！前有央瞿利摩羅賊，脫恐怖人。” 
　　佛告諸人：“我不畏懼！”作此語已，從道而去。彼再三告，世尊猶去。遙見央瞿利摩羅手執刀盾走向，世尊以神力現身徐行，令央瞿利摩羅駛走不及。走極疲乏已，遙語世尊：“住！住！勿去！” 
　　世尊并行而答：“我常住耳，汝自不住！” 
　　爾時，央瞿利摩羅即說偈言：  
　　“沙門尚駛行，而言我常住； 
　　　我今疲倦住，說言汝不住。 
　　　沙門說云何，我住汝不住？”  
　　爾時，世尊以偈答言：  
　　“央瞿利摩羅，我說常住者， 
　　　于一切眾生，謂息于刀杖； 
　　　汝恐怖眾生，惡業不休息。 
　　　我于一切蟲，止息于刀杖； 
　　　汝于一切蟲，常逼迫恐怖， 
　　　造作兇惡業，終無休息時。 
　　　我于一切神，止息于刀杖； 
　　　汝于一切神，長夜苦逼迫， 
　　　造作黑惡業，于今不止息。 
　　　我住于息法，一切不放逸； 
　　　汝不見四諦，故不息放逸。”  
　　央瞿利摩羅說偈白佛：  
　　“久乃見牟尼，故隨路而逐； 
　　　今聞真妙說，當舍久遠惡。”  
　　　作如是說已，即放舍刀盾， 
　　　投身世尊足，愿聽我出家。 
　　　佛以慈悲心，大仙多哀愍！ 
　　　告比丘善來！出家受具足。  
　　爾時，央瞿利摩羅出家已，獨一靜處，專精思惟，所以族姓子剃除須發，著袈裟衣，正信、非家、出家學道，增修梵行，現法自知作證：我生已盡，梵行已立，所作已作，自知不受后有。 
　　時，央瞿利摩羅得阿羅漢，覺解脫喜樂，即說偈言：  
　　“本受不害名，而中多殺害， 
　　　今得見諦名，永離于傷殺。 
　　　身行不殺害，口意俱亦然， 
　　　當知真不殺，不迫于眾生。 
　　　洗手常血色，名央瞿摩羅， 
　　　浚流之所漂，三歸制令息。 
　　　歸依三寶已，出家得具足， 
　　　成就于三明，佛教作已作。 
　　　調牛以捶杖，伏象以鐵鉤， 
　　　不以刀捶杖，正度調天人。 
　　　利刀以水石，直箭以煴火， 
　　　治材以斧斤，自調以黠慧。 
　　　人前行放逸，隨后能自斂， 
　　　是則照世間，如云解月現。 
　　　人前放逸行，隨后能自斂， 
　　　于世恩愛流，正念而超出。 
　　　少壯年出家，精勤修佛教， 
　　　是則照世間，如云解月現。 
　　　少壯年出家，精勤修佛教， 
　　　于世恩愛流，正念以超出。 
　　　若度諸惡業，正善能令滅， 
　　　是則照世間，如云解月現。 
　　　人前造惡業，正善能令滅， 
　　　于世恩愛流，正念能超出。 
　　　我已作惡業，必向于惡趣， 
　　　已受于惡報，宿債食已食。 
　　　若彼我怨憎，聞此正法者， 
　　　得清凈法眼，于我修行忍， 
　　　不復興斗訟，蒙佛恩力故。 
　　　我慈行忍辱，亦常贊嘆忍， 
　　　隨時聞正法，聞已隨修行。”  
　　佛說此經已，央瞿利摩羅聞佛所說，歡喜奉行。  
　　如是我聞：一時，佛住王舍城迦蘭陀竹園。 
　　時，有異比丘于夜明相出時，出榻補河邊，脫衣著岸邊，入水洗浴；浴已上岸，被一衣，待身干。 
　　時，有一天子放身光明，普照榻補河側，語比丘言：“汝少出家，鮮白發黑，年始盛美，應習五欲，莊嚴瓔珞，涂香華鬘，五樂自娛。而于是時，違親背俗，悲泣別離，剃除須發，著袈裟衣，正信、非家、出家學道。如何舍現前樂，而求非時之利？” 
　　比丘答言：“我不舍現前樂求非時樂，我今乃是舍非時樂得現前樂。” 
　　天問比丘：“云何舍非時樂得現前樂？” 
　　比丘答言：“如世尊說，非時之欲，少味多苦，少利多難。我今于現法中，已離熾然，不待時節，能自通達，現前觀察，緣自知覺。如是，天子，是名舍非時樂得現前樂。” 
　　天復問比丘：“云何復是如來所說，非時之欲，少樂多苦？云何復是如來所說，現法利樂，乃至緣自覺知？” 
　　比丘答言：“我年少出家，不能廣宣如來所說正法、律儀。世尊近在迦蘭陀竹園，汝可往詣如來，問其所疑，如世尊說，隨憶受持。” 
　　天子復言：“比丘，于如來所，有諸力天眾多圍繞，我先無問，未易可詣。比丘，汝若能為先白世尊者，我可隨往。” 
　　比丘答言：“當為汝去！” 
　　天白比丘：“唯然，尊者，我隨后來。” 
　　時，彼比丘往詣佛所，稽首禮足，退住一面，以向天子往返問答具白世尊：“今者，世尊，彼天子誠實言者須臾應至，不誠實者自當不來。” 
　　時，彼天子遙語比丘：“我已在此！我已在此！” 
　　爾時，世尊即說偈言：  
　　“眾生隨愛想，以愛想而住， 
　　　以不知愛故，則為死方便。”  
　　佛告天子：“汝解此偈者，便可發問。” 
　　天子白佛：“不解，世尊。不解，善逝。” 
　　佛復說偈而告天子曰：  
　　“若知所愛者，不于彼生愛， 
　　　彼此無所有，他人莫能說。”  
　　佛告天子：“汝解此義者，便可發問。” 
　　天子白佛：“不解，世尊。不解，善逝。” 
　　佛復說偈言：  
　　“見等勝劣者，則有言論生， 
　　　三事不傾動，則無軟中上。”  
　　佛告天子：“解此義者，則可發問。” 
　　天子白佛：“不解，世尊。不解，善逝。” 
　　佛復說偈言：  
　　“斷愛及名色，除慢無所系， 
　　　寂滅息瞋恚，離結絕希望， 
　　　不見于人天，此世及他世。”  
　　佛告天子：“解此義者，乃可發問。” 
　　天子白佛：“已解，世尊。已解，善逝。” 
　　佛說此經已，彼天子聞佛所說，隨喜隨喜，即沒不現。  
　　如是我聞：一時，佛在王舍城迦蘭陀竹園。 
　　時，有異比丘于后夜時至榻補河邊，脫衣置岸邊，入水洗浴；浴已，還上岸，著一衣，待身干。 
　　時，有一天子放身光明，普照榻補河側，問比丘言：“比丘，比丘，此是丘冢，夜則起煙，晝則火燃，彼婆羅門見已而作是言：‘壞此丘冢，發掘者智，持以刀劍。’又見大龜，婆羅門見已，作是言：‘除此大龜，發掘者智，持以刀劍。’見有氍氀，婆羅門見已，作此言：‘卻此氍氀，發掘者智，持以刀劍。’見有肉段，彼婆羅門見已，作是言：‘除此肉段，發掘者智，持以刀劍。’見有屠殺，婆羅門見已，作是言：‘壞是屠殺處，發掘者智，持以刀劍。’見有楞耆，彼婆羅門見已，作是言：‘卻此楞耆，發掘者智，持以刀劍。’見有二道，彼婆羅門見已，作是言：‘除此二道，發掘者智，持以刀劍。’見有門扇，婆羅門見已，作是言：‘卻此門扇，發掘者智，持以刀劍。’見有大龍，婆羅門見已，作是言：‘止！勿卻大龍，應當恭敬。’比丘，汝來受此論，往問世尊，如佛所說，汝隨受持。所以者何？除如來，我不見世間諸天、魔、梵、沙門、婆羅門于此論心悅樂者，若諸弟子從我所聞，然后能說。” 
　　爾時，比丘從彼天所聞此論已，往詣世尊，稽首禮足，退坐一面，以彼天子所問諸論廣問世尊：“云何為丘冢？云何為夜則起煙？云何為晝則火燃？云何是婆羅門？云何發掘？云何智者？云何刀劍？云何為大龜？云何氍氀？云何為肉段？云何為屠殺處？云何為楞耆？云何為二道？云何為門扇？云何為大龍？” 
　　佛告比丘：“丘冢者，謂眾生身：粗四大色父母遺體，摶食、衣服、覆蓋、澡浴、摩飾、長養，皆是變壞磨滅之法。夜起煙者，謂有人于夜時起，隨覺隨觀。晝行其教：身業、口業。婆羅門者，謂如來、應、等正覺。發掘者，謂精勤方便。智士者，謂多聞圣弟子。刀劍者，謂智慧刀劍。大龜者，謂五蓋。氍氀者，謂忿恨。肉段者，謂慳愱。屠殺者，謂五欲功德。楞耆者，謂無明。二道，謂疑惑。門扇者，謂我慢。大龍者，謂漏盡羅漢。如是，比丘，若大師為聲聞所作，哀愍悲念，以義安慰，于汝已作，汝等當作所作，當于曝露、林中、空舍、山澤、巖窟，敷草樹葉，思惟禪思，不起放逸，莫令后悔，是則為我隨順之教。”即說偈言：  
　　“說身為丘冢，覺觀夜起煙， 
　　　晝業為火燃，婆羅門正覺。 
　　　精進勤發掘，黠慧明智士， 
　　　以智慧利劍，厭離勝進者。 
　　　五蓋為巨龜，忿恨為氍氀， 
　　　慳愱為肉段，五欲屠殺處。 
　　　無明為楞耆，疑惑于二道， 
　　　門扇現我慢，漏盡羅漢龍， 
　　　究竟論諸斷，故我如是說。”  
　　佛說此經已，彼比丘聞佛所說，歡喜奉行。  
　　如是我聞：一時，佛住波羅柰國仙人住處鹿野苑中。 
　　爾時，世尊晨朝著衣持缽，入波羅柰城乞食。時，有異比丘以不住心，其心惑亂，不攝諸根，晨朝著衣持缽，入波羅柰城乞食。是比丘遙見世尊，見已，攝持諸根，端視而行。世尊見是比丘攝持諸根，端視而行，見已入城。乞食畢，還精舍，舉衣缽，洗足已，入室坐禪。晡時從禪覺，入僧中，敷坐具，于大眾前坐，告諸比丘：“我今晨朝著衣持缽，入波羅柰城乞食，見有比丘，以不住心、惑亂心、諸根放散，亦持衣缽入城乞食。彼遙見我，即自斂攝竟，為是誰？” 
　　時，彼比丘從座起，整衣服，到于佛前，偏袒右肩，合掌白佛：“世尊，我于晨朝入城乞食，其心惑亂，不攝諸根行，遙見世尊，即自斂心，攝持諸根。” 
　　佛告比丘：“善哉！善哉！汝見我已，能自斂心，攝持諸根。比丘，是法應當如是。若見比丘，亦應自攝持。若復見比丘尼、優婆塞、優婆夷，亦當如是攝持諸根，當得長夜以義饒益，安隱快樂。” 
　　爾時，眾中復有異比丘說偈嘆曰：  
　　“以其心迷亂，不專系念住， 
　　　晨朝持衣缽，入城邑乞食， 
　　　中路見大師，威德容儀備， 
　　　欣悅生慚愧，即攝持諸根。”  
　　佛說此經已，諸比丘聞佛所說，歡喜奉行。  
雜阿含經卷第三十九  
　　如是我聞：一時，佛住波羅柰國鹿野苑中。 
　　爾時，世尊晨朝著衣持缽，入波羅柰城乞食。時，有異比丘著衣持缽，入城乞食，于其路邊，住一樹下，起不善覺，以依惡貪。 
　　爾時，世尊見彼比丘住一樹下，以生不善覺，依惡貪嗜，而告之曰：“比丘，比丘，莫種苦種，而發熏生臭，汁漏流出。若比丘種苦種子，自發熏生臭，汁漏流出者，欲令蛆蠅不競集者，無有是處！”時，彼比丘作是念：“世尊知我心之惡念。”即生恐怖，身毛皆豎。 
　　爾時，世尊入城乞食畢，還精舍，舉衣缽，洗足已，入室坐禪。晡時從禪覺，至于僧中，于眾前敷座而坐，告諸比丘：“我今晨朝著衣持缽，入城乞食，見一比丘住于樹下，以生不善覺，依惡貪嗜，我時見已，即告之言：‘比丘，比丘，莫種苦種，發熏生臭，惡汁流出。若有比丘種苦種子，發熏生臭，惡汁流出，蛆蠅不集，無有是處！’時，彼比丘即思念：‘佛已知我心之所念。’慚愧恐怖，心驚毛豎，隨路而去。” 
　　時，有異比丘從坐起，整衣服，偏袒右肩，合掌白佛：“世尊，云何苦種？云何生臭？云何汁流？云何蛆蠅？” 
　　佛告比丘：“忿怒煩怨，名曰苦種。五欲功德，名為生臭。于六觸入處不攝律儀，是名汁流。謂觸入處不攝已，貪、憂、諸惡不善心競生，是名蛆蠅。” 
　　爾時，世尊即說偈言：  
　　“耳目不防護，貪欲從是生， 
　　　是名為苦種，生臭汁潛流； 
　　　諸覺觀氣味，依于惡貪嗜。 
　　　聚落及空處，若于晝若夜， 
　　　遠離修梵行，究竟于苦邊。 
　　　若內心寂靜，決定諦明了， 
　　　臥覺常安樂，諸惡蛆蠅滅。 
　　　正士所習近，善說賢圣路， 
　　　了知八正道，不還更受身。”  
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊晨朝著衣持缽，入舍衛城乞食；食畢，還精舍，洗足已，入安陀林坐禪。時，有異比丘亦復晨朝著衣持缽，入舍衛城乞食；食畢，還精舍，洗足已，入安陀林，坐一樹下，入晝正受。是比丘入晝正受時，有惡不善覺起，依貪嗜心。 
　　時，有天神依安陀林住止者，作是念：“此比丘不善不類，于安陀林坐禪而起不善覺，心依惡貪，我當往呵責。”作是念已，往語比丘言：“比丘，比丘，作瘡疣耶？” 
　　比丘答言：“當治令愈！” 
　　天神語比丘：“瘡如鐵鑊，云何可復？” 
　　比丘答言：“正念正智，足能令復。” 
　　天神白言：“善哉！善哉！此是真賢治瘡，如是治瘡，究竟能愈，無有發時。” 
　　爾時，世尊晡時從禪覺，還祇樹給孤獨園，入僧中，于大眾前敷座而坐，告諸比丘：“我今晨朝著衣持缽，入舍衛城乞食。乞食還，至安陀林坐禪，入晝正受。有一比丘亦乞食還至安陀林，坐一樹下，入晝正受，而彼比丘起不善覺，心依惡貪。有天神依安陀林住，語比丘言：‘比丘，比丘，作瘡疣耶？’如上廣說，乃至如是，比丘，善哉！善哉！此治眾賢。” 
　　爾時，世尊即說偈言：  
　　“士夫作瘡疣，自生于苦患， 
　　　愿求世間欲，心依于惡貪。 
　　　以生瘡疣故，蛆蠅競來集， 
　　　愛求為瘡疣，蛆蠅諸惡覺。 
　　　及諸貪嗜心，皆悉從意生， 
　　　鉆鑿士夫心，以求華名利。 
　　　欲火轉熾然，妄想不善覺， 
　　　身心日夜羸，遠離寂靜道。 
　　　若內心寂靜，決定智明了， 
　　　無有斯瘡疣，見佛安隱路。 
　　　正士所游跡，賢圣善宣說， 
　　　明智所知道，不復受諸有。”  
　　佛說此經已，諸比丘聞佛所說，歡喜奉行。  
　　如是我聞：一時，佛住毗舍離國獼猴池側重閣講堂。 
　　時，有眾多比丘晨朝著衣持缽，入毗舍離乞食。 
　　時，有年少比丘出家未久，不閑法、律，當乞食時，不知先后次第。余比丘見已而告之言：“汝是年少，出家未久，未知法、律，莫越！莫重！前后失次而行乞食，長夜當得不饒益苦。” 
　　年少比丘言：“諸上座亦復越次，不隨前后，非獨我也。”如是再三，不能令止。 
　　眾多比丘乞食已，還精舍，舉衣缽，洗足已，詣佛所，稽首禮足，退坐一面，白佛言：“世尊，我等晨朝著衣持缽，入毗舍離乞食，有一年少比丘，于此法、律出家未久，行乞食時不以次第，前后復重。諸比丘等再三諫不受，而作是言：‘諸上座亦不次第，何故呵我？’我等諸比丘三呵不受，故來白世尊，惟愿世尊為除非法，哀愍故！” 
　　佛告諸比丘：“如空澤中有大湖水，有大龍象而居其中，拔諸藕根，洗去泥土，然后食之；食已，身體肥悅，多力多樂，以是因緣，常喜樂住。有異種族象，形體羸小，効彼龍象，拔其藕根，洗不能凈，合泥土食；食之不消，體不肥悅，轉轉羸弱，緣斯致死，或同死苦。 
　　“如是，宿德比丘學道日久，不樂嬉戲，久修梵行，大師所嘆，諸余明智修梵行者亦復加嘆。是等比丘依止城邑聚落，晨朝著衣持缽，入城乞食，善護身、口，善攝諸根，專心系念，能令彼人不信者信，信者不異。若得財利、衣被、飲食、床臥、湯藥，不染、不著、不貪、不嗜、不迷、不逐，見其過患，見其出離，然復食之；食已，身心悅澤，得色得力，以是因緣，常得安樂。 
　　“彼年少比丘出家未久，未閑法、律，依諸長老，依止聚落，著衣持缽，入村乞食，不善護身，不守根門，不專系念，不能令彼不信者信、信者不變。若得財利、衣被、飲食、臥具、湯藥，染著貪逐，不見過患，不見出離，以嗜欲心食，不能令身悅澤，安隱快樂。緣斯食故，轉向于死，或同死苦。所言死者，謂舍戒還俗，失正法、正律。同死苦者，謂犯正法、律，不識罪相，不知除罪。” 
　　爾時，世尊即說偈言：  
　　“龍象拔藕根，水洗而食之， 
　　　異族象効彼，合泥而取食， 
　　　因雜泥食故，羸病遂至死。”  
　　佛說此經已，諸比丘聞佛所說，歡喜奉行。  
　　如是我聞：一時，佛住王舍城寒林中丘冢間。 
　　爾時，世尊告諸比丘：“壽命甚促，轉就后世，應勤習善法，修諸梵行。無有生而不死者，而世間人不勤方便專修善法、修賢修義。” 
　　時，魔波旬作是念：“沙門瞿曇住王舍城寒林中丘冢間，為諸聲聞如是說法：‘人命甚促，乃至不修賢修義。’我今當往，為作嬈亂。”時，魔波旬化作年少，往住佛前，而說偈言：  
　　“常逼迫眾生，得人間長壽， 
　　　迷醉放逸心，亦不向死處。”  
　　爾時，世尊作是念：“此是惡魔來作惱亂。”即說偈言：  
　　“常逼迫眾生，受生極短壽， 
　　　當勤修精進，猶如救頭燃， 
　　　勿得須臾懈，令死魔忽至。 
　　　知汝是惡魔，速于此滅去！”  
　　天魔波旬作是念：“沙門瞿曇已知我心。”慚愧憂戚，即沒不現。  
　　如是我聞：一時，佛住王舍城寒林中丘冢間。 
　　爾時，世尊告諸比丘：“一切行無常，一切行不恒、不安，非蘇息，變易之法，乃至當止一切有為行，厭離、不樂、解脫。” 
　　時，魔波旬作是念：“今沙門瞿曇住王舍城寒林中，為諸聲聞說如是法：‘一切行無常、不恒，非蘇息，變易之法，乃至當止一切有為，厭離、不樂、解脫。’我當往彼，為作嬈亂。”即化作年少，往詣佛所，住于佛前，而說偈言：  
　　“壽命日夜流，無有窮盡時， 
　　　壽命當來去，猶如車輪轉。”  
　　爾時，世尊作是念：“此是惡魔欲作嬈亂。”即說偈言：  
　　“日夜常遷流，壽亦隨損減， 
　　　人命漸消亡，猶如小河水。 
　　　我知汝惡魔，便自消滅去！”  
　　時，魔波旬作是念：“沙門瞿曇已知我心。”慚愧憂戚，即沒不現。  
　　如是我聞：一時，佛住王舍城迦蘭陀竹園。 
　　爾時，世尊夜起經行，至于后夜，洗足入室，斂身正坐，專心系念。 
　　時，魔波旬作是念：“今沙門瞿曇于王舍城迦蘭陀竹園，夜起經行，于后夜時，洗足入室，正身端坐，系念禪思。我今當往，為作嬈亂。”即化作年少，住于佛前，而說偈言：  
　　“我心于空中，執長繩罥下， 
　　　正欲縛沙門，不令汝得脫。”  
　　爾時，世尊作是念：“惡魔波旬欲作嬈亂。”即說偈言：  
　　“我說于世間，五欲意第六， 
　　　于彼永已離，一切苦已斷。 
　　　我已離彼欲，心意識亦滅； 
　　　波旬我知汝，速于此滅去！”  
　　時，魔波旬作是念：“沙門已知我心。”慚愧憂戚，即沒不現。  
　　如是我聞：一時，佛住王舍城迦蘭陀竹園。 
　　爾時，世尊夜起經行，至后夜時，洗足入室，右脅臥息，系念明相，正念正智，作起覺想。 
　　時，魔波旬作是念：“今沙門瞿曇住王舍城迦蘭陀竹園，乃至作起覺想。我今當往，為作留難。”即化作年少，往住佛前，而說偈言：  
　　“何眠何故眠？已滅何復眠？ 
　　　空舍何以眠？得出復何眠？”  
　　爾時，世尊作是念：“惡魔波旬欲作嬈亂。”即說偈言：  
　　“愛網故染著，無愛誰持去？ 
　　　一切有余盡，唯佛得安眠。 
　　　汝惡魔波旬，于此何所說？”  
　　時，魔波旬作是念：“沙門瞿曇已知我心。”慚愧憂戚，即沒不現。  
　　如是我聞：一時，佛住王舍城耆阇崛山中。 
　　爾時，世尊于夜暗時，天小微雨，電光晱現，出房經行。 
　　時，魔波旬作是念：“今沙門瞿曇住王舍城耆阇崛山中，夜暗微雨，電光時現，出房經行。我今當往，為作留難。”執大團石，兩手調弄，到于佛前，碎成微塵。 
　　爾時，世尊作是念：“惡魔波旬欲作嬈亂。”即說偈言：  
　　“若耆阇崛山，于我前令碎， 
　　　于佛等解脫，不能動一毛。 
　　　假令四海內，一切諸山地， 
　　　放逸之親族，令其碎成塵， 
　　　亦不能傾動，如來一毛發。”  
　　時，魔波旬作是念：“沙門瞿曇已知我心。”內懷憂戚，即沒不現。  
　　如是我聞：一時，佛住王舍城耆阇崛山中。 
　　爾時，世尊夜起經行，至后夜時，洗足入房，正身端坐，系念在前。 
　　時，魔波旬作是念：“今沙門瞿曇住王舍城耆阇崛山中，夜起經行，后夜入房，正身端坐，系念在前。我今當往，為作留難。”即化作大龍，繞佛身七匝，舉頭臨佛頂上，身如大船，頭如大帆，眼如銅爐，舌如曳電，出息入息若雷雹聲。 
　　爾時，世尊作是念：“惡魔波旬欲作嬈亂。”即說偈言：  
　　“猶如空舍宅，牟尼心虛寂， 
　　　于中而旋轉，佛身亦如是。 
　　　無量兇惡龍，蚊虻蠅蚤等， 
　　　普集食其身，不能動毛發。 
　　　破裂于虛空，傾覆于大地， 
　　　一切眾生類，悉來作恐怖， 
　　　刀矛槍利箭，悉來害佛身， 
　　　如是諸暴害，不能傷一毛。”  
　　時，魔波旬作是念：“沙門瞿曇已知我心。”內懷憂慼，即沒不現。  
　　如是我聞：一時，佛住王舍城毗婆羅山七葉樹林石室中。 
　　爾時，世尊夜起露地，或坐或經行；至后夜時，洗足入室，安身臥息，右脅著地，足足相累，系念明相，正念正智，作起覺想。 
　　時，魔波旬作是念：“沙門瞿曇住王舍城毗婆羅山七葉樹林石室中，夜起露地若坐若行；至后夜時，洗足入室而坐，右脅臥息，足足相累，系念明相，正念正智，作起覺想。我今當往，為作留難。”化作年少，往住佛前，而說偈言：  
　　“為因我故眠？為是后邊故？ 
　　　多有錢財寶，何故守空閑？ 
　　　獨一無等侶，而著于睡眠。”  
　　爾時，世尊作是念：“惡魔波旬欲作嬈亂。”即說偈言：  
　　“不因汝故眠，非為最后邊， 
　　　亦無多錢財，唯集無憂寶。 
　　　哀愍世間故，右脅而臥息， 
　　　覺亦不疑惑，眠亦不恐怖。 
　　　若晝若復夜，無增亦無損， 
　　　為哀眾生眠，故無有損減。 
　　　正復以百槍，貫身常掘動， 
　　　猶得安隱眠，已離內槍故。”  
　　時，魔波旬作是念：“沙門瞿曇已知我心。”內懷憂戚，即沒不現。  
　　如是我聞：一時，佛住王舍城毗婆羅山七葉樹林石室中。 
　　時，有尊者瞿低迦，住王舍城仙人山側黑石室中，獨一思惟，不放逸行，修自饒益，時受意解脫身作證，數數退轉；一、二、三、四、五、六返退，還復得，時受意解脫身作證，尋復退轉。彼尊者瞿低迦作是念：“我獨一靜處思惟，不放逸行，精勤修習，以自饒益，時受意解脫身作證，而復數數退轉，乃至六返，猶復退轉。我今當以刀自殺，莫令第七退轉。” 
　　時，魔波旬作是念：“沙門瞿曇住王舍城毗婆羅山側七葉樹林石窟中，有弟子瞿低迦住王舍城仙人山側黑石室中，獨一靜處，專精思惟，得時受意解脫身作證，六返退轉，而復還得。彼作是念：‘我已六返退，而復還得，莫令我第七退轉；我寧以刀自殺，莫令第七退轉。’若彼比丘以刀自殺者，莫令自殺，出我境界去，我今當往告彼大師。”爾時，波旬執琉璃柄琵琶，詣世尊所，鼓弦說偈：  
　　“大智大方便，自在大神力， 
　　　得熾然弟子，而今欲取死。 
　　　大牟尼當制，勿令其自殺！ 
　　　何聞佛世尊，正法律聲聞， 
　　　學其所不得，而取于命終？”  
　　時，魔說此偈已，世尊說偈答言：  
　　“波旬放逸種，以自事故來， 
　　　堅固具足士，常住妙禪定， 
　　　晝夜勤精進，不顧于性命。 
　　　見三有可畏，斷除彼愛欲， 
　　　已摧伏魔軍，瞿低般涅槃。”  
　　波旬心憂惱，琵琶落于地，內懷憂慼已，即沒而不現。 
　　爾時，世尊告諸比丘：“汝等當來，共至仙人山側黑石室所，觀瞿低迦比丘以刀自殺。” 
　　爾時，世尊與眾多比丘往至仙人山側黑石室中，見瞿低迦比丘殺身在地，告諸比丘：“汝等見此瞿低迦比丘殺身在地不？” 
　　諸比丘白佛：“唯然，已見，世尊。” 
　　佛告比丘：“汝等見瞿低迦比丘周匝繞身黑暗煙起，充滿四方不？” 
　　比丘白佛：“已見，世尊。” 
　　佛告比丘：“此是惡魔波旬于瞿低迦善男子身側，周匝求其識神，然比丘瞿低迦以不住心，執刀自殺。” 
　　爾時，世尊為瞿低迦比丘受第一記。 
　　爾時，波旬而說偈言：  
　　“上下及諸方，遍求彼識神， 
　　　都不見其處，瞿低何所之？”  
　　爾時，世尊復說偈言：  
　　“如是堅固士，一切無所求， 
　　　拔恩愛根本，瞿低般涅槃。”  
　　佛說此經已，諸比丘聞佛所說，歡喜奉行。  
　　如是我聞：一時，佛住郁鞞羅聚落尼連禪河側，于菩提樹下成佛未久。 
　　時，魔波旬作是念：“今沙門瞿曇住郁鞞羅聚落尼連禪河側，于菩提樹下成佛未久。我當往彼，為作留難。”即化作年少，往住佛前，而說偈言：  
　　“獨入一空處，禪思靜思惟， 
　　　已舍國財寶，于此復何求？ 
　　　若求聚落利，何不習近人？ 
　　　既不習近人，終竟何所得？”  
　　爾時，世尊作是念：“惡魔波旬欲作嬈亂。”即說偈言：  
　　“已得大財利，志足安寂滅， 
　　　摧伏諸魔軍，不著于色欲。 
　　　獨一而禪思，服食禪妙樂， 
　　　是故不與人，周旋相習近。”  
　　魔復說偈言：  
　　“瞿曇若自知，安隱涅槃道， 
　　　獨善無為樂，何為強化人？”  
　　佛復說偈答言：  
　　“非魔所制處，來問度彼岸， 
　　　我則以正答，令彼得涅槃。 
　　　時得不放逸，不隨魔自在。”  
　　魔復說偈言：  
　　“有石似凝膏，飛烏欲來食， 
　　　竟不得其味，損觜還歸空； 
　　　我今亦如彼，徒勞歸天宮！”  
　　魔說是已，內懷憂慼，心生變悔，低頭伏地，以指畫地。魔有三女，一名愛欲，二名愛念，三名愛樂，來至波旬所，而說偈言：  
　　“父今何愁慼？士夫何足憂？ 
　　　我以愛欲繩，縛彼如調象， 
　　　牽來至父前，令隨父自在。”  
　　魔答女言：  
　　“彼已離恩愛，非欲所能招， 
　　　已出于魔境，是故我憂愁。”  
　　時，魔三女身放光焰，熾如云中電，來詣佛所，稽首禮足，退住一面，白佛言：“我今歸世尊足下，給侍使令。” 
　　爾時，世尊都不顧視。“知如來離諸愛欲，心善解脫。”如是第二、第三說。 
　　時，三魔女自相謂言：“士夫有種種隨形愛欲，今當各各變化，作百種童女色、作百種初嫁色、作百種未產色、作百種已產色、作百種中年色、作百種宿年色，作此種種形類，詣沙門瞿曇所，作是言：‘今悉歸尊足下，供給使令。’” 
　　作此議已，即作種種變化，如上所說，詣世尊所，稽首禮足，退住一面，白佛言：“世尊，我等今日歸尊足下，供給使令。” 
　　爾時，世尊都不顧念。“如來法離諸愛欲。”如是再三說已。 
　　時，三魔女自相謂言：“若未離欲士夫，見我等種種妙體，心則迷亂，欲氣沖擊，胸臆破裂，熱血熏面。然今沙門瞿曇于我等所都不顧眄，如其如來離欲解脫，得善解脫想。我等今日當復各各說偈而問。” 
　　復到佛前，稽首禮足，退住一面。愛欲天女即說偈言：  
　　“獨一禪寂默，舍俗錢財寶， 
　　　既舍于世利，今復何所求？ 
　　　若求聚落利，何不習近人？ 
　　　竟不習近人，終竟何所得？”  
　　佛說偈答言：  
　　“已得大財利，志足安寂滅， 
　　　摧伏諸魔軍，不著于色欲， 
　　　是故不與人，周旋相習近。”  
　　愛念天女復說偈言：  
　　“多修何妙禪，而度五欲流？ 
　　　復以何方便，度于第六海？ 
　　　云何修妙禪，于諸深廣欲， 
　　　得度于彼岸，不為愛所持？”  
　　爾時，世尊說偈答言：  
　　“身得止息樂，心得善解脫， 
　　　無為無所作，正念不傾動。 
　　　了知一切法，不起諸亂覺， 
　　　愛恚睡眠覆，斯等皆已離。 
　　　如是多修習，得度于五欲， 
　　　亦于第六海，悉得度彼岸。 
　　　如是修習禪，于諸深廣欲， 
　　　悉得度彼岸，不為彼所持。”  
　　時，愛樂天女復說偈言：  
　　“已斷除恩愛，淳厚積集欲， 
　　　多生入凈信，得度于欲流， 
　　　開發明智慧，超逾死魔境。”  
　　爾時，世尊說偈答言：  
　　“大方便廣度，入如來法律， 
　　　斯等皆已度，慧者復何憂？”  
　　時，三天女志愿不滿，還詣其父魔波旬所。時，魔波旬遙見女來，說偈弄之；  
　　“汝等三女子，自夸說堪能， 
　　　咸放身光焰，如電云中流， 
　　　至大精進所，各現其容姿， 
　　　反為其所破，如風飄其綿。 
　　　欲以爪破山，齒嚙破鐵丸， 
　　　欲以發藕絲，旋轉于大山。 
　　　和合悉解脫，而望亂其心， 
　　　著能縛風足，令月空中墮， 
　　　以手抒大海，氣歔動雪山。 
　　　和合悉解脫，亦可令傾動， 
　　　于深巨海中，而求安足地。 
　　　如來于一切，和合悉解脫， 
　　　正覺大海中，求傾動亦然。”  
　　如魔波旬弄三女已，即沒不現。  
　　如是我聞：一時，佛住郁鞞羅處尼連禪河側大菩提樹下，初成佛道。 
　　天魔波旬作是念：“此沙門瞿曇在郁鞞羅住處尼連禪河側菩提樹下，初成佛道。我今當往，為作留難。”即自變身，作百種凈、不凈色，詣佛所。佛遙見波旬百種凈、不凈色，作是念：“惡魔波旬作百種凈、不凈色，欲作嬈亂。”即說偈言：  
　　“長夜生死中，作凈不凈色， 
　　　汝何為作此，不度若彼岸？ 
　　　若諸身口意，不作留難者， 
　　　魔所不能教，不隨魔自在， 
　　　如是知惡魔，于是自滅去！”  
　　時，魔波旬作是念：“沙門瞿曇已知我心。”內懷憂慼，即沒不現。  
　　如是我聞：一時，佛住郁鞞羅處尼連禪河側菩提樹下，初成正覺。 
　　爾時，世尊獨一靜處，專心禪思，作如是念：“我今解脫苦行。善哉！我今善解脫苦行，先修正愿，今已果得無上菩提。” 
　　時，魔波旬作是念：“今沙門瞿曇住郁鞞羅處尼連禪河側菩提樹下，初成正覺。我今當往，為作留難。”即化作年少，住于佛前，而說偈言：  
　　“大修苦行處，能令得清凈， 
　　　而今反棄舍，于此何所求？ 
　　　欲于此求凈，凈亦無由得。”  
　　爾時，世尊作是念：“此魔波旬欲作嬈亂。”即說偈言：  
　　“知諸修苦行，皆與無義俱， 
　　　終不獲其利，如弓但有聲。 
　　　戒定聞慧道，我已悉修習， 
　　　得第一清凈，其凈無有上。”  
　　時，魔波旬作是念：“沙門瞿曇已知我心。”內懷憂戚，即沒不現。  
　　如是我聞：一時，佛住娑羅婆羅門聚落。 
　　爾時，世尊晨朝著衣持缽，入婆羅聚落乞食。時，魔波旬作是念：“今沙門瞿曇晨朝著衣持缽，入婆羅聚落乞食。我今當往，先入其舍，語諸信心婆羅門長者，令沙門瞿曇空缽而出。” 
　　時，魔波旬隨逐佛后，作是唱言：“沙門，沙門，都不得食耶？” 
　　爾時，世尊作是念：“惡魔波旬欲作嬈亂。”即說偈言：  
　　“汝新于如來，獲得無量罪！ 
　　　汝謂呼如來，受諸苦惱耶？”  
　　時，魔波旬作是言：“瞿曇，更入聚落，當令得食。” 
　　爾時，世尊而說偈言：  
　　“正使無所有，安樂而自活， 
　　　如彼光音天，常以欣悅食。 
　　　正使無所有，安樂而自活， 
　　　常以欣悅食，不依于有身。”  
　　時，魔波旬作是念：“沙門瞿曇已知我心。”內懷憂慼，即沒不現。  
　　如是我聞：一時，佛住波羅柰國仙人住處鹿野苑中。 
　　爾時，世尊告諸比丘：“我已解脫人天繩索，汝等亦復解脫人天繩索。汝等當行人間，多所過度，多所饒益，安樂人天，不須伴行，一一而去。我今亦往郁鞞羅住處人間游行。” 
　　時，魔波旬作是念：“沙門瞿曇住波羅柰仙人住處鹿野苑中，為諸聲聞如是說法：‘我已解脫人天繩索，汝等亦能。汝等各別人間教化，乃至我亦當至郁鞞羅住處人間游行。’我今當往，為作留難。”即化作年少，住于佛前，而說偈言：  
　　“不脫作脫想，謂呼已解脫， 
　　　為大縛所縛，我今終不放！”  
　　爾時，世尊作是念：“惡魔波旬欲作嬈亂。”即說偈言：  
　　“我已脫一切，人天諸繩索， 
　　　已知汝波旬，即自消滅去！”  
　　時，魔波旬作是念：“沙門瞿曇已知我心。”內懷憂戚，即沒不現。  
　　如是我聞：一時，佛住釋氏石主釋氏聚落。 
　　時，石主釋氏聚落多人疫死。處處人民，若男若女，從四方來受持三歸。其諸病人，若男若女，若大若小，皆因來者自稱名字：“我某甲等，歸佛、歸法、歸比丘僧。”舉村舉邑，皆悉如是。爾時，世尊勤為聲聞說法。時，諸信心歸三寶者，斯則皆生人、天道中。 
　　時，魔波旬作是念：“今沙門瞿曇住于釋氏石主釋氏聚落，勤為四眾說法。我今當往，為作留難。”化作年少，往住佛前，而說偈言：  
　　“何為勤說法，教化諸人民？ 
　　　相違不相違，不免于驅馳， 
　　　以有系縛故，而為彼說法。”  
　　爾時，世尊作是念：“惡魔波旬欲作嬈亂。”即說偈言：  
　　“汝夜叉當知，眾生群集生， 
　　　諸有智慧者，孰能不哀愍？ 
　　　以有哀愍故，不能不教化， 
　　　哀愍諸眾生，法自應如是！”  
　　惡魔波旬作是念：“沙門瞿曇已知我心。”內懷憂慼，即沒不現。  
　　如是我聞：一時，佛住釋氏石主釋氏聚落。 
　　爾時，世尊獨一靜處，禪思思惟，作是念：“頗有作王，能得不殺，不教人殺，一向行法，不行非法耶？” 
　　時，魔波旬作是念：“今沙門瞿曇住石主釋氏聚落，獨一禪思，作是念：‘頗有作王，不殺生，不教人殺，一向行法，不行非法耶？’我今當往，為其說法。”化作年少，往住佛前，作是言：“如是，世尊。如是，善逝，可得作王，不殺生，不教人殺，一向行法，不行非法。世尊，今可作王，善逝，今可作王，必得如意。” 
　　爾時，世尊作是念：“惡魔波旬欲作嬈亂。”而告魔言：“汝魔波旬，何故作是言：‘作王！世尊，作王！善逝，可得如意’？” 
　　魔白佛言：“我面從佛聞作是說：‘若四如意足修習多修習已，欲令雪山王變為真金，即作不異。’世尊今有四如意足，修習多修習，令雪山王變為真金，如意不異。是故，我白世尊：‘作王！世尊，作王！善逝，可得如意。’” 
　　佛告波旬：“我都無心欲作國王，云何當作？我亦無心欲令雪山王變為真金，何由而變？” 
　　爾時，世尊即說偈言：  
　　“正使有真金，如雪山王者， 
　　　一人得此金，亦復不知足， 
　　　是故智慧者，金石同一觀。”  
　　時，魔波旬作是念：“沙門瞿曇已知我心。”內懷憂慼，即沒不現。  
　　如是我聞：一時，佛住釋氏石主釋氏聚落。時，有眾多比丘集供養堂，為作衣事。 
　　時，魔波旬作是念：“今沙門瞿曇住于釋氏石主釋氏聚落，眾多比丘集供養堂，為作衣故。我今當往，為作留難。”化作少壯婆羅門像，作大縈發，著獸皮衣，手執曲杖，詣供養堂，于眾多比丘前默然而住；須臾，語諸比丘言：“汝等年少出家，膚白發黑，年在盛時，應受五欲莊嚴自娛，如何違親背族，悲泣別離，信于非家，出家學道？何為舍現世樂，而求他世非時之樂？” 
　　諸比丘語婆羅門：“我不舍現世樂求他世非時之樂，乃是舍非時樂就現世樂。” 
　　波旬復問：“云何舍非時樂就現世樂？” 
　　比丘答言：“如世尊說，他世樂少味多苦，少利多患；世尊說現世樂者，離諸熾然，不待時節，能自通達，于此觀察，緣自覺知。婆羅門，是名現世樂。” 
　　時，婆羅門三反掉頭瘖痖，以杖筑地，即沒不現。 
　　時，諸比丘即生恐怖，身毛皆豎：“此是何等婆羅門像，來此作變？”即詣佛所，稽首禮足，退坐一面，白佛言：“世尊，我等眾多比丘集供養堂，為作衣故。有一盛壯婆羅門，縈發大髻，來詣我所，作是言：‘汝等年少出家，……。’如上廣說，乃至三反掉頭瘖痖，以杖筑地，即沒不現。我等即生恐怖，身毛皆豎。是何婆羅門像，來作此變？” 
　　佛告諸比丘：“此非婆羅門，是魔波旬來至汝所，欲作嬈亂。” 
　　爾時，世尊即說偈言：  
　　“凡生諸苦惱，皆由于愛欲， 
　　　知世皆劍刺，何人樂于欲？ 
　　　覺世間有余，皆悉為劍刺， 
　　　是故黠慧者，常勤自調伏。 
　　　巨積真金聚，猶如雪山王， 
　　　一人受用者，意猶不知足， 
　　　是故黠慧者，當修平等觀。”  
　　佛說此經已，諸比丘聞佛所說，歡喜奉行。  
　　如是我聞：一時，佛住釋氏石主釋氏聚落。 
　　時，有尊者善覺，晨朝著衣持缽，入石主釋氏聚落乞食；食已，還精舍，舉衣缽，洗足已，持尼師壇，置右肩上，入林中，坐一樹下，修晝正受，作是念：“我得善利！于正法、律出家學道。我得善利！遭遇大師如來、等正覺。我得善利！得在梵行、持戒、備德、賢善真實眾中。我今當得賢善命終，于當來世亦當賢善。” 
　　時，魔波旬作是念：“今沙門瞿曇住石主釋氏聚落，有聲聞弟子名曰善覺，著衣持缽，如上廣說，乃至賢善命終，后世亦賢。我今當往，為作留難。”化作大身，盛壯多力，見者怖畏，謂其力能翻覆發動大地，至善覺比丘所。 
　　善覺比丘遙見大身勇盛壯士，即生恐怖，從坐起，詣佛所，稽首禮足，退住一面，白佛言：“世尊，我今晨朝著衣持缽，廣說如上，乃至賢善命終，后世亦賢。見有大身士夫，勇壯熾盛，力能動地，見生恐怖，心驚毛豎。” 
　　佛告善覺：“此非大身士夫，是魔波旬欲作嬈亂。汝且還去，依彼樹下，修前三昧，動作彼魔，因斯脫苦。” 
　　時，尊者善覺即還本處。至于晨朝，著衣持缽，入石主釋氏聚落乞食；食已，還精舍，如上廣說，乃至賢善命終，后世亦賢。 
　　時，魔波旬復作是念：“此沙門瞿曇住于釋氏，有弟子名曰善覺。”如上廣說，乃至賢善命終，后世亦賢。“我今當往，為作留難。”復化作大身，勇壯熾盛，力能發地，往住其前。善覺比丘復遙見之，即說偈言：  
　　“我正信非家，而出家學道， 
　　　于佛無價寶，正念系心住。 
　　　隨汝變形色，我心不傾動， 
　　　覺汝為幻化，便可從此滅！”  
　　時，魔波旬作是念：“是沙門已知我心。”內懷憂慼，即沒不現。  
　　如是我聞：一時，佛住波羅柰國仙人住處鹿野苑中。 
　　爾時，世尊告諸比丘：“如來聲聞作師子吼，說言：‘已知！已知！’不知如來聲聞于何等法已知、已知故作師子吼？謂苦圣諦、苦集圣諦、苦滅圣諦、苦滅道跡圣諦。” 
　　時，天魔波旬作是念：“沙門瞿曇住波羅柰國仙人住處鹿野苑中，為諸聲聞說法，乃至已知四圣諦。我今當往，為作留難。”化作年少，住于佛前，而說偈言：  
　　“何于大眾中，無畏師子吼？ 
　　　謂呼無有敵，望調伏一切。”  
　　爾時，世尊作是念：“惡魔波旬欲作嬈亂。”即說偈言：  
　　“如來于一切，甚深正法律， 
　　　方便師子吼，于法無所畏。 
　　　若有智慧者，何故自憂怖？”  
　　時，魔波旬作是念：“沙門瞿曇已知我心。”內懷憂戚，即沒不現。  
　　如是我聞：一時，佛住王舍城多眾踐蹈曠野中，與五百比丘眾俱，而為說法，以五百缽置于中庭。 
　　爾時，世尊為五百比丘說五受陰生滅之法。時，魔波旬作是念：“沙門瞿曇住王舍城多眾踐蹈曠野中，與五百比丘俱，乃至說五受陰是生滅法。我今當往，為作留難。”化作大牛，往詣佛所，入彼五百缽間，諸比丘即驅，莫令壞缽。 
　　爾時，世尊告諸比丘：“此非是牛，是魔波旬欲作嬈亂。”即說偈言：  
　　“色受想行識，非我及我所， 
　　　若知真實義，于彼無所著。 
　　　心無所著法，超出色結縛， 
　　　了達一切處，不住魔境界！”  
　　佛說此經已，諸比丘聞佛所說，歡喜奉行。  
　　如是我聞：一時，佛住王舍城多眾踐蹈曠野中，與六百比丘眾俱，為諸比丘說六觸入處集、六觸集、六觸滅。 
　　時，魔波旬作是念：“今沙門瞿曇住王舍城多眾踐蹈曠野，為六百比丘說六觸入處是集法、是滅法。我今當往，為作留難。”化作壯士，大身勇盛，力能動地，來詣佛所。彼諸比丘遙見壯士，身大勇盛，見生怖畏，身毛皆豎，共相謂言：“彼為何等，形狀可畏？” 
　　爾時，世尊告諸比丘：“此是惡魔，欲作嬈亂。” 
　　爾時，世尊即說偈言：  
　　“色聲香味觸，及第六諸法， 
　　　愛念適可意，世間唯有此。 
　　　此是最惡貪，能系著凡夫； 
　　　超越斯等者，是佛圣弟子， 
　　　度于魔境界，如日無云翳。”  
　　時，魔波旬作是念：“沙門瞿曇已知我心。”內懷憂慼，即沒不現。  
雜阿含經卷第四十  
　　如是我聞：一時，佛住王舍城迦蘭陀竹園。 
　　爾時，世尊告諸比丘：“若能受持七種受者，以是因緣得生天帝釋處。謂天帝釋本為人時，供養父母；及家諸尊長；和顏軟語；不惡口；不兩舌；常真實言；于慳吝世間，雖在居家而不慳惜，行解脫施，勤施，常樂行施，施會供養，等施一切。” 
　　爾時，世尊即說偈言：  
　　“供養于父母，及家之尊長， 
　　　柔和恭遜辭，離粗言兩舌， 
　　　調伏慳吝心，常修真實語。 
　　　彼三十三天，見行七法者， 
　　　咸各作是言，當來生此天。”  
　　佛說此經已，諸比丘聞佛所說，歡喜奉行。  
　　如是我聞：一時，佛住鞞舍離國獼猴池側重閣講堂。 
　　時，有離車名摩訶利，來詣佛所，稽首佛足，退坐一面，白佛言：“世尊，見天帝釋不？” 
　　佛答言：“見。” 
　　離車復問：“世尊，見有鬼似帝釋形以不？” 
　　佛告離車：“我知天帝釋，亦知有鬼似天帝釋，亦知彼帝釋法，受持彼法緣故，得生帝釋處。離車，帝釋本為人時，供養父母，乃至行平等舍。” 
　　爾時，世尊即說偈言：  
　　“供養于父母，及家之尊長， 
　　　柔和恭遜辭，離粗言兩舌， 
　　　調伏慳吝心，常修真實語。 
　　　彼三十三天，見行七法者， 
　　　咸各作是言，當來生此天。”  
　　佛說此經已，時摩訶利離車聞佛所說，歡喜隨喜，作禮而去。  
　　如是我聞：一時，佛住鞞舍離國獼猴池側重閣講堂。 
　　時，有異比丘來詣佛所，稽首佛足，退住一面，白佛言：“世尊，何因何緣釋提桓因名釋提桓因？” 
　　佛告比丘：“釋提桓因本為人時，行于頓施；沙門、婆羅門、貧窮、困苦、求生行路乞，施以飲食、錢財、谷、帛、華香、嚴具、床臥、燈明。以堪能故，名釋提桓因。” 
　　比丘復白佛言：“世尊，何因何緣故，釋提桓因復名富蘭陀羅？” 
　　佛告比丘：“彼釋提桓因本為人時，數數行施衣被、飲食乃至燈明。以是因緣，故名富蘭陀羅。” 
　　比丘復白佛言：“何因何緣故，復名摩伽婆？” 
　　佛告比丘：“彼釋提桓因本為人時，名摩伽婆故，釋提桓因即以本名，名摩伽婆。” 
　　比丘復白佛言：“何因何緣復名婆娑婆？” 
　　佛告比丘：“彼釋提桓因本為人時，數以婆詵和衣布施供養。以是因緣故，釋提桓因名婆娑婆。” 
　　比丘復白佛言：“世尊，何因何緣釋提桓因復名憍尸迦？” 
　　佛告比丘：“彼釋提桓因本為人時，為憍尸族姓人。以是因緣故，彼釋提桓因復名憍尸迦。” 
　　比丘問佛言：“世尊，何因何緣彼釋提桓因名舍脂缽低？” 
　　佛告比丘：“彼阿修羅女名日舍脂，為天帝釋第一天后，是故帝釋名舍脂缽低。” 
　　比丘白佛言：“世尊，何因何緣釋提桓因復名千眼？” 
　　佛告比丘：“彼釋提桓因本為人時，聰明智慧，于一坐間，思千種義，觀察稱量。以是因緣，彼天帝釋復名千眼。” 
　　比丘白佛：“何因何緣彼釋提桓因復名因提利？” 
　　佛告比丘：“彼天帝釋于諸三十三天，為王為主。以是因緣故，彼天帝釋名因提利。” 
　　佛告比丘：“然彼釋提桓因本為人時，受持七種受。以是因緣，得天帝釋。何等為七？釋提桓因本為人時，供養父母；乃至等行惠施，是為七種受。以是因緣，為天帝釋。” 
　　爾時，世尊即說偈言，如上廣說。 
　　佛說此經已，諸比丘聞佛所說，歡喜奉行。  
　　如是我聞：一時，佛住鞞舍離國獼猴池側重閣講堂。 
　　爾時，世尊告諸比丘：“過去世時，有一夜叉鬼，丑陋惡色，在帝釋空座上坐。三十三天見此鬼丑陋惡色，在帝釋空座上坐；見已，咸各瞋恚。諸天如是極瞋恚已，彼鬼如是、如是隨瞋恚漸漸端正。時，三十三天往詣天帝釋，白帝釋言：‘憍尸迦，當知有一異鬼，丑陋惡色，在天王空座上坐。我等諸天見彼鬼丑陋惡色，坐天王座，極生瞋恚，隨彼諸天瞋恚，彼鬼隨漸端正。’釋提桓因告諸三十三天：‘彼是瞋恚對治鬼。’爾時，天帝釋自往彼鬼所，整衣服，偏袒右肩，合掌三稱名字而言：‘仁者，我是釋提桓因。’隨釋提桓因如是恭敬下意，彼鬼如是、如是隨漸丑陋，即復不現。時，釋提桓因自坐已，而說偈言：  
　　“‘人當莫瞋恚，見瞋莫瞋報， 
　　　　于惡莫生惡，當破壞驕慢。 
　　　　不瞋亦不害，名住賢圣眾； 
　　　　惡罪起瞋恚，堅住如石山。 
　　　　盛瞋恚能持，如制逸馬車， 
　　　　我說善御士，非謂執繩者。’”  
　　佛告諸比丘：“釋提桓因于三十三天為自在王，嘆說不瞋。汝等如是正信、非家、出家學道，亦應贊嘆不瞋。當如是學！” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊晨朝著衣持缽，入舍衛城乞食；乞食已，還精舍，舉衣缽，洗足已，持尼師壇，著右肩上，至安陀林，布尼師壇，坐一樹下，入晝正受。 
　　爾時，祇桓中有兩比丘諍起，一人罵詈，一人默然。其罵詈者，即便改悔懺謝于彼，而彼比丘不受其懺。以不受懺故，時，精舍中眾多比丘共相勸諫，高聲鬧亂。 
　　爾時，世尊以凈天耳過于人耳，聞祇桓中高聲鬧亂；聞已，從禪覺，還精舍，于大眾前敷座而坐，告諸比丘：“我今晨朝乞食，還至安陀林，坐禪入晝正受，聞精舍中高聲大聲，紛紜鬧亂，竟為是誰？” 
　　比丘白佛：“此精舍中有二比丘諍起，一比丘罵，一者默然。時，罵比丘尋向悔謝，而彼不受。緣不受故，多人勸諫，故致大聲，高聲鬧亂。” 
　　佛告比丘：“云何，比丘，愚癡之人人向悔謝，不受其懺？若人懺而不受者，是愚癡人，長夜當得不饒益苦。諸比丘，過去世時，釋提桓因有三十三天共諍，說偈教誡言：  
　　“‘于他無害心，瞋亦不纏結， 
　　　　懷恨不經久，于瞋以不住， 
　　　　雖復瞋恚盛，不發于粗言。 
　　　　不求彼闕節，揚人之虛短， 
　　　　常當自防護，以義內省察。 
　　　　不怒亦不害，常與賢圣俱； 
　　　　若與惡人俱，剛強猶山石。 
　　　　盛恚能自持，如制逸馬車， 
　　　　我說為善御，非謂執繩者。’”  
　　佛告諸比丘：“釋提桓因于三十三天為自在王，常行忍辱，亦復贊嘆行忍者。汝等比丘正信、非家、出家學道，當行忍辱，贊嘆忍者，應當學！” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“過去世時，天、阿修羅對陣欲戰，釋提桓因語毗摩質多羅阿修羅王：‘莫得各各共相殺害，但當論議，理屈者伏。’毗摩質多羅阿修羅王言：‘設共論議，誰當證知理之通塞？’天帝釋言：‘諸天眾中自有智慧明記識者，阿修羅眾亦復自有明記識者。’毗摩質多羅阿修羅言：‘可爾。’釋提桓因言：‘汝等可先立論，然后我當隨后立論，則不為難。’時，毗摩質多羅阿修羅王即說偈立論言：  
　　“‘我若行忍者，于事則有闕， 
　　　　愚癡者當言，怖畏故行忍。’  
　　“釋提桓因說偈答言：  
　　“‘正使愚癡者，言恐怖故忍， 
　　　　及其不言者，于理何所傷？ 
　　　　但自觀其義，亦觀于他義， 
　　　　彼我悉獲安，斯忍為最上。’  
　　“毗摩質多羅阿修羅復說偈言：  
　　“‘若不制愚癡，愚癡則傷人， 
　　　　猶如兇惡牛，舍走逐觸人。 
　　　　執杖而強制，怖畏則調伏， 
　　　　是故堅持杖，折伏彼愚夫。’  
　　“帝釋復說偈言：  
　　“‘我常觀察彼，制彼愚夫者， 
　　　　愚者瞋恚盛，智以靜默伏。 
　　　　不瞋亦不害，常與賢圣俱； 
　　　　惡罪起瞋恚，堅住如石山。 
　　　　盛瞋恚能持，如制逸馬車， 
　　　　我說善御士，非謂執繩者。’  
　　“爾時，天眾中有天智慧者。阿修羅眾中有阿修羅智慧者，于此偈思惟稱量觀察，作是念：‘毗摩質多羅阿修羅所說偈，終竟長夜起于斗訟戰諍，當知毗摩質多羅阿修羅王教人長夜斗訟戰諍；釋提桓因所說偈，長夜終竟息于斗訟戰諍，當知天帝釋長夜教人息于斗訟戰諍。當知帝釋善論得勝。’” 
　　佛告諸比丘：“釋提桓因以善論議伏阿修羅。諸比丘，釋提桓因于三十三天為自在王，立于善論，贊嘆善論。汝等比丘亦應如是，正信、非家、出家學道，亦當善論，贊嘆善論，應當學！” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給狐獨園。 
　　爾時，世尊告諸比丘：“過去世時，有天帝釋天、阿修羅對陣欲戰。釋提桓因語三十三天眾言：‘今日諸天與阿修羅軍戰，諸天得勝，阿修羅不如者，當生擒毗摩質多羅阿修羅王，以五系縛，將還天宮。’毗摩質多羅阿修羅王告阿修羅眾：‘今日諸天、阿修羅共戰，若阿修羅勝，諾天不如者，當生擒釋提桓因，以五系縛，將還阿修羅宮。’當其戰時，諸天得勝，阿修羅不如。時，彼諸天捉得毗摩質多羅阿修羅王，以五系縛，將還天宮，縛在帝釋斷法殿前門下。帝釋從此門入出之時，毗摩質多羅阿修羅縛在門側瞋恚罵詈。時，帝釋御者見阿修羅王，身被五縛，在于門側，帝釋出入之時輒瞋恚罵詈；見已，即便說偈，白帝釋言：  
　　“‘釋今為畏彼，為力不足耶？ 
　　　　能忍阿修羅，面前而罵辱。’  
　　“帝釋即答言：  
　　“‘不以畏故忍，亦非力不足， 
　　　　何有黠慧人，而與愚夫對？’  
　　“御者復白言：  
　　“‘若但行忍者，于事則有闕， 
　　　　愚癡者當言，畏怖故行忍。 
　　　　是故當苦治，以智制愚癡。’  
　　“帝釋答言：  
　　“‘我常觀察彼，制彼愚夫者， 
　　　　見愚者瞋盛，智以靜默伏。 
　　　　非力而為力，是彼愚癡力， 
　　　　愚癡違遠法，于道則無有。 
　　　　若使有大力，能忍于劣者， 
　　　　是則為上忍，無力何有忍？ 
　　　　于他極罵辱，大力者能忍， 
　　　　是則為上忍，無力何所忍？ 
　　　　于己及他人，善護大恐怖， 
　　　　知彼瞋恚盛，還自守靜默， 
　　　　于二義俱備，自利亦利他。 
　　　　謂言愚夫者，以不見法故， 
　　　　愚夫謂勝忍，重增其惡口， 
　　　　未知忍彼罵，于彼常得勝。 
　　　　于勝己行忍，是名恐怖忍； 
　　　　于等者行忍，是名忍諍忍； 
　　　　于劣者行忍，是則為上忍。’”  
　　佛告諸比丘：“釋提桓因于三十三天為自在王，常行忍辱，贊嘆于忍。汝等比丘正信、非家、出家學道，亦應如是行忍，贊嘆于忍，應當學！” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“過去世時，釋提桓因欲入園觀。時，敕其御者，令嚴駕千馬之車詣于園觀。御者奉敕，即嚴駕千馬之車，往白帝釋：‘唯！俱尸迦，嚴駕已竟，唯王知時。’天帝釋即下常勝殿，東向合掌禮佛。爾時，御者見，即心驚毛豎，馬鞭落地。時，天帝釋見御者心驚毛堅，馬鞭落地，即說偈言：  
　　“‘汝見何憂怖，馬鞭落于地？’  
　　“御者說偈白帝釋言：  
　　“‘見王天帝釋，為舍脂之夫， 
　　　　所以生恐怖，馬鞭落地者。 
　　　　常見天帝釋，一切諸大地， 
　　　　人天大小王，及四護世主， 
　　　　三十三天眾，悉皆恭敬禮。 
　　　　何處更有尊，尊于帝釋者？ 
　　　　而今正東向，合掌修敬禮！  
　　“爾時，帝釋說偈答言：  
　　“‘我實于一切，世間大小王， 
　　　　及四護世王，三十三天眾， 
　　　　最為其尊主，故悉來恭敬。 
　　　　而復有世間，隨順等正覺， 
　　　　名號滿天師，故我稽首禮！’  
　　“御者復白言：  
　　“‘是必世間勝，故使天王釋， 
　　　　恭敬而合掌，東向稽首禮！ 
　　　　我今亦當禮，天王所禮者。’  
　　“時，天帝釋舍脂之夫說如是偈，禮佛已，乘千馬車，往詣園觀。” 
　　佛告諸比丘：“彼天帝釋于三十三天為自在王，尚恭敬佛，亦復贊嘆恭敬于佛。汝等比丘正信、非家、出家學道，亦應如是恭敬于佛，亦當贊嘆恭敬佛者，應當學！” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園，廣說如上。差別者：“爾時，帝釋下常勝殿，合掌東向敬禮尊法。”乃至佛說此經已，諸比丘聞佛所說，歡喜奉行。 
　　如是我聞：一時，佛住舍衛國祇樹給孤獨園，如上廣說。差別者：“爾時，帝釋說偈答御者言：  
　　“‘我實為大地，世間大小王， 
　　　　及四護世主，三十三天眾， 
　　　　如是等一切，悉尊重恭敬。 
　　　　然復有凈戒，長夜入正受， 
　　　　正信而出家，究竟諸梵行， 
　　　　故我于彼所，尊重恭敬禮。 
　　　　又調伏貪恚，超越愚癡境， 
　　　　修學不放逸，亦恭敬禮彼。 
　　　　貪欲瞋恚癡，悉已水不著， 
　　　　漏盡阿羅漢，復應敬禮彼。 
　　　　若復在居家，奉持于凈戒， 
　　　　如法修布薩，亦復應敬禮！’  
　　“御者白帝釋言：  
　　“‘是必世間勝，故天王敬禮， 
　　　　我亦當如是，隨天王恭敬。’  
　　“諸比丘，彼天帝釋舍脂之夫敬禮法、僧，亦復贊嘆禮法、僧者；汝等已能正信、非家、出家學道，亦當如是敬禮法、僧，當復贊嘆禮法、僧者。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“過去世時，有天帝釋欲入園觀，王敕御者，令嚴駕千馬之車。御者受教，即嚴駕已，還白帝釋：‘乘已嚴駕，唯王知時。’爾時，帝釋從常勝殿來下，周向諸方，合掌恭敬。時，彼御者見天帝釋從殿來下，住于中庭，周向諸方，合掌恭敬；見已驚怖，馬鞭落地，而說偈言：  
　　“‘諸方唯有人，臭穢胞胎生， 
　　　　神處穢死尸，饑渴常燋然； 
　　　　何故憍尸迦，故重于非家？ 
　　　　為我說其義，饑渴愿欲聞！  
　　“時，天帝釋說偈答言：  
　　“‘我正恭敬彼，能出非家者， 
　　　　自在游諸方，不計其行止。 
　　　　城邑國土色，不能累其心， 
　　　　不畜資生具，一往無欲定。 
　　　　往則無所求，唯無為為樂， 
　　　　言則定善言，不言則寂定。 
　　　　諸天阿修羅，各各共相違， 
　　　　人間自共諍，相違亦如是。 
　　　　唯有出家者，于諸諍無諍， 
　　　　于一切眾生，放舍于刀杖。 
　　　　于財離財色，不醉亦不荒， 
　　　　遠離一切惡，是故敬禮彼。’  
　　“是時，御者復說偈言：  
　　“‘天王之所敬，是必世間勝， 
　　　　故我從今日，當禮出家人。’  
　　“如是說已，天帝釋敬禮諸方一切僧畢，升于馬車，游觀園林。” 
　　佛告比丘：“彼天帝釋于三十三天為自在王，而常恭敬眾僧，亦常贊嘆恭敬僧功德。汝等比丘正信、非家、出家學道，亦當如是恭敬眾僧，亦當贊嘆敬僧功德。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“過去世時，阿修羅王興四種兵：象兵、馬兵、車兵、步兵，與三十三天欲共斗戰。時，天帝釋聞阿修羅王興四種兵，象兵、馬兵、車兵、步兵，來欲共戰；聞已，即告宿毗梨天子言：‘阿公知不？阿修羅興四種兵：象兵、馬兵、車兵、步兵，欲與三十三天共戰。阿公可敕三十三天興四種兵：象兵、馬兵、車兵、步兵，與彼阿修羅共戰。’ 
　　“爾時，宿毗梨天子受帝釋教，還自天宮，慢緩寬縱，不勤方便。阿修羅眾已出在道路，帝釋聞已，復告宿毗梨天子：‘阿公，阿修羅軍已在道路，阿公可速告令起四種兵與阿修羅戰。’宿毗梨天子受帝釋教已，即復還宮，懈怠寬縱。時，阿修羅王軍已垂至，釋提桓因聞阿修羅軍已在近路，復告宿毗梨天子：‘阿公知不？阿修羅軍已在近路。阿公，速告諸天起四種兵！’ 
　　“時，宿毗梨天子即說偈言：  
　　“‘若有不起處，無為安隱樂， 
　　　　得如是處者，無作亦無憂， 
　　　　當與我是處，令我得安隱。’  
　　“爾時，帝釋說偈答言：  
　　“‘若有不起處，無為安隱樂， 
　　　　若得是處者，無作亦無憂， 
　　　　汝得是處者，亦應將我去！’  
　　“宿毗梨天子復說偈言：  
　　“‘若處無方便，不起安隱樂， 
　　　　若得彼處者，無作亦無憂， 
　　　　當與我是處，令我得安隱。’  
　　“時，天帝釋復說偈答言：  
　　“‘若處無方便，不起安隱樂， 
　　　　若人得是處，無作亦無憂， 
　　　　汝得是處者，亦應將我去！’  
　　“宿毗梨天子復說偈言：  
　　“‘若處不放逸，不起安隱樂， 
　　　　若人得是處，無作亦無憂， 
　　　　當與我是處，令得安隱樂。’  
　　“時，天帝釋復說偈言：  
　　“‘若處不放逸，不起安隱樂， 
　　　　若人得是處，無作亦無憂， 
　　　　汝得是處者，亦應將我去！’  
　　“宿毗梨復說偈言：  
　　“‘懶惰無所起，不知作已作， 
　　　　行欲悉皆會，當與我是處。’  
　　“時，天帝釋復說偈言：  
　　“‘懶惰無所起，得究竟安樂， 
　　　　汝得彼處者，亦應將我去！’  
　　“宿毗梨天子復說偈言：  
　　“‘無事亦得樂，無作亦無憂， 
　　　　若與我是處，令我得安樂。’  
　　“天帝釋復說偈言：  
　　“‘若見若復聞，眾生無所作， 
　　　　汝得是處者，亦應將我去！ 
　　　　汝若畏所作，不念于有為， 
　　　　但當速凈除，涅槃之徑路。’  
　　“時，宿毗梨天子嚴四兵：象兵、馬兵、車兵、步兵，與阿修羅戰，摧阿修羅眾，諸天得勝，還歸天宮。” 
　　佛告諸比丘：“釋提桓因興四種兵，與阿修羅戰，精勤得勝。諸比丘，釋提桓因于三十三天為自在王，常以精勤方便，亦常贊嘆精勤之德。汝等比丘正信、非家、出家學道，當勤精進，贊嘆精勤。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“過去世時，有一聚落，有諸仙人于聚落邊空閑處住止。時，有諸天、阿修羅去聚落不遠，對陣戰斗。爾時，毗摩質多羅阿修羅王除去五飾，脫去天冠，卻傘蓋，除劍刀，屏寶拂，脫革屣，至彼仙人住處，入于門內，周向看視，不顧眄諸仙人，亦不問訊；看已，還出。時，有一仙人遙見毗摩質多羅阿修羅王除去五飾入園，看已，還出；見已，語諸仙人言：‘此何等人？有不調伏色，不似人形，非威儀法，似田舍兒，非長者子，除去五飾，入于園門，高視觀看，亦不顧眄問訊諸仙人。’有一仙人答言：‘此是毗摩質多羅阿修羅王，除去五飾，觀看而去。’彼仙人言：‘此非賢士，不好不善，非賢非法，除去五飾，來入園門，看已，還去，亦不顧眄問訊諸仙人。以是故，當知天眾增長，阿修羅損減。’ 
　　“時，釋提桓因除去五飾，入仙人住處，與諸仙人面相問訊慰勞，然后還出。復有仙人見天帝釋除去五飾，入于園門，周遍問訊；見已，問諸仙人：‘此是何人？入于園林，有調伏色，有可適人色，有威儀色，非田舍兒，似族姓子，除去五飾，來入園門，周遍問訊，然后還出。’有仙人答言：‘此是天帝釋，除去五飾，來入園門，周遍問訊，然后還去。’彼仙人言：‘此是賢士，善好真實威儀法，除去五飾，來入園門，周遍問訊，然后還去。以是當知天眾增長，阿修羅眾損減。’ 
　　“時，毗摩質多羅阿修羅王聞仙人稱嘆諸天，聞已，瞋恚熾盛。時，彼空處仙人聞阿修羅王瞋恚熾盛，往詣毗摩質多羅阿修羅王所，而說偈言：  
　　“‘仙人故來此，求乞施無畏； 
　　　　汝能施無畏，賜牟尼恩教。’  
　　“毗摩質多羅以偈答言：  
　　“‘于汝仙人所，無有施無畏； 
　　　　違背阿修羅，習近帝釋故； 
　　　　于此諸無畏，當遺以恐怖。’  
　　“仙人復說偈言：  
　　“‘隨行植種子，隨類果報生； 
　　　　來乞于無畏，遺之以恐怖； 
　　　　當獲無盡畏，施畏種子故。’  
　　“時，諸仙人于毗摩質多羅阿修羅王面前說咒已，陵虛而逝。即于是夜，毗摩質多羅阿修羅王心驚三起，眠中聞惡聲言：‘釋提桓因興四種兵，與阿修羅戰！’驚覺恐怖，慮戰必敗，退走而還阿修羅宮。時，天帝釋敵退得勝已，詣彼空閑仙人住處，禮諸仙人足已，退于西面諸仙人前，東向而坐。時，東風起，有異仙人即說偈言：  
　　“‘今此諸牟尼，出家來日久； 
　　　　腋下流汗臭，莫順坐風下； 
　　　　千眼可移坐，此臭難可堪！’  
　　“時，天帝釋說偈答言：  
　　“‘種種眾香華，結以為華鬘； 
　　　　今之所聞香，其香復過是； 
　　　　寧久聞斯香，未曾生厭患。’”  
　　佛告諸比丘：“彼天帝釋于三十三天為自在王，恭敬出家人，亦常贊嘆出家人，亦常贊嘆恭敬之德。汝等比丘正信、非家、出家學道，常應恭敬諸梵行者，亦當贊嘆恭敬之德。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　時，天帝釋晨朝來詣佛所，稽首佛足，以帝釋神力，身諸光明遍照祇樹精舍。時，釋提桓因說偈問佛言：  
　　“為殺于何等，而得安隱眠？ 
　　　為殺于何等，而得無憂畏？ 
　　　為殺何等法，瞿曇所贊嘆？”  
　　爾時，世尊說偈答言：  
　　“害兇惡瞋恚，而得安隱眠。 
　　　害兇惡瞋恚，心得無憂畏。 
　　　瞋恚為毒根，滅彼苦種子， 
　　　滅彼苦種子，而得無憂畏。 
　　　彼苦種滅故，賢圣所稱嘆！”  
　　爾時，釋提桓因聞佛所說，歡喜隨喜，作禮而去。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“于月八日，四大天王敕遣大臣，案行世間：‘為何等人供養父母、沙門、婆羅門，宗親尊重，作諸福德，見今世惡，畏后世罪，行施作福，受持齋戒，于月八日、十四日、十五日，及神變月，受戒布薩？’至十四日，遣太子下，觀察世間：‘為何等人供養父母，乃至受戒布薩？’至十五日，四大天王自下世間，觀察眾生：‘為何等人供養父母，乃至受戒布薩？’ 
　　“諸比丘，爾時，世間無有多人供養父母，乃至受戒布薩者。時，四天王即往詣三十三天集法講堂，白天帝釋：‘天王當知：今諸世間，無有多人供養父母，乃至受戒布薩。’時，三十三天眾聞之不喜，轉相告語：‘今世間人，不賢不善，不好不類，無真實行，不供養父母，乃至不受戒布薩。緣斯罪故，諸天眾減，阿修羅眾當漸增廣。’ 
　　“諸比丘，爾時，世間若復多人供養父母，乃至受戒布薩者，四天王至三十三天集法講堂，白天帝釋：‘天王當知：今諸世間，多有人民供養父母，乃至受戒布薩。’時，三十三天心皆歡喜，轉相告語：‘今諸世間，賢圣真實如法，多有人民供養父母，乃至受戒布薩。緣斯福德，阿修羅眾減，諸天眾增廣。’時，天帝釋知諸天眾皆歡喜已，即說偈言：  
　　“若人月八日，十四十五日， 
　　　及神變之月，受持八支齋， 
　　　如我所修行，彼亦如是修。”  
　　爾時，世尊告諸比丘：“彼天帝釋所說偈言：  
　　“若人月八日，十四十五日， 
　　　及神變之月，受持八支齋， 
　　　如我所修行，彼亦如是修。  
　　“此非善說。所以者何？彼天帝釋自有貪、恚、癡患，不脫生、老、病、死、憂、悲、惱苦故。若阿羅漢比丘諸漏已盡，所作已作，離諸重擔，斷諸有結，心善解脫，說此偈言：  
　　“若人月八日，十四十五日， 
　　　及神變之月，受持八支齋， 
　　　如我所修行，彼亦如是修。  
　　“如是說者，則為善說。所以者何？阿羅漢比丘離貪、恚、癡，已脫生、老、病、死、憂、悲、惱苦，是故此偈則為善說。” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“過去世時，毗摩質多羅阿修羅王疾病困篤，往詣釋提桓因所，語釋提桓因言：‘憍尸迦，當知我今疾病困篤，為我療治，令得安隱！’釋提桓因語毗摩質多羅阿修羅言：‘汝當授我幻法，我當療治汝病，令得安隱。’毗摩質多羅阿修羅語帝釋言：‘我當還問諸阿修羅眾，聽我者，當授帝釋阿修羅幻法。’ 
　　“爾時，毗摩質多羅阿修羅即往至諸阿修羅眾中，語諸阿修羅言：‘諸人當知：我今疾病困篤，往詣釋提桓因所，求彼治病。彼語我言：“汝能授我阿修羅幻法者，當治汝病，令得安隱。”我今當往為彼說阿修羅幻法。’時，有一詐偽阿修羅語毗摩質多羅阿修羅：‘其彼天帝釋質直好信不虛偽，但語彼言：“天王，此阿修羅幻法，若學者，令人墮地獄，受罪無量百千歲。”彼天帝釋必當息意，不復求學，當言：“汝去！令汝病差，可得安隱！”’ 
　　“時，毗摩質多羅阿修羅復往帝釋所，說偈白言：  
　　“‘千眼尊天王，阿修羅幻術， 
　　　　皆是虛誑法，令人墮地獄， 
　　　　無量百千歲，受苦無休息。’  
　　“時，天帝釋語毗摩質多羅阿修羅言：‘止！止！如是幻術，非我所須，汝且還去。令汝身病寂滅休息，得力安隱！’” 
　　佛告諸比丘：“釋提桓因于三十三天為自在王，長夜真實，不幻不偽，賢善質直。汝等比丘正信、非家、出家學道，亦應如是不幻不偽，賢善質直。當如是學！” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“時，有天帝釋及鞞盧阇那子婆稚阿修羅王，有絕妙之容，于晨朝時，俱詣佛所，稽首佛足，退坐一面。時，天帝釋及鞞盧阇那子婆稚阿修羅王，身諸光明，普照祇樹給孤獨園。爾時，鞞盧阇那阿修羅王說偈白佛：  
　　“‘人當勤方便，必令利滿足， 
　　　　是利滿足已，何須復方便？’  
　　“時，天帝釋復說偈言：  
　　“‘若人勤方便，必令利滿足， 
　　　　是利滿足已，修忍無過上！’  
　　“說是偈已，俱白佛言：‘世尊，何者善說？’世尊告言：‘汝等所說，二說俱善。然今汝等復聽我說：  
　　“‘一切眾生類，悉皆求己利， 
　　　　彼彼諸眾生，各自求所應。 
　　　　世間諸和合，及與第一義， 
　　　　當知世和合，則為非常法。 
　　　　若人勤方便，必令利滿足， 
　　　　是利滿足已，修忍無過上！’  
　　“爾時，天帝釋及毗盧阇那子婆稚阿修羅王聞佛所說，歡喜隨喜，作禮而去。” 
　　爾時，世尊告諸比丘：“釋提桓因于三十三天為自在王，修行于忍，贊嘆于忍。汝等比丘正信、非家、出家學道，亦應如是修行于忍，贊嘆于忍！” 
　　佛說此經已，諸比丘聞佛所說，歡喜奉行。  
　　如是我聞：一時，佛住舍衛國祇樹給孤獨園。 
　　爾時，世尊告諸比丘：“過去世時，有天帝釋白佛言：‘世尊，我今受如是戒：乃至佛法住世，盡其形壽，有惱我者，要不反報加惱于彼。’時，毗摩質多羅阿修羅王聞天帝釋受如是戒：‘乃至佛法住世，盡其形壽，有惱我者，我不反報加惱于彼。’聞已，執持利劍，逆道而來。時，天帝釋遙見毗摩質多羅阿修羅王執持利劍，逆道而來，即遙告言：‘阿修羅，住！縛汝勿動！’毗摩質多羅阿修羅王即不得動，語帝釋言：‘汝今豈不受如是戒：若佛法住世，盡其形壽，有惱我者，必不還報耶？’天帝釋答言：‘我實受如是戒，但汝自住受縛。’阿修羅言：‘今且放我！’帝釋答言：‘汝若約誓不作亂者，然后放汝。’阿修羅言：‘放我，當如法作。’帝釋答言：‘先如法作，然后放汝！’時，毗摩質多羅阿修羅王即說偈言：  
　　“‘貪欲之所趣，及瞋恚所趣， 
　　　　妄語之所趣，謗毀賢圣趣； 
　　　　我若嬈亂者，趣同彼趣趣。’  
　　“釋提桓因復告言：‘放汝令去，隨汝所安。’ 
　　“爾時，天帝釋令阿修羅王作約誓已，往詣佛所，稽首佛足，退坐一面，白佛言：‘世尊，我于佛前受如是戒：乃至佛法住世，盡其形壽，有惱我者，我不反報。毗摩質多羅阿修羅王聞我受戒，手執利劍，隨路而來。我遙見已，語言：“阿修羅，住！住！縛汝勿動！”彼阿修羅言：“汝不受戒耶？”我即答言：“我實受戒，且汝今住，縛汝勿動。”彼即求脫，我告彼言：“若作約誓不作亂者，當令汝脫。”阿修羅言：“且當放我，當說約誓。”我即告言：“先說約誓，然后放汝。”彼即說偈，作約誓言：  
　　“‘“貪欲之所趣，及瞋恚所趣， 
　　　　　妄語之所趣，謗毀賢圣趣； 
　　　　　我若作嬈亂，趣同彼趣趣。”  
　　“‘如是，世尊，我要彼阿修羅王令說約誓，為是法不？彼阿修羅復為嬈亂不？’佛告天帝釋：‘善哉！善哉！汝要彼約誓，如法不違，彼亦不復敢作嬈亂。’爾時，天帝釋聞佛所說，歡喜隨喜，作禮而去。” 
　　爾時，世尊告諸比丘：“彼天帝釋于三十三天為自在王，不為嬈亂，亦常贊嘆不嬈亂法。汝等比丘正信、非家、出家學道，亦應如是行不嬈亂，亦當贊嘆不擾亂法。” 
　　佛說此經已，諸比丘聞佛所說，歡喜奉行。   
 上一部：乾隆大藏經·小乘阿含部·雜阿含經五十卷（第二十一卷～第三十卷）  下一部：乾隆大藏經·小乘阿含部·雜阿含經五十卷（第四十一卷～第五十卷）   
 
   
  
乾隆大藏經·小乘阿含部·雜阿含經        
    