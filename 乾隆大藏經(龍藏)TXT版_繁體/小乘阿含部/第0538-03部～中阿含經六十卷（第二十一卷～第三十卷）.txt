    第0538-03部～中阿含經六十卷（第二十一卷～第三十卷）           
    
  
   小乘阿含部·第0538部    
中阿含經六十卷（第二十一卷～第三十卷）    
東晉罽賓三藏瞿曇僧伽提婆譯      
  

中阿含經卷第二十一 長壽王品無刺經第十三  
　　我聞如是：一時，佛游鞞舍離，在獼猴江邊高樓臺觀。此諸名德長老上尊、大弟子等，謂遮羅、優簸遮羅、賢善、賢患、無患、耶舍、上稱。如是比諸名德長老上尊、大弟子等，亦游鞞舍離獼猴江邊高樓臺觀，并皆近佛葉屋邊住。 
　　諸鞞舍離麗掣聞世尊游鞞舍離獼猴江邊高樓臺觀，便作是念：“我等寧可作大如意足，作王威德，高聲唱傳，出鞞舍離，往詣佛所供養禮事。” 
　　時，諸名德長老上尊、大弟子等，聞諸鞞舍離麗掣作大如意足，作王威德，高聲唱傳，出鞞舍離，來詣佛所供養禮事，便作是念：“禪以聲為刺，世尊亦說禪以聲為刺。我等寧可往詣牛角娑羅林，在彼無亂，遠離獨住，閑居靜處，宴坐思惟。”于是諸名德長老上尊、大弟子等，往詣牛角娑羅林，在彼無亂，遠離獨住，閑居靜處，宴坐思惟。 
　　爾時，眾多鞞舍離麗掣作大如意足，作王威德，高聲唱傳，出鞞舍離，往詣佛所供養禮事。或有鞞舍離麗掣，稽首佛足，卻坐一面；或有與佛共相問訊，卻坐一面；或有叉手向佛，卻坐一面；或有遙見佛已，默然而坐。 
　　彼時，眾多鞞舍離麗掣各坐已定，世尊為彼說法，勸發渴仰，成就歡喜；無量方便為彼說法，勸發渴仰，成就歡喜已，默然而住。于是，眾多鞞舍離麗掣，世尊為彼說法，勸發渴仰，成就歡喜已，即從座起，稽首佛足，繞三匝而去。 
　　鞞舍離麗掣去后不久，于是，世尊問諸比丘：“諸長老上尊、大弟子等為至何許？” 
　　諸比丘白曰：“世尊，諸長老上尊、大弟子等，聞諸鞞舍離麗掣作大如意足，作王威德，高聲唱傳，出鞞舍離，來詣佛所供養禮事，便作是念：‘禪以聲為刺，世尊亦說禪以聲為刺。我等寧可往詣牛角娑羅林，在彼無亂，遠離獨住，閑居靜處，宴坐思惟。’世尊，諸長老上尊、大弟子等共往詣彼。” 
　　于是，世尊聞已嘆曰：“善哉！善哉！若長老上尊、大弟子等應如是說：‘禪以聲為刺，世尊亦說禪以聲為刺。’所以者何？我實如是說。禪有刺，持戒者以犯戒為刺，護諸根者以嚴飾身為刺，修習惡露者以凈相為刺，修習慈心者以恚為刺，離酒者以飲酒為刺，梵行者以見女色為刺；入初禪者以聲為刺，入第二禪者以覺觀為刺，入第三禪者以喜為刺，入第四禪者以入息出息為刺；入空處者以色想為刺，入識處者以空處想為刺，入無所有處者以識處想為刺，入無想處者以無所有處想為刺，入想知滅定者以想知為刺。 
　　“復次，有三刺——欲刺、恚刺、愚癡之刺。此三刺者，漏盡阿羅訶已斷、已知，拔絕根本，滅不復生，是為阿羅訶無刺、阿羅訶離刺、阿羅訶無刺離刺。” 
　　佛說如是，彼諸比丘聞佛所說，歡喜奉行。  
長壽王品真人經第十四  
　　我聞如是：一時，佛游舍衛國，在勝林給孤獨園。 
　　爾時，世尊告諸比丘：“我今為汝說真人法及不真人法。諦聽！諦聽！善思念之。”時，諸比丘受教而聽。 
　　佛言：“云何不真人法？或有一人是豪貴族出家學道，余者不然。彼因是豪貴族故，自貴賤他，是謂不真人法。真人法者作如是觀：‘我不因此是豪貴族故，斷淫、怒、癡。’或有一人不是豪貴出家學道，彼行法如法，隨順于法，向法次法，彼因此故，得供養恭敬。如是趣向得真諦法者，不自貴、不賤他，是謂真人法。 
　　“復次，或有一人端正可愛，余者不然。彼因端正可愛故，自貴賤他，是謂不真人法。真人法者作如是觀：‘我不因此端正可愛故，斷淫、怒、癡。’或有一人不端正可愛，彼行法如法，隨順于法，向法次法，彼因此故，得供養恭敬。如是趣向得真諦法者，不自貴、不賤他，是謂真人法。 
　　“復次，或有一人才辯工談，余者不然。彼因才辯工談故，自貴賤他，是謂不真人法。真人法者作如是觀：‘我不因此才辯工談故，斷淫、怒、癡。’或有一人無才辯工談，彼行法如法，隨順于法，向法次法，彼因此故，得供養恭敬。如是趣向得真諦法者，不自貴、不賤他，是謂真人法。 
　　“復次，或有一人是長老，為王者所識及眾人所知，而有大福，余者不然。彼因是長老，為王者所識及眾人所知，而有大福故，自貴賤他，是謂不真人法。真人法者作如是觀：‘我不因此是長老，為王者所識及眾人所知，而有大福故，斷淫、怒、癡。’或有一人非是長老，不為王者所識及眾人所知，亦無大福，彼行法如法，隨順于法，向法次法，彼因此故，得供養恭敬。如是趣向得真諦法者，不自貴、不賤他，是謂真人法。 
　　“復次，或有一人誦經、持律、學阿毗曇，諳阿含慕，多學經書，余者不然。彼因諳阿含慕，多學經書故，自貴賤他，是謂不真人法。真人法者作如是觀：‘我不因此諳阿含慕，多學經書故，斷淫、怒、癡。’或有一人不諳阿含慕，亦不多學經書，彼行法如法，隨順于法，向法次法，彼因此故，得供養恭敬。如是趣向得真諦法者，不自貴、不賤他，是謂真人法。 
　　“復次，或有一人著糞掃衣，攝三法服，持不慢衣，余者不然。彼因持不慢衣故，自貴賤他，是謂不真人法。真人法者作如是觀：‘我不因此持不慢衣故，斷淫、怒、癡。’或有一人不持不慢衣，彼行法如法，隨順于法，向法次法，彼因此故，得供養恭敬。如是趣向得真諦法者，不自貴、不賤他，是謂真人法。 
　　“復次，或有一人常行乞食，飯齊五升，限七家食，或復一食，過中不飲漿，余者不然。彼因過中不飲漿故，自貴賤他，是謂不真人法。真人法者作如是觀：‘我不因此過中不飲漿故，斷淫、怒、癡。’或有一人不斷過中飲漿，彼行法如法，隨順于法，向法次法，彼因此故，得供養恭敬。如是趣向得真諦法者，不自貴、不賤他，是謂真人法。 
　　“復次，或有一人在無事處、山林樹下，或住高巖，或止露地，或處冢間，或能知時，余者不然。彼因此知時故，自貴賤他，是謂不真人法。真人法者作如是觀：‘我不因此知時故，斷淫、怒、癡。’或有一人而不知時，彼行法如法，隨順于法，向法次法，彼因此故，得供養恭敬。如是趣向得真諦法者，不自貴、不賤他，是謂真人法。 
　　“復次，或有一人逮得初禪，彼因得初禪故，自貴賤他，是謂不真人法。真人法者作如是觀：‘初禪者，世尊說無量種，若有計者是謂愛也。’彼因此故，得供養恭敬。如是趣向得真諦法者，不自貴、不賤他，是謂真人法。 
　　“復次，或有一人得第二、第三、第四禪，得空處、識處、無所有處、非有想非無想處，余者不然。彼因得非有想非無想處故，自貴賤他，是謂不真人法。真人法者作如是觀：‘非有想非無想處，世尊說無量種，若有計者是謂愛也。’彼因此故，得供養恭敬。如是趣向得真諦法者，不自貴、不賤他，是謂真人法。 
　　“諸比丘，是謂真人法、不真人法。汝等當知真人法、不真人法，知真人法、不真人法已，舍離不真人法，學真人法。汝等當學如是！” 
　　佛說如是，彼諸比丘聞佛所說，歡喜奉行。  
　　豪貴、端正、談，長老誦諸經； 
　　衣、食、無事、禪，四無色在后。  
長壽王品說處經第十五  
　　我聞如是：一時，佛游舍衛國，在勝林給孤獨園。 
　　爾時，尊者阿難則于晡時從宴坐起，將諸年少比丘往詣佛所，稽首佛足，卻住一面。諸年少比丘亦稽首佛足，卻坐一面。尊者阿難白曰：“世尊，此諸年少比丘，我當云何教呵？云何訓誨？云何為彼而說法耶？” 
　　世尊告曰：“阿難，汝當為諸年少比丘說處及教處。若為諸年少比丘說處及教處者，彼便得安隱，得力得樂，身心不煩熱，終身行梵行。” 
　　尊者阿難叉手向佛，白曰：“世尊，今正是時。善逝，今正是時。若世尊為諸年少比丘說處及教處者，我與諸年少比丘從世尊聞已，當善受持。” 
　　世尊告曰：“阿難，汝等諦聽！善思念之，我當為汝及諸年少比丘廣分別說。”尊者阿難等受教而聽。 
　　世尊告曰：“阿難，我本為汝說五盛陰，色盛陰，覺、想、行、識盛陰。阿難，此五盛陰，汝當為諸年少比丘說以教彼。若為諸年少比丘說教此五盛陰者，彼便得安隱，得力得樂，身心不煩熱，終身行梵行。 
　　“阿難，我本為汝說六內處，眼處，耳、鼻、舌、身、意處。阿難，此六內處，汝當為諸年少比丘說以教彼。若為諸年少比丘說教此六內處者，彼便得安隱，得力得樂，身心不煩熱，終身行梵行。 
　　“阿難，我本為汝說六外處，色處，聲、香、味、觸、法處。阿難，此六外處，汝當為諸年少比丘說以教彼。若為諸年少比丘說教此六外處者，彼便得安隱，得力得樂，身心不煩熱，終身行梵行。 
　　“阿難，我本為汝說六識身，眼識，耳、鼻、舌、身、意識。阿難，此六識身，汝當為諸年少比丘說以教彼。若為諸年少比丘說教此六識身者，彼便得安隱，得力得樂，身心不煩熱，終身行梵行。 
　　“阿難，我本為汝說六更樂身，眼更樂，耳、鼻、舌、身、意更樂。阿難，此六更樂身，汝當為諸年少比丘說以教彼。若為諸年少比丘說教此六更樂身者，彼便得安隱，得力得樂，身心不煩熱，終身行梵行。 
　　“阿難，我本為汝說六覺身，眼覺，耳、鼻、舌、身、意覺。阿難，此六覺身，汝當為諸年少比丘說以教彼。若為諸年少比丘說教此六覺身者，彼便得安隱，得力得樂，身心不煩熱，終身行梵行。 
　　“阿難，我本為汝說六想身，眼想，耳、鼻、舌、身、意想。阿難，此六想身，汝當為諸年少比丘說以教彼。若為諸年少比丘說教此六想身者，彼便得安隱，得力得樂，身心不煩熱，終身行梵行。 
　　“阿難，我本為汝說六思身，眼思，耳、鼻、舌、身、意思。阿難，此六思身，汝當為諸年少比丘說以教彼。若為諸年少比丘說教此六思身者，彼便得安隱，得力得樂，身心不煩熱，終身行梵行。 
　　“阿難，我本為汝說六愛身，眼愛，耳、鼻、舌、身、意愛。阿難，此六愛身，汝當為諸年少比丘說以教彼。若為諸年少比丘說教此六愛身者，彼便得安隱，得力得樂，身心不煩熱，終身行梵行。 
　　“阿難，我本為汝說六界，地界，水、火、風、空、識界。阿難，此六界，汝當為諸年少比丘說以教彼。若為諸年少比丘說教此六界者，彼便得安隱，得力得樂，身心不煩熱，終身行梵行。 
　　“阿難，我本為汝說因緣起及因緣起所生法。若有此則有彼，若無此則無彼；若生此則生彼，若滅此則滅彼。緣無明行，緣行識，緣識名色，緣名色六處，緣六處更樂，緣更樂覺，緣覺愛，緣愛受，緣受有，緣有生，緣生老死。若無明滅則行滅，行滅則識滅，識滅則名色滅，名色滅則六處滅，六處滅則更樂滅，更樂滅則覺滅，覺滅則愛滅，愛滅則受滅，受滅則有滅，有滅則生滅，生滅則老死滅。阿難，此因緣起及因緣起所生法，汝當為諸年少比丘說以教彼。若為諸年少比丘說教此因緣起及因緣起所生法者，彼便得安隱，得力得樂，身心不煩熱，終身行梵行。 
　　“阿難，我本為汝說四念處，觀身如身，觀覺、心、法如法。阿難，此四念處，汝當為諸年少比丘說以教彼。若為諸年少比丘說教此四念處者，彼便得安隱，得力得樂，身心不煩熱，終身行梵行。 
　　“阿難，我本為汝說四正斷。比丘者，已生惡不善法為斷故，起欲求方便行，精勤舉心斷；未生惡不善法為不生故，起欲求方便行，精勤舉心斷；未生善法為生故，起欲求方便行，精勤舉心斷；已生善法為住故、不忘故、不退故、轉增多故、廣布故、滿具足故，起欲求方便行，精勤舉心斷。阿難，此四正斷，汝當為諸年少比丘說以教彼。若為諸年少比丘說教此四正斷者，彼便得安隱，得力得樂，身心不煩熱，終身行梵行。 
　　“阿難，我本為汝說四如意足。比丘者，成就欲定燒諸行，修習如意足，依于無欲、依離、依滅，愿至非品。如是精進定、心定，成就觀定燒諸行，修習如意足，依于無欲、依離、依滅，愿至非品。阿難，此四如意足，汝當為諸年少比丘說以教彼。若為諸年少比丘說教此四如意足者，彼便得安隱，得力得樂，身心不煩熱，終身行梵行。 
　　“阿難，我本為汝說四禪。比丘者，離欲、離惡不善之法至得第四禪成就游。阿難，此四禪，汝當為諸年少比丘說以教彼。若為諸年少比丘說教此四禪者，彼便得安隱，得力得樂，身心不煩熱，終身行梵行。 
　　“阿難，我本為汝說四圣諦，苦圣諦，苦集、苦滅、苦滅道圣諦。阿難，此四圣諦，汝當為諸年少比丘說以教彼。若為諸年少比丘說教此四圣諦者，彼便得安隱，得力得樂，身心不煩熱，終身行梵行。 
　　“阿難，我本為汝說四想。比丘者，有小想、有大想、有無量想、有無所有想。阿難，此四想，汝當為諸年少比丘說以教彼。若為諸年少比丘說教此四想者，彼便得安隱，得力得樂，身心不煩熱，終身行梵行。 
　　“阿難，我本為汝說四無量。比丘者，心與慈俱，遍滿一方成就游。如是二三四方，四維上下，普周一切，心與慈俱，無結、無怨、無恚、無諍，極廣甚大，無量善修，遍滿一切世間成就游。如是悲、喜，心與舍俱，無結、無怨、無恚、無諍，極廣甚大，無量善修，遍滿一切世間成就游。阿難，此四無量，汝當為諸年少比丘說以教彼。若為諸年少比丘說教此四無量者，彼便得安隱，得力得樂，身心不煩熱，終身行梵行。 
　　“阿難，我本為汝說四無色。比丘者，斷一切色想乃至得非有想非無想處成就游。阿難，此四無色，汝當為諸年少比丘說以教彼。若為諸年少比丘說教此四無色者，彼便得安隱，得力得樂，身心不煩熱，終身行梵行。 
　　“阿難，我本為汝說四圣種。比丘、比丘尼者，得粗素衣而知止足，非為衣故求滿其意。若未得衣，不憂悒，不啼泣，不搥胸，不癡惑；若得衣者，不染不著，不欲不貪，不觸不計，見災患知出要而用衣。如此事利不懈怠而正知者，是謂比丘、比丘尼正住舊圣種。如是食、住處，欲斷樂斷，欲修樂修，彼因欲斷樂斷、欲修樂修故，不自貴、不賤他。如此事利不懈怠而正知者，是謂比丘、比丘尼正住舊圣種。阿難，此四圣種，汝當為諸年少比丘說以教彼。若為諸年少比丘說教此四圣種者，彼便得安隱，得力得樂，身心不煩熱，終身行梵行。 
　　“阿難，我本為汝說四沙門果，須陀洹、斯陀含、阿那含、最上阿羅訶果。阿難，此四沙門果，汝當為諸年少比丘說以教彼。若為諸年少比丘說教此四沙門果者，彼便得安隱，得力得樂，身心不煩熱，終身行梵行。 
　　“阿難，我本為汝說五熟解脫想，無常想、無常苦想、苦無我想、不凈惡露想、一切世間不可樂想。阿難，此五熟解脫想，汝當為諸年少比丘說以教彼。若為諸年少比丘說教此五熟解脫想者，彼便得安隱，得力得樂，身必不煩熱，終身行梵行。 
　　“阿難，我本為汝說五解脫處。若比丘、比丘尼因此故，未解脫心得解脫，未盡諸漏得盡無余，未得無上涅槃得無上涅槃。云何為五？阿難，世尊為比丘、比丘尼說法，諸智梵行者亦為比丘、比丘尼說法。阿難，若世尊為比丘、比丘尼說法，諸智梵行者亦為比丘、比丘尼說法；彼聞法已，便知法解義；彼因知法解義故，便得歡悅；因歡悅故，便得歡喜；因歡喜故，便得止身；因止身故，便得覺樂；因覺樂故，便得心定。阿難，比丘、比丘尼因心定故，便得見如實、知如真；因見如實、知如真故，便得厭；因厭故，便得無欲；因無欲故，便得解脫；因解脫故，便得知解脫：生已盡，梵行已立，所作已辦，不更受有，知如真。阿難，是謂第一解脫處。因此故，比丘、比丘尼未解脫心得解脫，未盡諸漏得盡無余，未得無上涅槃得無上涅槃。 
　　“復次，阿難，世尊不為比丘、比丘尼說法，諸智梵行者亦不為比丘、比丘尼說法，但如本所聞、所誦習法而廣讀之。若不廣讀本所聞、所誦習法者，但隨本所聞、所誦習法為他廣說；若不為他廣說本所聞、所誦習法者，但隨本所聞、所誦習法心思惟分別；若心不思惟分別本所聞、所誦習法者，但善受持諸三昧相。阿難，若比丘、比丘尼善受持諸三昧相者，便知法解義；彼因知法解義故，便得歡悅；因歡悅故，便得歡喜；因歡喜故，便得止身；因止身故，便得覺樂；因覺樂故，便得心定。阿難，比丘、比丘尼因心定故，便得見如實、知如真；因見如實、知如真故，便得厭；因厭故，便得無欲；因無欲故，便得解脫；因解脫故，便得知解脫：生已盡，梵行已立，所作已辦，不更受有，知如真。阿難，是謂第五解脫處。因此故，比丘、比丘尼未解脫心得解脫，未盡諸漏得盡無余，未得無上涅槃得無上涅槃。 
　　“阿難，此五解脫處，汝當為諸年少比丘說以教彼。若為諸年少比丘說教此五解脫處者，彼便得安穩，得力得樂，身心不煩熱，終身行梵行。 
　　“阿難，我本為汝說五根，信根，精進、念、定、慧根。阿難，此五根，汝當為諸年少比丘說以教彼。若為諸年少比丘說教此五根者，彼便得安隱，得力得樂，身心不煩熱，終身行梵行。 
　　“阿難，我本為汝說五力，信力，精進、念、定、慧力。阿難，此五力，汝當為諸年少比丘說以教彼。若為諸年少比丘說教此五力者，彼便得安隱，得力得樂，身心不煩熱，終身行梵行。 
　　“阿難，我本為汝說五出要界。云何為五？阿難，多聞圣弟子極重善觀欲，彼因極重善觀欲故，心便不向欲，不樂欲，不近欲，不信解欲。若欲心生，即時融消燋縮，轉還不得舒張，舍離不住欲，穢惡厭患欲。阿難，猶如雞毛及筋，持著火中，即時融消燋縮，轉還不得舒張。阿難，多聞圣弟子亦復如是極重善觀欲，彼因極重善觀欲故，心便不向欲，不樂欲，不近欲，不信解欲。若欲心生，即時融消燋縮，轉還不得舒張，舍離不住欲，穢惡厭患欲。觀無欲，心向無欲，樂無欲，近無欲，信解無欲。心無礙，心無濁，心得樂，能致樂，遠離一切欲及因欲生諸漏煩熱憂戚，解彼脫彼，復解脫彼，彼不復受此覺，謂覺因欲生，如是欲出要。阿難，是謂第一出要界。 
　　“復次，阿難，多聞圣弟子極重善觀恚，彼因極重善觀恚故，心便不向恚，不樂恚，不近恚，不信解恚。若恚心生，即時融消燋縮，轉還不得舒張，舍離不住恚，穢惡厭患恚。阿難，猶如雞毛及筋，持著火中，即時融消燋縮，轉還不得舒張。阿難，多聞圣弟子亦復如是極重善觀恚，彼因極重善觀恚故，心便不向恚，不樂恚，不近恚，不信解恚。若恚心生，即時融消燋縮，轉還不得舒張，舍離不住恚，穢惡厭患恚。觀無恚，心向無恚，樂無恚，近無恚，信解無恚。心無礙，心無濁，心得樂，能致樂，遠離一切恚，及因恚生諸漏煩熱憂戚，解彼脫彼，復解脫彼，彼不復受此覺，謂覺因恚生，如是恚出要。阿難，是謂第二出要界。 
　　“復次，阿難，多聞圣弟子極重善觀害，彼因極重善觀害故，心便不向害，不樂害，不近害，不信解害。若害心生，即時融消燋縮，轉還不得舒張，舍離不住害，穢惡厭患害。阿難，猶如雞毛及筋，持著火中，即時融消燋縮，轉還不得舒張。阿難，多聞圣弟子亦復如是極重善觀害，彼因極重善觀害故，心便不向害，不樂害，不近害，不信解害。若害心生，即時融消燋縮，轉還不得舒張，舍離不住害，穢惡厭患害。觀無害，心向無害，樂無害，近無害，信解無害。心無礙，心無濁，心得樂，能致樂，遠離一切害及因害生諸漏煩熱憂戚，解彼脫彼，復解脫彼，彼不復受此覺，謂覺因害生，如是害出要。阿難，是謂第三出要界。 
　　“復次，阿難，多聞圣弟子極重善觀色，彼因極重善觀色故，心便不向色，不樂色，不近色，不信解色。若色心生，即時融消燋縮，轉還不得舒張，舍離不住色，穢惡厭患色。阿難，猶如雞毛及筋，持著火中，即時融消燋縮，轉還不得舒張。阿難，多聞圣弟子亦復如是極重善觀色，彼因極重善觀色故，心便不向色，不樂色，不近色，不信解色。若色心生，即時融消燋縮，轉還不得舒張，舍離不住色，穢惡厭患色。觀無色，心向無色，樂無色，近無色，信解無色。心無礙，心無濁，心得樂，能致樂，遠離一切色及因色生諸漏煩熱憂戚，解彼脫彼，復解彼脫，彼不復受此覺，謂覺因色生，如是色出要。阿難，是謂第四出要界。 
　　“復次，阿難，多聞圣弟子極重善觀己身，彼因極重善觀己身故，心便不向己身，不樂己身，不近己身，不信解己身。若己身心生，即時融消燋縮，轉還不得舒張，舍離不住己身，穢惡厭患己身。阿難，猶如雞毛及筋，持著火中，即時融消燋縮，轉還不得舒張。阿難，多聞圣弟子亦復如是極重善觀己身，彼因極重善觀己身故，心便不向己身，不樂己身，不近己身，不信解己身。若己身心生，即時融消燋縮，轉還不得舒張，舍離不住己身，穢惡厭患己身。觀無己身，心向無己身，樂無己身，近無己身，信解無己身。心無礙，心無濁，心得樂，能致樂，遠離一切己身及因己身生諸漏煩熱憂戚，解彼脫彼，復解脫彼，彼不復受此覺，調覺因己身生，如是己身出要。阿難，是謂第五出要界。 
　　“阿難，此五出要界，汝當為諸年少比丘說以教彼。若為諸年少比丘說教此五出要界者，彼便得安隱，得力得樂，身心不煩熱，終身行梵行。 
　　“阿難，我本為汝說七財，信財，戒、慚、愧、聞、施、慧財。阿難，此七財，汝當為諸年少比丘說以教彼。若為諸年少比丘說教此七財者，彼便得安隱，得力得樂，身心不煩熱，終身行梵行。 
　　“阿難，我本為汝說七力，信力，精進、慚、愧、念、定、慧力。阿難，此七力，汝當為諸年少比丘說以教彼。若為諸年少比丘說教此七力者，彼便得安隱，得力得樂，身心不煩熱，終身行梵行。 
　　“阿難，我本為汝說七覺支，念覺支，擇法、精進、喜、息、定、舍覺支。阿難，此七覺支，汝當為諸年少比丘說以教彼。若為諸年少比丘說教此七覺支者，彼便得安隱，得力得樂，身心不煩熱，終身行梵行。 
　　“阿難，我本為汝說八支圣道，正見、正志、正語、正業、正命、正方便、正念、正定，是謂為八。阿難，此八支圣道，汝當為諸年少比丘說以教彼。若為諸年少比丘說教此八支圣道者，彼便得安隱，得力得樂，身心不煩熱，終身行梵行。” 
　　于是，尊者阿難叉手向佛，白曰：“世尊，甚奇！甚特！世尊為諸年少比丘說處及教處。” 
　　世尊告曰：“阿難，如是，如是，甚奇！甚特！我為諸年少比丘說處及教處。阿難，若汝從如來復問頂法及頂法退者，汝便于如來極信歡喜。” 
　　于是，尊者阿難叉手向佛，白曰：“世尊，今正是時。善逝，今正是時。若世尊為諸年少比丘說頂法及頂法退說及教者，我及諸年少比丘從世尊聞已，當善受持。” 
　　世尊告曰：“阿難，汝等諦聽！善思念之，我當為汝及諸年少比丘說頂法及頂法退。”尊者阿難等受教而聽。 
　　世尊告曰：“阿難，多聞圣弟子真實因心，思念稱量，善觀分別無常、苦、空、非我。彼如是思念，如是稱量，如是善觀分別，便生忍、生樂、生欲，欲聞、欲念、欲觀，阿難，是謂頂法。阿難，若得此頂法復失衰退，不修守護，不習精勤，阿難，是謂頂法退。如是內外識、更樂、覺、想、思、愛、界，因緣起。阿難，多聞圣弟子此因緣起及因緣起法，思念稱量，善觀分別無常、苦、空、非我。彼如是思念，如是稱量，如是善觀分別，便生忍、生樂、生欲，欲聞、欲念、欲觀，阿難，是謂頂法。阿難，若得此頂法復失衰退，不修守護，不習精勤，阿難，是謂頂法退。阿難，此頂法及頂法退，汝當為諸年少比丘說以教彼。若為諸年少比丘說教此頂法及頂法退者，彼便得安隱，得力得樂，身心不煩熱，終身行梵行。 
　　“阿難，我為汝等說處及教處、頂法及頂法退。如尊師所為弟子起大慈哀，憐念愍傷，求義及饒益，求安隱快樂者，我今已作。汝等當復自作，至無事處、山林樹下、空安靜處宴坐思惟，勿得放逸！勤加精進，莫令后悔！此是我之教敕，是我訓誨。” 
　　佛說如是，尊者阿難及諸年少比丘聞佛所說，歡喜奉行。  
　　陰、內、外、識、更，覺、想、思、愛、界， 
　　因緣、念、正斷，如意、禪、諦、想， 
　　無量、無色、種，沙門果、解脫， 
　　處、根、力、出要，財、力、覺、道、頂。  
　　長壽王品第七竟。  
中阿含經卷第二十二 穢品第八（有十經）（第二小土城誦）  
　　穢、求、比丘請，智、周那問見， 
　　華喻、水凈梵，黑、住、無在后。  
穢品穢經第一  
　　我聞如是：一時，佛游婆奇瘦，在鼉山怖林鹿野園中。 
　　爾時，尊者舍梨子告諸比丘：“諸賢，世有四種人。云何為四？或有一人內實有穢不自知，內有穢不知如真；或有一人內實有穢自知，內有穢知如真；或有一人內實無穢不自知，內無穢不知如真；或有一人內實無穢自知，內無穢知如真。 
　　“諸賢，若有一人內實有穢不自知，內有穢不知如真者，此人于諸人中為最下賤。若有一人內實有穢自知，內有穢知如真者，此人于諸人中為最勝也。若有一人內實無穢不自知，內無穢不知如真者，此人于諸人中為最下賤。若有一人內實無穢自知，內無穢知如真者，此人于諸人中為最勝也。” 
　　于是，有一比丘即從座起，偏袒著衣，叉手向尊者舍梨子，白曰：“尊者舍梨子，何因、何緣說前二人俱有穢、穢污心，一者下賤，一者最勝？復何因緣說后二人俱無穢、不穢污心，一者下賤，一者最勝？” 
　　于是，尊者舍梨子答彼比丘曰：“賢者，若有一人內實有穢不自知，內有穢不知如真者，當知彼人不欲斷穢，不求方便，不精勤學，彼便有穢、穢污心命終。彼因有穢、穢污心命終故，便不賢死，生不善處。所以者何？彼因有穢、穢污心命終故。賢者，猶如有人或從市肆，或從銅作家，買銅槃來，塵垢所污。彼持來已，不數洗塵，不數揩拭，亦不日炙，又著饒塵處，如是銅槃增受塵垢。賢者，如是若有一人內實有穢不自知，內有穢不知如真者，當知彼人不欲斷穢，不求方便，不精勤學，彼便有穢、穢污心命終。彼因有穢、穢污心命終故，便不賢死，生不善處。所以者何？彼因有穢、穢污心命終故。 
　　“賢者，若有一人我內有穢，我內實有此穢知如真者，當知彼人欲斷此穢，求方便，精勤學，彼便無穢、不穢污心命終。彼因無穢、不穢污心命終故，便賢死，生善處。所以者何？彼因無穢、不穢污心命終故。賢者，猶如有人或從市肆，或從銅作家，買銅槃來，塵垢所污。彼持來已，數數洗塵，數數揩拭，數數日炙，不著饒塵處，如是銅槃，便極凈潔。賢者，如是若有一人我內有穢，我內實有此穢知如真者，當知彼人欲斷此穢，求方便，精勤學，彼便無穢、不穢污心命終。彼因無穢、不穢污心命終故，便賢死，生善處。所以者何？彼因無穢、不穢污心命終故。 
　　“賢者，若有一人我內無穢，我內實無此穢不知如真者，當知彼人不護由眼耳所知法。彼因不護由眼耳所知法故，則為欲心纏，彼便有欲有穢、穢污心命終。彼因有欲有穢、穢污心命終故，便不賢死，生不善處。所以者何？彼因有欲有穢、穢污心命終故。賢者，猶如有人或從市肆，或從銅作家，買銅槃來，無垢凈潔。彼持來已，不數洗塵，不數揩拭，不數日炙，著饒塵處，如是銅槃必受塵垢。賢者，如是若有一人我內無穢，我內實無此穢不知如真者，當知彼人不護由眼耳所知法。彼因不護由眼耳所知法故，則為欲心纏，彼便有欲有穢、穢污心命終。彼因有欲有穢、穢污心命終故，便不賢死，生不善處。所以者何？彼因有欲有穢、穢污心命終故。 
　　“賢者，若有一人我內無穢，我內實無此穢知如真者，當知彼人護由眼耳所知法。彼因護由眼耳所知法故，則不為欲心纏，彼便無欲無穢、不穢污心命終。彼因無欲無穢、不穢污心命終故，便賢死，生善處。所以者何？彼因無欲無穢、不穢污心命終故。賢者，猶如有人或從市肆，或從銅作家，買銅槃來，無垢凈潔。彼待來已，數數洗磨，數數揩拭，數數日炙，不著饒塵處，如是銅槃便極凈潔。賢者，如是若有一人我內無穢，我內實無此穢知如真者，當知彼人護由眼耳所知法。彼因護由眼耳所知法故，則不為欲心纏，彼便無欲無穢、不穢污心命終。彼因無欲無穢、不穢污心命終故，便賢死，生善處。所以者何？彼因無欲無穢、不穢污心命終故。 
　　“賢者，因是緣是，說前二人俱有穢、穢污心，一者下賤，一者最勝；因是緣是，說后二人俱無穢、不穢污心，一者下賤，一者最勝。” 
　　于是，復有比丘即從座起，偏袒著衣，叉手向尊者舍梨子，白曰：“尊者舍梨子，所說穢者，何等為穢？” 
　　尊者舍梨子答比丘曰：“賢者，無量惡不善法從欲生，謂之穢。所以者何？或有一人心生如是欲：‘我所犯戒，莫令他人知我犯戒。’賢者，或有他人知彼犯戒；彼因他人知犯戒故，心便生惡。若彼心生惡及心生欲者，俱是不善。賢者，或有一人心生如是欲：‘我所犯戒，當令他人于屏處訶，莫令在眾訶我犯戒。’賢者，或有他人于眾中訶，不在屏處；彼因他人在眾中訶，不在屏處故，心便生惡。若彼心生惡及心生欲者，俱是不善。賢者，或有一人心生如是欲：‘我所犯戒，令勝人訶，莫令不如人訶我犯戒。’賢者，或有不如人訶彼犯戒，非是勝人；彼因不如人訶，非勝人故，心便生惡。若彼心生惡及心生欲者，俱是不善。 
　　“賢者，或有一人心生如是欲：‘令我在佛前坐，問世尊法，為諸比丘說。莫令余比丘在佛前坐，問世尊法，為諸比丘說。’賢者，或有余比丘在佛前坐，問世尊法，為諸比丘說；彼因余比丘在佛前坐，問世尊法，為諸比丘說故，心便生惡。若彼心生惡及心生欲者，俱是不善。賢者，或有一人心生如是欲：‘諸比丘入內時，令我最在其前，諸比丘侍從我將入內。莫令余比丘諸比丘入內時，最在其前，諸比丘侍從彼將入內。’賢者，或有余比丘諸比丘入內時，最在其前，諸比丘侍從彼將入內；彼因余比丘諸比丘入內時，最在其前，諸比丘侍從彼將入內故，心便生惡。若彼心生惡及心生欲者，俱是不善。 
　　“賢者，或有一人心生如是欲：‘諸比丘已入內時，令我最在上坐，得第一座、第一澡水，得第一食。莫令余比丘諸比丘已入內時，最在上坐，得第一座、第一澡水，得第一食。’賢者，或有余比丘諸比丘已入內時，最在上坐，得第一座、第一澡水，得第一食；彼因余比丘諸比丘已入內時，最在上坐，得第一座、第一澡水，得第一食故，心便生惡。若彼心生惡及心生欲者，俱是不善。 
　　“賢者，或有一人心生如是欲：‘諸比丘食竟，收攝食器，行澡水已，令我為諸居士說法，勸發渴仰，成就歡喜。莫令余比丘諸比丘食竟，收攝食器，行澡水已，為諸居士說法，勸發渴仰，成就歡喜。’賢者，或有余比丘諸比丘食竟，收攝食器，行澡水已，為諸居士說法，勸發渴仰，成就歡喜；彼因余比丘諸比丘食竟，收攝食器，行澡水已，為諸居士說法，勸發渴仰，成就歡喜故，心便生惡。若彼心生惡及心生欲者，俱是不善。 
　　“賢者，或有一人心生如是欲：‘諸居士往詣眾園時，令我與共會共集，共坐共論。莫令余比丘諸居士往詣眾園時，與共會共集，共坐共論。’賢者，或有余比丘諸居士往詣眾園時，與共會共集，共坐共論；彼因余比丘諸居士往詣眾園時，與共會共集，共坐共論故，心便生惡。若彼心生惡及心生欲者，俱是不善。 
　　“賢者，或有一人心生如是欲：‘令我為王者所識，及王大臣、梵志、居士、國中人民所知重。莫令余比丘為王者所識，及王大臣、梵志、居士、國中人民所知重。’賢者，或有余比丘為王者所識，及王大臣、梵志、居士、國中人民所知重；彼因余比丘為王者所識，及王大臣、梵志、居士、國中人民所知重故，心便生惡。若彼心生惡及心生欲者，俱是不善。 
　　“賢者，或有一人心生如是欲：‘令我為四眾——比丘、比丘尼、優婆塞、優婆私所敬重。莫令余比丘為四眾——比丘、比丘尼、優婆塞、優婆私所敬重。’賢者，或有余比丘為四眾——比丘、比丘尼、優婆塞、優婆私所敬重；彼因余比丘為四眾——比丘、比丘尼、優婆塞、優婆私所敬重故，心便生惡。若彼心生惡及心生欲者，俱是不善。 
　　“賢者，或有一人心生如是欲：‘令我得衣被、飲食、床褥、湯藥、諸生活具。莫令余比丘得衣被、飲食、床褥、湯藥、諸生活具。’賢者，或有余比丘得衣被、飲食、床褥、湯藥、諸生活具；彼因余比丘得衣被、飲食、床褥、湯藥、諸生活具故，心便生惡。若彼心生惡及心生欲者，俱是不善。 
　　“賢者，如是彼人若有諸智梵行者，不知彼生如是無量惡不善心欲者，如是彼非沙門沙門想，非智沙門智沙門想，非正智正智想，非正念正念想，非清凈清凈想。賢者，如是彼人若有諸智梵行者，知彼生如是無量惡不善心欲者，如是彼非沙門非沙門想，非智沙門非智沙門想，非正智非正智想，非正念非正念想，非清凈非清凈想。 
　　“賢者，猶如有人或從市肆，或從銅作家，買銅合槃來，盛滿中糞，蓋覆其上便持而去，經過店肆，近眾人行。彼眾見已，皆欲得食，意甚愛樂，而不憎惡，則生凈想。彼持去已，住在一處便開示之，眾人見已，皆不欲食，無愛樂意，甚憎惡之，生不凈想。若欲食者則不復用，況其本自不欲食耶？ 
　　“賢者，如是彼人若有諸智梵行者，不知彼生如是無量惡不善心欲者，如是彼非沙門沙門想，非智沙門智沙門想，非正智正智想，非正念正念想，非清凈清凈想。賢者，如是彼人若有諸智梵行者，知彼生如是無量惡不善心欲者，如是彼非沙門非沙門想，非智沙門非智沙門想，非正智非正智想，非正念非正念想，非清凈非清凈想。賢者，當知如是人莫得親近，莫恭敬禮事。若比丘不應親近便親近，不應恭敬禮事便恭敬禮事者，如是彼便長夜得無利無義，則不饒益，不安隱快樂，生苦憂戚。 
　　“賢者，或有一人心不生如是欲：‘我所犯戒，莫令他人知我犯戒。’賢者，或有他人知彼犯戒；彼因他人知犯戒故，心不生惡。若彼心無惡，心不生欲者，是二俱善。賢者，或有一人心不生如是欲：‘我所犯戒，當令他人于屏處訶，莫令在眾訶我犯戒。’賢者，或有他人于眾中訶，不在屏處；彼因在眾中訶，不在屏處故，心不生惡。若彼心無惡，心不生欲者，是二俱善。賢者，或有一人心不生如是欲：‘我所犯戒，令勝人訶，莫令不如人訶我犯戒。’賢者，或有不如人訶彼犯戒，非是勝人；彼因不如人訶，非勝人故，心不生惡。若彼心無惡，心不生欲者，是二俱善。 
　　“賢者，或有一人心不生如是欲：‘令我在佛前坐，問世尊法，為諸比丘說。莫令余比丘在佛前坐，問世尊法，為諸比丘說。’賢者，或有余比丘在佛前坐，問世尊法，為諸比丘說；彼因余比丘在佛前坐，問世尊法，為諸比丘說故，心不生惡。若彼心無惡，心不生欲者，是二俱善。賢者，或有一人心不生如是欲：‘諸比丘入內時，令我最在其前，諸比丘侍從我將入內。莫令余比丘諸比丘入內時，最在其前，諸比丘侍從彼將入內。’賢者，或有余比丘諸比丘入內時，最在其前，諸比丘侍從彼將入內；彼因余比丘諸比丘入內時，最在其前，諸比丘侍從將入內故，心不生惡。若彼心無惡，心不生欲者，是二俱善。 
　　“賢者，或有一人心不生如是欲：‘諸比丘已入內時，令我最在上坐，得第一座、第一澡水，得第一食。莫令余比丘諸比丘已入內時，最在上坐，得第一座、第一澡水，得第一食。’賢者，或有余比丘諸比丘已入內時，最在上坐，得第一座、第一澡水，得第一食；彼因余比丘諸比丘已入內時，最在上坐，得第一座、第一澡水，得第一食故，心不生惡。若彼心無惡，心不生欲者，是二俱善。 
　　“賢者，或有一人心不生如是欲：‘諸比丘食竟，收攝食器，行澡水已，我為諸居士說法，勸發渴仰，成就歡喜。莫令余比丘諸比丘食竟，收攝食器，行澡水已，為諸居士說法，勸發渴仰，成就歡喜。’賢者，或有余比丘諸比丘食竟，收攝食器，行澡水已，為諸居士說法，勸發渴仰，成就歡喜；彼因余比丘諸比丘食竟，收攝食器，行澡水已，為諸居士說法，勸發渴仰，成就歡喜故，心不生惡。若彼心無惡，心不生欲者，是二俱善。 
　　“賢者，或有一人心不生如是欲：‘諸居士往詣眾園時，令我與共會共集，共坐共論。莫令余比丘諸居士往詣眾園時，與共會共集，共坐共論。’賢者，或有余比丘諸居士往詣眾園時，與共會共集，共坐共論；彼因余比丘諸居士往詣眾園時，與共會共集，共坐共論故，心不生惡。若彼心無惡，心不生欲者，是二俱善。 
　　“賢者，或有一人心不生如是欲：‘令我為王者所識，及王大臣、梵志、居士、國中人民所知重。莫令余比丘為王者所識，及王大臣、梵志、居士、國中人民所知重。’賢者，或有余比丘為王者所識，及王大臣、梵志、居士、國中人民所知重；彼因余比丘為王者所識，及王大臣、梵志、居士、國中人民所知重故，心不生惡。若彼心無惡，心不生欲者，是二俱善。 
　　“賢者，或有一人心不生如是欲：‘令我為四眾——比丘、比丘尼、優婆塞、優婆私所敬重。莫令余比丘為四眾——比丘、比丘尼、優婆塞、優婆私所敬重。’賢者，或有余比丘為四眾——比丘、比丘尼、優婆塞、優婆私所敬重；彼因余比丘為四眾——比丘、比丘尼、優婆塞、優婆私所敬重故，心不生惡。若彼心無惡，心不生欲者，是二俱善。 
　　“賢者，或有一人心不生如是欲：‘令我得衣被、飲食、床褥、湯藥、諸生活具。莫令余比丘得衣被、飲食、床褥、湯藥、諸生活具。’賢者，或余比丘得衣被、飲食、床褥、湯藥、諸生活具；彼因余比丘得衣被、飲食、床褥、湯藥、諸生活具故，心不生惡。若彼心無惡，心不生欲者，是二俱善。 
　　“賢者，如是彼人若有諸智梵行者，不知彼生如是無量善心欲者，如是彼沙門非沙門想，智沙門非智沙門想，正智非正智想，正念非正念想，清凈非清凈想。賢者，如是彼人若有諸智梵行者，知彼生如是無量善心欲者，如是彼沙門沙門想，智沙門智沙門想，正智正智想，正念正念想，清凈清凈想。 
　　“賢者，猶如有人或從市肆，或從銅作家，買銅合槃來，盛滿種種凈美飲食，蓋覆其上便持而去，經過店肆，近眾人行。彼眾見已，皆不欲食，無愛樂意，甚憎惡之，生不凈想，便作是說：‘即彼糞去！即彼糞去！’彼持去已，住在一處便開示之，眾人見已，則皆欲食，意甚愛樂而不憎惡，則生凈想。彼若本不用食者，見已欲食，況復其本欲得食耶？ 
　　“賢者，如是彼人若有諸智梵行者，不知彼生如是無量善心欲者，如是彼沙門非沙門想，智沙門非智沙門想，正智非正智想，正念非正念想，清凈非清凈想。賢者，如是彼人若有諸智梵行者，知彼生如是無量善心欲者，如是彼沙門沙門想，智沙門智沙門想，正智正智想，正念正念想，清凈清凈想。賢者，當知如是人應親近之，恭敬禮事。若比丘應親近者便親近，應恭敬禮事者便恭敬禮事，如是彼便長夜得利得義，則得饒益安隱快樂，亦得無苦，無憂愁戚。” 
　　爾時，尊者大目揵連在彼眾中。于是，尊者大目揵連白曰：“尊者舍梨子，我今欲為此事說喻。聽我說耶？” 
　　尊者舍梨子告曰：“尊者大目揵連，欲說喻者便可說之。” 
　　尊者大目揵連則便白曰：“尊者舍梨子，我憶一時游王舍城，在巖山中。我于爾時過夜平旦，著衣持缽，入王舍城而行乞食，詣舊車師無衣滿子家。時，彼比舍更有車師斫治車軸。是時，舊車師無衣滿子往至彼家。于是，舊車師無衣滿子見彼治軸，心生是念：‘若彼車師執斧治軸，斫彼彼惡處者，如是彼軸便當極好。’時，彼車師即如舊車師無衣滿子心中所念，便持斧斫彼彼惡處。于是，舊車師無衣滿子極大歡喜，而作是說：‘車師子，汝心如是，則知我心。所以者何？以汝持斧斫治車軸彼彼惡處，如我意故。’如是，尊者舍梨子，若有諛諂、欺誑、嫉妒、無信、懈怠，無正念正智，無定無慧，其心狂惑，不護諸根，不修沙門，無所分別。尊者舍梨子，心為知彼心故，而說此法。尊者舍梨子，若有人不諛諂，不欺誑，無嫉妒，有信，精進而無懈怠，有正念正智，修定修慧，心不狂惑，守護諸根，廣修沙門而善分別。彼聞尊者舍梨子所說法者，猶饑欲得食，渴欲得飲，口及意也。 
　　“尊者舍梨子，猶剎利女，梵志、居士、工師女，端正姝好，極凈沐浴，以香涂身，著明凈衣，種種瓔珞嚴飾其容。或復有人為念彼女，求利及饒益，求安隱快樂，以青蓮華鬘，或薝蔔華鬘，或修摩那華鬘，或婆師華鬘，或阿提牟哆華鬘持與彼女。彼女歡喜，兩手受之，以嚴其頭。尊者舍梨子，如是，若有人不諛諂，不欺誑，無嫉妒，有信，精進而無懈怠，有正念正智，修定修慧，心不狂惑，守護諸根，廣修沙門而善分別。彼聞尊者舍梨子所說法者，猶饑欲食，渴欲得飲，口及意也。尊者舍梨子甚奇！甚特！尊者舍梨子常拔濟諸梵行者，令離不善，安立善處。” 
　　如是二尊者更相稱說，從座起去。 
　　尊者舍梨子所說如是，尊者大目揵連及諸比丘聞尊者舍梨子所說，歡喜奉行。  
穢品求法經第二  
　　我聞如是：一時，佛游拘娑羅國，與大比丘眾俱，往詣五娑羅村北尸攝惒林中，及諸名德上尊長老、大弟子等，謂尊者舍梨子、尊者大目揵連、尊者大迦葉、尊者大迦旃延、尊者阿那律陀、尊者麗越、尊者阿難。如是比余名德上尊長老、大弟子等，亦在五娑羅村，并皆近佛葉屋邊住。 
　　爾時，世尊告諸比丘：“汝等當行求法，莫行求飲食。所以者何？我慈愍弟子故，欲令行求法，不行求飲食。若汝等行求飲食，不行求法者，汝等既自惡，我亦無名稱。若汝等行求法，不行求飲食者，汝等既自好，我亦有名稱。 
　　“云何諸弟子為求飲食故而依佛行，非為求法？我飽食訖，食事已辦，猶有殘食，于后有二比丘來，饑渴力羸。我語彼曰：‘我飽食訖，食事已辦，猶有殘食，汝等欲食者便取食之。若汝不取者，我便取以瀉著凈地，或復瀉著無蟲水中。’彼二比丘，第一比丘便作是念：‘世尊食訖，食事已辦，猶有殘食。若我不取者，世尊必取瀉著凈地，或復瀉著無蟲水中。我今寧可取而食之。’即便取食。 
　　“彼比丘取此食已，雖一日一夜樂而得安隱，但彼比丘因取此食故，不可佛意。所以者何？彼比丘因取此食故，不得少欲，不知厭足，不得易養，不得易滿，不得知時，不知節限，不得精進，不得宴坐，不得凈行，不得遠離，不得一心，不得精勤，亦不得涅槃。是以彼比丘因取此食故，不可佛意。是謂諸弟子為行求飲食故而依佛行，非為求法。 
　　“云何諸弟子行求法，不行求飲食？彼二比丘，第二比丘便作是念：‘世尊食訖，食事已辦，猶有殘食。若我不取者，世尊必取瀉著凈地，或復瀉著無蟲水中。又世尊說食中之下極者，謂殘余食也，我今寧可不取此食。’作是念已，即便不取。 
　　“彼比丘不取此食已，雖一日一夜苦而不安隱，但彼比丘因不取此食故，得可佛意。所以者何？彼比丘因不取此食故，得少欲，得知足，得易養，得易滿，得知時，得節限，得精進，得宴坐，得凈行，得遠離，得一心，得精勤，亦得涅槃。是以彼比丘因不取此食故，得可佛意。是謂諸弟子為行求法故而依佛行，非為求飲食。” 
　　于是，世尊告諸弟子：“若有法、律尊師樂住遠離，上弟子不樂住遠離者，彼法、律不饒益多人，多人不得樂，非為愍傷世間，亦非為天為人求義及饒益，求安隱快樂。若有法、律尊師樂住遠離，中、下弟子不樂住遠離者，彼法、律不饒益多人，多人不得樂，非為愍傷世間，亦非為天為人求義及饒益，求安隱快樂。若有法、律尊師樂住遠離，上弟子亦樂住遠離者，彼法、律饒益多人，多人得樂，為愍傷世間，亦為天為人求義及饒益，求安隱快樂。若有法、律尊師樂住遠離，中、下弟子亦樂住遠離者，彼法、律饒益多人，多人得樂，為愍傷世間，亦為天為人求義及饒益，求安隱快樂。” 
　　是時，尊者舍梨子亦在眾中。彼時，世尊告曰：“舍梨子，汝為諸比丘說法如法。我患背痛，今欲小息。” 
　　尊者舍梨子即受佛教：“唯然，世尊。”于是，世尊四疊優多羅僧以敷床上，卷僧伽梨作枕，右脅而臥，足足相累，作光明想，正念正智，常念欲起。 
　　是時，尊者舍梨子告諸比丘：“諸賢，當知世尊向略說法：‘若有法、律尊師樂住遠離，上弟子不樂住遠離者，彼法、律不饒益多人，多人不得樂，不為愍傷世間，亦非為天為人求義及饒益，求安隱快樂。若有法、律尊師樂住遠離，中、下弟子不樂住遠離者，彼法、律不饒益多人，多人不得樂，不為愍傷世間，亦非為天為人求義及饒益，求安隱快樂。若有法、律尊師樂住遠離，上弟子亦樂住遠離者，彼法、律饒益多人，多人得樂，為愍傷世間，亦為天為人求義及饒益，求安隱快樂。若有法、律尊師樂住遠離，中、下弟子亦樂住遠離者，彼法、律饒益多人，多人得樂，為愍傷世間，亦為天為人求義及饒益，求安隱快樂。’然世尊說此法極略，汝等云何解義？云何廣分別？” 
　　彼時，眾中或有比丘作如是說：“尊者舍梨子，若諸長老上尊自說：我得究竟智，我生已盡，梵行已立，所作已辦，不更受有，知如真。諸梵行者聞彼比丘自說我得究竟智，便得歡喜。”復有比丘作如是說：“尊者舍梨子，若中、下弟子求愿無上涅槃，諸梵行者見彼行已，便得歡喜。”如是彼比丘而說此義，不可尊者舍梨子意。 
　　尊者舍梨子告彼比丘：“諸賢等，聽我為汝說。諸賢，若有法、律尊師樂住遠離，上弟子不樂住遠離者，上弟子有三事可毀。云何為三？尊師樂住遠離，上弟子不學舍離，上弟子以此可毀；尊師若說可斷法，上弟子不斷彼法，上弟子以此可毀；所可受證，上弟子而舍方便，上弟子以此可毀。若有法、律尊師樂住遠離，上弟子不樂住遠離者，上弟子有此三事可毀。諸賢，若有法、律尊師樂住遠離，中、下弟子不樂住遠離者，中、下弟子有三事可毀。云何為三？尊師樂住遠離，中、下弟子不學舍離，中、下弟子以此可毀；尊師若說可斷法，中、下弟子不斷彼法，中、下弟子以此可毀；所可受證，中、下弟子而舍方便，中、下弟子以此可毀。若有法、律尊師樂住遠離，中、下弟子不樂住遠離者，中、下弟子有此三事可毀。 
　　“諸賢，若有法、律尊師樂住遠離，上弟子亦樂住遠離者，上弟子有三事可稱。云何為三？尊師樂住遠離，上弟子亦學舍離，上弟子以此可稱；尊師若說可斷法，上弟子便斷彼法，上弟子以此可稱；所可受證，上弟子精進勤學，不舍方便，上弟子以此可稱。諸賢，若有法、律尊師樂住遠離，上弟子亦樂住遠離者，上弟子有此三事可稱。諸賢，若有法、律尊師樂住遠離，中、下弟子亦樂住遠離者，中、下弟子有三事可稱。云何為三？尊師樂住遠離，中、下弟子亦學舍離，中、下弟子以此可稱；尊師若說可斷法，中、下弟子便斷彼法，中、下弟子以此可稱；所可受證，中、下弟子精進勤學，不舍方便，中、下弟子以此可稱。諸賢，若有法、律尊師樂住遠離，中、下弟子亦樂住遠離者，中、下弟子有此三事可稱。” 
　　尊者舍梨子復告諸比丘：“諸賢，有中道能得心住，得定得樂，順法次法，得通得覺，亦得涅槃。諸賢，云何有中道能得心住，得定得樂，順法次法，得通得覺，亦得涅槃？諸賢，念欲惡，惡念欲亦惡，彼斷念欲，亦斷惡念欲；如是恚、怨結、慳嫉、欺誑、諛諂、無慚、無愧、慢、最上慢、貢高、放逸、豪貴、憎諍。諸賢，貪亦惡，著亦惡，彼斷貪，亦斷著。諸賢，是謂中道能得心住，得定得樂，順法次法，得通得覺，亦得涅槃。 
　　“諸賢，復有中道能得心住，得定得樂，順法次法，得通得覺，亦得涅槃。諸賢，云何復有中道能得心住，得定得樂，順法次法，得通得覺，亦得涅槃？謂八支圣道，正見乃至正定，是為八。諸賢，是謂復有中道能得心住，得定得樂，順法次法，得通得覺，亦得涅槃。” 
　　于是，世尊所患即除而得安隱，從臥寤起，結跏趺坐，嘆尊者舍梨子：“善哉！善哉！舍梨子為諸比丘說法如法。舍梨子，汝當復為諸比丘說法如法。舍梨子，汝當數數為諸比丘說法如法。” 
　　爾時，世尊告諸比丘：“汝等當共受法如法，誦習執持。所以者何？此法如法，有法有義，為梵行本，得通得覺，亦得涅槃。諸族姓子剃除須發，著袈裟衣，至信、舍家、無家、學道者，此法如法，當善受持。” 
　　佛說如是，尊者舍梨子及諸比丘聞佛所說，歡喜奉行。  
中阿含經卷第二十三 穢品比丘請經第三  
　　我聞如是：一時，佛游王舍城，在竹林迦蘭哆園，與大比丘眾俱，受夏坐。 
　　爾時，尊者大目揵連告諸比丘：“諸賢，若有比丘請諸比丘：‘諸尊，語我、教我、訶我，莫難于我！’所以者何？諸賢，或有一人戾語，成就戾語法，成就戾語法故，令諸梵行者不語彼，不教、不訶而難彼人。諸賢，何者戾語法？若有成就戾語法者，諸梵行者不語彼，不教、不訶而難彼人？諸賢，或有一人惡欲、念欲，諸賢，若有人惡欲、念欲者，是謂戾語法。如是染行染、不語結住，欺誑諛諂，慳貪嫉妒，無慚無愧，瞋弊惡意，瞋恚語言，訶比丘訶，訶比丘輕慢，訶比丘發露，更互相避而說外事，不語、瞋恚、憎嫉熾盛，惡朋友、惡伴侶，無恩、不知恩。諸賢，若有人無恩、不知恩者，是謂戾語法。諸賢，是謂諸戾語法，若有成就戾語法者，諸梵行者不語彼，不教、不訶而難彼人。諸賢，比丘者，當自思量。” 
　　“諸賢，若有人惡欲、念欲者，我不愛彼；若我惡欲、念欲者，彼亦不愛我。比丘如是觀，不行惡欲、不念欲者，當學如是！如是染行染、不語結住，欺誑諛諂，慳貪嫉妒，無慚無愧，瞋弊惡意，瞋恚語言，訶比丘訶，訶比丘輕慢，訶比丘發露，更互相避而說外事，不語、瞋恚、憎嫉熾盛，惡朋友、惡伴侶，無恩、不知恩。諸賢，若有人無恩、不知恩者，我不愛彼；若我無恩、不知恩者，彼亦不愛我。比丘如是觀，不行無恩、不知恩者，當學如是！ 
　　“諸賢，若比丘不請諸比丘：‘諸尊，語我、教我、訶我，莫難于我！’所以者何？諸賢，或有一人善語，成就善語法，成就善語法故，諸梵行者善語彼，善教、善訶，不難彼人。諸賢，何者善語法？若有成就善語法者，諸梵行者善語彼，善教、善訶，不難彼人？諸賢，或有一人不惡欲、不念欲，諸賢，若有人不惡欲、不念欲者，是謂善語法。如是不染行染、不不語結住，不欺誑諛諂，不慳貪嫉妒，不無慚無愧，不瞋弊惡意，不瞋恚語言，不訶比丘訶，不訶比丘輕慢，不訶比丘發露，不更互相避而說外事，不不語、瞋恚、憎嫉熾盛，不惡朋友、惡伴侶，不無恩、不知恩。諸賢，若有人不無恩、不知恩者，是謂善語法。諸賢，是謂諸善語法，若有成就善語法者，諸梵行者善語彼，善教、善訶，不難彼人。諸賢，比丘者當自思量。” 
　　“諸賢，若有人不惡欲、不念欲者，我愛彼人；若我不惡欲、不念欲者，彼亦愛我。比丘如是觀，不行惡欲、不念欲者，當學如是！如是不染行染、不不語結住，不欺誑諛諂，不慳貪嫉妒，不無慚無愧，不瞋弊惡意，不瞋恚語言，不訶比丘訶，不訶比丘輕慢，不訶比丘發露，不更互相避而說外事，不不語、瞋恚、憎嫉熾盛，不惡朋友、惡伴侶，不無恩、不知恩。諸賢，若有人不無恩、不知恩者，我愛彼人；若我不無恩、不知恩者，彼亦愛我。比丘如是觀，不無恩、不知恩者，當學如是！” 
　　“諸賢，若比丘如是觀者，必多所饒益：我為惡欲、念欲，為不惡欲、念欲耶？諸賢，若比丘觀時，則知我是惡欲、念欲者，則不歡悅，便求欲斷。諸賢，若比丘觀時，則知我無惡欲、不念欲者，即便歡悅；我自清凈，求學尊法，是故歡悅。諸賢，猶有目人以鏡自照，則見其面凈及不凈。諸賢，若有目人見面有垢者，則不歡悅，便求欲洗。諸賢，若有目人見面無垢者，即便歡悅；我面清凈，是故歡悅。 
　　“諸賢，若比丘觀時，則知我行惡欲、念欲者，則不歡悅，便求欲斷。諸賢，若比丘觀時，則知我不行惡欲、不念欲者，即便歡悅；我自清凈，求學尊法，是故歡悅。如是：我為染行染，為不染行染；為不語結住，為不不語結住；為欺誑諛諂，為不欺誑諛諂；為慳貪嫉妒，為不慳貪嫉妒；為無慚無愧，為不無慚無愧；為瞋弊惡意，為不瞋弊惡意；為瞋恚語言，為不瞋恚語言；為訶比丘訶，為不訶比丘訶；為訶比丘輕慢，為不訶比丘輕慢；為訶比丘發露，為不訶比丘發露；為更互相避，為不更互相避；為說外事，為不說外事；為不語、瞋恚、憎嫉熾盛，為不不語、瞋恚、憎嫉熾盛；為惡朋友、惡伴侶，為不惡朋友、惡伴侶；為無恩、不知恩，為不無恩、不知恩耶？諸賢，若比丘觀時，則知我無恩、不知恩者，則不歡悅，便求欲斷。諸賢，若比丘觀時，則知我不無恩、不知恩者，即便歡悅；我自清凈，求學尊法，是故歡悅。諸賢，猶有目人以鏡自照，則見其面凈及不凈。諸賢，若有目人見面有垢者，則不歡悅，便求欲洗。諸賢，若有目人見面無垢者，即便歡悅；我面清凈，是故歡悅。 
　　“諸賢，如是若比丘觀時，則知我無恩、不知恩者，則不歡悅，便求欲斷。諸賢，若比丘觀時，則知我不無恩、不知恩者，即便歡悅；我自清凈，求學尊法，是故歡悅。因歡悅故，便得歡喜；因歡喜故，便得止身；因止身故，便得覺樂；因覺樂故，便得定心。諸賢，多聞圣弟子因定心故，便見如實、知如真；因見如實、知如真故，便得厭；因厭故，便得無欲；因無欲故，便得解脫；因解脫故，便得知解脫；生已盡，梵行已立，所作已辦，不更受有，知如真。” 
　　尊者大目揵連所說如是，彼諸比丘聞尊者大目揵連所說，歡喜奉行。  
穢品知法經第四  
　　我聞如是：一時，佛游拘舍彌，在瞿師羅園。 
　　爾時，尊者周那告諸比丘：“若有比丘作如是說：‘我知諸法所可知法而無增伺。’然彼賢者心生惡增伺而住，如是諍訟、恚恨、瞋纏、不語結、慳、嫉、欺誑、諛諂、無慚、無愧，無惡欲、惡見，然彼賢者心生惡欲、惡見而住。諸梵行人知彼賢者不知諸法所可知法而無增伺。所以者何？以彼賢者心生增伺而住。如是諍訟、恚恨、瞋纏、不語結、慳、嫉、欺誑、諛諂、無慚、無愧，無惡欲、惡見。所以者何？以彼賢者心生惡欲、惡見而住。 
　　“諸賢，猶人不富自稱說富，亦無國封說有國封，又無畜牧說有畜牧。若欲用時，則無金、銀、真珠、琉璃、水精、琥珀，無畜牧、米谷，亦無奴婢。諸親朋友往詣彼所，而作是說：‘汝實不富自稱說富，亦無國封說有國封，又無畜牧說有畜牧。然欲用時，則無金、銀、真珠、琉璃、水精、琥珀，無畜牧、米谷，亦無奴婢。’ 
　　“如是，諸賢，若有比丘作如是說：‘我知諸法所可知法而無增伺。’然彼賢者心生惡增伺而住，如是諍訟、恚恨、瞋纏、不語結、慳、嫉、欺誑、諛諂、無慚、無愧，無惡欲、惡見，然彼賢者心生惡欲、惡見而住。諸梵行人知彼賢者不知諸法所可知法而無增伺。所以者何？以彼賢者心不向增伺盡、無余涅槃。如是諍訟、恚恨、瞋纏、不語結、慳、嫉、欺誑、諛諂、無慚、無愧，無惡欲、惡見。所以者何？以彼賢者心不向惡見法盡、無余涅槃。” 
　　“諸賢，或有比丘不作是說：‘我知諸法所可知法而無增伺。’然彼賢者心不生惡增伺而住，如是諍訟、恚恨、瞋纏、不語結、慳、嫉、欺誑、諛諂、無慚、無愧，無惡欲、惡見，然彼賢者心不生惡欲、惡見而住。諸梵行人知彼賢者實知諸法所可知法而無增伺。所以者何？以彼賢者心不生惡增伺而住。如是諍訟、恚恨、瞋纏、不語結、慳、嫉、欺誑、諛諂、無慚、無愧，無惡欲、惡見。所以者何？以彼賢者心不生惡欲、惡見而住。 
　　“諸賢，猶人大富自說不富，亦有國封說無國封，又有畜牧說無畜牧。若欲用時，則有金、銀、真珠、琉璃、水精、琥珀，有畜牧、米谷，亦有奴婢。諸親朋友往詣彼所，作如是說：‘汝實大富自說不富，亦有國封說無國封，又有畜牧說無畜牧。然欲用時，則有金、銀、真珠、琉璃、水精、琥珀，有畜牧、米谷，亦有奴婢。’ 
　　“如是，諸賢，若有比丘不作是說：‘我知諸法所可知法而無增伺。’然彼賢者心不生惡增伺而住，如是諍訟、恚恨、瞋纏、不語結、慳、嫉、欺誑、諛諂、無慚、無愧，無惡欲、惡見，然彼賢者心不生惡欲、惡見而住。諸梵行人知彼賢者知諸法所可知法而無增伺。所以者何？以彼賢者心向增伺盡、無余涅槃。如是諍訟、恚恨、瞋纏、不語結、慳、嫉、欺誑、諛諂、無慚、無愧，無惡欲、惡見。所以者何？以彼賢者心向惡見法盡、無余涅槃。” 
　　尊者周那所說如是，彼諸比丘聞尊者周那所說，歡喜奉行。  
穢品周那問見經第五  
　　我聞如是：一時，佛游拘舍彌，在瞿師羅園。 
　　于是，尊者大周那則于晡時從宴坐起，往詣佛所，稽首佛足，卻坐一面，白曰：“世尊，世中諸見生而生，謂計有神，計有眾生，有人、有壽、有命、有世。世尊，云何知、云何見，令此見得滅、得舍離，而令余見不續、不受耶？” 
　　彼時，世尊告曰：“周那，世中諸見生而生，謂計有神，計有眾生，有人、有壽、有命、有世。周那，若使諸法滅盡無余者，如是知、如是見，令此見得滅、得舍離，而令余見不續、不受，當學漸損。 
　　“周那，于圣法、律中，何者漸損？比丘者，離欲、離惡不善之法，至得第四禪成就游。彼作是念：‘我行漸損。’周那，于圣法、律中，不但是漸損，有四增上心現法樂居，行者從是起而復還入。彼作是念：‘我行漸損。’周那，于圣法、律中，不但是漸損，比丘者，度一切色想，至得非有想、非無想處成就游。彼作是念：‘我行漸損。’周那，于圣法、律中不但是漸損，有四息解脫，離色得無色，行者從是起當為他說。彼作是念：‘我行漸損。’周那，于圣法、律中不但是漸損。 
　　“周那，他有惡欲、念欲，我無惡欲、念欲，當學漸損。周那，他有害意瞋，我無害意瞋，當學漸損。周那，他有殺生、不與取、非梵行，我無非梵行，當學漸損。周那，他有增伺、諍意、睡眠所纏、掉、貢高而有疑惑，我無疑惑，當學漸損。周那，他有瞋結、諛諂、欺誑、無慚、無愧，我有慚愧，當學漸損。周那，他有慢，我無慢，當學漸損。周那，他有增慢，我無增慢，當學漸損。周那，他不多聞，我有多聞，當學漸損。周那，他不觀諸善法，我觀諸善法，當學漸損。周那，他行非法惡行，我行是法妙行，當學漸損。周那，他有妄言、兩舌、粗言、綺語、惡戒，我無惡戒，當學漸損。周那，他有不信、懈怠、無念、無定而有惡慧，我無惡慧，當學漸損。 
　　“周那，若但發心念欲求學諸善法者，則多所饒益，況復身、口行善法耶？周那，他有惡欲、念欲，我無惡欲、念欲，當發心。周那，他有害意瞋，我無害意瞋，當發心。周那，他有殺生、不與取、非梵行，我無非梵行，當發心。周那，他有增伺、諍意、睡眠所纏、掉、貢高而有疑惑，我無疑惑，當發心。周那，他有瞋結、諛諂、欺誑、無慚、無愧，我有慚愧，當發心。周那，他有慢，我無慢，當發心。周那，他有增慢，我無增慢，當發心。周那，他不多聞，我有多聞，當發心。周那，他不觀諸善法，我觀諸善法，當發心。周那，他行非法惡行，我行是法妙行，當發心。周那，他有妄言、兩舌、粗言、綺語、惡戒，我無惡戒，當發心。周那，他有不信、懈怠、無念、無定而有惡慧，我無惡慧，當發心。周那，猶如惡道與正道對，猶如惡度與正度對。 
　　“如是，周那，惡欲者與非惡欲為對，害意瞋者與不害意瞋為對，殺生、不與取、非梵行者與梵行為對，增伺、諍意、睡眠、掉、貢高、疑惑者與不疑惑為對，瞋結、諛諂、欺誑、無慚、無愧者與慚愧為對，慢者與不慢為對，增慢者與不增慢為對，不多聞者與多聞為對，不觀諸善法者與觀諸善法為對，行非法惡行者與行是法妙行為對，妄言、兩舌、粗言、綺語、惡戒者與善戒為對，不信、懈怠、無念、無定、惡慧者與善慧為對。 
　　“周那，或有法黑，有黑報，趣至惡處；或有法白，有白報，而得升上。如是，周那，惡欲者，以非惡欲為升上；害意瞋者，以不害意瞋為升上；殺生、不與取、非梵行者，以梵行為升上；增伺、諍意、睡眠、掉、貢高、疑惑者，以不疑惑為升上；瞋結、諛諂、欺誑、無慚、無愧者，以慚愧為升上；慢者，以不慢為升上；增慢者，以不增慢為升上；不多聞者，以多聞為升上；不觀諸善法者，以觀諸善法為升上；行非法惡行者，以行是法妙行為升上；妄言、兩舌、粗言、綺語、惡戒者，以善戒為升上；不信、懈怠、無念、無定、惡慧者，以善慧為升上。 
　　“周那，若有不自調御，他不調御欲調御者，終無是處。自沒溺，他沒溺欲拔出者，終無是處。自不般涅槃，他不般涅槃令般涅槃者，終無是處。周那，若有自調御，他不調御欲調御者，必有是處。自不沒溺，他沒溺欲拔出者，必有是處。自般涅槃，他不般涅槃令般涅槃者，必有是處。 
　　“如是，周那，惡欲者，以非惡欲為般涅槃；害意瞋者，以不害意瞋為般涅槃；殺生、不與取、非梵行者，以梵行為般涅槃；增伺、諍意、睡眠、掉、貢高、疑惑者，以不疑惑為般涅槃；瞋結、諛諂、欺誑、無慚、無愧者，以慚愧為般涅槃；慢者，以不慢為般涅槃；增慢者，以不增慢為般涅槃；不多聞者，以多聞為般涅槃；不觀諸善法者，以觀諸善法為般涅槃；行非法惡行者，以行是法妙行為般涅槃；妄言、兩舌、粗言、綺語、惡戒者，以善戒為般涅槃；不信、懈怠、無念、無定、惡慧者，以善慧為般涅槃。 
　　“是為，周那，我已為汝說漸損法，已說發心法，已說對法，已說升上法，已說般涅槃法。如尊師所為弟子起大慈哀憐念愍傷，求義及饒益，求安隱快樂者，我今已作。汝等亦當復自作，至無事處、山林樹下，空安靜處，坐禪思惟，勿得放逸，勤加精進，莫令后悔。此是我之教敕，是我訓誨。” 
　　佛說如是，尊者大周那及諸比丘聞佛所說，歡喜奉行。  
穢品青白蓮華喻經第六  
　　我聞如是：一時，佛游舍衛國，在勝林給孤獨園。 
　　爾時，世尊告諸比丘：“或有法從身滅，不從口滅；或有法從口滅，不從身滅；或有法不從身口滅，但以慧見滅。 
　　“云何法從身滅，不從口滅？比丘者，有不善身行充滿、具足受持著身，諸比丘見已，訶彼比丘：‘賢者，不善身行充滿、具足受持，何為著身？賢者，可舍不善身行，修習善身行。’彼于后時，舍不善身行，修習善身行，是謂法從身滅，不從口滅。” 
　　“云何法從口滅，不從身滅？比丘者，不善口行充滿、具足受持著口，諸比丘見已，訶彼比丘：‘賢者，不善口行充滿、具足受持，何為著口？賢者，可舍不善口行，修習善口行。’彼于后時，舍不善口行，修習善口行，是謂法從口滅，不從身滅。” 
　　“云何法不從身口滅，但以慧見滅？增伺不從身口滅，但以慧見滅；如是諍訟、恚恨、瞋纏、不語結、慳、嫉、欺誑、諛諂、無慚、無愧，惡欲、惡見，不從身口滅，但以慧見滅。是謂法不從身口滅，但以慧見滅。 
　　“如來或有觀，觀他人心，知此人不如是修身、修戒、修心、修慧，如修身、修戒、修心、修慧，得滅增伺。所以者何？以此人心生惡增伺而住，如是諍訟、恚恨、瞋纏、不語結、慳、嫉、欺誑、諛諂、無慚、無愧，得滅惡欲、惡見。所以者何？以此人心生惡欲、惡見而住，知此人如是修身、修戒、修心、修慧，如修身、修戒、修心、修慧，得滅增伺。所以者何？以此人心不生惡增伺而住，如是諍訟、恚恨、瞋纏、不語結、慳、嫉、欺誑、諛諂、無慚、無愧，得滅惡欲、惡見。所以者何？以此人心不生惡欲、惡見而住。猶如青蓮華，紅、赤、白蓮華，水生水長，出水上，不著水。如是，如來世間生、世間長，出世間行，不著世間法。所以者何？如來無所著、等正覺，出一切世間。” 
　　爾時，尊者阿難執拂侍佛。于是，尊者阿難叉手向佛，白曰：“世尊，此經當名何？云何受持？” 
　　于是，世尊告曰：“阿難，此經名為青白蓮華喻，汝當如是善受持誦！” 
　　爾時，世尊告諸比丘：“汝等當共受此青白蓮華喻經，誦習守持。所以者何？此青白蓮華喻經如法有義，是梵行本，致通、致覺，亦致涅槃。若族姓子，剃除須發，著袈裟衣，至信、舍家、無家、學道者，應當受此青白蓮華喻經，善諷誦持。” 
　　佛說如是，尊者阿難及諸比丘聞佛所說，歡喜奉行。  
穢品水凈梵志經第七  
　　我聞如是：一時，佛游郁鞞羅尼連然河岸，在阿耶惒羅尼拘類樹下，初得道時。 
　　于是，有一水凈梵志，中后仿佯往詣佛所。世尊遙見水凈梵志來，因水凈梵志故，告諸比丘：“若有二十一穢污于心者，必至惡處，生地獄中。云何二十一穢？邪見心穢、非法欲心穢、惡貪心穢、邪法心穢、貪心穢、恚心穢、睡眠心穢、掉悔心穢、疑惑心穢、瞋纏心穢、不語結心穢、慳心穢、嫉心穢、欺誑心穢、諛諂心穢、無慚心穢、無愧心穢、慢心穢、大慢心穢、驕傲心穢、放逸心穢。若有此二十一穢污于心者，必至惡處，生地獄中。猶垢膩衣持與染家，彼染家得，或以淳灰、或以澡豆、或以土漬極浣，令凈此垢膩衣；染家雖治或以淳灰、或以澡豆、或以土漬極浣令凈，然此污衣故有穢色。如是，若有二十一穢污于心者，必至惡處，生地獄中。云何二十一穢？邪見心穢、非法欲心穢、惡貪心穢、邪法心穢、貪心穢、恚心穢、睡眠心穢、掉悔心穢、疑惑心穢、瞋纏心穢、不語結心穢、慳心穢、嫉心穢、欺誑心穢、諛諂心穢、無慚心穢、無愧心穢、慢心穢、大慢心穢、驕傲心穢、放逸心穢。若有此二十一穢污于心者，必至惡處，生地獄中。 
　　“若有二十一穢不污心者，必至善處，生于天上。云何二十一穢？邪見心穢、非法欲心穢、惡貪心穢、邪法心穢、貪心穢、恚心穢、睡眠心穢、掉悔心穢、疑惑心穢、瞋纏心穢、不語結心穢、慳心穢、嫉心穢、欺誑心穢、諛諂心穢、無慚心穢、無愧心穢、慢心穢、大慢心穢、驕傲心穢、放逸心穢。若有此二十一穢不污心者，必至善處，生于天上。猶如白凈波羅柰衣持與染家，彼染家得，或以淳灰、或以澡豆、或以土漬極浣令凈；此白凈波羅柰衣，染家雖治或以淳灰、或以澡豆、或以土漬極浣令凈，然此白凈波羅柰衣本已凈而復凈。如是若有二十一穢不污心者，必至善處，生于天上。云何二十一穢？邪見心穢、非法欲心穢、惡貪心穢、邪法心穢、貪心穢、恚心穢、睡眠心穢、掉悔心穢、疑惑心穢、瞋纏心穢、不語結心穢、慳心穢、嫉心穢、欺誑心穢、諛諂心穢、無慚心穢、無愧心穢、慢心穢、大慢心穢、驕傲心穢、放逸心穢。若有此二十一穢不污心者，必至善處，生于天上。 
　　“若知邪見是心穢者，知已便斷，如是非法欲心穢、惡貪心穢、邪法心穢、貪心穢、恚心穢、睡眠心穢、掉悔心穢、疑惑心穢、瞋纏心穢、不語結心穢、慳心穢、嫉心穢、欺誑心穢、諛諂心穢、無慚心穢、無愧心穢、慢心穢、大慢心穢、驕傲心穢，若知放逸是心穢者，知已便斷，彼心與慈俱，遍滿一方成就游。如是二三四方，四維上下，普周一切，心與慈俱，無結、無怨、無恚、無諍，極廣甚大，無量善修，遍滿一切世間成就游。如是悲、喜，心與舍俱，無結、無怨、無恚、無諍，極廣甚大，無量善修，遍滿一切世間成就游。梵志，是謂洗浴內心，非浴外身。” 
　　爾時，梵志語世尊曰：“瞿曇，可詣多水河浴。” 
　　世尊問曰：“梵志，若詣多水河浴者，彼得何等？” 
　　梵志答曰：“瞿曇，彼多水河浴者，此是世間齋潔之相、度相、福相。瞿曇，若詣多水河浴者，彼則凈除于一切惡。” 
　　爾時，世尊為彼梵志而說頌曰：  
　　“妙好首梵志，若入多水河， 
　　　是愚常游戲，不能凈黑業。 
　　　好首何往泉？何義多水河？ 
　　　人作不善業，清水何所益？ 
　　　凈者無垢穢，凈者常說戒， 
　　　凈者清白業，常得清凈行。 
　　　若汝不殺生，常不與不取， 
　　　真諦不妄語，當正念正知。 
　　　梵志如是學，一切眾生安， 
　　　梵志何還家？家泉無所凈。 
　　　梵志汝當學，凈洗以善法， 
　　　何須弊惡水？但去身體垢。”  
　　梵志白佛曰：“我亦作是念：凈洗以善法，何須弊惡水？”梵志聞佛教，心中大歡喜，即時禮佛足，歸命佛法眾。 
　　梵志白曰：“世尊，我已知。善逝，我已解。我今自歸佛、法及比丘眾，惟愿世尊受我為優婆塞！從今日始，終身自歸，乃至命盡。” 
　　佛說如是，好首水凈梵志及諸比丘聞佛所說，歡喜奉行。  
穢品黑比丘經第八  
　　我聞如是：一時，佛游舍衛國，在東園鹿母堂。 
　　是時，黑比丘鹿母子常喜斗諍，往詣佛所。世尊遙見黑比丘來，因黑比丘故，告諸比丘：“或有一人常喜斗諍，不稱止諍。若有一人常喜斗諍，不稱止諍者，此法不可樂，不可愛喜，不能令愛念，不能令敬重，不能令修習，不能令攝持，不能令得沙門，不能令得一意，不能令得涅槃。 
　　“或有一人惡欲，不稱止惡欲。若有一人惡欲，不稱止惡欲者，此法不可樂，不可愛喜，不能令愛念，不能令敬重，不得令修習，不能令攝持，不能令得沙門，不能令得一意，不能令得涅槃。 
　　“或有一人犯戒、越戒、缺戒、穿戒、污戒，不稱持戒。若有一人犯戒、越戒、缺戒、穿戒、污戒、不稱持戒者，此法不可樂，不可愛喜，不能令愛念，不能令敬重，不能令修習，不能令攝持，不能令得沙門，不能令得一意，不能令得涅槃。 
　　“或有一人有瞋纏、有不語結、有慳嫉、有諛諂欺誑、有無慚無愧，不稱慚愧。若有一人有瞋纏、有不語結、有慳嫉、有諛諂欺誑、有無慚無愧、不稱慚愧者，此法不可樂，不可愛喜，不能令愛念，不能令敬重，不能令修習，不能令攝持，不能令得沙門，不能令得一意，不能令得涅槃。 
　　“或有一人不經勞諸梵行，不稱經勞諸梵行。若有一人不經勞諸梵行，不稱經勞諸梵行者，此法不可樂，不可愛喜，不能令愛念，不能令敬重，不能令修習，不能令攝持，不能令得沙門，不能令得一意，不能令得涅槃。 
　　“或有一人不觀諸法，不稱觀諸法。若有一人不觀諸法，不稱觀諸法者，此法不可樂，不可愛喜，不能令愛念，不能令敬重，不能令修習，不能令攝持，不能令得沙門，不能令得一意，不能令得涅槃。 
　　“或有一人不宴坐，不稱宴坐。若有一人不宴坐，不稱宴坐者，此法不可樂，不可愛喜，不能令愛念，不能令敬重，不能令修習，不能令攝持，不能令得沙門，不能令得一意，不能令得涅槃。此人雖作是念：‘令諸梵行者供養、恭敬、禮事于我。’然諸梵行者不供養、恭敬、禮事于彼。所以者何？彼人有此無量惡法，因彼有此無量惡法故，令諸梵行者不供養、恭敬、禮事于彼。猶如惡馬系在櫪養，雖作是念：‘令人系我著安隱處，與我好飲食、好看視我。’然人不系著安隱處，不與好飲食、不好看視。所以者何？彼馬有惡法，謂極粗弊、不溫良故，令人不系著安隱處，不與好飲食、不好看視。如是，此人雖作是念：‘令諸梵行者供養、恭敬、禮事于我。’然諸梵行者不供養、恭敬、禮事于彼。所以者何？彼人有此無量惡法，因彼有此無量惡法故，令諸梵行者不供養、恭敬、禮事于彼。 
　　“或有一人不喜斗諍，稱譽止諍。若有一人不喜斗諍，稱譽止諍者，此法可樂、可愛、可喜，能令愛念，能令敬重，能令修習，能令攝持，能令得沙門，能令得一意，能令得涅槃。 
　　“或有一人不惡欲，稱譽止惡欲。若有一人不惡欲，稱譽止惡欲者，此法可樂、可愛、可喜，能令愛念，能令敬重，能令修習，能令攝持，能令得沙門，能令得一意，能令得涅槃。 
　　“或有一人不犯戒、不越戒、不缺戒、不穿戒、不污戒，稱譽持戒。若有一人不犯戒、不越戒、不缺戒、不穿戒、不污戒，稱譽持戒者，此法可樂、可愛、可喜，能令愛念，能令敬重，能令修習，能令攝持，能令得沙門，能令得一意，能令得涅槃。 
　　“或有一人無瞋纏、無不語結、無慳嫉、無諛諂欺誑、無無慚無愧，稱譽慚愧。若有一人無瞋纏、無不語結、無慳嫉、無諛諂欺誑、無無慚無愧，稱譽慚愧者，此法可樂、可愛、可喜，能令愛念，能令敬重，能令修習，能令攝持，能令得沙門，能令得一意，能令得涅槃。 
　　“或有一人經勞諸梵行，稱譽經勞諸梵行。若有一人經勞諸梵行，稱譽經勞諸梵行者，此法可樂、可愛、可喜，能令愛念，能令敬重，能令修習，能令攝持，能令得沙門，能令得一意，能令得涅槃。 
　　“或有一人觀諸法，稱譽觀諸法。若有一人觀諸法，稱譽觀諸法者，此法可樂、可愛、可喜，能令愛念，能令敬重，能令修習，能令攝持，能令得沙門，能令得一意，能令得涅槃。 
　　“或有一人宴坐，稱譽宴坐。若有一人宴坐，稱譽宴坐者，此法可樂、可愛、可喜，能令愛念，能令敬重，能令修習，能令攝持，能令得沙門，能令得一意，能令得涅槃。此人雖不作是念：‘令諸梵行者供養、恭敬、禮事于我。’然諸梵行者供養、恭敬、禮事于彼。所以者何？彼人有此無量善法，因彼有此無量善法故，令諸梵行者供養、恭敬、禮事于彼。猶如良馬系在櫪養，雖不作是念：‘令人系我著安隱處，與我好飲食、好看視我。’然人系彼著安隱處，與好飲食、好看視之。所以者何？彼馬有善法，謂軟調好，極溫良故，令人系著于安隱處，與好飲食、好看視之。如是，此人雖不作是念：‘令諸梵行者供養、恭敬、禮事于我。’然諸梵行者供養、恭敬、禮事于彼。” 
　　佛說如是，彼諸比丘聞佛所說，歡喜奉行。  
穢品住法經第九  
　　我聞如是：一時，佛游舍衛國，在勝林給孤獨園。 
　　爾時，世尊告諸比丘：“我說退善法不住、不增，我說住善法不退、不增，我說增善法不退、不住。云何退善法不住、不增？比丘者，若有篤信、禁戒、博聞、布施、智慧、辯才、阿含及其所得，彼人于此法退不住、不增，是謂退善法不住、不增。云何住善法不退、不增？比丘者，若有篤信、禁戒、博聞、布施、智慧、辯才、阿含及其所得，彼人于此法住不退、不增，是謂住善法不退、不增。云何增善法不退、不住？比丘者，若有篤信、禁戒、博聞、布施、智慧、辯才、阿含及其所得，彼人于此法增不退、不住，是謂增善法不退、不住。 
　　“比丘者，作如是觀，必多所饒益：我為多行增伺，為多行無增伺；我為多行瞋恚心，為多行無瞋恚心；我為多行睡眠纏，為多行無睡眠纏；我為多行掉、貢高，為多行無掉、貢高；我為多行疑惑，為多行無疑惑；我為多行身諍，為多行無身諍；我為多行穢污心，為多行無穢污心；我為多行信，為多行不信；我為多行精進，為多行懈怠；我為多行念，為多行無念；我為多行定，為多行無定；我為多行惡慧，為多行無惡慧。 
　　“若比丘觀時，則知我多行增伺、瞋恚心、睡眠纏、掉、貢高、疑惑、身諍、穢污心、不信、懈怠、無念、無定、多行惡慧者。彼比丘欲滅此惡不善法故，便以速求方便，學極精勤，正念正智，忍不令退。猶人為火燒頭、燒衣，急求方便救頭、救衣；如是比丘欲滅此惡不善法故，便以速求方便，學極精勤，正念正智，忍不令退。 
　　“若比丘觀時，則知我多行無貪增伺，若無瞋恚心、無睡眠纏、無掉貢高、無疑惑、無身諍、無穢污心，有信、有進、有念、有定，多行無惡慧者。彼比丘欲住此善法，不忘、不退修行廣布故，便以速求方便，學極精勤，正念正智，忍不令退。猶人為火燒頭、燒衣，急求方便救頭、救衣；如是比丘欲住此善法，不忘、不退修行廣布故，便以速求方便，學極精勤，正念正智，忍不令退。” 
　　佛說如是，彼諸比丘聞佛所說，歡喜奉行。  
穢品無經第十  
　　我聞如是：一時，佛游舍衛國，在勝林給孤獨園。 
　　爾時，尊者舍梨子告諸比丘：“諸賢，若有比丘、比丘尼未聞法者不得聞，已聞法者便忘失；若使有法本所修行，廣布誦習，慧之所解，彼不復憶，知而不知。諸賢，是謂比丘、比丘尼凈法衰退。 
　　“諸賢，若有比丘、比丘尼未聞法者便得聞，已聞法者不忘失；若使有法本所修行，廣布誦習，慧之所解，彼常憶念，知而復知，是謂比丘、比丘尼凈法轉增。 
　　“諸賢，比丘者，當作如是觀：我為有增伺，為無有增伺；我為有瞋恚心，為無有瞋恚心；我為有睡眠纏，為無有睡眠纏；我為有掉、貢高，為無有掉、貢高；我為有疑惑，為無有疑惑；我為有身諍，為無有身諍；我為有穢污心，為無有穢污心；我為有信，為無有信；我為有進，為無有進；我為有念，為無有念；我為有定，為無有定；我為有惡慧，為無有惡慧。 
　　“諸賢，若比丘觀時，則知我有增伺、有瞋恚心、有睡眠纏、有掉貢高、有疑惑、有身諍、有穢污心，無信、無進、無念、無定，有惡慧者。諸賢，彼比丘欲滅此惡不善法故，便以速求方便，學極精勤，正念正智，忍不令退。諸賢，猶人為火燒頭、燒衣，急求方便救頭、救衣。諸賢，如是比丘欲滅此惡不善法故，便以速求方便，學極精勤，正念正智，忍不令退。 
　　“諸賢，若比丘觀時，則知我無增伺、無瞋恚心、無睡眠纏、無掉貢高、無有疑惑、無有身諍、無穢污心，有信、有進、有念、有定，無惡慧者。彼比丘欲住此善法，不忘不退，修行廣布故，便以速求方便，學極精勤，正念正智，忍不令退。猶人為火燒頭、燒衣，急求方便救頭、救衣。諸賢，如是比丘欲住此善法，不忘不退，修行廣布故，便以速求方便，學極精勤，正念正智，忍不令退。” 
　　尊者舍梨子所說如是，彼諸比丘聞尊者舍梨子所說，歡喜奉行。  
　　穢品第八竟。  
中阿含經卷第二十四 因品第九（有十經）（第二小土城誦）  
　　因、止處、二陰，增上心、及念， 
　　師子吼、優曇，愿、想最在后。  
因品大因經第一  
　　我聞如是：一時，佛游拘樓瘦，在劍磨瑟曇拘樓都邑。 
　　爾時，尊者阿難閑居獨處，宴坐思惟，心作是念：“此緣起甚奇！極甚深！明亦甚深！然我觀見至淺至淺。”于是，尊者阿難則于晡時從宴坐起，往詣佛所，稽首佛足，卻住一面，白曰：“世尊，我今閑居獨處，宴坐思惟，心作是念：‘此緣起甚奇！極甚深！明亦甚深！然我觀見至淺至淺。’” 
　　世尊告曰：“阿難，汝莫作是念：‘此緣起至淺至淺。’所以者何？此緣起極甚深！明亦甚深！阿難，于此緣起不知如真，不見如實，不覺不達故，令彼眾生如織機相鎖，如蘊蔓草，多有稠亂，怱怱喧鬧，從此世至彼世，從彼世至此世，往來不能出過生死。阿難，是故知此緣起極甚深！明亦甚深！ 
　　“阿難，若有問者：‘老死有緣耶？’當如是答：‘老死有緣。’若有問者：‘老死有何緣？’當如是答：‘緣于生也。’阿難，若有問者：‘生有緣耶？’當如是答：‘生亦有緣。’若有問者：‘生有何緣？’當如是答：‘緣于有也。’阿難，若有問者：‘有有緣耶？’當如是答：‘有亦有緣。’若有問者：‘有有何緣？’當如是答：‘緣于受也。’阿難，若有問者：‘受有緣耶？’當如是答：‘受亦有緣。’若有問者：‘受有何緣？’當如是答：‘緣于愛也。’阿難，是為緣愛有受，緣受有有，緣有有生，緣生有老死，緣老死有愁戚，啼哭、憂苦、懊惱皆緣老死有，如此具足純生大苦陰。 
　　“阿難，緣生有老死者，此說緣生有老死，當知所謂緣生有老死。阿難，若無生，魚、魚種，鳥、鳥種，蚊、蚊種，龍、龍種，神、神種，鬼、鬼種，天、天種，人、人種，阿難，彼彼眾生隨彼彼處，若無生，各各無生者，設使離生，當有老死耶？” 
　　答曰：“無也。” 
　　“阿難，是故當知是老死因、老死習、老死本、老死緣者，謂此生也。所以者何？緣生故則有老死。阿難，緣有有生者，此說緣有有生，當知所謂緣有有生。阿難，若無有，魚、魚種，鳥、鳥種，蚊、蚊種，龍、龍種，神、神種，鬼、鬼種，天、天種，人、人種，阿難，彼彼眾生隨彼彼處無有，各各無有者，設使離有，當有生耶？” 
　　答曰：“無也。” 
　　“阿難，是故當知是生因、生習、生本、生緣者，謂此有也。所以者何？緣有故則有生。阿難，緣受有有者，此說緣受有有，當知所謂緣受有有。阿難，若無受，各各無受者，設使離受，當復有有，施設有有耶？” 
　　答曰：“無也。” 
　　“阿難，是故當知是有因、有習、有本、有緣者，謂此受也。所以者何？緣受故則有有。阿難，緣愛有受者，此說緣愛有受，當知所謂緣愛有受。阿難，若無愛，各各無愛者，設使離愛，當復有受立于受耶？” 
　　答曰：“無也。” 
　　“阿難，是故當知是受因、受習、受本、受緣者，謂此愛也。所以者何？緣愛故則有受。阿難，是為緣愛有求，緣求有利，緣利有分，緣分有染欲，緣染欲有著，緣著有慳，緣慳有家，緣家有守。阿難，緣守故便有刀杖、斗諍、諛諂、欺誑、妄言、兩舌，起無量惡不善之法，有如此具足純生大苦陰。阿難，若無守，各各無守者，設使離守，當有刀杖、斗諍、諛諂、欺誑、妄言、兩舌，起無量惡不善之法耶？” 
　　答曰：“無也。” 
　　“阿難，是故當知是刀杖、斗諍、諛諂、欺誑、妄言、兩舌，起無量惡不善之法，因是習、是本、是緣者，謂此守也。所以者何？緣守故則有刀杖、斗諍、諛諂、欺誑、妄言、兩舌，起無量惡不善之法，有如此具足純生大苦陰。阿難，緣家有守者，此說緣家有守，當知所謂緣家有守。阿難，若無家，各各無家者，設使離家，當有守耶？” 
　　答曰：“無也。” 
　　“阿難，是故當知是守因、守習、守本、守緣者，謂此家也。所以者何？緣家故則有守。阿難，緣慳有家者，此說緣慳有家，當知所謂緣慳有家。阿難，若無慳，各各無慳者，設使離慳，當有家耶？” 
　　答曰：“無也。” 
　　“阿難，是故當知是家因、家習、家本、家緣者，謂此慳也。所以者何？緣慳故則有家。阿難，緣著有慳者，此說緣著有慳，當知所謂緣著有慳。阿難，若無著，各各無著者，設使離著，當有慳耶？” 
　　答曰：“無也。” 
　　“阿難，是故當知是慳因、慳習、慳本、慳緣者，謂此著也。所以者何？緣著故則有慳。阿難，緣欲有著者，此說緣欲有著，當知所謂緣欲有著。阿難，若無欲，各各無欲者，設使離欲，當有著耶？” 
　　答曰：“無也。” 
　　“阿難，是故當知是著因、著習、著本、著緣者，謂此欲也。所以者何？緣欲故則有著。阿難，緣分有染欲者，此說緣分有染欲，當知所謂緣分有染欲。阿難，若無分，各各無分者，設使離分，當有染欲耶？” 
　　答曰：“無也。” 
　　“阿難，是故當知是染欲因、染欲習、染欲本、染欲緣者，謂此分也。所以者何？緣分故則有染欲。阿難，緣利有分者，此說緣利有分，當知所謂緣利有分。阿難，若無利，各各無利者，設使離利，當有分耶？” 
　　答曰：“無也。” 
　　“阿難，是故當知是分因、分習、分本、分緣者，謂此利也。所以者何？緣利故則有分。阿難，緣求有利者，此說緣求有利，當知所謂緣求有利。阿難，若無求，各各無求者，設使離求，當有利耶？ 
　　答曰：“無也。” 
　　“阿難，是故當知是利因、利習、利本、利緣者，謂此求也。所以者何？緣求故則有利。阿難，緣愛有求者，此說緣愛有求，當知所謂緣愛有求。阿難，若無愛，各各無愛者，設使離愛，當有求耶？” 
　　答曰：“無也。” 
　　“阿難，是故當知是求因、求習、求本、求緣者，謂此愛也。所以者何？緣愛故則有求。阿難，欲愛及有愛，此二法因覺、緣覺致來。阿難，若有問者：‘覺有緣耶？’當如是答：‘覺亦有緣。’若有問者：‘覺有何緣？’當如是答：‘緣更樂也。’當知所謂緣更樂有覺。阿難，若無有眼更樂，各各無眼更樂者，設使離眼更樂，當有緣眼更樂生樂覺、苦覺、不苦不樂覺耶？” 
　　答曰：“無也。” 
　　“阿難，若無耳、鼻、舌、身、意更樂，各各無意更樂者，設使離意更樂，當有緣意更樂生樂覺、苦覺、不苦不樂覺耶？” 
　　答曰：“無也。” 
　　“阿難，是故當知是覺因、覺習、覺本、覺緣者，謂此更樂也。所以者何？緣更樂故則有覺。阿難，若有問者：‘更樂有緣耶？’當如是答：‘更樂有緣。’若有問者：‘更樂有何緣？’當如是答：‘緣名色也。’當知所謂緣名色有更樂。阿難，所行、所緣有名身，離此行、離此緣有有對更樂耶？” 
　　答曰：“無也。” 
　　“阿難，所行、所緣有色身，離此行、離此緣有增語更樂耶？” 
　　答曰：“無也。” 
　　“設使離名身及色身，當有更樂施設更樂耶？” 
　　答曰：“無也。” 
　　“阿難，是故當知是更樂因、更樂習、更樂本、更樂緣者，謂此名色也。所以者何？緣名色故則有更樂。阿難，若有問者：‘名色有緣耶？’當如是答：‘名色有緣。’若有問者：‘名色有何緣？’當如是答：‘緣識也。’當知所謂緣識有名色。阿難，若識不入母胎者，有名色成此身耶？” 
　　答曰：“無也。” 
　　“阿難，若識入胎即出者，名色會精耶？” 
　　答曰：“不會。” 
　　“阿難，若幼童男童女識初斷壞不有者，名色轉增長耶？” 
　　答曰：“不也。” 
　　“阿難，是故當知是名色因、名色習、名色本、名色緣者，謂此識也。所以者何？緣識故則有名色。阿難，若有問者：‘識有緣耶？’當如是答：‘識亦有緣。’若有問者：‘識有何緣？’當如是答：‘緣名色也。’當知所謂緣名色有識。阿難，若識不得名色，若識不立、不倚名色者，識寧有生、有老、有病、有死、有苦耶？” 
　　答曰：“無也。” 
　　“阿難，是故當知是識因、識習、識本、識緣者，謂此名色也。所以者何？緣名色故則有識。阿難，是為緣名色有識，緣識亦有名色，由是增語，增語說傳，傳說可施設有，謂識、名色共俱也。阿難，云何有一見有神耶？” 
　　尊者阿難白世尊曰：“世尊為法本！世尊為法主！法由世尊，惟愿說之！我今聞已，得廣知義。” 
　　佛便告曰：“阿難，諦聽！善思念之，我當為汝分別其義。”尊者阿難受教而聽。 
　　佛言：“阿難，或有一見覺是神，或復有一不見覺是神，見神能覺，然神法能覺；或復有一不見覺是神，亦不見神能覺，然神法能覺，但見神無所覺。阿難，若有一見覺是神者，應當問彼：‘汝有三覺——樂覺、苦覺、不苦不樂覺，汝此三覺為見何覺是神耶？’阿難，當復語彼，若有覺樂覺者，彼于爾時二覺滅——苦覺、不苦不樂覺，彼于爾時唯覺樂覺。樂覺者，是無常法、苦法、滅法，苦樂覺已滅，彼不作是念：‘非為神滅耶？’阿難，若復有一覺苦覺者，彼于爾時二覺滅——樂覺、不苦不樂覺，彼于爾時唯覺苦覺。苦覺者，是無常法、苦法、滅法，若苦覺已滅，彼不作是念：‘非為神滅耶？’阿難，若復有一覺不苦不樂覺者，彼于爾時二覺滅——樂覺、苦覺，彼于爾時唯覺不苦不樂覺。不苦不樂覺者，是無常法、苦法、滅法。若不苦不樂覺已滅，彼不作是念：‘非為神滅耶？’阿難，彼如是無常法但離苦樂，當復見覺是神耶？” 
　　答曰：“不也。” 
　　“阿難，是故彼如是無常法但離苦樂，不應復見覺是神也。阿難，若復有一不見覺是神，然神能覺，見神法能覺者，應當語彼：‘汝若無覺者，覺不可得，不應說是我所有。’阿難，彼當復如是見覺不是神，然神能覺，見神法能覺耶？” 
　　答曰：“不也。” 
　　“阿難，是故彼不應如是見覺非神，神能覺，見神法能覺。阿難，若復有一不見覺是神，亦不見神能覺，然神法能覺，但見神無所覺者，應當語彼：‘汝若無覺都不可得，神離覺者，不應神清凈。’阿難，彼當復見覺非神，亦不見神能覺、神法能覺，但見神無所覺耶？” 
　　答曰：“不也。” 
　　“阿難，是故彼不應如是見覺非神，亦不見神能覺、神法能覺，但見神無所覺，是謂有一見有神也。阿難，云何有一不見有神耶？” 
　　尊者阿難白世尊曰：“世尊為法本！世尊為法主！法由世尊，惟愿說之！我今聞已，得廣知義。” 
　　佛便告曰：“阿難，諦聽！善思念之，我當為汝分別其義。”尊者阿難受教而聽。 
　　佛言：“阿難，或有一不見覺是神，亦不見神能覺，然神法能覺，亦不見神無所覺，彼如是不見已，則不受此世間；彼不受已，則不疲勞；不疲勞已，便般涅槃：我生已盡，梵行已立，所作已辦，不更受有，知如真。阿難，是謂增語，增語說傳，傳設可施設有。知是者，則無所受。阿難，若比丘如是正解脫者，此不復有見如來終，見如來不終，見如來終、不終，見如來亦非終亦非不終，是謂有一不見有神也。阿難，云何有一有神施設而施設耶？” 
　　尊者阿難白世尊曰：“世尊為法本！世尊為法主！法由世尊，惟愿說之！我今聞已，得廣知義。” 
　　佛便告曰：“阿難，諦聽！善思念之，我當為汝分別其義。”尊者阿難受教而聽。 
　　佛言：“阿難，或有一少色是神施設而施設，或復有一非少色是神施設而施設，無量色是神施設而施設。或復有一非少色是神施設而施設，亦非無量色是神施設而施設，少無色是神施設而施設。或復有一非少色是神施設而施設，亦非無量色是神施設而施設，亦非少無色是神施設而施設，無量無色是神施設而施設。 
　　“阿難，若有一少色是神施設而施設者，彼今少色是神施設而施設，身壞命終，亦如是說、亦如是見。有神若離少色時，亦如是如是思，彼作如是念。阿難，如是有一少色是神施設而施設，如是有一少色是神見著而著。 
　　“阿難，若復有一非少色是神施設而施設，無量色是神施設而施設者，彼今無量色是神施設而施設，身壞命終，亦如是說、亦如是見。有神若離無量色時，亦如是如是思，彼作如是念。阿難，如是有一無量色是神施設而施設，如是無量色是神見著而著。 
　　“阿難，若復有一非少色是神施設而施設，亦非無量色是神施設而施設，少無色是神施設而施設者，彼今少無色是神施設而施設，身壞命終，亦如是說、亦如是見。有神若離少無色時，亦如是如是思，彼作如是念。阿難，如是有一少無色是神施設而施設，如是有一少無色是神見著而著。 
　　“阿難，若復有一非少色是神施設而施設，亦非無量色是神施設而施設，亦非少無色是神施設而施設，無量無色是神施設而施設者，彼今無量無色是神施設而施設，身壞命終，亦如是說、亦如是見。有神若離無量無色時，亦如是如是思，彼作如是念。阿難，如是有一無量無色是神施設而施設，如是有一無量無色是神見著而著，是謂有一有神施設而施設也。 
　　“阿難，云何有一無神施設而施設耶？” 
　　尊者阿難白世尊曰：“世尊為法本！世尊為法主！法由世尊，惟愿說之！我今聞已，得廣知義。” 
　　佛便告曰：“阿難，諦聽！善思念之，我當為汝分別其義。”尊者阿難受教而聽。 
　　佛言：“阿難，或有一非少色是神施設而施設，亦非無量色是神施設而施設，亦非少無色是神施設而施設，亦非無量無色是神施設而施設。阿難，若有一非少色是神施設而施設者，彼非今少色是神施設而施設，身壞命終，亦不如是說、亦不如是見。有神若離少色時，亦不如是如是思，亦不作如是念。阿難，如是有一非少色是神施設而施設，如是有一非少色是神不見著而著。 
　　“阿難，若復有一非無量色是神施設而施設者，彼非今無量色是神施設而施設，身壞命終，亦不如是說、亦不如是見。有神若離無量色時，亦不如是如是思，亦不作如是念。阿難，如是有一非無量色是神施設而施設，如是有一非無量色是神不見著而著。 
　　“阿難，若復有一非少無色是神施設而施設者，彼非今少無色是神施設而施設，身壞命終，亦不如是說、亦不如是見。有神若離少無色時，亦不如是如是思，亦不作如是念。阿難，如是有一非少無色是神施設而施設，如是有一非少無色是神不見著而著。 
　　“阿難，若復有一非無量無色是神施設而施設者，彼非今無量無色是神施設而施設，身壞命終，亦不如是說、亦不如是見。有神若離無量無色時，亦不如是如是思，亦不作如是念。阿難，如是有一非無量無色是神施設而施設，如是有一非無量無色是神不見著而著。阿難，是謂有一無神施設而施設也。 
　　“復次，阿難，有七識住及二處。云何七識住？有色眾生若干身、若干想，謂人及欲天，是謂第一識住。復次，阿難，有色眾生若干身、一想，謂梵天初生不夭壽，是謂第二識住。復次，阿難，有色眾生一身、若干想，謂晃昱天，是謂第三識住。復次，阿難，有色眾生一身、一想，謂遍凈天，是謂第四識住。復次，阿難，有無色眾生度一切色想，滅有對想，不念若干想，無量空處，是空處成就游，謂無量空處天，是謂第五識住。復次，阿難，有無色眾生度一切無量空處，無量識處，是識處成就游，謂無量識處天，是謂第六識住。復次，阿難，有無色眾生度一切無量識處，無所有處，是無所有處成就游，謂無所有處天，是謂第七識住。 
　　“阿難，云何有二處？有色眾生無想無覺，謂無想天，是謂第一處。復次，阿難，有無色眾生度一切無所有處，非有想非無想處，是非有想非無想處成就游，謂非有想非無想處天，是謂第二處。阿難，第一識住者，有色眾生若干身、若干想，謂人及欲天。若有比丘知彼識住、知識住集，知滅、知味、知患、知出要如真，阿難，此比丘寧可樂彼識住，計著住彼識住耶？” 
　　答曰：“不也。” 
　　“阿難，第二識住者，有色眾生若干身、一想，謂梵天初生不夭壽。若有比丘知彼識住、知識住集，知滅、知味、知患、知出要如真，阿難，此比丘寧可樂彼識住，計著住彼識住耶？” 
　　答曰：“不也。” 
　　“阿難，第三識住者，有色眾生一身、若干想，謂晃昱天。若有比丘知彼識住、知識住集，知滅、知味、知患、知出要如真，阿難，此比丘寧可樂彼識住，計著住彼識住耶？” 
　　答曰：“不也。” 
　　“阿難，第四識住者，有色眾生一身、一想，謂遍凈天。若有比丘知彼識住、知識住集，知滅、知味、知患、知出要如真，阿難，此比丘寧可樂彼識住，計著住彼識住耶？” 
　　答曰：“不也。” 
　　“阿難。第五識住者，無色眾生度一切色想，滅有對想，不念若干想，無量空處，是空處成就游，謂無量空處天。若有比丘知彼識住、知識住集，知滅、知味、知患、知出要如真，阿難，此比丘寧可樂彼識住，計著住彼識住耶？” 
　　答曰：“不也。” 
　　“阿難，第六識住者，無色眾生度一切無量空處，無量識處，是識處成就游，謂無量識處天。若有比丘知彼識住、知識住集，知滅、知味、知患、知出要如真，阿難，此比丘寧可樂彼識住，計著住彼識住耶？” 
　　答曰：“不也。” 
　　“阿難，第七識住者，無色眾生度一切無量識處，無所有處，是無所有處成就游，謂無所有處天。若有比丘知彼識住、知識住集，知滅、知味、知患、知出要如真，阿難，此比丘寧可樂彼識住，計著住彼識住耶？” 
　　答曰：“不也。” 
　　“阿難，第一處者，有色眾生無想無覺，謂無想天，若有比丘知彼處、知彼處集，知滅、知味、知患、知出要如真，阿難，此比丘寧可樂彼處，計著往彼處耶？” 
　　答曰：“不也。” 
　　“阿難，第二處者，無色眾生度一切無所有處，非有想非無想處，是非有想非無想處成就游，謂非有想非無想處天。若有比丘知彼處、知彼處集，知滅、知味、知患、知出要如真，阿難，此比丘寧可樂彼處，計著住彼處耶？” 
　　答曰：“不也。” 
　　“阿難，若有比丘彼七識住及二處知如真，心不染著，得解脫者，是謂比丘阿羅訶，名慧解脫。 
　　“復次，阿難，有八解脫。云何為八？色觀色，是謂第一解脫。復次，內無色想外觀色，是謂第二解脫。復次，凈解脫身作證成就游，是謂第三解脫。復次，度一切色想，滅有對想，不念若干想，無量空處，是無量空處成就游，是謂第四解脫。復次，度一切無量空處，無量識處，是無量識處成就游，是謂第五解脫。復次，度一切無量識處，無所有處，是無所有處成就游，是謂第六解脫。復次，度一切無所有處，非有想非無想處，是非有想非無想處成就游，是謂第七解脫。復次，度一切非有想非無想處想，知滅解脫，身作證成就游，及慧觀諸漏盡知，是謂第八解脫。阿難，若有比丘彼七識住及二處知如真，心不染著，得解脫，及此八解脫，順逆身作證成就游，亦慧觀諸漏盡者，是謂比丘阿羅訶，名俱解脫。” 
　　佛說如是，尊者阿難及諸比丘聞佛所說，歡喜奉行。  
因品念處經第二  
　　我聞如是：一時，佛游拘樓瘦，在劍磨瑟曇拘樓都邑。 
　　爾時，世尊告諸比丘：“有一道凈眾生，度憂畏，滅苦惱，斷啼哭，得正法，謂四念處。若有過去諸如來、無所著、等正覺悉斷五蓋、心穢、慧羸，立心正住于四念處，修七覺支，得覺無上正盡之覺；若有未來諸如來、無所著、等正覺悉斷五蓋、心穢、慧羸，立心正住于四念處，修七覺支，得覺無上正盡之覺；我今現在如來、無所著、等正覺，我亦斷五蓋、心穢、慧羸，立心正住于四念處，修七覺支，得覺無上正盡之覺。云何為四？觀身如身念處，觀覺如覺念處，觀心如心念處，觀法如法念處。 
　　“云何觀身如身念處？比丘者，行則知行，住則知住，坐則知坐，臥則知臥，眠則知眠，寤則知寤，眠寤則知眠寤。如是比丘觀內身如身，觀外身如身，立念在身，有知有見，有明有達，是謂比丘觀身如身。 
　　“復次，比丘觀身如身。比丘者，正知出入，善觀分別，屈伸低仰，儀容庠序，善著僧伽梨及諸衣缽，行住坐臥、眠寤語默皆正知之。如是比丘觀內身如身，觀外身如身，立念在身，有知有見，有明有達，是謂比丘觀身如身。 
　　“復次，比丘觀身如身。比丘者，生惡不善念，以善法念治斷滅止。猶木工師、木工弟子，彼持墨繩，用絣于木，則以利斧斫治令直；如是比丘生惡不善念，以善法念治斷滅止。如是比丘觀內身如身，觀外身如身，立念在身，有知有見，有明有達，是謂比丘觀身如身。 
　　“復次，比丘觀身如身。比丘者，齒齒相著，舌逼上腭，以心治心，治斷滅止。猶二力士捉一羸人，處處旋捉，自在打鍛；如是比丘齒齒相著，舌逼上腭，以心治心，治斷滅止。如是比丘觀內身如身，觀外身如身，立念在身，有知有見，有明有達，是謂比丘觀身如身。 
　　“復次，比丘觀身如身。比丘者，念入息即知念入息，念出息即知念出息，入息長即知入息長，出息長即知出息長，入息短即知入息短，出息短即知出息短，學一切身息入，學一切身息出，學止身行息入，學止口行息出。如是比丘觀內身如身，觀外身如身，立念在身，有知有見，有明有達，是謂比丘觀身如身。 
　　“復次，比丘觀身如身。比丘者，離生喜樂，漬身潤澤，普遍充滿于此身中，離生喜樂無處不遍。猶工浴人器盛澡豆，水和成摶，水漬潤澤，普遍充滿無處不周；如是比丘離生喜樂，漬身潤澤，普遍充滿于此身中，離生喜樂無處不遍。是比丘觀內身如身，觀外身如身，立念在身，有知有見，有明有達，是謂比丘觀身如身。 
　　“復次，比丘觀身如身。比丘者，定生喜樂，漬身潤澤，普遍充滿于此身中，定生喜樂無處不遍。猶如山泉，清凈不濁，充滿流溢，四方水來，無緣得入，即彼泉底，水自涌出，流溢于外，漬山潤澤，普遍充滿無處不周；如是比丘定生喜樂，漬身潤澤，普遍充滿于此身中，定生喜樂無處不遍。如是比丘觀內身如身，觀外身如身，立念在身，有知有見，有明有達，是謂比丘觀身如身。 
　　“復次，比丘觀身如身。比丘者，無喜生樂，漬身潤澤，普遍充滿于此身中，無喜生樂無處不遍。猶青蓮華，紅、赤、白蓮，水生水長，在于水底，彼根莖華葉悉漬潤澤，普遍充滿無處不周；如是比丘無喜生樂，漬身潤澤，普遍充滿于此身中，無喜生樂無處不遍。如是比丘觀內身如身，觀外身如身，立念在身，有知有見，有明有達，是謂比丘觀身如身。 
　　“復次，比丘觀身如身。比丘者，于此身中，以清凈心意解遍滿成就游，于此身中，以清凈心無處不遍。猶有一人，被七肘衣或八肘衣，從頭至足，于其身體無處不覆；如是比丘于此身中，以清凈心無處不遍。如是比丘觀內身如身，觀外身如身，立念在身，有知有見，有明有達，是謂比丘觀身如身。 
　　“復次，比丘觀身如身。比丘者，念光明想，善受善持，善憶所念，如前后亦然，如后前亦然，如晝夜亦然，如夜晝亦然，如下上亦然，如上下亦然，如是不顛倒，心無有纏，修光明心，心終不為暗之所覆。如是比丘觀內身如身，觀外身如身，立念在身，有知有見，有明有達，是謂比丘觀身如身。 
　　“復次，比丘觀身如身。比丘者，善受觀相，善憶所念。猶如有人，坐觀臥人，臥觀坐人；如是比丘善受觀相，善憶所念。如是比丘觀內身如身，觀外身如身，立念在身，有知有見，有明有達，是謂比丘觀身如身。 
　　“復次，比丘觀身如身。比丘者，此身隨住，隨其好惡，從頭至足，觀見種種不凈充滿：‘我此身中有發、髦、爪、齒、粗細薄膚、皮、肉、筋、骨、心、腎、肝、肺、大腸、小腸、脾、胃、摶糞、腦及腦根、淚、汗、涕、唾、膿、血、肪、髄、涎、痰、小便。’猶如器盛若干種子，有目之士，悉見分明，謂稻、粟種、蔓菁、芥子；如是比丘此身隨住，隨其好惡，從頭至足，觀見種種不凈充滿：‘我此身中有發、髦、爪、齒、粗細薄膚、皮、肉、筋、骨、心、腎、肝、肺、大腸、小腸、脾、胃、摶糞、腦及腦根、淚、汗、涕、唾、膿、血、肪、髄、涎、痰、小便。’如是比丘觀內身如身，觀外身如身，立念在身，有知有見，有明有達，是謂比丘觀身如身。 
　　“復次，比丘觀身如身。比丘者，觀身諸界：‘我此身中有地界、水界、火界、風界、空界、識界。’猶如屠兒殺牛，剝皮布地于上，分作六段；如是比丘觀身諸界：‘我此身中，地界、水界、火界、風界、空界、識界。’如是比丘觀內身如身，觀外身如身，立念在身，有知有見，有明有達，是謂比丘觀身如身。 
　　“復次，比丘觀身如身。比丘者，觀彼死尸，或一、二日至六、七日，鳥鴟所啄，豺狼所食，火燒埋地，悉腐爛壞，見已自比：‘今我此身亦復如是，俱有此法，終不得離。’如是比丘觀內身如身，觀外身如身，立念在身，有知有見，有明有達，是謂比丘觀身如身。 
　　“復次，比丘觀身如身。比丘者，如本見息道骸骨青色，爛腐食半，骨鎖在地，見已自比：‘今我此身亦復如是，俱有此法，終不得離。’如是比丘觀內身如身，觀外身如身，立念在身，有知有見，有明有達，是謂比丘觀身如身。 
　　“復次，比丘觀身如身。比丘者，如本見息道，離皮肉血，唯筋相連，見已自比：‘今我此身亦復如是，俱有此法，終不得離。’如是比丘觀內身如身，觀外身如身，立念在身，有知有見，有明有達，是謂比丘觀身如身。 
　　“復次，比丘觀身如身。比丘者，如本見息道骨節解散，散在諸方，足骨、骨、髀骨、髖骨、脊骨、肩骨、頸骨、髑髏骨，各在異處，見已自比：‘今我此身亦復如是，俱有此法，終不得離。’如是比丘觀內身如身，觀外身如身，立念在身，有知有見，有明有達，是謂比丘觀身如身。 
　　“復次，比丘觀身如身。比丘者，如本見息道骨白如螺，青猶鴿色，赤若血涂，腐壞碎末，見已自比：‘今我此身亦復如是，俱有此法，終不得離。’如是比丘觀內身如身，觀外身如身，立念在身，有知有見，有明有達，是謂比丘觀身如身。若比丘、比丘尼，如是少少觀身如身者，是謂觀身如身念處。 
　　“云何觀覺如覺念處？比丘者，覺樂覺時，便知覺樂覺；覺苦覺時，便知覺苦覺；覺不苦不樂覺時，便知覺不苦不樂覺；覺樂身、苦身、不苦不樂身，樂心、苦心、不苦不樂心，樂食、苦食、不苦不樂食，樂無食、苦無食、不苦不樂無食，樂欲、苦欲、不苦不樂欲，樂無欲覺、苦無欲覺、不苦不樂無欲覺時，便知覺不苦不樂無欲覺。如是比丘觀內覺如覺，觀外覺如覺，立念在覺，有知有見，有明有達，是謂比丘觀覺如覺。若比丘、比丘尼如是少少觀覺如覺者，是謂觀覺如覺念處。 
　　“云何觀心如心念處？比丘者，有欲心知有欲心如真，無欲心知無欲心如真，有恚無恚、有癡無癡、有穢污無穢污、有合有散、有下有高、有小有大、修不修、定不定，有不解脫心知不解脫心如真，有解脫心知解脫心如真。如是比丘觀內心如心，觀外心如心，立念在心，有知有見，有明有達，是謂比丘觀心如心。若有比丘、比丘尼如是少少觀心如心者，是謂觀心如心念處。 
　　“云何觀法如法念處？眼緣色生內結。比丘者，內實有結知內有結如真，內實無結知內無結如真，若未生內結而生者知如真，若已生內結滅不復生者知如真。如是耳、鼻、舌、身，意緣法生內結。比丘者，內實有結知內有結如真，內實無結知內無結如真，若未生內結而生者知如真，若已生內結滅不復生者知如真。如是比丘觀內法如法，觀外法如法，立念在法，有知有見，有明有達，是謂比丘觀法如法，謂內六處。 
　　“復次，比丘觀法如法。比丘者，內實有欲知有欲如真，內實無欲知無欲如真，若未生欲而生者知如真，若已生欲滅不復生者知如真。如是瞋恚、睡眠、掉悔，內實有疑知有疑如真，內實無疑知無疑如真，若未生疑而生者知如真，若已生疑滅不復生者知如真。如是比丘觀內法如法，觀外法如法，立念在法，有知有見，有明有達，是謂比丘觀法如法，謂五蓋也。 
　　“復次，比丘觀法如法。比丘者，內實有念覺支知有念覺支如真，內實無念覺支知無念覺支如真，若未生念覺支而生者知如真，若已生念覺支便住不忘而不衰退，轉修增廣者知如真。如是擇法、精進、喜、息、定。比丘者，內實有舍覺支知有舍覺支如真，內實無舍覺支知無舍覺支如真，若未生舍覺支而生者知如真，若已生舍覺支便住不忘而不衰退，轉修增廣者知如真。如是比丘觀內法如法，觀外法如法，立念在法，有知有見，有明有達，是謂比丘觀法如法，謂七覺支。若有比丘、比丘尼如是少少觀法如法者，是謂觀法如法念處。 
　　“若有比丘、比丘尼七年立心正住四念處者，彼必得二果，或現法得究竟智，或有余得阿那含。置七年，六五四三二一年，若有比丘、比丘尼七月立心正住四念處者，彼必得二果，或現法得究竟智，或有余得阿那含。置七月，六五四三二一月，若有比丘、比丘尼七日七夜立心正住四念處者，彼必得二果，或現法得究竟智，或有余得阿那含。置七日七夜，六五四三二，置一日一夜，若有比丘、比丘尼少少須臾頃立心正住四念處者，彼朝行如是，暮必得升進；暮行如是，朝必得升進。” 
　　佛說如是，彼諸比丘聞佛所說，歡喜奉行。  
中阿含經卷第二十五 因品苦陰經上第三  
　　我聞如是：一時，佛游舍衛國，在勝林給孤獨園。 
　　爾時，諸比丘于中食后，少有所為，集坐講堂。于是眾多異學，中后仿佯往詣諸比丘所，共相問訊，卻坐一面，語諸比丘：“諸賢，沙門瞿曇施設知斷欲，施設知斷色，施設知斷覺。諸賢，我等亦施設知斷欲，施設知斷色，施設知斷覺。沙門瞿曇及我等此三知三斷，為有何勝、有何差別？” 
　　于是，諸比丘聞彼眾多異學所說，不是亦不非，默然起去，并作是念：“如此所說，我等當從世尊得知。”便詣佛所，稽首作禮，卻坐一面，謂與眾多異學所可共論，盡向佛說。 
　　彼時，世尊告諸比丘：“汝等即時應如是問眾多異學：‘諸賢，云何欲味？云何欲患？云何欲出要？云何色味？云何色患？云何色出要？云何覺味？云何覺患？云何覺出要？’諸比丘，若汝等作如是問者，彼等聞已，便更互相難說外余事，瞋諍轉增，必從座起，默然而退。所以者何？我不見此世，天及魔、梵、沙門、梵志、一切余眾，能知此義而發遣者，唯有如來、如來弟子或從此聞。” 
　　佛言：“云何欲味？謂因五欲功德，生樂生喜，極是欲味，無復過是，所患甚多。 
　　“云何欲患？族姓子者，隨其伎術以自存活，或作田業、或行治生、或以學書、或明算術、或知工數、或巧刻印、或作文章、或造手筆、或曉經書、或作勇將、或奉事王。彼寒時則寒，熱時則熱，饑渴、疲勞、蚊虻所蜇，作如是業，求圖錢財。彼族姓子如是方便，作如是行，作如是求，若不得錢財者，便生憂苦、愁戚、懊惱，心則生癡，作如是說：‘唐作唐苦！所求無果。’彼族姓子如是方便作如是行，作如是求，若得錢財者，彼便愛惜，守護密藏。所以者何？‘我此財物，莫令王奪、賊劫、火燒、腐壞、亡失，出財無利，或作諸業而不成就。’彼作如是守護密藏，若有王奪、賊劫、火燒、腐壞、亡失，便生憂苦、愁戚、懊惱，心則生癡，作如是說：‘若有長夜所可愛念者，彼則亡失。’是謂現法苦陰，因欲緣欲，以欲為本。 
　　“復次，眾生因欲緣欲，以欲為本故，母共子諍，子共母諍，父子、兄弟、姊妹、親族展轉共諍。彼既如是共斗諍已，母說子惡，子說母惡，父子、兄弟、姊妹、親族更相說惡，況復他人！是謂現法苦陰，因欲緣欲，以欲為本。 
　　“復次，眾生因欲緣欲，以欲為本故，王王共諍，梵志梵志共諍，居士居士共諍，民民共諍，國國共諍。彼因斗諍共相憎故，以種種器仗，轉相加害，或以拳扠石擲，或以杖打刀斫。彼當斗時，或死、或怖，受極重苦。是謂現法苦陰，因欲緣欲，以欲為本。 
　　“復次，眾生因欲緣欲，以欲為本故，著鎧被袍，持矟弓箭，或執刀盾入在軍陣。或以象斗，或馬、或車，或以步軍，或以男女斗。彼當斗時，或死、或怖，受極重苦。是謂現法苦陰，因欲緣欲，以欲為本。 
　　“復次，眾生因欲緣欲，以欲為本故，著鎧被袍，持矟弓箭，或執刀盾往奪他國，攻城破塢，共相格戰，打鼓吹角，高聲喚呼。或以槌打，或以鉾戟，或以利輪，或以箭射，或亂下石，或以大弩，或以融銅珠子灑之。彼當斗時，或死、或怖，受極重苦。是謂現法苦陰，因欲緣欲，以欲為本。 
　　“復次，眾生因欲緣欲，以欲為本故，著鎧被袍，持矟弓箭，或執刀盾入村、入邑、入國、入城，穿墻發藏，劫奪財物，斷截王路。或至他巷，壞村、害邑、滅國、破城。于中或為王人所捉，種種拷治：截手、截足或截手足，截耳、截鼻或截耳鼻，或臠臠割，拔須、拔發或拔須發，或著檻中衣裹火燒，或以沙壅草纏火爇，或內鐵驢腹中，或著鐵豬口中，或置鐵虎口中燒，或安銅釜中，或著鐵釜中煮，或段段截，或利叉刺，或鐵鉤鉤，或臥鐵床以沸油澆，或坐鐵臼以鐵杵搗，或龍蛇蜇，或以鞭鞭，或以杖撾，或以棒打，或生貫高標上，或梟其首。彼在其中，或死或怖，受極重苦。是謂現法苦陰，因欲緣欲，以欲為本。 
　　“復次，眾生因欲緣欲，以欲為本故，行身惡行，行口、意惡行。彼于后時，疾病著床，或坐、臥地，以苦逼身，身受極重苦，不可愛樂。彼若有身惡行，口、意惡行，彼臨終時在前覆障，猶日將沒大山崗側，影障覆地。如是，彼若有身惡行，口、意惡行，在前覆障，彼作是念：‘我本惡行，在前覆我；我本不作福業，多作惡業。若使有人作惡兇暴唯為罪，不作福、不行善，無所畏、無所依、無所歸，隨生處者，我必生彼。’從是有悔，悔者不善死，無福命終。是謂現法苦陰，因欲緣欲，以欲為本。 
　　“復次，眾生因欲緣欲，以欲為本故，行身惡行，行口、意惡行。彼因身、口、意惡行故，因此、緣此，身壞命終，必至惡處，生地獄中。是謂后世苦陰，因欲緣欲，以欲為本。是謂欲患。 
　　“云何欲出要？若斷除欲，舍離于欲，滅欲欲盡，度欲出要，是謂欲出要。若有沙門、梵志，欲味、欲患、欲出要不知如真者，彼終不能自斷其欲，況復能斷于他欲耶？若有沙門、梵志，欲味、欲患、欲出要知如真者，彼既自能除，亦能斷他欲。 
　　“云何色味？若剎利女、梵志、居士、工師女，年十四五，彼于爾時，美色最妙。若因彼美色、緣彼美色故，生樂生喜，極是色味無復過是，所患甚多。 
　　“云何色患？若見彼姝而于后時極大衰老，頭白齒落，背僂腳戾，拄杖而行，盛壯日衰，壽命垂盡，身體震動，諸根毀熟，于汝等意云何？若本有美色，彼滅生患耶？” 
　　答曰：“如是。” 
　　“復次，若見彼姝疾病著床，或坐、臥地，以苦逼身，受極重苦。于汝等意云何？若本有美色，彼滅生患耶？” 
　　答曰：“如是。” 
　　“復次，若見彼姝死，或一二日至六七日，烏鴟所啄，豺狼所食，火燒埋地，悉爛腐壞。于汝等意云何？若本有美色，彼滅生患耶？” 
　　答曰：“如是。” 
　　“復次，若見彼姝息道，骸骨青色爛腐，余半骨鎖在地。于汝等意云何？若本有美色，彼滅生患耶？” 
　　答曰：“如是。” 
　　“復次，若見彼姝息道，離皮肉血，唯筋相連。于汝等意云何？若本有美色，彼滅生患耶？” 
　　答曰：“如是。” 
　　“復次，若見彼姝息道，骨節解散，散在諸方，足骨、腨骨、髀骨、髖骨、脊骨、肩骨、頸骨、髑髏骨各在異處。于汝等意云何？若本有美色，彼滅生患耶？” 
　　答曰：“如是。” 
　　“復次，若見彼姝息道，骨白如螺，青猶鴿色，赤若血涂，腐壞碎末。于汝等意云何？若本有美色，彼滅生患耶？” 
　　答曰：“如是。” 
　　“是謂色患。 
　　“云何色出要？若斷除色，舍離于色，滅色色盡，度色出要，是謂色出要。若有沙門、梵志，色味、色患、色出要不知如真者，彼終不能自斷其色，況復能斷于他色耶？若有沙門、梵志，色味、色患、色出要知如真者，彼既自能除，亦能斷他色。 
　　“云何覺味？比丘者，離欲、離惡不善之法，至得第四禪成就游。彼于爾時不念自害，亦不念害他，若不念害者，是謂覺樂味。所以者何？不念害者，成就是樂，是謂覺味。 
　　“云何覺患？覺者是無常法、苦法、滅法，是謂覺患。 
　　“云何覺出要？若斷除覺，舍離于覺，滅覺覺盡，度覺出要，是謂覺出要。若有沙門、梵志，覺味、覺患、覺出要不知如真者，彼終不能自斷其覺，況復能斷于他覺耶？若有沙門、梵志，覺味、覺患、覺出要知如真者，彼既自能除，亦能斷他覺。” 
　　佛說如是，彼諸比丘聞佛所說，歡喜奉行。  
因品苦陰經下第四  
　　我聞如是：一時，佛游釋羈瘦，在加維羅衛尼拘類園。 
　　爾時，釋摩訶男中后仿佯往詣佛所，稽首佛足，卻坐一面，白曰：“世尊，我如是知世尊法，令我心中得滅三穢：染心穢、恚心穢、癡心穢。世尊，我如是知此法，然我心中復生染法、恚法、癡法。世尊，我作是念：‘我有何法不滅，令我心中復生染法、恚法、癡法耶？’” 
　　世尊告曰：“摩訶男，汝有一法不滅，謂汝住在家，不至信、舍家、無家、學道。摩訶男，若汝滅此一法者，汝必不住在家，必至信、舍家、無家、學道。汝因一法不滅故，住在家，不至信、舍家、無家、學道。” 
　　于是，釋摩訶男即從座起，偏袒著衣，叉手向佛，白世尊曰：“惟愿世尊為我說法！令我心凈，除疑得道！” 
　　世尊告曰：“摩訶男，有五欲功德可愛、可念、歡喜，欲相應而使人樂。云何為五？謂眼知色、耳知聲、鼻知香、舌知味、身知觸，由此令王及王眷屬得安樂歡喜。摩訶男，極是欲味無復過是，所患甚多。 
　　“摩訶男，云何欲患？摩訶男，族姓子者，隨其技術，以自存活，或作田業、或行治生、或以學書、或明算術、或知工數、或巧刻印、或作文章、或造手筆、或曉經書、或作勇將、或奉事王。彼寒時則寒。熱時則熱，饑渴、疲勞、蚊虻所蜇，作如是業，求圖錢財。摩訶男，此族姓子如是方便作如是行，作如是求，若不得錢財者，便生憂苦、愁戚、懊惱，心則生癡，作如是說：‘唐作唐苦！所求無果。’摩訶男，彼族姓子如是方便作如是行，作如是求，若得錢財者，彼便愛惜守護密藏。所以者何？‘我此財物莫令王奪、賊劫、火燒、腐壞、亡失，出財無利，或作諸業而不成就。’彼作如是守護密藏，若使王奪、賊劫、火燒、腐壞、亡失，彼便生憂苦、愁戚、懊惱，心則生癡，作如是說：‘若有長夜所可愛念者，彼則亡失。’摩訶男，如是現法苦陰，因欲緣欲，以欲為本。 
　　“摩訶男，復次，眾生因欲緣欲，以欲為本故，母共子諍，子共母諍，父子、兄弟、姊妹、親族展轉共諍。彼既如是共斗諍已，母說子惡，子說母惡，父子、兄弟、姊妹、親族更相說惡，況復他人！摩訶男，是謂現法苦陰，因欲緣欲，以欲為本。 
　　“摩訶男，復次，眾生因欲緣欲，以欲為本故，王王共諍，梵志梵志共諍，居士居士共諍，民民共諍，國國共諍。彼因斗諍共相憎故，以種種器仗，轉相加害，或以拳扠石擲，或以杖打刀斫。彼當斗時，或死、或怖，受極重苦。摩訶男，是謂現法苦陰，因欲緣欲，以欲為本。 
　　“摩訶男，復次，眾生因欲緣欲，以欲為本故，著鎧被袍，持矟弓箭，或執刀盾入在軍陣，或以象斗，或馬、或車，或以步軍，或以男女斗。彼當斗時，或死、或怖，受極重苦。摩訶男，是謂現法苦陰，因欲緣欲，以欲為本。 
　　“摩訶男，復次，眾生因欲緣欲，以欲為本故，著鎧被袍，持矟弓箭，或執刀盾往奪他國，攻城破塢，共相格戰，打鼓吹角，高聲喚呼。或以槌打，或以鉾戟，或以利輪，或以箭射，或亂下石，或以大弩，或以融銅珠子灑之。彼當斗時，或死、或怖，受極重苦。摩訶男，是謂現法苦陰，因欲緣欲，以欲為本。 
　　“摩訶男，復次，眾生因欲緣欲，以欲為本故，著鎧被袍，持矟弓箭，或執刀盾入村、入邑、入國、入城，穿墻發藏，劫奪財物，斷截王路。或至他巷，壞村、害邑、滅國、破城。于中或為王人所捉，種種拷治：截手、截足或截手足，截耳、截鼻或截耳鼻，或臠臠割，拔須、拔發或拔須發，或著檻中衣裹火燒，或以沙壅草纏火爇，或內鐵驢腹中，或著鐵豬口中，或置鐵虎口中燒，或安銅釜中，或著鐵釜中煮，或段段截，或利叉刺，或鐵鉤鉤，或臥鐵床以沸油澆，或坐鐵臼以鐵杵搗，或龍蛇蜇，或以鞭鞭，或以杖撾，或以棒打，或生貫高標上，或梟其首。彼在其中，或死、或怖，受極重苦。摩訶男，是謂現法苦陰，因欲緣欲，以欲為本。 
　　“摩訶男，復次，眾生因欲緣欲，以欲為本故，行身惡行，行口、意惡行。彼于后時疾病著床，或坐、臥地，以苦逼身，受極重苦，不可愛樂。彼若有身惡行，口、意惡行，彼臨終時在前覆障，猶日將沒大山崗側，影障覆地。如是，彼若有身惡行，口、意惡行，在前覆障，彼作是念：‘我本惡行，在前覆我；我本不作福業，多作惡業。若使有人作惡兇暴唯為罪，不作福、不行善，無所畏、無所依、無所歸，隨生處者，我必生彼。’從是有悔，悔者不善死，無福命終。摩訶男，是謂現法苦陰，因欲緣欲，以欲為本。 
　　“摩訶男，復次，眾生因欲緣欲，以欲為本故，行身惡行，行口、意惡行。彼因身、口、意惡行故，因此、緣此，身壞命終，必至惡處，生地獄中。摩訶男，是謂后世苦陰，因欲緣欲，以欲為本。 
　　“摩訶男，是故當知欲一向無樂，無量苦患。多聞圣弟子不見如真者，彼為欲所覆，不得舍樂及無上息。摩訶男，如是彼多聞圣弟子因欲退轉。摩訶男，我知欲無樂，無量苦患。我知如真已，摩訶男，不為欲所覆，亦不為惡所纏，便得舍樂及無上息。摩訶男，是故我不因欲退轉。 
　　“摩訶男，一時，我游王舍城，住鞞哆邏山仙人七葉屋。摩訶男，我于晡時，從宴坐起，往至廣山，則于彼中見眾多尼揵，行不坐行，常立不坐，受極重苦。我往問曰：‘諸尼揵，汝等何故行此不坐行，常立不坐，受如是苦。’彼如是說：‘瞿曇，我有尊師尼揵，名曰親子，彼則教我作如是說：“諸尼揵等，汝若宿命有不善業，因此苦行故，必當得盡。若今身妙行護，口、意妙行護，因緣此故，不復作惡不善之業。”’ 
　　“摩訶男，我復問曰：‘諸尼揵，汝等信尊師無有疑耶？’彼復答我：‘如是，瞿曇，我等信尊師無有疑惑。’摩訶男，我復問曰：‘尼揵，若爾者，汝等尊師尼揵本重作惡不善之業。彼本作尼揵死，今生人間出家作尼揵，行不坐行，常立不坐，受如是苦，如汝等輩及弟子也。’彼復語我曰：‘瞿曇，樂不因樂，要因苦得。如頻鞞娑羅王樂，沙門瞿曇不如也。’我復語曰：‘汝等癡狂，所說無義。所以者何？汝等不善，無所曉了，而不知時，謂汝作是說：“如頻鞞娑羅王樂，沙門瞿曇不如也。”尼揵，汝等本應如是問：“誰樂勝？為頻鞞娑羅王，為沙門瞿曇耶？”尼揵，若我如是說我樂勝，頻鞞娑羅王不如者，尼揵，汝等可得作是語：“如頻鞞娑羅王樂，沙門瞿曇不如也。”’彼諸尼揵即如是說：‘瞿曇，我等今問沙門瞿曇：誰樂勝？為頻鞞娑羅王，為沙門瞿曇耶？’我復語曰：‘尼揵，我今問汝，隨所解答。諸尼揵等，于意云何？頻鞞娑羅王可得如意靜默無言，因是七日七夜得歡喜快樂耶？’尼揵答曰：‘不也，瞿曇。’‘六五四三二，一日一夜得歡喜快樂耶？’尼揵答曰：‘不也，瞿曇。’復問曰：‘尼揵，我可得如意靜默無言，因是一日一夜得歡喜快樂耶？’尼揵答曰：‘如是，瞿曇。’‘二三四五六，七日七夜得歡喜快樂耶？’尼揵答曰：‘如是，瞿曇。’我復問曰：‘諸尼揵等，于意云何？誰樂勝？為頻鞞娑羅王，為是我耶？’尼揵答曰：‘瞿曇，如我等受解沙門瞿曇所說，瞿曇樂勝，頻鞞娑羅王不如也。’ 
　　“摩訶男，因此故知，欲無有樂，無量苦患。若多聞圣弟子不見如真者，彼為欲所覆，惡、不善所纏，不得舍樂及無上息。摩訶男，如是彼多聞圣弟子為欲退轉。摩訶男，我知欲無樂，有無量苦患，我知如真已，不為欲覆，亦不為惡不善法所纏，便得舍樂及無上息。摩訶男，是故我不為欲退轉。” 
　　佛說如是，釋摩訶男及諸比丘聞佛所說，歡喜奉行。  
因品增上心經第五  
　　我聞如是：一時，佛游舍衛國，在勝林給孤獨園。 
　　爾時，世尊告諸比丘：“若比丘欲得增上心者，當以數數念于五相；數念五相已，生不善念，即便得滅；惡念滅已，心便常住，在內止息，一意得定。 
　　“云何為五？比丘者，念相善相應，若生不善念者，彼因此相復更念異相善相應，令不生惡不善之念；彼因此相更念異相善相應已，生不善念，即便得滅；惡念滅已，心便常住，在內止息，一意得定。猶木工師、木工弟子，彼持墨繩，用絣于木，則以利斧，斫治令直。如是，比丘，因此相復更念異相善相應，令不生惡不善之念；彼因此相更念異相善相應已，生不善念，即便得滅；惡念滅已，心便常住，在內止息，一意得定。若比丘欲得增上心者，當以數數念此第一相；念此相已，生不善念，即便得滅；惡念滅已，心便常住，在內止息，一意得定。 
　　“復次，比丘，念相善相應，若生不善念者，彼觀此念惡有災患，此念不善，此念是惡，此念智者所惡，此念若滿具者，則不得通、不得覺道、不得涅槃，令生惡不著念故。彼如是觀惡已，生不善念，即便得滅；惡念滅已，心便常往，在內止息，一意得定。猶人年少，端正可愛，沐浴澡洗，著明凈衣，以香涂身，修治須發，極令凈潔，或以死蛇、死狗、死人余半青色，膖脹臭爛，不凈流出，系著彼頸，彼便惡穢，不喜不樂。如是，比丘，彼觀此念，惡有災患，此念不善，此念是惡，此念智者所惡，此念若滿具者，則不得通、不得覺道、不得涅槃，令生惡不善念故。彼如是觀惡已，生不善念，即便得滅；惡念滅已，心便常住，在內止息，一意得定。若比丘欲得增上心者，當以數數念此第二相；念此相已，生不善念，即便得滅；惡念滅已，心便常住，在內止息，一意得定。 
　　“復次，比丘，念相善相應時，生不善念，觀念惡患時，復生不善念者，彼比丘不應念此念，令生惡不善念故。彼不念此念已，生不善念，即便得滅；惡念滅已，心便常住，在內止息，一意得定。猶有目人，色在光明，而不用見，彼或閉目，或身避去。于汝等意云何？色在光明，彼人可得受色相耶？” 
　　答曰：“不也。” 
　　“如是，比丘不應念此念，令生惡不善念故。彼不念此念已，生不善念，即便得滅；惡念滅已，心便常住，在內止息，一意得定。若比丘欲得增上心者，當以數數念此第三相；念此相已，生不善念，即便得滅；惡念滅已，心便常住，在內止息，一意得定。 
　　“復次，比丘，念相善相應時生不善念，觀念惡患時亦生不善念，不念念時復生不善念者，彼比丘為此念，當以思行漸減其念，令不生惡不善之念。彼為此念，當以思行漸減念已，生不善念，即便得滅；惡念滅已，心便常住，在內止息，一意得定。猶人行道，進路急速，彼作是念：‘我何為速？我今寧可徐徐行耶！’彼即徐行。復作是念：‘我何為徐行？寧可住耶！’彼即便住。復作是念：‘我何為住？寧可坐耶！’彼即便坐。復作是念：‘我何為坐？寧可臥耶！’彼即便臥。如是，彼人漸漸息身粗行，當知比丘亦復如是。彼為此念，當以思行漸減其念，令不生惡不善之念；彼為此念，當以思行慚減念已，生不善念，即便得滅；惡念滅已，心便常住，在內止息，一意得定。若比丘欲得增上心者，當以數數念此第四相；念此相已，生不善念，即便得滅；惡念滅已，心便常住，在內止息，一意得定。 
　　“復次，比丘，念相善相應時生不善念，觀念惡患時亦生不善念，不念念時亦生不善念，當以思行漸減念時復生不善念者，彼比丘應如是觀。比丘者，因此念故，生不善念，彼比丘便齒齒相著，舌逼上腭，以心修心，受持降伏，令不生惡不善之念；彼以心修心，受持降伏已，生不善念，即便得滅；惡念滅已，心便常住，在內止息，一意得定。猶二力士捉一羸人，受持降伏。如是，比丘，齒齒相著，舌逼上腭，以心修心，受持降伏，令不生惡不善之念；彼以心修心，受持降伏已，生不善念，即便得滅；惡念滅已，心便常住，在內止息，一意得定。若比丘欲得增上心者，當以數數念此第五相；念此相已，生不善念，即便得滅；惡念滅已，心便常住，在內止息，一意得定。 
　　“若比丘欲得增上心者，常以數數念此五相；數念五相已，生不善念，即便得滅；惡念滅已，心便常住，在內止息，一意得定。若比丘念相善相應時不生惡念，觀念惡患時亦不生惡念，不念念時亦不生惡念，若以思行漸減念時亦不生惡念，以心修心、受持降伏時亦不生惡念者，便得自在。欲念則念，不念則不念，若比丘欲念則念，不欲念則不念者，是謂比丘隨意諸念，自在諸念跡。” 
　　佛說如是，彼諸比丘聞佛所說，歡喜奉行。  
因品念經第六  
　　我聞如是：一時，佛游舍衛國，在勝林給孤獨園。 
　　爾時，世尊告諸比丘：“我本未覺無上正盡覺時，作如是念：‘我寧可別諸念作二分，欲念、恚念、害念作一分，無欲念、無恚念、無害念復作一分。’我于后時，便別諸念作二分，欲念、恚念、害念作一分，無欲念、無恚念、無害念復作一分。我如是行，在遠離獨住，心無放逸，修行精勤。生欲念，我即覺生欲念，自害、害他、二俱害滅，慧多煩勞不得涅槃；覺自害、害他、二俱害滅，慧多煩勞不得涅槃，便速滅。復生恚念、害念，我即覺生恚念、害念，自害、害他、二俱害滅，慧多煩勞不得涅槃；覺自害、害他、二俱害滅，慧多煩勞不得涅槃，便速滅。 
　　“我生欲念不受斷除吐，生恚念、害念不受斷除吐。所以者何？我見因此故，必生無量惡不善之法。猶如春后月，以種田故，放牧地則不廣。牧牛兒放牛野澤，牛入他田，牧牛兒即執杖往遮。所以者何？牧牛兒知因此故，必當有罵、有打、有縛、有過失也，是故牧牛兒執杖往遮。我亦如是，生欲念不受斷除吐，生恚念、害念不受斷除吐。所以者何？我見因此故，必生無量惡不善之法。 
　　“比丘者，隨所思、隨所念，心便樂中。若比丘多念欲念者，則舍無欲念，以多念欲念故，心便樂中。若比丘多念恚念、害念者，則舍無恚念、無害念，以多念恚念、害念故，心便樂中。如是，比丘不離欲念，不離恚念，不離害念者，則不能脫生、老、病、死、愁憂、啼哭，亦復不能離一切苦。我如是行，在遠離獨住，心無放逸，修行精勤。生無欲念，我即覺生無欲念，不自害、不害他，亦不俱害，修慧不煩勞而得涅槃。覺不自害、不害他，亦不俱害，修慧不煩勞而得涅槃，便速修習廣布。復生無恚念、無害念，我即覺生無恚念、無害念，不自害、不害他，亦不俱害，修慧不煩勞而得涅槃。覺不自害、不害他，亦不俱害，修慧不煩勞而得涅槃，便速修習廣布，我生無欲念、多思念，生無恚念、無害念、多思念。 
　　“我復作是念：‘多思念者，身定喜忘，則便損心。我寧可治內心，常住在內止息，一意得定，令不損心。’我于后時便治內心，常住在內止息，一意得定，而不損心。我生無欲念已，復生念向法次法：生無恚念、無害念已，復生念向法次法。所以者何？我不見因此生無量惡不善之法。猶如秋后月收一切谷訖，牧牛兒放牛野田時作是念：‘我牛在群中。’所以者何？牧牛兒不見因此故當得罵詈，得打、得縛，有過失也。是故彼作是念：‘我牛在群中。’我亦如是，生無欲念已，復生念向法次法；生無恚念、無害念已，復生念向法次法。所以者何？我不見因此生無量惡不善之法。 
　　“比丘者，隨所思、隨所念，心便樂中。若比丘多念無欲念者，則舍欲念，以多念無欲念故，心便樂中。若比丘多念無恚念、無害念者，則舍恚念、害念，以多念無恚念、無害念故，心便樂中。彼覺、觀已息，內靜、一心，無覺、無觀，定生喜、樂，得第二禪成就游。彼離喜欲，舍無求游，正念正智而身覺樂，謂圣所說、圣所舍、念、樂住、空，得第三禪成就游。彼樂滅、苦滅、喜、憂本已滅，不苦不樂、舍、念、清凈，得第四禪成就游。 
　　“彼如是定，心清凈無穢、無煩，柔軟善住，得不動心，趣向漏盡通智作證，便知此苦如真，知此苦集、知此苦滅、知此苦滅道如真；亦知此漏如真，知此漏集、知此漏滅、知此漏滅道如真。彼如是知，如是見已，則欲漏心解脫，有漏、無明漏心解脫；解脫已，便知解脫：生已盡，梵行已立，所作已辦，不更受有，知如真。此比丘離欲念、離恚念、離害念，則得解脫生、老、病、死、愁憂、啼哭，離一切苦。猶如一無事處有大泉水，彼有群鹿游住其中。有一人來，不為彼群鹿求義及饒益、求安隱快樂，塞平正路，開一惡道，作大坑塹，使人守視，如是群鹿一切死盡。復有一人來，為彼群鹿求義及饒益、求安隱快樂，開平正路，閉塞惡道，卻守視人，如是群鹿普得安濟。 
　　“比丘，當知我說此喻，欲令知義，慧者聞喻，則解其趣，此說有義。大泉水者，謂是五欲愛念歡樂。云何為五？眼知色、耳知聲、鼻知香、舌知味、身知觸。大泉水者，當知是五欲也。大群鹿者，當知是沙門、梵志也。有一人來，不為彼求義及饒益、求安隱快樂者，當知是魔波旬也。塞平正路，開一惡道者，是三惡不善念：欲念、恚念、害念也。惡道者，當知是三惡不善念。復更有惡道，謂八邪道，邪見乃至邪定是為八。作大坑塹者，當知是無明也。使人守者，當知是魔波旬眷屬也。復有一人來，為彼求義及饒益、求安隱快樂者，當知是如來、無所著、等正覺也。閉塞惡道，開平正路者，是三善念：無欲念、無恚念、無害念也。道者，當知是三善念。復更有道，謂八正道，正見乃至正定是為八。 
　　“比丘，我為汝等開平正路，閉塞惡道，填平坑塹，除卻守人。如尊師所為弟子起大慈哀，憐念愍傷，求義及饒益，求安隱快樂者，我今已作。汝等亦當復自作，至無事處、山林樹下，空安靜處，宴坐思惟，勿得放逸，勤加精進，無令后悔，此是我之教敕，是我訓誨。” 
　　佛說如是，彼諸比丘聞佛所說，歡喜奉行。  
中阿含經卷第二十六 因品師子吼經第七  
　　我聞如是：一時，佛游拘樓瘦，在劍磨瑟曇拘樓都邑。 
　　爾時，世尊告諸比丘：“此中有第一沙門，第二、第三、第四沙門，此外更無沙門、梵志，異道一切空無沙門、梵志。汝等隨在眾中，作如是正師子吼。比丘，或有異學來問汝等：‘諸賢，汝有何行？有何力？有何智？令汝等作如是說：“此有第一沙門，第二、第三、第四沙門，此外更無沙門、梵志，異道一切空無沙門、梵志。汝等隨在眾中，作如是正師子吼。”’ 
　　“比丘，汝等應如是答異學：‘諸賢，我世尊有知有見，如來、無所著、等正覺說四法，因此四法故，令我等作如是說：“此有第一沙門，第二、第三、第四沙門，此外更無沙門、梵志，異道一切空無沙門、梵志。我等隨在眾中，作如是正師子吼。”云何為四？諸賢，我等信尊師、信法、信戒德具足，愛敬同道，恭恪奉事。諸賢，我世尊有知有見，如來、無所著、等正覺說此四法，因此四法故，令我等作如是說：“此有第一沙門，第二、第三、第四沙門，此外更無沙門、梵志，異道一切空無沙門、梵志。我等隨在眾中，作如是正師子吼。”’ 
　　“比丘，異學或復作是說：‘諸賢，我等亦信尊師，謂我尊師也；信法，謂我法也；戒德具足，謂我戒也；愛敬同道，恭恪奉事，謂我同道出家及在家者也。諸賢，沙門瞿曇及我等此二種說，有何勝？有何意？有何差別耶？’比丘，汝等應如是問異學：‘諸賢，為一究竟，為眾多究竟耶？’比丘，若異學如是答：‘諸賢，有一究竟，無眾多究竟。’比丘，汝等復問異學：‘諸賢，為有欲者得究竟是耶？為無欲者得究竟是耶？’比丘，若異學如是答：‘無欲者得究竟是，非有欲者得究竟是。’比丘，汝等復問異學：‘諸賢，為有恚者得究竟是耶？為無恚者得究竟是耶？’比丘，若異學如是答：‘無恚者得究竟是，非有恚者得究竟是。’比丘，汝等復問異學：‘諸賢，為有癡者得究竟是耶？為無癡者得究竟是耶？’比丘，若異學如是答：‘諸賢，無癡者得究竟是，非有癡者得究竟是。’ 
　　“比丘，汝等復問異學：‘諸賢，為有愛、有受者得究竟是耶？為無愛、無受者得究竟是耶？’比丘，若異學如是答：‘諸賢，無愛、無受者得究竟是，非有愛、有受者得究竟是。’比丘，汝等復問異學：‘諸賢，為無慧、不說慧者得究竟是耶？為有慧、說慧者得究竟是耶？’比丘，若異學如是答：‘諸賢，有慧、說慧者得究竟是，非無慧、不說慧者得究竟是。’比丘，汝等復問異學：‘諸賢，為有憎、有諍者得究竟是耶？為無憎、無諍者得究竟是耶？’比丘，若異學如是答：‘諸賢，無憎、無諍者得究竟是，非有憎、有諍者得究竟是。’ 
　　“比丘，汝等為異學應如是說：‘諸賢，是為如汝等說有一究竟是，非眾多究竟是；無欲者得究竟是，非有欲者得究竟是；無恚者得究竟是，非有恚者得究竟是；無癡者得究竟是，非有癡者得究竟是；無愛、無受者得究竟是，非有愛、有受者得究竟是；有慧、說慧者得究竟是，非無慧、不說慧者得究竟是；無憎、無諍者得究竟是，非有憎、有諍者得究竟是。若有沙門、梵志依無量見，彼一切依倚二見，有見及無見也。若依有見者，彼便著有見，依倚有見，倚住有見，憎諍無見。若依無見者，彼便著無見，依倚無見，倚住無見，憎諍有見。 
　　“‘若有沙門、梵志不知因、不知集、不知滅、不知盡、不知味、不知患、不知出要如真者，彼一切有欲、有恚、有癡、有愛、有受、無慧、非說慧、有憎、有諍，彼則不離生老病死，亦不能脫愁戚啼哭、憂苦懊惱，不得苦邊。若有沙門、梵志于此二見知因、知集、知滅、知盡、知味、知患、知出要如真者，彼一切無欲、無恚、無癡、無愛、無受、有慧、說慧、無憎、無諍，彼則得離生老病死，亦能得脫愁戚啼哭、憂苦懊惱，則得苦邊。 
　　“‘或有沙門、梵志施設斷受，然不施設斷一切受；施設斷欲受，不施設斷戒受、見受、我受。所以者何？彼沙門、梵志不知三處如真，是故彼雖施設斷受，然不施設斷一切受。復有沙門、梵志施設斷受，然不施設斷一切受；施設斷欲受、戒受，不施設斷見受、我受。所以者何？彼沙門、梵志不知二處如真，是故彼雖施設斷受，然不施設斷一切受。復有沙門、梵志施設斷受，然不施設斷一切受；施設斷欲受、戒受、見受，不施設斷我受。所以者何？彼沙門、梵志不知一處如真，是故彼雖施設斷受，然不施設斷一切受。如是法、律，若信尊師者，彼非正、非第一；若信法者，亦非正、非第一；若具足戒德者，亦非正、非第一；若愛敬同道、恭恪奉事者，亦非正、非第一。 
　　“‘若有如來出世，無所著、等正覺、明行成為、善逝、世間解、無上士、道法御、天人師，號佛、眾佑，彼施設斷受，于現法中施設斷一切受，施設斷欲受、戒受、見受、我受。此四受何因何習？從何而生？以何為本？此四受因無明，習無明，從無明生，以無明為本。若有比丘無明已盡，明已生者，彼便從是不復更受欲受、戒受、見受、我受。彼不受已，則不恐怖；不恐怖已，便斷因緣，必般涅槃：生已盡，梵行已立，所作已辦，不更受有，知如真。如是正法、律，若信尊師者，是正、是第一；若信法者，是正、是第一；若戒德具足者，是正、是第一；若愛敬同道、恭恪奉事者，是正、是第一。 
　　“‘諸賢，我等有是行，有是力，有是智，因此故令我等作如是說：“此有第一沙門，第二、第三、第四沙門，此外更無沙門、梵志，異道一切空無沙門、梵志。”以是故，我等隨在眾中，作如是正師子吼。’” 
　　佛說如是，彼諸比丘聞佛所說，歡喜奉行。  
因品優曇婆邏經第八  
　　我聞如是：一時，佛游王舍城，在竹林伽蘭哆園。 
　　爾時，有一居士名曰實意，彼于平旦從王舍城出，欲往詣佛供養禮事。于是，實意居士作如是念：“且置詣佛，世尊或能宴坐及諸尊比丘，我寧可往優曇婆邏林詣異學園。”于是，實意居士即往優曇婆邏林詣異學園。 
　　彼時，優曇婆邏林異學園中，有一異學名曰無恚，在彼中尊為異學師，眾人所敬，多所降伏，為五百異學之所推宗。在眾調亂，音聲高大，說種種鳥論：語論、王論、賊論、斗諍論、飲食論、衣被論、婦女論、童女論、淫女論、世俗論、非道論、海論、國論，如是比說種種鳥論，皆集在彼坐。于是，異學無恚遙見實意居士來，即敕己眾，皆令默然：“諸賢，汝等莫語！默然！樂默然，各自斂攝。所以者何？實意居士來，是沙門瞿曇弟子。若有沙門瞿曇弟子名德高遠，所可宗重，在家住止，居王舍城者，彼為第一，彼不語，樂默然，自收斂。若彼知此眾默然住者，彼或能來。”于是，異學無恚令眾默然，自亦默然。 
　　于是，實意居士往詣異學無恚所，共相問訊，卻坐一面。實意居士語曰：“無恚，我佛世尊若在無事處山林樹下，或住高巖，寂無音聲，遠離，無惡，無有人民，隨順宴坐。是佛世尊如斯之比，在無事處山林樹下，或住高巖，寂無音聲，遠離，無惡，無有人民，隨順宴坐。彼在遠離處常樂宴坐，安隱快樂，彼佛世尊初不一日一夜共聚集會，如汝今日及眷屬也。” 
　　于是，異學無恚語曰：“居士，止！止！汝何由得知？沙門瞿曇空慧解脫，此不足說，或相應或不相應，或順或不順。彼沙門瞿曇行邊至邊，樂邊至邊，住邊至邊。猶如瞎牛在邊地食，行邊至邊，樂邊至邊，住邊至邊，彼沙門瞿曇亦復如是。居士，若彼沙門瞿曇來此眾者，我以一論滅彼，如弄空瓶，亦當為彼說瞎牛喻。” 
　　于是，異學無恚告己眾曰：“諸賢，沙門瞿曇倘至此眾，若必來者，汝等莫敬，從座而起，叉手向彼，莫請令坐，豫留一座。彼到此已，作如是語：‘瞿曇，有座，欲坐隨意。’” 
　　爾時，世尊在于宴坐，以凈天耳出過于人，聞實意居士與異學無恚共論如是，則于晡時從宴坐起，往詣優曇婆邏林異學園中。異學無恚遙見世尊來，即從座起，偏袒著衣，叉手向佛，贊曰：“善來！沙門瞿曇，久不來此，愿坐此座。” 
　　彼時，世尊作如是念：“此愚癡人，自違其要。”世尊知已，即坐其床。異學無恚便與世尊共相問訊，卻坐一面。世尊問曰：“無恚，向與實意居士共論何事？以何等故集在此坐？” 
　　異學無恚答曰：“瞿曇，我等作是念：‘沙門瞿曇有何等法？謂教訓弟子，弟子受教訓已，令得安隱，盡其形壽，凈修梵行，及為他說。’瞿曇，向與實意居士共論如是，以是之故，集在此坐。” 
　　實意居土聞彼語已，便作是念：“此異學無恚異哉妄語！所以者何？在佛面前欺誑世尊。”世尊知已，語曰：“無恚，我法甚深！甚奇！甚特！難覺難知，難見難得，謂我教訓弟子，弟子受教訓已，盡其形壽，凈修梵行，亦為他說。無恚，若汝師宗所可不了憎惡行者，汝以問我，我必能答，令可汝意。” 
　　于是，調亂異學眾等同音共唱，高大聲曰：“沙門瞿曇甚奇！甚特！有大如意足，有大威德，有大福佑，有大威神。所以者何？乃能自舍已宗，而以他宗隨人所問。 
　　于是，異學無恚自敕己眾，令默然已，問曰：“瞿曇，不了可憎行，云何得具足？云何不得具足？” 
　　于是，世尊答曰：“無恚，或有沙門、梵志裸形無衣，或以手為衣，或以葉為衣，或以珠為衣；或不以瓶取水，或不以櫆取水；不食刀杖劫抄之食，不食欺妄食；不自往，不遣信；不求來尊，不善尊，不住尊；若有二人食，不在中食；不懷妊家食，不畜狗家食；設使家有糞蠅飛來而不食；不啖魚，不食肉，不飲酒，不飲惡水；或都無所飲，學無飲行；或啖一口，以一口為足；或二、三、四乃至七口，以七口為足；或食一得，以一得為足；或二、三、四乃至七得，以七得為足；或日一食，以一食為足；或二、三、四、五、六、七日、半月、一月一食，以一食為足。 
　　“或食菜茹，或食稗子，或食穄米，或食雜[麩-夫+黃]，或食頭頭邏食，或食粗食；或至無事處，依于無事；或食根，或食果，或食自落果；或持連合衣，或持毛衣，或持頭舍衣，或持毛頭舍衣，或持全皮，或持穿皮，或持全穿皮；或持散發，或持編發，或持散編發；或有剃發，或有剃須，或剃須發；或有拔發，或有拔須，或拔須發；或住立斷坐，或修蹲行；或有臥刺，以刺為床；或有臥果，以果為床；或有事水，晝夜手抒；或有事火，竟宿燃之；或事日月尊佑大德，叉手向彼。如此之比，受無量苦，學煩熱行。無恚，于意云何？不了可憎行如是，為具足？為不具足？” 
　　異學無恚答曰：“瞿曇，如是不了可憎行為具足，非不具足。” 
　　世尊復語曰：“無恚，我為汝說，此不了可憎具足行為無量穢所污。” 
　　異學無恚問曰：“瞿曇，云何為我說此不了可憎具足行為無量穢所污耶？” 
　　世尊答曰：“無恚，或有一清苦行苦行，因此清苦行苦行，惡欲、念欲。無恚，若有一清苦行苦行，因此清苦行苦行，惡欲、念欲者，是謂，無恚，行苦行者穢。 
　　“復次，無恚，或有一清苦行苦行，因此清苦行苦行，仰視日光，吸服日氣。無恚，若有一清苦行苦行，因此清苦行苦行，仰視日光，吸服日氣者，是謂，無恚，行苦行者穢。 
　　“復次，無恚，或有一清苦行苦行，因此清苦行苦行而自貢高，得清苦行苦行已，心便系著。無恚，若有一清苦行苦行，因此清苦行苦行而自貢高，得清苦行苦行已，心便系著者，是謂，無恚，行苦行者穢。 
　　“復次，無恚，或有一清苦行苦行，因此清苦行善行，自貴賤他。無恚，若有一清苦行苦行，因此清苦行苦行，自貴賤他者，是謂，無恚，行苦行者穢。 
　　“復次，無恚，或有一清苦行苦行，因此清苦行苦行，往至家家而自稱說：‘我行清苦，我行甚難！’無恚，若有一清苦行苦行，因此清苦行苦行，往至家家而自稱說‘我行清苦，我行甚難’者，是謂，無恚，行苦行者穢。 
　　“復次，無恚，或有一清苦行苦行，因此清苦行苦行，若見沙門、梵志為他所敬重、供養、禮事者，使起嫉妒言：‘何為敬重、供養、禮事彼沙門、梵志？應敬重、供養、禮事于我。所以者何？我行苦行。’無恚，若有一清苦行苦行，因此清苦行苦行，若見沙門、梵志為他所敬重、供養、禮事者，便起嫉妒言‘何為敬重、供養、禮事彼沙門、梵志？應敬重、供養、禮事于我。所以者何？我行苦行’者，是謂，無恚，行苦行者穢。 
　　“復次，無恚，或有一清苦行苦行，因此清苦行苦行，若見沙門、梵志為他所敬重、供養、禮事者，便面訶此沙門、梵志言：‘何為敬重、供養、禮事？汝多欲、多求、常食，食根種子、樹種子、果種子、節種子、種子為五，猶如暴雨，多所傷害五谷種子，嬈亂畜生及于人民。如是，彼沙門、梵志數入他家亦復如是。’無恚，若有一清苦行苦行，因此清苦行苦行，若見沙門、梵為為他所敬重、供養、禮事者，便面訶此沙門、梵志言‘何為敬重、供養、禮事？汝多欲、多求、常食，食根種子、樹種子、果種子、節種子、種子為五，猶如暴雨，多所傷害五谷種子，嬈亂畜生及于人民。如是，彼沙門、梵志數入他家亦復如是’者，是謂，無恚，行苦行者穢。 
　　“復次，無恚，或有一清苦行苦行，因此清苦行苦行，有愁癡恐怖、恐懼密行、疑恐失名、增伺放逸。無恚，若有一清苦行苦行，因此清苦行苦行，有愁癡恐怖、恐懼密行、疑恐失名、增伺放逸者，是謂，無恚，行苦行者穢。 
　　“復次，無恚，或有一清苦行苦行，因此清苦行苦行，生身見、邊見、邪見、見取、難為，意無節限，為諸沙門、梵志可通法而不通。無恚，若有一清苦行苦行，因此清苦行苦行，生身見、邊見、邪見、見取、難為，意無節限，為沙門、梵志可通法而不通者，是謂，無恚，行苦行者穢。 
　　“復次，無恚，或有一清苦行苦行，因此清苦行苦行，瞋、纏、不語結、慳、嫉、諛諂、欺誑、無慚、無愧。無恚，若有一清苦行苦行，因此清苦行苦行，瞋、纏、不語結、慳、嫉、諛諂、欺誑、無慚、無愧者，是謂，無恚，行苦行者穢。 
　　“復次，無恚，或有一清苦行苦行，因此清苦行苦行，妄言、兩舌、粗言、綺語，具惡戒。無恚，若有一清苦行苦行，因此清苦行苦行，妄言、兩舌、粗言、綺語，具惡戒者，是謂，無恚，行苦行者穢。 
　　“復次，無恚，或有一清苦行苦行，因此清苦行苦行，不信、懈怠，無正念正智，有惡慧。無恚，若有一清苦行苦行，因此清苦行苦行，不信、懈怠、無正念正智、有惡慧者，是謂，無恚，行苦行者穢。無恚，我不為汝說此不了可憎具足行，無量穢所污耶？” 
　　異學無恚答曰：“如是，瞿曇為我說此不了可憎具足行，無量穢所污。” 
　　“無恚，我復為汝說此不了可憎具足行，不為無量穢所污。” 
　　異學無恚復問曰：“云何瞿曇為我說此不了可憎具足行，不為無量穢所污耶？” 
　　世尊答曰：“無恚，或有一清苦行苦行，因此清苦行苦行，不惡欲、不念欲。無恚，若有一清苦行苦行，因此清苦行苦行，不惡欲、不念欲者，是謂，無恚，行苦行者無穢。 
　　“復次，無恚，或有一清苦行苦行，因此清苦行苦行，不視日光，不服日氣。無恚，若有一清苦行苦行，因此清苦行苦行，不視日光，不服日氣者，是謂，無恚，行苦行者無穢。 
　　“復次，無恚，或有一清苦行苦行，因此清苦行苦行而不貢高，得清苦行苦行已，心不系著。無恚，若有一清苦行苦行，因此清苦行苦行而不貢高，得清苦行苦行已，心不系著者，是謂，無恚，行苦行者無穢。 
　　“復次，無恚，或有一清苦行苦行，因此清苦行苦行，不自貴、不賤他。無恚，若一清苦行苦行，因此清苦行苦行，不自貴、不賤他者，是謂，無恚，行苦行者無穢。 
　　“復次，無恚，若有一清苦行苦行，因此清苦行苦行，不至家家而自稱說：‘我行清苦行，我行甚難！’無恚，若有一清苦行苦行，因此清苦行苦行，不至家家而自稱說‘我行清苦行，我行甚難’者，是謂，無恚，行苦行者無穢。 
　　“復次，無恚，或有一清苦行苦行，因此清苦行苦行，若見沙門、梵志為他所敬重、供養、禮事者，不起嫉妒言：‘何為敬重、供養、禮事彼沙門、梵志？應敬重、供養、禮事于我。所以者何？我行苦行。’無恚，若有一清苦行苦行，因此清苦行苦行，若見沙門、梵志為他所敬重、供養、禮事者，不起嫉妒言‘何為敬重、供養、禮事彼沙門、梵志？應敬重、供養、禮事于我。所以者何？我行苦行’者，是謂，無恚，行苦行者無穢。 
　　“復次，無恚，或有一清苦行苦行，因此清苦行苦行，若見沙門、梵志為他所敬重、供養、禮事者，不面訶此沙門、梵志言：‘何為敬重、供養、禮事？汝多欲、多求、常食，食根種子、樹種子、果種子、節種子、種子為五，猶如暴雨，多所傷害五谷種子，嬈亂畜生及于人民。如是，彼沙門、梵志數入他家亦復如是。’無恚，若有一清苦行苦行，因此清苦行苦行，若見沙門、梵志為他所敬重、供養、禮事者，不面訶此沙門、梵志言‘何為敬重、供養、禮事？汝多欲、多求、常食，食根種子、樹種子、果種子、節種子、種子為五，猶如暴雨，多所傷害五谷種子，嬈亂畜生及于人民。如是，彼沙門、梵志數入他家亦復如是’者，是謂，無恚，行苦行者無穢。 
　　“復次，無恚，或有一清苦行苦行，因此清苦行苦行，不愁癡恐怖，不恐懼密行，不疑恐失名，不增伺放逸，無恚，若有一清苦行苦行，因此清苦行苦行，不愁癡恐怖，不恐懼密行，不疑恐失名，不增伺放逸者，是謂，無恚，行苦行者無穢。 
　　“復次，無恚，或有一清苦行苦行，因此清苦行苦行，不生身見、邊見、邪見、見取、不難為，意無節限，為諸沙門、梵志可通法而通。無恚，若有一清苦行苦行，因此清苦行苦行，不生身見、邊見、邪見、見取、不難為，意無節限，為諸沙門、梵志可通法而通者，是謂，無恚，行苦行者無穢。 
　　“復次，無恚，或有一清苦行苦行，因此清苦行苦行，無瞋、纏、不語結、慳、嫉、諛諂、欺誑、無慚、無愧。無恚，若有一清苦行苦行，因此清苦行苦行，無瞋、纏、不語結、慳、嫉、諛諂、欺誑、無慚、無愧者，是謂，無恚，行苦行者無穢。 
　　“復次，無恚，或有一清苦行苦行，因此清苦行苦行，不妄言、兩舌、粗言、綺語，不具惡戒。無恚，若有一清苦行苦行，因此清苦行苦行，不妄言、兩舌、粗言、綺語，不具惡戒者，是謂，無恚，行苦行者無穢。 
　　“復次，無恚，或有一清苦行苦行，因此清苦行苦行，無不信、懈怠，有正念正智，無有惡慧。無恚，若有一清苦行苦行，因此清苦行苦行，無不信、懈怠，有正念正智，無惡慧者，是謂，無恚，行苦行者無穢。無恚，我不為汝說此不了可憎具足行，不為無量穢所污耶？” 
　　異學無恚答曰：“如是，瞿曇為我說此不了可憎具足行，不為無量穢所污。” 
　　異學無恚問曰：“瞿曇，此不了可憎行，是得第一、得真實耶？” 
　　世尊答曰：“無恚，此不了可憎行，不得第一、不得真實，然有二種：得皮、得節。” 
　　異學無恚復問曰：“瞿曇，云何此不了可憎行得表皮耶？” 
　　世尊答曰：“無恚，此或有一沙門梵志行四行：不殺生、不教殺、不同殺，不偷、不教偷、不同偷，不取他女、不教取他女、不同取他女，不妄言、不教妄言、不同妄言。彼行此四行，樂而不進，心與慈俱，遍滿一方成就游。如是二三四方，四維上下，普周一切，心與慈俱，無結、無怨、無恚、無諍，極廣甚大，無量善修，遍滿一切世間成就游。如是悲、喜，心與舍俱，無結、無怨、無恚、無諍，極廣甚大，無量善修，遍滿一切世間成就游。無恚，于意云何？如是此不了可憎行得表皮耶？” 
　　無恚答曰：“瞿曇，如是此不了可憎行得表皮也。瞿曇，云何此不了可憎行得節耶？” 
　　世尊答曰：“無恚，或有一沙門梵志行四行：不殺生、不教殺、不同殺，不偷、不教偷、不同偷，不取他女、不教取他女、不同取他女，不妄言、不教妄言、不同妄言。彼行此四行，樂而不進，彼有行有相貌，憶本無量昔所經歷，或一生、二生、百生、千生、成劫、敗劫、無量成敗劫，彼眾生名某，彼昔更歷，我曾生彼，如是姓、如是字、如是生、如是飲食、如是受苦樂、如是長壽、如是久住、如是壽命訖。此死生彼，彼死生此，我生在此如是姓、如是字、如是生、如是飲食、如是受苦樂、如是長壽、如是久住、如是壽命訖。無恚，于意云何？如是此不了可憎行得節耶？” 
　　無恚答曰：“瞿曇，如是此不了可憎行得節也。瞿曇，云何此不了可憎行得第一、得真實耶？” 
　　世尊答曰：“無恚，或有一沙門梵志行四行：不殺生、不教殺、不同殺，不偷、不教偷、不同偷，不取他女、不教取他女、不同取他女，不妄言、不教妄言、不同妄言。彼行此四行，樂而不進，彼以清凈天眼出過于人，見此眾生死時生時，好色惡色，妙與不妙，往來善處及不善處，隨此眾生之所作業，見其如真。若此眾生成就身惡行，口、意惡行，誹謗圣人，邪見成就邪見業；彼因緣此，身壞命終，必至惡處，生地獄中。若此眾生成就身妙行，口、意妙行，不誹謗圣人，正見成就正見業；彼因緣此，身壞命終，必升善處，乃生天上。無恚，于意云何？如是此不了可憎行得第一、得真實耶？” 
　　無恚答曰：“瞿曇，如是此不了可憎行得第一、得真實也。瞿曇，云何此不了可憎行作證故，沙門瞿曇弟子依沙門行梵行耶？” 
　　世尊答曰：“無恚，非因此不了可憎行作證故，我弟子依我行梵行也。無恚，更有異，最上、最妙、最勝，為彼證故，我弟子依我行梵行。” 
　　于是，調亂異學眾等發高大聲：“如是！如是！為彼證故，沙門瞿曇弟子依沙門瞿曇行梵行。 
　　于是，異學無恚自敕己眾，令默然已，白曰：“瞿曇，何者更有異，最上、最妙、最勝，為彼證故，沙門瞿曇弟子依沙門瞿曇行梵行耶？” 
　　于是，世尊答曰：“無恚，若如來、無所著、等正覺、明行成為、善逝、世間解、無上士、道法御、天人師，號佛、眾佑，出于世間，彼舍五蓋心穢慧羸，離欲、離惡不善之法至得第四禪成就游。彼已如是定心清凈，無穢無煩，柔軟善住，得不動心，趣向漏盡智通作證。彼知此苦如真，知此苦集、知此苦滅、知此苦滅道如真；亦知此漏、知此漏集、知此漏滅、知此漏滅道如真。彼如是知、如是見，欲漏心解脫，有漏、無明漏心解脫；解脫已，便知解脫：生已盡，梵行已立，所作已辦，不更受有，知如真。無恚，是謂更有異，最上、最妙、最勝，為彼證故，我弟子依我行梵行。” 
　　于是，實意居士語曰：“無恚，世尊在此，汝今可以一論滅，如弄空瓶，說如瞎牛在邊地食。” 
　　世尊聞已，語異學無恚曰：“汝實如是說耶？” 
　　異學無恚答曰：“實如是，瞿曇。” 
　　世尊復問曰：“無恚，汝頗曾從長老舊學所聞如是：過去如來、無所著、等正覺，若有無事處山林樹下，或有高巖，寂無音聲，遠離，無惡，無有人民，隨順宴坐；諸佛世尊在無事處山林樹下，或住高巖，寂無音聲，遠離，無惡，無有人民，隨順宴坐，彼在遠離處常樂宴坐，安隱快樂，彼初不一日一夜共聚集會，如汝今日及眷屬耶？” 
　　異學無恚答曰：“瞿曇，我曾從長老舊學所聞如是：過去如來、無所著、等正覺，若有無事處山林樹下，或有高巖，寂無音聲，遠離，無惡，無有人民，隨順宴坐；諸佛世尊在無事處山林樹下，或住高巖，寂無音聲，遠離，無惡，無有人民，隨順宴坐，彼在遠離處常樂宴坐，安隱快樂，初不一日一夜共聚集會，如我今日及眷屬也。” 
　　“無恚，汝不作是念：‘如彼世尊在無事處山林樹下，或住高巖，寂無音聲，遠離，無惡，無有人民，隨順宴坐，彼在遠離處常樂宴坐，安隱快樂，彼沙門瞿曇學正覺道’耶？” 
　　異學無恚答曰：“瞿曇，我若知者，何由當復作如是說：‘一論便滅，如弄空瓶，說瞎牛在邊地食’耶？” 
　　世尊語曰：“無恚，我今有法善善相應，彼彼解脫句能以作證，如來以此自稱無畏。諸比丘我弟子來，無諛諂，不欺誑，質直無虛，我訓隨教已，必得究竟智。無恚，若汝作是念：‘沙門瞿曇貪師故說法。’汝莫作是念！以師還汝，我其為汝說法。無恚，若汝作是念：‘沙門瞿曇貪弟子故說法。’汝莫作是念！弟子還汝，我其為汝說法。無恚，若汝作是念：‘沙門瞿曇貪供養故說法。’汝莫作是念！供養還汝，我其為汝說法。無恚，若汝作是念：‘沙門瞿曇貪稱譽故說法。’汝莫作是念！稱譽還汝，我其為汝說法。無恚，若汝作是念：‘我若有法善善相應，彼彼解脫句能以作證，彼沙門瞿曇，奪我滅我者。’汝莫作是念！以法還汝，我其為汝說法。” 
　　于是，大眾默然而住。所以者何？彼為魔王所制持故。彼時，世尊告實意居士曰：“汝看此大眾默然而住。所以者何？彼為魔王所制持故，彼令異學眾無有一異學作是念：‘我試于沙門瞿曇所修行梵行。’” 
　　世尊知已，為實意居士說法，勸發渴仰，成就歡喜；無量方便為彼說法，勸發渴仰，成就歡喜已，即從座起，便接實意居士臂，以神足飛，乘虛而去。 
　　佛說如是，實意居士聞佛所說，歡喜奉行。  
因品愿經第九  
　　我聞如是：一時，佛游舍衛國，在勝林給孤獨園。 
　　爾時，有一比丘在遠離獨住，閑居靜處，宴坐思惟，心作是念：“世尊慰勞共我語言，為我說法，得具足戒而不廢禪，成就觀行于空靜處。”于是，比丘作是念已，則于晡時從宴坐起，往詣佛所。 
　　世尊遙見彼比丘來，因彼比丘故，告諸比丘：“汝等當愿世尊慰勞共我語言，為我說法，得具足戒而不廢禪，成就觀行于空靜處。 
　　“比丘，當愿我有親族，令彼因我身壞命終，必升善處，乃生天上，得具足戒而不廢禪，成就觀行于空靜處。 
　　“比丘，當愿諸施我衣被、飲食、床榻、湯藥、諸生活具，令彼此施有大功德，有大光明，獲大果報，得具足戒而不廢禪，成就觀行于空靜處。 
　　“比丘，當愿我能忍饑渴、寒熱、蚊虻、蠅蚤、風日所逼，惡聲、捶杖亦能忍之，身遇諸疾，極為苦痛，至命欲絕，諸不可樂，皆能堪耐，得具足戒而不廢禪，成就觀行于空靜處。 
　　“比丘，當愿我堪耐不樂，若生不樂，心終不著，得具足戒而不廢禪，成就觀行于空靜處。 
　　“比丘，當愿我堪耐恐怖，若生恐怖，心終不著，得具足戒而不廢禪，成就觀行于空靜處。 
　　“比丘，當愿我若生三惡不善之念——欲念、恚念、害念，為此三惡不善之念，心終不著，得具足戒而不廢禪，成就觀行于空靜處。 
　　“比丘，當愿我離欲、離惡不善之法至得第四禪成就游，得具足戒而不廢禪，成就觀行于空靜處。 
　　“比丘，當愿我三結已盡，得須陀洹，不墮惡法，定趣正覺，極受七有，天上人間七往來已，便得苦邊，得具足戒而不廢禪，成就觀行于空靜處。 
　　“比丘，當愿我三結已盡、淫、怒、癡簿，得一往來天上人間，一往來已，便得苦邊，得具足戒而不廢禪，成就觀行于空靜處。 
　　“比丘，當愿我五下分結盡，生于彼間，便般涅槃，得不退法，不還此世，得具足戒而不廢禪，成就觀行于空靜處。 
　　“比丘，當愿我息、解脫，離色得無色，如其像定，身作證成就游，以慧而觀斷漏、知漏，得具足戒而不廢禪，成就觀行于空靜處。 
　　“比丘，當愿我如意足、天耳智、他心智、宿命智、生死智，諸漏已盡而得無漏，心解脫、慧解脫，于現法中自知、自覺、自作證成就游：生已盡，梵行已立，所作已辦，不更受有，知如真，得具足戒而不廢禪，成就觀行于空靜處。” 
　　于是，彼比丘聞佛所說，善受善持，即從座起，稽首佛足，繞三匝而去。彼比丘受佛此教，閑居靜處，宴坐思惟，修行精勤，心無放逸。因閑居靜處，宴坐思惟，修行精勤，心無放逸故，若族姓子所為，剃除須發，著袈裟衣，至信、舍家、無家、學道者，唯無上梵行訖，于現法中自知、自覺、自作證成就游：生已盡，梵行已立，所作已辦，不更受有，知如真。彼尊者知法已，至得阿羅訶。 
　　佛說如是，彼諸比丘聞佛所說，歡喜奉行。  
因品想經第十  
　　我聞如是：一時，佛游舍衛國，在勝林給孤獨園。 
　　爾時，世尊告諸比丘：“若有沙門、梵志于地有地想：地即是神，地是神所，神是地所。彼計地即是神己，便不知地。如是水、火、風、神、天、生主、梵天、無煩、無熱。彼于凈有凈想：凈即是神，凈是神所，神是凈所。彼計凈即是神已，便不知凈。無量空處、無量識處、無所有處、非有想非無想處、一、別、若干、見、聞、識、知，得觀意所念、意所思，從此世至彼世，從彼世至此世。彼于一切有一切想：一切即是神，一切是神所，神是一切所。彼計一切即是神已，便不知一切。 
　　“若有沙門、梵志于地則知地：地非是神，地非神所，神非地所。彼不計地即是神已，彼便知地。如是水、火、風、神、天、生主、梵天、無煩、無熱。彼于凈則知凈：凈非是神，凈非神所，神非凈所。彼不計凈即是神已，彼便知凈。無量空處、無量識處、無所有處、非有想非無想處、一、別、若干、見、聞、識、知，得觀意所念、意所思，從此世至彼世，從彼世至此世。彼于一切則知一切：一切非是神，一切非神所，神非一切所。彼不計一切即是神已，彼便知一切。 
　　“我于地則知地：地非是神，地非神所，神非地所。我不計地即是神已，我便知地。如是水、火、風、神、天、生主、梵天、無煩、無熱。我于凈則知凈：凈非是神，凈非神所，神非凈所。我不計凈即是神已，我便知凈。無量空處、無量識處、無所有處、非有想非無想處、一、別、若干、見、聞、識、知，得觀意所念、意所思，從此世至彼世，從彼世至此世。我于一切則知一切：一切非是神，一切非神所，神非一切所。我不計一切即是神已，我便知一切。” 
　　佛說如是，彼諸比丘聞佛所說，歡喜奉行。  
　　因品第九竟。  
中阿含經卷第二十七 林品第十（有十經）（第二小土城誦）  
　　二林、觀心二，達、奴波、法本， 
　　優陀羅、蜜丸，瞿曇彌在后。  
林品林經上第一  
　　我聞如是：一時，佛游舍衛國，在勝林給孤獨園。 
　　爾時，世尊告諸比丘：“比丘者，依一林住。‘我依此林住，或無正念便得正念，其心不定而得定心，若不解脫便得解脫，諸漏不盡而得漏盡，不得無上安隱涅槃則得涅槃；學道者所須衣被、飲食、床榻、湯藥、諸生活具，彼一切求索，易不難得。’彼比丘依此林住。依此林住已，若無正念不得正念，其心不定不得定心，若不解脫不得解脫，諸漏不盡不得漏盡，不得無上安隱涅槃，然不得涅槃；學道者所須衣被、飲食、床榻、湯藥、諸生活具，彼一切求索，易不難得。彼比丘應作是觀：‘我出家學道，不為衣被故，不為飲食、床榻、湯藥故，亦不為諸生活具故。然我依此林住，或無正念不得正念，其心不定不得定心，若不解脫不得解脫，諸漏不盡不得漏盡，不得無上安隱涅槃，然不得涅槃；學道者所須衣被、飲食、床榻、湯藥、諸生活具，彼一切求索，易不難得。’彼比丘如是觀已，可舍此林去。 
　　“比丘者，依一林住：‘我依此林住，或無正念便得正念，其心不定而得定心，若不解脫便得解脫，諸漏不盡而得漏盡，不得無上安隱涅槃則得涅槃；學道者所須衣被、飲食、床榻、湯藥、諸生活具，彼一切求索，易不難得。’彼比丘依此林住。依此林住已，或無正念便得正念，其心不定而得定心，若不得解脫便得解脫，諸漏不盡而得漏盡，不得無上安隱涅槃則得涅槃；學道者所須衣被、飲食、床榻、湯藥、諸生活具，彼一切求索，甚難可得。彼比丘應作是觀：‘我出家學道，不為衣被故，不為飲食、床榻、湯藥故，亦不為諸生活具故。然依此林住，或無正念便得正念，其心不定而得定心，若不解脫便得解脫，諸漏不盡而得漏盡，不得無上安隱涅槃則得涅槃；學道者所須衣被、飲食、床榻、湯藥、諸生活具，彼一切求索，甚難可得。’彼比丘如是觀已，可住此林。 
　　“比丘者，依一林住：‘我依此林住，或無正念便得正念，其心不定而得定心，若不解脫便得解脫，諸漏不盡而得漏盡，不得無上安隱涅槃則得涅槃；學道者所須衣被、飲食、床榻、湯藥、諸生活具，彼一切求索，易不難得。’彼比丘依此林住。依此林住已，或無正念不得正念，其心不定不得定心，若不解脫不得解脫，諸漏不盡，不得漏盡，不得無上安隱涅槃，然不得涅槃；學道者所須衣被、飲食、床榻、湯藥、諸生活具，彼一切求索，甚難可得。彼比丘應作是觀：‘我依此林住，或無正念不得正念，其心不定不得定心，若不解脫不得解脫，諸漏不盡不得漏盡，不得無上安隱涅槃，然不得涅槃；學道者所須衣被、飲食、床榻、湯藥、諸生活具，彼一切求索，甚難可得。’彼比丘如是觀已，即舍此林，夜半而去，莫與彼別。 
　　“比丘者，依一林住：‘我依此林住，或無正念便得正念，其心不定而得定心，若不解脫便得解脫，諸漏不盡而得漏盡，不得無上安隱涅槃則得涅槃；學道者所須衣被、飲食、床榻、湯藥、諸生活具，彼一切求索，易不難得。’彼比丘依此林住。依此林住已，或無正念便得正念，其心不定而得定心，若不解脫便得解脫，諸漏不盡而得漏盡，不得無上安隱涅槃則得涅槃；學道者所須衣被、飲食、床榻、湯藥、諸生活具，彼一切求索，易不難得。彼比丘應作是觀：‘我依此林住，或無正念便得正念，其心不定而得定心，若不解脫便得解脫，諸漏不盡而得漏盡，不得無上安隱涅槃則得涅槃；學道者所須衣被、飲食、床榻、湯藥、諸生活具，彼一切求索，易不難得。’彼比丘如是觀已，依此林住，乃可終身至其命盡。如依林住，冢間、村邑、依于人住亦復如是。” 
　　佛說如是，彼諸比丘聞佛所說，歡喜奉行。  
林品林經下第二  
　　我聞如是：一時，佛游舍衛國，在勝林給孤獨園。 
　　爾時，世尊告諸比丘：“比丘者，依一林住：‘我依此林住，或所為出家學道，欲得沙門義，此義于我得；學道者所須衣被、飲食、床榻、湯藥、諸生活具，彼一切求索，易不難得。’彼比丘依此林住。依此林住已，所為出家學道，欲得沙門義，此義于我不得；學道者所須衣被、飲食、床榻、湯藥、諸生活具，彼一切求索，易不難得。彼比丘應作是觀：‘我出家學道，不為衣被故，不為飲食、床榻、湯藥故，亦不為諸生活具故。然我依此林住，所為出家學道，欲得沙門義，此義于我不得；學道者所須衣被、飲食、床榻、湯藥、諸生活具，彼一切求索，易不難得。’彼比丘如是觀已，可舍此林去。 
　　“比丘者，依一林住：‘我依此林住，或所為出家學道，欲得沙門義，此義于我得；學道者所須衣被、飲食、床榻、湯藥、諸生活具，彼一切求索，易不難得。’彼比丘依此林住。依此林住已，所為出家學道，欲得沙門義，此義于我得；學道者所須衣被、飲食、床榻、湯藥、諸生活具，彼一切求索，甚難可得。彼比丘應作是觀：‘我出家學道，不為衣被故，不為飲食、床榻、湯藥故，亦不為諸生活具故。然我依此林住，所為出家學道，欲得沙門義，此義于我得；學道者所須衣被、飲食、床榻、湯藥、諸生活具，彼一切求索，甚難可得。’彼比丘如是觀已，可住此林。 
　　“比丘者，依一林住：‘我依此林住，或所為出家學道，欲得沙門義，此義于我得；學道者所須衣被、飲食、床榻、湯藥、諸生活具，彼一切求索，易不難得。’彼比丘依此林住。依此林住已，所為出家學道，欲得沙門義，此義于我不得；學道者所須衣被、飲食、床榻、湯藥、諸生活具，彼一切求索，甚難可得。彼比丘應作是觀：‘我依此林住，所為出家學道，欲得沙門義，此義于我不得；學道者所須衣被、飲食、床榻、湯藥、諸生活具，彼一切求索，甚難可得。’彼比丘如是觀已，即舍此林，夜半而去，莫與彼別。 
　　“比丘者，依一林住：‘我依此林住，或所為出家學道，欲得沙門義，此義于我得；學道者所須衣被、飲食、床榻、湯藥、諸生活具，彼一切求索，易不難得。’彼比丘依此林住。依此林住已，所為出家學道，欲得沙門義，此義于我得；學道者所須衣被、飲食、床榻、湯藥、諸生活具，彼一切求索，易不難得。彼比丘應作是觀：‘我依此林住，所為出家學道，欲得沙門義，此義于我得；學道者所須衣被、飲食、床榻、湯藥、諸生活具，彼一切求索，易不難得。’彼比丘作是觀已，依此林住，乃可終身至其命盡。如依林住，冢間、村邑、依于人住亦復如是。” 
　　佛說如是，彼諸比丘聞佛所說，歡喜奉行。  
林品自觀心經上第三  
　　我聞如是：一時，佛游舍衛國，在勝林給孤獨園。 
　　爾時，世尊告諸比丘：“若有比丘不能善觀于他心者，當自善觀察于己心，應學如是。云何比丘善自觀心？比丘者，若有此觀，必多所饒益：我為得內止，不得最上慧觀法耶？我為得最上慧觀法，不得內止耶？我為不得內止，亦不得最上慧觀法耶？我為得內止，亦得最上慧觀法耶？ 
　　“若比丘觀已，則知我得內止，不得最上慧觀法者，彼比丘得內止已，當求最上慧觀法，彼于后時得內止，亦得最上慧觀法。若比丘觀已，則知我得最上慧觀法，不得內止者，彼比丘住最上慧觀法已，當求內止，彼于后時得最上慧觀法，亦得內止。若比丘觀已，則知我不得內止，亦不得最上慧觀法者，如是比丘不得此善法，為欲得故，便以速求方便，學極精勤，正念正智，忍不令退，猶人為火燒頭、燒衣，急求方便救頭、救衣。如是，比丘不得此善法，為欲得故，便以速求方便，學極精勤，正念正智，忍不令退，彼于后時即得內止，亦得最上慧觀法。若比丘觀已，則如我得內止，亦得最上慧觀法，彼比丘住此善法已，當求漏盡智通作證。所以者何？ 
　　“我說不得畜一切衣，亦說得畜一切衣。云何衣我說不得畜？若畜衣便增長惡不善法、衰退善法者，如是衣我說不得畜。云何衣我說得畜？若畜衣便增長善法、衰退惡不善法者，如是衣我說得畜。如衣，飲食、床榻村邑亦復如是。 
　　“我說不得狎習一切人，亦說得狎習一切人。云何人我說不得狎習？若狎習人便增長惡不善法、衰退善法者，如是人我說不得狎習。云何人我說得與狎習？若狎習人便增長善法、衰退惡不善法者，如是人我說得與狎習。 
　　“彼可習法知如真，不可習法亦知如真。彼可習法、不可習法知如真已，不可習法便不習，可習法便習。彼不可習法不習，可習法習已，便增長善法，衰退惡不善法，是謂比丘善自觀心，善自知心，善取善舍。” 
　　佛說如是，彼諸比丘聞佛所說，歡喜奉行。  
林品自觀心經下第四  
　　我聞如是：一時，佛游舍衛國，在勝林給孤獨園。 
　　爾時，世尊告諸比丘：“若有比丘不能善觀于他心者，當自善觀察于己心，應學如是。云何比丘善自觀心？比丘者，若有此觀，必多所饒益：我為多行增伺？為多行無增伺？我為多行瞋恚心？為多行無瞋恚心？我為多行睡眠纏？為多行無睡眠纏？我為多行掉貢高？為多行無掉貢高？我為多行疑惑？為多行無疑惑？我為多行身諍？為多行無身諍？我為多行穢污心？為多行無穢污心？我為多行信？為多行不信？我為多行精進？為多行懈怠？我為多行念？為多行無念？我為多行定？為多行無定？我為多行惡慧？為多行無惡慧？ 
　　“若比丘觀時，則知我多行增伺、瞋恚心、睡眠纏、掉貢高、疑惑、身諍、穢污心、不信、懈怠、無念、無定、多行惡慧者。彼比丘欲滅此惡不善法故，便以速求方便，學極精勤，正念正智，忍不令退。猶人為火燒頭、燒衣，急求方便救頭、救衣；如是，比丘欲滅此惡不善法故，便以速求方便，學極精勤，正念正智，忍不令退。若比丘觀時，則知我多行無增伺、無瞋恚心、無睡眠纏、無掉貢高、無疑惑、無身諍、無穢污心、有信、有進、有念、有定、多行無惡慧者。彼比丘住此善法已，當求漏盡智通作證。所以者何？ 
　　“我說不得蓄一切衣，亦說得畜一切衣。云何衣我說不得畜？若畜衣便增長惡不善法、衰退善法者，如是衣我說不得畜。云何衣我說得畜？若畜衣便增長善法、衰退惡不善法者，如是衣我說得畜。如衣，飲食、床榻村邑亦復如是。 
　　“我說不得狎習一切人，亦說得狎習一切人。云何人我說不得狎習？若狎習人便增長惡不善法、衰退善法者，如是人我說不得狎習。云何人我說得與狎習？若狎習人便增長善法、衰退惡不善法者，如是人我說得與狎習。 
　　“彼可習法知如真，不可習法亦知如真。彼可習法、不可習法知如真已，不可習法便不習，可習法便習。彼不可習法不習，可習法習已，便增長善法，衰退惡不善法，是謂比丘善自觀心，善自知心，善取善舍。” 
　　佛說如是，彼諸比丘聞佛所說，歡喜奉行。  
林品達梵行經第五　　　  
　　我聞如是：一時，佛游拘樓瘦，在劍磨瑟曇拘樓都邑。 
　　爾時，世尊告諸比丘：“我當為汝說法，初妙、中妙、竟亦妙，有文有義，具足清凈，顯現梵行，謂名達梵行，能盡諸漏。汝等諦聽！善思念之。”時，諸比丘受教而聽。 
　　世尊告曰：“汝等當知漏，知漏所因生，知漏有報，知漏勝如，知漏滅盡，知漏滅道。汝等當知覺，知覺所因生，知覺有報，知覺勝如，知覺滅盡，知覺滅道。汝等當知想，知想所因生，知想有報，知想勝如，知想滅盡，知想滅道。汝等當知欲，知欲所因生，知欲有報，知欲勝如，知欲滅盡，知欲滅道。汝等當知業，知業所因生，知業有報，知業勝如，知業滅盡，知業滅道。汝等當知苦，知苦所因生，知苦有報，知苦勝如，知苦滅盡，知苦滅道。 
　　“云何知漏？謂有三漏——欲漏、有漏、無明漏，是謂知漏。云何知漏所因生？謂無明也，因無明則便有漏，是謂知漏所因生。云何知漏有報？謂無明纏者，為諸漏所漬，彼因此受報，或得善處，或得惡處，是謂知漏有報。云何知漏勝如？謂或有漏生地獄中，或有漏生畜生中，或有漏生餓鬼中，或有漏生天上，或有漏生人間，是謂知漏勝如。云何知漏滅盡？謂無明滅，漏便滅，是謂知漏滅盡。云何知漏滅道？謂八支圣道，正見乃至正定為八，是謂知漏滅道。若比丘如是知漏，知漏所因生，知漏受報，知漏勝如，知漏滅盡，知漏滅道者，是謂達梵行，能盡一切漏。 
　　“云何知覺？謂有三覺——樂覺、苦覺、不苦不樂覺，是謂知覺。云何知覺所因生？謂更樂也，因更樂則便有覺，是謂知覺所因生。云何知覺有報？謂愛也，愛為覺報，是謂知覺有報。云何知覺勝如？謂比丘者，覺樂覺時便知覺樂覺，覺苦覺時便知覺苦覺，覺不苦不樂覺時便知覺不苦不樂覺；樂身、苦身、不苦不樂身，樂心、苦心、不苦不樂心，樂食、苦食、不苦不樂食，樂無食、苦無食、不苦不樂無食，樂欲、苦欲、不苦不樂欲，樂無欲覺、苦無欲覺、不苦不樂無欲覺時，便知覺不苦不樂無欲覺，是謂知覺勝如。云何知覺滅盡？謂更樂滅，覺便滅，是謂知覺滅盡。云何知覺滅道？謂八支圣道，正見乃至正定為八，是謂知覺滅道。若比丘如是知覺，知覺所因生，知覺有報，知覺勝如，知覺滅盡，知覺滅道者，是謂達梵行，能盡一切覺。 
　　“云何知想？謂有四想。比丘者，小想亦知，大想亦知，無量想亦知，無所有處想亦知，是謂知想。云何知想所因生？謂更樂也，因更樂則便有想，是謂知想所因生。云何知想有報？謂說也，隨其想便說，是謂知想有報。云何知想勝如？謂或有想想色，或有想想聲，或有想想香，或有想想味，或有想想觸，是謂知想勝如。云何知想滅盡？謂更樂滅想便滅，是謂知想滅盡。云何知想滅道？謂八支圣道，正見乃至正定為八，是謂知想滅道。若比丘如是知想，知想所因生，知想有報，知想勝如，知想滅盡，知想滅道者，是謂達梵行，能盡一切想。 
　　“云何知欲？謂有五欲功德，可愛、可喜、美色、欲想應、甚可樂。云何為五？眼知色，耳知聲，鼻知香，舌知味，身知觸，是謂知欲。云何知欲所因生？謂更樂也，因更樂則便有欲，是謂知欲所因生。云何知欲有報？謂隨欲種愛樂，著而住彼，因此受報有福處、無福處、不動處，是謂知欲有報。云何知欲勝如？謂或有欲欲色，或有欲欲聲，或有欲欲香，或有欲欲味，或有欲欲觸，是謂知欲勝如。云何知欲滅盡？謂更樂滅欲便滅，是謂知欲滅盡。云何知欲滅道？謂八支圣道，正見乃至正定為八，是謂知欲滅道。若比丘如是知欲，知欲所因生，知欲受報，如欲勝如，知欲滅盡，知欲滅道者，是謂達梵行，能盡一切欲。 
　　“云何知業？謂有二業——思、已思業，是謂知業。云何知業所因生？謂更樂也，因更樂則便有業，是謂知業所因生。云何知業有報？謂或有業黑有黑報，或有業白有白報，或有業黑白黑白報，或有業不黑不白無報，業業盡，是謂知業有報。云何知業勝如？謂或有業生地獄中，或有業生畜生中，或有業生餓鬼中，或有業生天上，或有業生人間，是謂知業勝如。云何知業滅盡？謂更樂滅業便滅，是謂知業滅盡。云何知業滅道？謂八支圣道，正見乃至正定為八，是謂知業滅道。若比丘如是知業，知業所因生，知業有報，知業勝如，知業滅盡，知業滅道者，是謂達梵行，能盡一切業。 
　　“云何知苦？謂生苦、老苦、病苦、死苦、怨憎會苦、愛別離苦、所求不得苦、略五盛陰苦，是謂知苦。云何知苦所因生？謂愛也，因愛生苦，是謂知苦所因生。云何知苦有報？謂或有苦微遲滅，或有苦微疾滅，或有苦盛遲滅，或有苦盛疾滅，苦苦盡，是謂知苦有報。云何知苦勝如？謂不多聞愚癡凡夫，不遇善知識，不御圣法，身生覺極苦、甚重苦，命將欲絕，出此從外，更求于彼。或有沙門、梵志持一句咒，或二、三、四、多句咒，或持百句咒，彼治我苦，如是因求生苦，因集生苦，苦滅，是謂知苦勝如。云何知苦滅盡？謂愛滅苦便滅，是謂知苦滅盡。云何知苦滅道？謂八支圣道，正見乃至正定為八，是謂知苦滅道。若比丘如是知苦，知苦所因生，知苦有報，知苦勝如，知苦滅盡，知苦滅道者，是謂達梵行，能盡一切苦。” 
　　佛說如是，彼諸比丘聞佛所說，歡喜奉行。  
林品阿奴波經第六  
　　我聞如是：一時，佛游跋耆瘦，在阿奴波跋耆都邑。 
　　爾時，世尊則于晡時從宴坐起，堂上來下，告曰：“阿難，共汝往至阿夷羅惒帝河浴。” 
　　尊者阿難白曰：“唯然。” 
　　于是，世尊將尊者阿難往至阿夷羅惒帝河，脫衣岸上，便入水浴；浴已還出，拭體著衣。 
　　爾時，尊者阿難執扇扇佛。于是，世尊回顧告曰：“阿難，提惒達哆以放逸故，墮極苦難，必至惡處，生地獄中，住至一劫不可救濟。阿難，汝不曾從諸比丘聞，謂我一向記提惒達哆必至惡處，生地獄中，住至一劫不可救濟耶？” 
　　尊者阿難白曰：“唯然。” 
　　爾時，有一比丘語尊者阿難：“世尊以他心智知提惒達哆心故，一向記提惒達哆必至惡處，生地獄中，住至一劫不可救濟耶？” 
　　世尊告曰：“阿難，彼比丘或有小，或有中，或有大，或年少不自知。所以者何？如來已一向記彼故有疑惑。阿難，我不見此世，天及魔、梵、沙門、梵志，從人至天，謂我一向記如提惒達哆。所以者何？阿難，我一向記提惒達哆必至惡處，生地獄中，住至一劫不可救濟。阿難，若我見提惒達哆有白凈法如一毛許，我便不一向記提惒達哆必至惡處，生地獄中，住至一劫不可救濟。阿難，我以不見提惒達哆有白凈法如一毛許，是故我一向記提惒達哆必至惡處，生地獄中，住至一劫不可救濟。 
　　“阿難，猶去村不遠有大深廁，或人墮中，沒在其底。若人來，為起大慈哀，憐念愍傷，求義及饒益，求安隱快樂。彼人來已，旋轉視之而作是說：‘此人可得一處如毛發許，糞所不污，令我得捉挽出之耶？’彼遍觀視，不見此人有一凈處如毛發許糞所不污，可得手捉挽出之也。如是，阿難，若我見提惒達哆有白凈法如一毛者，我不一向記提惒達哆必至惡處，生地獄中，住至一劫不可救濟。阿難，以我不見提惒達哆有白凈法如一毛許，是故我一向記提惒達哆必至惡處，生地獄中，住至一劫不可救濟。” 
　　于是，尊者阿難啼泣，以手抆淚，白曰：“世尊，甚奇！甚特！謂世尊一向記提惒達哆必至惡處，生地獄中，住至一劫不可救濟。” 
　　世尊告曰：“如是，阿難。如是，阿難。我一向記提惒達哆必至惡處，生地獄中，住至一劫不可救濟。阿難，若汝從如來聞大人根智分別者，必得上信如來而懷歡喜。” 
　　于是，尊者阿難叉手向佛，白曰：“世尊，今正是時。善逝，今正是時。若世尊為諸比丘說大人根智分別者，諸比丘從世尊聞，當善受持！” 
　　世尊告曰：“阿難，諦聽！善思念之，我今為汝說大人根智分別。尊者阿難受教而聽。 
　　世尊告曰：“阿難，如來以他心智觀他人心，知此人成就善法，亦成就不善法。如來后時以他心智復觀此人心，知此人滅善法，生不善法。此人善法已滅，不善法已生，余有善根而不斷絕，從此善根當復更生善，如是此人得清凈法。阿難，猶如平旦日初，出時暗滅明生。阿難，于意云何？日轉升上，至于食時，暗已滅，明已生耶？” 
　　尊者阿難白曰：“爾也，世尊。” 
　　“如是，阿難，如來以他心智觀他人心，知此人成就善法，亦成就不善法。如來后時以他心智復觀此人心，知此人滅善法，生不善法。此人善法已滅，不善法已生，余有善根而不斷絕，從是善根當復更生善，如是此人得清凈法。阿難，猶如谷種，不壞不破，不腐不剖，不為風熱所傷，秋時密藏。若彼居士善治良田，以種灑中，隨時雨溉。阿難，于意云何？此種寧得轉增長不？” 
　　尊者阿難白曰：“爾也，世尊。” 
　　“如是，阿難，如來以他心智觀他人心，知此人成就善法，亦成就不善法。如來后時以他心智復觀此人心，知此人滅善法，生不善法。此人善法已滅，不善法已生，余有善根而不斷絕，從是善根當復更生善，如是此人得清凈法。阿難，是謂如來大人根智，如是如來正知諸法本。 
　　“復次，阿難，如來以他心智觀他人心，知此人成就善法，亦成就不善法。如來后時以他心智復觀此人心，知此人滅善法，生不善法。此人善法已滅，不善法已生，余有善根而未斷絕，必當斷絕，如是此人得衰退法。阿難，猶如下晡日垂沒時，明滅暗生。阿難，于意云何？彼日已沒，明已滅，暗已生耶？” 
　　尊者阿難白曰：“爾也，世尊。” 
　　“如是，阿難，如來以他心智觀他人心，知此人成就善法，亦成就不善法。如來后時以他心智復觀此人心，知此人滅善法，生不善法。此人善法已滅，不善法已生，余有善根而未斷絕，必當斷絕，如是此人得衰退法。阿難，猶如谷種，不壞不破，不腐不剖，不為風熱所傷，秋時密藏。若彼居士善治良田，以種灑中，雨不隨時。阿難，于意云何？此種寧得轉增長耶？” 
　　尊者阿難白曰：“不也，世尊。” 
　　“如是，阿難，如來以他心智觀他人心，知此人成就善法，亦成就不善法。如來后時以他心智復觀此人心，知此人滅善法，生不善法。此人善法已滅，不善法已生，余有善根而未斷絕，必當斷絕，如是此人得衰退法。阿難，是謂如來大人根智，如是如來正知諸法本。 
　　“復次，阿難，如來以他心智觀他人心，我不見此人有白凈法如一毛許，此人惡不善法一向充滿穢污，為當來有本煩熱苦報、生老病死因，如是此人身壞命終，必至惡處，生地獄中。阿難，猶如種子，腐壞破剖，為風熱所傷，秋時不密藏。若彼居士非是良田，又不善治，便下種子，雨不隨時。阿難，于意云何？此種寧得轉增長耶？” 
　　尊者阿難白曰：“不也，世尊。” 
　　“如是，阿難，如來以他心智觀他人心，我不見此人有白凈法如一毛許，此人惡不善法一向充滿穢污，為當來有本煩熱苦報、生老病死因，如是此人身壞命終，必至惡處，生地獄中。阿難，是謂如來大人根智，如是如來正知諸法本。” 
　　于是，尊者阿難叉手向佛，白曰：“世尊已說如此三種之人，寧可更說異三種人耶？” 
　　世尊告曰：“可說也。阿難，如來以他心智觀他人心，知此人成就不善法，亦成就善法。如來后時以他心智復觀此人心，知此人滅不善法而生善法。此人不善法已滅，善法已生，余有不善根而不斷絕，從是不善根當復更生不善，如是此人得衰退法。阿難，猶如燃火，始燃之時，盡燃一[火+僉]，彼或有人益以燥草，足以槁木。阿難，于意云何？彼火寧轉增熾盛耶？” 
　　尊者阿難白曰：“爾也，世尊。” 
　　“如是，阿難，如來以他心智觀他人心，知此人成就不善法，亦成就善法。如來后時以他心智復觀此人心，知此人滅不善法而生善法。此人不善法已滅，善法已生，余有不善根而不斷絕，從是不善根當復更生不善，如是此人得衰退法。阿難，是謂如來大人根智，如是如來正知諸法本。 
　　“復次，阿難，如來以他心智觀他人心，成就不善法，亦成就善法。如來后時以他心智復觀此人心，知此人滅不善法而生善法。此人不善法已滅，善法已生，余有不善根而未斷絕，必當斷絕，如是此人得清凈法。阿難，猶如燃火熾燃之時，盡燃一[火+僉]，彼或有人從此盛火，置平凈地，或著石上。阿難，于意云何？彼火寧轉增熾盛耶？” 
　　尊者阿難白曰：“不也，世尊。” 
　　“如是，阿難，如來以他心智觀他人心，知此人成就不善法，亦成就善法。如來后時以他心智復觀此人心，知此人滅不善法而生善法。此人不善法已滅，善法已生，余有不善根而未斷絕，必當斷絕，如是此人得清凈法。阿難，是謂如來大人根智，如是如來正知諸法本。 
　　“復次，阿難，如來以他心智觀他人心，我不見此人有黑業如一毛許，此人善法一向充滿與樂樂報，必生樂處而得長壽，如是此人即于現世必得般涅槃。阿難，猶如火炭，久滅已冷，彼或有人雖益以燥草，足以槁木。阿難，于意云何？彼死火炭寧可復得熾然之耶？” 
　　尊者阿難白曰：“不也，世尊。” 
　　“如是，阿難，如來以他心智觀他人心，我不見此人有黑業如一毛許，此人善法一向充滿與樂樂報，必生樂處而得長壽，如是此人即于現世必得般涅槃。阿難，是謂如來大人根智，如是如來正知諸法本。 
　　“阿難，前說三人者，第一人得清凈法，第二人得衰退法，第三人身壞命終，必至惡處，生地獄中；后說三人者，第一人得衰退法，第二人得清凈法，第三人即于現世得般涅槃。 
　　“阿難，我已為汝說大人根智。如尊師所為弟子起大慈哀，憐念愍傷，求義及饒益，求安隱快樂，我今已作。汝等當復自作，至無事處、山林樹下、空安靜處，宴坐思惟，勿得放逸！勤加精進，莫令后悔！此是我之教敕，是我訓誨。” 
　　佛說如是，彼諸比丘聞佛所說，歡喜奉行。  
中阿含經卷第二十八 林品諸法本經第七  
　　我聞如是：一時，佛游舍衛國，在勝林給孤獨園。 
　　爾時，世尊告諸比丘：“若諸異學來問汝等：‘一切諸法以何為本？’汝等應當如是答彼：‘一切諸法以欲為本。’彼若復問：‘以何為和？’當如是答：‘以更樂為和。’彼若復問：‘以何為來？’當如是答：‘以覺為來。’彼若復問：‘以何為有？’當如是答：‘以思想為有。’彼若復問：‘以何為上主？’當如是答：‘以念為上主。’彼若復問：‘以何為前？’當如是答：‘以定為前。’彼若復問：‘以何為上？’當如是答：‘以慧為上。’彼若復問：‘以何為真？’當如是答：‘以解脫為真。’彼若復問：‘以何為訖？’當如是答：‘以涅槃為訖。’是為比丘欲為諸法本，更樂為諸法和，覺為諸法來，思想為諸法有，念為諸法上主，定為諸法前，慧為諸法上，解脫為諸法真，涅槃為諸法訖。 
　　“是故比丘當如是學：習出家學道心，習無常想，習無常苦想，習苦無我想，習不凈想，習惡食想，習一切世間不可樂想，習死想，知世間好惡，習如是想心；知世間習有，習如是想心；知世間習、滅、味、患、出要如真，習如是想心。若比丘得習出家學道心者，得習無常想，得習無常苦想，得習苦無我想，得習不凈想，得習惡食想，得習一切世間不可樂想，得習死想，知世間好惡，得習如是想心；知世間習有，得習如是想心；知世間習、滅、味、患、出要如真，得習如是想心者，是謂比丘斷愛除結，正知正觀諸法已，便得苦邊。” 
　　佛說如是，彼諸比丘聞佛所說，歡喜奉行。  
林品優陀羅經第八  
　　我聞如是：一時，佛游舍衛國，在勝林給孤獨園。 
　　爾時，世尊告諸比丘：“優陀羅羅摩子，彼在眾中，數如是說：‘于此生中，觀此覺此，不知癰本，然后具知癰本。’優陀羅羅摩子，無一切知自稱一切知，實無所覺自稱有覺。優陀羅羅摩子，如是見、如是說：有者，是病、是癰、是刺。設無想者，是愚癡也。若有所覺，是止息、是最妙，謂乃至非有想非無想處。彼自樂身，自受于身，自著身已，修習乃至非有想非無想處，身壞命終，生非有想非無想天中。彼壽盡已，復來此間，生于貍中。 
　　“此比丘正說者，于此生中，觀此覺此，不知癰本，然后具知癰本。云何比丘正觀耶？比丘者，知六更觸，知習、知滅、知味、知患、知出要，以慧知如真，是謂比丘正觀也。云何比丘覺？比丘者，知三覺，知習、知滅、知味、知患、知出要，以慧知如真，是謂比丘覺。云何比丘不知癰本，然后具知癰本？比丘者，知有愛滅，拔其根本，至竟不復生，是謂比丘不知癰本，然后具知癰本。癰者，謂此身也，色粗四大，從父母生，飲食長養，衣被按摩，澡浴強忍，是無常法、壞法、散法，是謂癰也。癰本者，謂三愛也，欲愛、色愛、無色愛，是謂癰本。癰一切漏者，謂六更觸處也，眼漏視色，耳漏聞聲，鼻漏嗅香，舌漏嘗味，身漏覺觸，意漏知諸法，是謂癰一切漏。 
　　“比丘，我已為汝說癰說癰本。如尊師所為弟子起大慈哀，憐念愍傷，求義及饒益，求安隱快樂者，我今已作。汝等亦當復自作，至無事處、山林樹下、空安靜處，宴坐思惟，勿得放逸！勤加精進，莫令后悔！此是我之教敕，是我訓誨。” 
　　佛說如是，彼諸比丘聞佛所說，歡喜奉行。  
林品蜜丸喻經第九  
　　我聞如是：一時，佛游釋羈瘦，在迦維羅衛。 
　　爾時，世尊過夜平旦，著衣持缽，為乞食故，入迦維羅衛；食訖，中后收舉衣缽，澡洗手足，以尼師壇著于肩上，往詣竹林釋迦寺中，入彼大林，至一樹下敷尼師檀，結跏趺坐。 
　　于是，執杖釋拄杖而行，中后彷徉，往詣佛所，共相問訊，拄杖立佛前，問世尊曰：“沙門瞿曇，以何為宗本？說何等法？” 
　　世尊答曰：“釋！若一切世間，天及魔、梵、沙門、梵志，從人至天，使不斗諍，修習離欲清凈梵行，舍離諂曲，除悔，不著有、非有，亦無想，是我宗本，說亦如是。” 
　　于是，執杖釋聞佛所說不是不非，執杖釋奮頭而去。 
　　于是，世尊執杖釋去后不久，則于晡時，從宴坐起，往詣講堂，比丘眾前敷座而坐，告諸比丘：“我今平旦著衣持缽，為乞食故，入迦維羅衛；食訖，中后收舉衣缽，澡洗手足，以尼師檀著于肩上，往詣竹林釋迦寺中，入彼大林，至一樹下敷尼師檀，結跏趺坐。于是，執杖釋拄杖而行，中后彷徉，來詣我所，共相問訊。拄杖立我前，問我曰：‘沙門瞿曇，以何為宗本？說何等法？’我答曰：‘釋，若一切世間，天及魔、梵、沙門、梵志，從人至天，使不斗諍，修習離欲清凈梵行，舍離諂曲，除悔，不著有、非有，亦無想，是我宗本，說亦如是。’彼執杖釋聞我所說不是不非，執杖釋奮頭而去。” 
　　于是，有一比丘即從座起，偏袒著衣，叉手向佛，白曰：“世尊，云何一切世間，天及魔、梵、沙門、梵志，從人至天，使不斗諍？云何修習離欲，得清凈梵行？云何舍離諂曲，除悔，不著有、非有，亦無想耶？” 
　　世尊告曰：“比丘，若人所因念，出家學道，思想修習，及過去、未來、今現在法，不愛、不樂、不著、不住，是說苦邊；欲使、恚使、有使、慢使、無明使、見使、疑使、斗諍、憎嫉、諛諂、欺誑、妄言、兩舌及無量惡不善之法，是說苦邊。” 
　　佛說如是，即從座起，入室宴坐。 
　　于是，諸比丘便作是念：“諸賢，當知世尊略說此義，不廣分別，即從座起，入室宴坐。若人所因念，出家學道，思想修習，及過去、未來、今現在法，不愛、不樂、不著、不住，是說苦邊；欲使、恚使、有使、慢使、無明使、見使、疑使、斗諍、憎嫉、諛諂、欺誑、妄言、兩舌及無量惡不善之法，是說苦邊。”彼復作是念：“諸賢誰能廣分別世尊向所略說義？”彼復作是念：“尊者大迦旃延常為世尊之所稱譽，及諸智梵行人。尊者大迦旃延能廣分別世尊向所略說義。諸賢，共往詣尊者大迦旃延所，請說此義，若尊者大迦旃延為分別者，我等當善受持！” 
　　于是，諸比丘往詣尊者大迦旃延所，共相問訊，卻坐一面，白曰：“尊者大迦旃延，當知世尊略說此義，不廣分別，即從座起，入室宴坐。比丘，若人所因念，出家學道，思想修習，及過去、未來、今現在法，不愛、不樂、不著、不住，是說苦邊；欲使、恚使、有使、慢使、無明使、見使、疑使、斗諍、憎嫉、諛諂、欺誑、妄言、兩舌及無量惡不善之法，是說苦邊。我等便作是念：‘諸賢誰能廣分別世尊向所略說義？’我等復作是念：‘尊者大迦旃延常為世尊之所稱譽，及諸智梵行人。尊者大迦旃延能廣分別世尊向所略說義。’惟愿尊者大迦旃延為慈愍故而廣說之！” 
　　爾時，尊者大迦旃延告曰：“諸賢，聽我說喻，慧者聞喻則解其義。諸賢，猶如有人欲得求實，為求實故，持斧入林。彼見大樹成根、莖、節、枝、葉、華、實，彼人不觸根、莖、節、實，但觸枝、葉。諸賢所說亦復如是，世尊現在，舍來就我而問此義。所以者何？諸賢，當知世尊是眼、是智、是義，是法、法主、法將，說真諦義，現一切義由彼世尊。諸賢應往詣世尊所而問此義：‘世尊，此云何？此何義？’如世尊說者，諸賢等當善受持！” 
　　時，諸比丘白曰：“唯然，尊者大迦旃延，世尊是眼、是智、是義，是法、法主、法將，說真諦義，現一切義由彼世尊。我等應往詣世尊所而問此義：‘世尊，此云何？此何義？’如世尊說者，我等當善受持。然尊者大迦旃延常為世尊之所稱譽，及諸智梵行人。尊者大迦旃延能廣分別世尊向所略說義，惟愿尊者大迦旃延為慈愍故而廣說之！” 
　　尊者大迦旃延告諸比丘：“諸賢等共聽我所說。諸賢，緣眼及色，生眼識，三事共會，便有更觸，緣更觸便有所覺，若所覺便想，若所想便思，若所思便念，若所念便分別。比丘者因是念出家學道，思想修習，此中過去、未來、今現在法，不愛、不樂、不著、不住，是說苦邊；欲使、恚使、有使、慢使、無明使、見使、疑使、斗諍、憎嫉、諛諂、欺誑、妄言、兩舌及無量惡不善之法，是說苦邊。如是耳、鼻、舌、身，緣意及法，生意識，三事共會，便有更觸，緣更觸便有所覺，若所覺便想，若所想便思，若所思便念，若所念便分別。比丘者因是念出家學道，思想修習，此中過去、未來、今現在法，不愛、不樂、不著、不住，是說苦邊；欲使、恚使、有使、慢使、無明使、見使、疑使、斗諍、憎嫉、諛諂、欺誑、妄言、兩舌及無量惡不善之法，是說苦邊。 
　　“諸賢，比丘者，除眼、除色、除眼識，有更觸施設更觸者，是處不然。若不施設更觸，有覺施設覺者，是處不然。若不施設覺，有施設念、出家學道、思想修習者，是處不然。如是耳、鼻、舌、身，除意、除法、除意識，有更觸施設更觸者，是處不然。若不施設更觸，有覺施設覺者，是處不然。若不施設覺，有施設念、出家學道、思想修習者，是處不然。 
　　“諸賢，比丘者，因眼、因色、因眼識，有更觸施設更觸者，必有此處。因施設更觸，有覺施設覺者，必有此處。因施設覺，有施設念、出家學道、思想修習者，必有此處，如是耳、鼻、舌、身，因意、因法、因意識，有更觸施設更觸者，必有此處。因施設更觸，有覺施設覺者，必有此處。因施設覺，有施設念、出家學道、思想修習者，必有此處。 
　　“諸賢，謂世尊略說此義，不廣分別，即從座起，入室宴坐。比丘，若人所因念，出家學道，思想修習，及過去、未來、今現在法，不愛、不樂、不著、不住，是說苦邊；欲使、恚使、有使、慢使、無明使、見使、疑使、斗諍、憎嫉、諛諂、欺誑、妄言、兩舌及無量惡不善之法，是說苦邊。此世尊略說不廣分別義，我以此句、以此文廣說如是。諸賢，可往向佛具陳，若如世尊所說義者，諸賢等便可受持。” 
　　于是，諸比丘聞尊者大迦旃延所說，善受持誦，即從座起，繞尊者大迦旃延三匝而去。彼詣佛所，稽首作禮，卻坐一面，白曰：“世尊，向世尊略說此義，不廣分別，即從座起，入室宴坐。尊者大迦旃延以此句、以此文而廣說之。” 
　　世尊聞已，嘆曰：“善哉！善哉！我弟子中有眼、有智、有法、有義。所以者何？謂師為弟子略說此義，不廣分別，彼弟子以此句、以此文而廣說之。如迦旃延比丘所說，汝等應當如是受持。所以者何？以說觀義應如是也。比丘，猶如有人因行無事處、山林樹間，忽得蜜丸，隨彼所食而得其味。如是族姓子于我此正法、律，隨彼所觀而得其味，觀眼得味，觀耳、鼻、舌、身，觀意得味。” 
　　爾時，尊者阿難執拂侍佛。于是，尊者阿難叉手向佛，白曰：“世尊，此法名何等？我當云何奉持？” 
　　世尊告曰：“阿難，此法名為蜜丸喻，汝當受持！” 
　　于是，世尊告諸比丘：“汝等受此蜜丸喻法，當諷誦讀。所以者何？比丘，此蜜丸喻有法有義，梵行之本，趣道趣覺，趣于涅槃。若族姓子剃除須發，著袈裟衣，至信、舍家、無家、學道者，當善受持此蜜丸喻。” 
　　佛說如是，尊者阿難及諸比丘聞佛所說，歡喜奉行。  
林品瞿曇彌經第十  
　　我聞如是：一時，佛游釋羈瘦，在迦維羅衛尼拘類樹園，與大比丘眾俱受夏坐。 
　　爾時，瞿曇彌大愛往詣佛所，稽首佛足，卻住一面，白曰：“世尊，女人可得第四沙門果耶？因此故，女人于此正法、律中，至信、舍家、無家、學道耶？” 
　　世尊告曰：“止！止！瞿曇彌，汝莫作是念：‘女人于此正法、律中，至信、舍家、無家、學道。’瞿曇彌，如是汝剃除頭發，著袈裟衣，盡其形壽，凈修梵行。” 
　　于是，瞿曇彌大愛為佛所制，稽首佛足，繞三匝而去。 
　　爾時，諸比丘為佛治衣，世尊不久于釋羈瘦受夏坐竟，補治衣訖，過三月已，攝衣持缽，當游人間。瞿曇彌大愛聞諸比丘為佛治衣，世尊不久于釋羈瘦受夏坐竟，補治衣訖，過三月已，攝衣持缽，當游人間。瞿曇彌大愛聞已，復詣佛所，稽首佛足，卻住一面，白曰：“世尊，女人可得第四沙門果耶？因此故，女人于此正法、律中，至信、舍家、無家、學道耶？” 
　　世尊亦再告曰：“止！止！瞿曇彌，汝莫作是念：‘女人于此正法、律中，至信、舍家、無家、學道。’瞿曇彌，如是汝剃除頭發，著袈裟衣，盡其形壽，凈修梵行。” 
　　于是，瞿曇彌大愛再為佛所制，稽首佛足，繞三匝而去。 
　　彼時，世尊于釋羈瘦受夏坐竟，補治衣訖，過三月已，攝衣持缽，游行人間。瞿曇彌大愛聞世尊于釋羈瘦受夏坐竟，補治衣訖，過三月已，攝衣持缽，游行人間。瞿曇彌大愛即與舍夷諸老母，俱隨逐佛后，展轉往至那摩提，住那摩提揵尼精舍。于是，瞿曇彌大愛復詣佛所，稽首佛足，卻住一面，白白：“世尊，女人可得第四沙門果耶？因此故，女人于此正法、律中，至信、舍家、無家、學道耶？” 
　　世尊至三告曰：“止！止！瞿曇彌，汝莫作是念：‘女人于此正法、律中，至信、舍家、無家、學道。’瞿曇彌大愛，如是汝剃除頭發，著袈裟衣，盡其形壽，凈修梵行。” 
　　于是，瞿曇彌大愛三為世尊所制，稽首佛足，繞三匝而去。 
　　彼時，瞿曇彌大愛涂跣污足，塵土坌體，疲極悲泣，住立門外。尊者阿難見瞿曇彌大愛涂跣污足，塵土坌體，疲極悲泣，住立門外；見已，問曰：“瞿曇彌，以何等故，涂跣污足，塵土坌體，疲極悲泣，住立門外？” 
　　瞿曇彌大愛答曰：“尊者阿難，女人不得于此正法、律中，至信、舍家、無家、學道。” 
　　尊者阿難語曰：“瞿曇彌，今且住此，我往詣佛，白如是事。” 
　　瞿曇彌大愛白曰：“唯然，尊者阿難。” 
　　于是，尊者阿難往詣佛所，稽首佛足，叉手向佛，白曰：“世尊，女人可得第四沙門果耶？因此故，女人得于此正法、律中，至信、舍家、無家、學道耶？” 
　　世尊告曰：“止！止！阿難，汝莫作是念：‘女人得于此正法、律中，至信、舍家、無家、學道。’阿難，若使女人得于此正法、律中，至信、舍家、無家、學道者，令此梵行便不得久住。阿難，猶如人家多女少男者，此家為得轉興盛耶？” 
　　尊者阿難白曰：“不也，世尊。” 
　　“如是，阿難，若使女人得于此正法、律中，至信、舍家、無家、學道者，令此梵行不得久住。阿難，猶如稻田及麥田中，有穢生者必壞彼田。如是，阿難，若使女人得于此正法、律中，至信、舍家、無家、學道者，令此梵行不得久住。” 
　　尊者阿難復白曰：“世尊，瞿曇彌大愛為世尊多所饒益。所以者何？世尊母亡后，瞿曇彌大愛鞠養世尊。” 
　　世尊告曰：“如是，阿難。如是，阿難。瞿曇彌大愛多饒益我，謂母亡后，鞠養于我。阿難，我亦多饒益于瞿曇彌大愛。所以者何？阿難，瞿曇彌大愛因我故，得歸佛、歸法、歸比丘僧，不疑三尊及苦、集、滅、道，成就于信，奉持禁戒，修學博聞，成就布施而得智慧，離殺、斷殺，離不與取、斷不與取，離邪淫，斷邪淫、離妄言、斷妄言，離酒、斷酒。阿難，若使有人因人故，得歸佛、歸法、歸比丘僧，不疑三尊及苦、集、滅、道，成就于信，奉持禁戒，修學博聞，成就布施而得智慧，離殺、斷殺，離不與取、斷不與取，離邪淫、斷邪淫，離妄言、斷妄言，離酒、斷酒。阿難，設使此人為供養彼人衣被、飲食、臥具、湯藥、諸生活具，至盡形壽，不得報恩。 
　　“阿難，我今為女人施設八尊師法，謂女人不當犯，女人奉持，盡其形壽。阿難，猶如魚師及魚師弟子，深水作塢，為守護水，不令流出。如是，阿難，我今為女人說八尊師法，謂女人不當犯，女人奉持，盡其形壽。云何為八？ 
　　“阿難，比丘尼當從比丘求受具足。阿難，我為女人施設此第一尊師法，謂女人不當犯，女人奉持，盡其形壽。阿難，比丘尼半月半月往從比丘受教。阿難，我為女人施設此第二尊師法，謂女人不當犯，女人奉持，盡其形壽。阿難，若住止處設無比丘者，比丘尼便不得受夏坐。阿難，我為女人施設此第三尊師法，謂女人不當犯，女人奉持，盡其形壽。阿難，比丘尼受夏坐訖，于兩部眾中，當請三事：求見、聞、疑。阿難，我為女人施設此第四尊師法，謂女人不當犯，女人奉持，盡其形壽。阿難，若比丘不聽比丘尼問者，比丘尼則不得問比丘經、律、阿毗曇；若聽問者，比丘尼得問經、律、阿毗曇。阿難，我為女人施設此第五尊師法，謂女人不當犯，女人奉持，盡其形壽。阿難，比丘尼不得說比丘所犯，比丘得說比丘尼所犯。阿難，我為女人施設此第六尊師法，謂女人不當犯，女人奉持，盡其形壽。阿難，比丘尼若犯僧伽婆尸沙，當于兩部眾中，十五日行不慢。阿難，我為女人施設此第七尊師法，謂世人不當犯，女人奉持，盡其形壽。阿難，比丘尼受具足雖至百歲，故當向始受具足比丘極下意稽首作禮，恭敬承事，叉手問訊。阿難，我為女人施設此第八尊師法，謂女人不當犯，女人奉持，盡其形壽。 
　　“阿難，我為女人施設此八尊師法，謂女人不當犯，女人奉持，盡其形壽。阿難，若瞿曇彌大愛奉持此八尊師法者，是此正法、律中，出家學道，得受具足，作比丘尼。” 
　　于是，尊者阿難聞佛所說，善受善持，稽首佛足，繞三匝而去；往詣瞿曇彌大愛所，語曰：“瞿曇彌，女人得于此正法、律中，至信、舍家、出家、學道。瞿曇彌大愛，世尊為女人施設此八尊師法，謂女人不當犯，女人奉持，盡其形壽。云何為八？ 
　　“瞿曇彌，比丘尼當從比丘求受具足。瞿曇彌，世尊為女人施設此第一尊師法，謂女人不當犯，女人奉持，盡其形壽。瞿曇彌，比丘尼半月半月往從比丘受教。瞿曇彌，世尊為女人施設此第二尊師法，謂女人不當犯，女人奉持，盡其形壽。瞿曇彌，若住止處無比丘者，比丘尼不得受夏坐。瞿曇彌，世尊為女人施設此第三尊師法，謂女人不當犯，女人奉持，盡其形壽。瞿曇彌，比丘尼受夏坐訖，于兩部眾中當請三事：求見、聞、疑。瞿曇彌，世尊為女人施設此第四尊師法，謂女人不當犯，女人奉持，盡其形壽。瞿曇彌，若比丘不聽比丘尼問者，比丘尼不得問比丘經、律、阿毗曇；若聽問者，比丘尼得問經、律、阿毗曇。瞿曇彌，世尊為女人施設此第五尊師法，謂女人不當犯，女人奉持，盡其形壽。瞿曇彌，比丘尼不得說比丘所犯，比丘得說比丘尼所犯。瞿曇彌，世尊為女人施設此第六尊師法，謂女人不當犯，女人奉持，盡其形壽。瞿曇彌，比丘尼若犯僧伽婆尸沙，當于兩部眾中，十五日行不慢。瞿曇彌，世尊為女人施設此第七尊師法，謂女人不當犯，女人奉持，盡其形壽。瞿曇彌，比丘尼受具足雖至百歲，故當向始受具足比丘極下意稽首作禮，恭敬承事，叉手問訊。瞿曇彌，世尊為女人施設此第八尊師法，謂女人不當犯，女人奉持，盡其形壽。 
　　“瞿曇彌，世尊為女人施設此八尊師法，謂女人不當犯，女人奉持，盡其形壽。瞿曇彌，世尊如是說：‘若瞿曇彌大愛奉持此八尊師法者，是此正法、律中，出家學道，得受具足，作比丘尼。’” 
　　于是，瞿曇彌大愛白曰：“尊者阿難，聽我說喻，智者聞喻則解其義。尊者阿難，猶剎利女，梵志、居士、工師女，端正姝好，極凈沐浴，以香涂身，著明凈衣，種種瓔珞嚴飾其容。或復有人為念彼女，求利及饒益，求安隱快樂，以青蓮華鬘、或薝蔔華鬘、或修摩那華鬘、或婆師華鬘、或阿提牟多華鬘持與彼女。彼女歡喜，兩手受之，以嚴其頭。如是，尊者阿難，世尊為女人施設此八尊師法，我盡形壽頂受奉持！” 
　　爾時，瞿曇彌大愛于正法、律中，出家學道，得受具足，作比丘尼。彼時瞿曇彌大愛于后轉成大比丘尼眾，與諸長老上尊比丘尼為王者所識，久修梵行，共俱往詣尊者阿難所，稽首作禮，卻住一面，白曰：“尊者阿難，當知此諸比丘尼長老上尊為王者所識，久修梵行，彼諸比丘年少新學，晚后出家，入此正法、律甫爾不久。愿令此諸比丘為諸比丘尼隨其大小稽首作禮，恭敬承事，叉手問訊。” 
　　于是，尊者阿難語曰：“瞿曇彌，今且住此，我往詣佛，白如是事。” 
　　瞿曇彌大愛白曰：“唯然，尊者阿難。” 
　　于是，尊者阿難往詣佛所，稽首佛足，卻住一面，叉手向佛，白曰：“世尊，今日瞿曇彌大愛與諸比丘尼長老上尊為王者所識，久修梵行，俱來詣我所，稽首我足，卻住一面，叉手語我曰：‘尊者阿難，此諸比丘尼長老上尊為王者所識，久修梵行；彼諸比丘年少新學，晚后出家，入此正法、律甫爾不久。愿令此諸比丘為諸比丘尼隨其大小稽首作禮，恭敬承事，叉手問訊。’” 
　　世尊告曰：“止！止！阿難，守護此言，慎莫說是！阿難，若使汝知如我知者，不應說一句，況復如是說？阿難，若使女人不得于正法、律中，至信、舍家、無家、學道者，諸梵志、居士當以衣布地而作是說：‘精進沙門可于上行，精進沙門難行而行，令我長夜得利饒益，安隱快樂。’阿難，若女人不得于此正法、律中，至信、舍家、無家、學道者，諸梵志、居士當以頭發布地而作是說：‘精進沙門可于上行，精進沙門難行而行，令我長夜得利饒益，安隱快樂。’ 
　　“阿難，若女人不得于此正法、律中，至信、舍家、無家、學道者，諸梵志、居士若見沙門，當以手奉種種飲食，住道邊待而作是說：‘諸尊，受是食是，可持是去，隨意所用，令我長夜得利饒益，安隱快樂。’阿難，若女人不得于此正法、律中，至信、舍家、無家、學道者，諸信梵志見精進沙門，敬心扶抱，將入于內，持種種財物與精進沙門而作是說：‘諸尊，受是，可持是去，隨意所用，令我長夜得利饒益，安隱快樂。’ 
　　“阿難，若女人不得于此正法、律中，至信、舍家、無家、學道者，此日月有大如意足，有大威德，有大福佑，有大威神，然于精進沙門威神之德猶不相及，況復死瘦異學耶？阿難，若女人不得于此正法、律中，至信、舍家、無家、學道者，正法當住千年，今失五百歲，余有五百年。阿難，當知女人不得行五事，若女人作如來、無所著、等正覺，及轉輪王、天帝釋、魔王、大梵天者，終無是處。當知男子得行五事，若男子作如來、無所著、等正覺，及轉輪王、天帝釋、魔王、大梵天者，必有是處。” 
　　佛說如是，尊者阿難及諸比丘聞佛所說，歡喜奉行。  
　　林品第十竟（第二小土城誦訖）。  
中阿含經卷第二十九 大品第一（有二十五經）（第三念誦）  
　　柔軟、龍象、處，無常、請、瞻波， 
　　二十億、八難，貧窮、欲、福田， 
　　優婆塞、怨家，教曇彌、降魔， 
　　賴吒、優婆離，釋問及善生， 
　　商人、世間、福，息止、至邊、喻。  
大品柔軟經第一  
　　我聞如是：一時，佛游舍衛國，在勝林給孤獨園。 
　　爾時，世尊告諸比丘：“自我昔日出家學道，為從優游、從容閑樂、極柔軟來。我在父王悅頭檀家時，為我造作種種宮殿，春殿、夏殿及以冬殿。為我好游戲故，去殿不遠，復造種種若干華池，青蓮華池、紅蓮華池、赤蓮華池、白蓮華池。于彼池中植種種水華，青蓮華、紅蓮華、赤蓮華、白蓮華，常水常華，使人守護，不通一切。為我好游戲故，于其池岸植種種陸華，修摩那華、婆師華、薝蔔華、修揵提華、摩頭揵提華、阿提牟多華、波羅頭華。 
　　“為我好游戲故，而使四人沐浴于我；沐浴我已，赤旃檀香用涂我身；香涂身已，著新繒衣，上下、內外、表里皆新，晝夜常以傘蓋覆我——莫令太子夜為露所沾，晝為日所灸。如常他家粗[麩-夫+黃]、麥飯、豆羹、姜菜，為第一食，如是我父悅頭檀家最下使人，粳糧肴饌為第一食。復次，若有野田禽獸，最美禽獸，提帝邏惒吒、劫賓阇邏、奚米何犁泥奢施羅米，如是野田禽獸，最美禽獸，常為我設如是之食。 
　　“我憶昔時父悅頭檀家，于夏四月升正殿上，無有男子，唯有女妓而自娛樂，初不來下。我欲出至園觀之時，三十名騎，簡選上乘，鹵簿前后，侍從導引，況復其余？我有是如意足，此最柔軟。 
　　“我復憶昔時看田作人止息田上，往詣閻浮樹下，結跏趺坐，離欲、離惡不善之法，有覺、有觀，離生喜、樂，得初禪成就游。我作是念：‘不多聞愚癡凡夫自有病法，不離于病，見他人病，憎惡薄賤，不愛不喜，不自觀己。’我復作是念：‘我自有病法，不離于病，若我見他病而憎惡薄賤，不愛不喜者，我不宜然，我亦有是法故。’如是觀已，因不病起貢高者，即便自滅。我復作是念：‘不多聞愚癡凡夫自有老法，不離于老，見他人老，憎惡薄賤，不愛不喜，不自觀己。’我復作是念：‘我自有老法，不離于老，若我見他老而憎惡薄賤，不愛不喜者，我不宜然，我亦有是法故。’如是觀已，若因壽起貢高者，即便自滅。不多聞愚癡凡夫為不病貢高豪貴放逸，因欲生癡，不行梵行；不多聞愚癡凡夫為少壯貢高豪貴放逸，因欲生癡，不行梵行；不多聞愚癡凡夫為壽貢高豪貴放逸，因欲生癡，不行梵行。” 
　　于是，世尊即說頌曰：  
　　“病法老法，及死亡法， 
　　　如法自有，凡夫見惡。 
　　　若我憎惡，不度此法， 
　　　我不宜然，亦有是法。 
　　　彼如是行，知法離生， 
　　　無病少壯，為壽貢高， 
　　　斷諸貢高，見無欲安。 
　　　彼如是覺，無怖于欲， 
　　　得無有想，行凈梵行。”  
　　佛說如是，彼諸比丘聞佛所說，歡喜奉行。  
大品龍象經第二  
　　我聞如是：一時，佛游舍衛國，在東園鹿子母堂。 
　　爾時，世尊則于晡時從宴坐起，堂上來下，告曰：“烏陀夷，共汝往至東河澡浴。” 
　　尊者烏陀夷白曰：“唯然。” 
　　于是，世尊將尊者烏陀夷往至東河，脫衣岸上，便入水浴。浴已還出，拭體著衣。 
　　爾時，波斯匿王有龍象，名曰念，作一切妓樂，歷度東河。眾人見已，便作是說：“是龍中龍，為大龍王，為是誰耶？” 
　　尊者烏陀夷叉手向佛，白曰：“世尊，象受大身，眾人見已，便作是說：‘是龍中龍，為大龍王，為是誰耶？’” 
　　世尊告曰：“如是，烏陀夷。如是，烏陀夷。象受大身，眾人見已，便作是說：‘是龍中龍，為大龍王，為是誰耶？’烏陀夷，馬、駱駝、牛、驢、胸行、人、樹，生大形。烏陀夷，眾人見已，便作是說：‘是龍中龍，為大龍王，為是誰耶？’烏陀夷，若有世間，天及魔、梵、沙門、梵志，從人至天，不以身、口、意害者，我說彼是龍。烏陀夷，如來于世間，天及魔、梵、沙門、梵志，從人至天，不以身、口、意害，是故我名龍。” 
　　于是，尊者烏陀夷叉手向佛，白曰：“世尊，惟愿世尊加我威力！善逝加我威力！令我在佛前，以龍相應頌頌贊世尊。” 
　　世尊告曰：“隨汝所欲。” 
　　于是，尊者烏陀夷在于佛前，以龍相應頌贊世尊曰：  
　　“正覺生人間，自御得正定， 
　　　修習行梵跡，息意能自樂。 
　　　人之所敬重，越超一切法， 
　　　亦為天所敬，無著至真人。 
　　　越度一切結，于林離林去， 
　　　舍欲樂無欲，如石出真金。 
　　　普聞正盡覺，如日升虛空， 
　　　一切龍中高，如眾山有岳。 
　　　稱說名大龍，而無所傷害， 
　　　一切龍中龍，真諦無上龍。 
　　　溫潤無有害，此二是龍足， 
　　　苦行及梵行，是謂龍所行。 
　　　大龍信為手，二功德為牙， 
　　　念項智慧頭，思惟分別法。 
　　　受持諸法腹，樂遠離雙臂， 
　　　住善息出入，內心至善定。 
　　　龍行止俱定，坐定臥亦定， 
　　　龍一切時定，是謂龍常法。 
　　　無穢家受食，有穢則不受， 
　　　得惡不凈食，舍之如師子。 
　　　所得供養者，為他慈愍受， 
　　　龍食他信施，存命無所著。 
　　　斷除大小結，解脫一切縛， 
　　　隨彼所游行，心無有系著。 
　　　猶如白蓮華，水生水長養， 
　　　泥水不能著，妙香愛樂色。 
　　　如是最上覺，世生行世間， 
　　　不為欲所染，如華水不著。 
　　　猶如燃火熾，不益薪則止， 
　　　無薪火不傳，此火謂之滅。 
　　　慧者說此喻，欲令解其義， 
　　　是龍之所知，龍中龍所說。 
　　　遠離淫欲恚，斷癡得無漏， 
　　　龍舍離其身，此龍謂之滅。”  
　　佛說如是，尊者烏陀夷聞佛所說，歡喜奉行。  
大品說處經第三  
　　我聞如是：一時，佛游舍衛國，在勝林給孤獨園。 
　　爾時，世尊告諸比丘：“此有三說處，無四無五。若比丘見已，因彼故說而說我見、聞、識、知，比丘說而說是我所知。云何為三？比丘，因過去世說，而說如是過去世時有；比丘，因未來世說，而說如是未來世時有；比丘，因現在世說，而說如是現在世時有。是謂三說處，無四無五。若比丘見已，因彼故說而說我見、聞、識、知，比丘說而說是我所知，因所說善習得義，因不說不善習得義。 
　　“賢圣弟子兩耳一心聽法，彼兩耳一心聽法已，斷一法、修一法、一法作證；彼斷一法、修一法、一法作證已，便得正定。賢圣弟子心得正定已，便斷一切淫、怒、癡。賢圣弟子如是得心解脫，解脫已，便知解脫：我生已盡，梵行已立，所作已辦，不更受有，知如真。因其所說有四處，當以觀人，此賢者可共說、不可共說。若使此賢者一向論不一向答者，分別論不分別答者，詰論不詰答者，止論不止答者，如是此賢者不得共說，亦不得共論。若使此賢者一向論便一向答者，分別論分別答者，詰論詰答者，止論止答者，如是此賢者得共說，亦得共論。 
　　“復次，因其所說，更有四處，當以觀人，此賢者可共說、不可共說。若使此賢者于處、非處不住者，所知不住者，說喻不住者，道跡不住者，如是此賢者不可共說，亦不可共論。若此賢者于處、非處住者，所知住者，說喻住者，道跡住者，如是此賢者可得共說，亦可得共論。因所說時止息口行，舍己所見，舍怨結意，舍欲、舍恚、舍癡、舍慢、舍不語、舍慳嫉、不求勝、不伏他，莫取所失，說義說法。說義說法已，教復教止，自歡喜、令彼歡喜。如是說義，如是說事，是圣說義，是圣說事，謂至竟漏盡。” 
　　于是，世尊說此頌曰：  
　　“若有諍論議，雜意懷貢高， 
　　　非圣毀呰德，各各相求便。 
　　　但求他過失，意欲降伏彼， 
　　　更互而求勝，圣不如是說。 
　　　若欲得論議，慧者當知時， 
　　　有法亦有義，諸圣論如是。 
　　　慧者如是說，無諍無貢高， 
　　　意無有厭足，無結無有漏。 
　　　隨順不顛倒，正知而為說， 
　　　善說則然可，自終不說惡。 
　　　不以諍論議，亦不受他諍， 
　　　知處及說處，是彼之所論。 
　　　如是圣人說，慧者俱得義， 
　　　為現法得樂，亦為后世安。 
　　　當知聰達者，非倒非常說。”  
　　佛說如是，彼諸比丘聞佛所說，歡喜奉行。  
大品說無常經第四  
　　我聞如是：一時，佛游舍衛國，在勝林給孤獨園。 
　　爾時，世尊告諸比丘：“色者無常，無常則苦，苦則非神。覺亦無常，無常則苦，苦則非神。想亦無常，無常則苦，苦則非神。行亦無常，無常則苦，苦則非神。識亦無常，無常則苦，苦則非神。是為色無常，覺、想、行、識無常，無常則苦，苦則非神。多聞圣弟子作如是觀，修習七道品，無礙正思正念。彼如是知、如是見，欲漏心解脫，有漏、無明漏心解脫；解脫已，便知解脫：我生已盡，梵行已立，所作已辦，不更受有，知如真。若有眾生及九眾生居，乃至有想無想處行余第一有，于其中間是第一、是大、是勝、是最、是尊、是妙，謂世中阿羅訶。所以者何？世中阿羅訶得安隱快樂。” 
　　于是，世尊說此頌曰：  
　　“無著第一樂，斷欲無有愛， 
　　　永舍離我慢，裂壞無明網。 
　　　彼得不移動，心中無穢濁， 
　　　不染著世間，梵行得無漏。 
　　　了知于五陰，境界七善法， 
　　　大雄游行處，離一切恐怖。 
　　　成就七覺寶，具學三種學， 
　　　妙稱上朋友，佛最上真子。 
　　　成就十支道，大龍極定心， 
　　　是世中第一，彼則無有愛。 
　　　眾事不移動，解脫當來有， 
　　　斷生老病死，所作辦滅漏。 
　　　興起無學智，得身最后邊， 
　　　梵行第一具，彼心不由他。 
　　　上不及諸方，彼無有喜樂， 
　　　能為師子吼，世間無上覺。”  
　　佛說如是，彼諸比丘聞佛所說，歡喜奉行。  
大品請請經第五（下一請字慈井切）  
　　我聞如是：一時，佛游王舍城，在竹林迦蘭哆園，與大比丘眾五百人俱，共受夏坐。 
　　爾時，世尊月十五日，說從解脫相請請時，在比丘眾前敷座而坐，告諸比丘：“我是梵志，而得滅訖，無上醫王。我今受身，最是后邊。我是梵志，得滅訖后，無上醫王。我今受身，最是后邊，謂汝等輩是我真子，從口而生，法法所化。謂汝等輩是我真子，從口而生，法法所化，汝當教化，轉相教訶。” 
　　爾時，尊者舍梨子亦在眾中。于是，尊者舍梨子即從座起，偏袒著衣，叉手向佛，白曰：“世尊，向之所說：‘我是梵志，而得滅訖，無上醫王。我今受身，最是后邊。我是梵志，得滅訖后，無上醫王。我今受身，最是后邊，謂汝等輩是我真子，從口而生，法法所化。謂汝等輩是我真子，從口而生，法法所化，汝當教化，轉相教訶。’世尊諸不調者令得調御，諸不息者令得止息，諸不度者而令得度，諸不解脫者令得解脫，諸不滅訖者令得滅訖，未得道者令其得道，不施設梵行令施設梵行，知道、覺道、識道、說道。世尊弟子于后得法，受教、受訶，受教、訶已，隨世尊語，即便趣行，得如其意，善知正法。唯然，世尊不嫌我身、口、意行耶？” 
　　彼時，世尊告曰：“舍梨子，我不嫌汝身、口、意行。所以者何？舍梨子，汝有聰慧、大慧、速慧、捷慧、利慧、廣慧、深慧、出要慧、明達慧。舍梨子，汝成就實慧。舍梨子，猶轉輪王而有太子，不越教已，則便受拜父王所傳，而能復傳。如是，舍梨子，我所轉法輪，汝復能轉。舍梨子，是故我不嫌汝身、口、意行。” 
　　尊者舍梨子復再叉手向佛，白曰：“唯然，世尊不嫌我身、口、意行。世尊不嫌此五百比丘身、口、意行耶？” 
　　世尊告曰：“舍梨子，我亦不嫌此五百比丘身、口、意行。所以者何？舍梨子，此五百比丘盡得無著，諸漏已盡，梵行已立，所作已辦，重擔已舍，有結已盡，而得善義正智正解脫。唯除一比丘，我亦本已記于現法中得究竟智：生已盡，梵行已立，所作已辦，不更受有，知如真。舍梨子，是故我不嫌此五百比丘身、口、意行。” 
　　尊者舍梨子復三叉手向佛，白曰：“唯然，世尊不嫌我身、口、意行，亦不嫌此五百比丘身、口、意行。世尊，此五百比丘，幾比丘得三明達？幾比丘得俱解脫？幾比丘得慧解脫耶？” 
　　世尊告曰：“舍梨子，此五百比丘，九十比丘得三明達，九十比丘得俱解脫，余比丘得慧解脫。舍梨子，此眾無枝無葉，亦無節戾，清凈真實，得正住立。” 
　　爾時，尊者傍耆舍亦在眾中。于是，尊者傍耆舍即從座起，偏袒著衣，叉手向佛，白曰：“唯然，世尊加我威力！惟愿善逝加我威力！令我在佛及比丘眾前，以如義相應而作贊頌。” 
　　世尊告曰：“傍耆舍，隨汝所欲。” 
　　于是，尊者傍耆舍在佛及比丘眾前，以如義相應而贊頌曰：  
　　“今十五請日，集坐五百眾， 
　　　斷除諸結縛，無礙有盡仙。 
　　　清凈光明照，解脫一切有， 
　　　生老病死盡，漏滅所作辦。 
　　　掉悔及疑結，慢有漏已盡， 
　　　拔斷愛結刺，上醫無復有。 
　　　勇猛如師子，一切恐畏除， 
　　　已度于生死，諸漏已滅訖。 
　　　猶如轉輪王，群臣所圍繞， 
　　　悉領一切地，乃至于大海。 
　　　如是勇猛伏，無上商人主， 
　　　弟子樂恭敬，三達離死怖。 
　　　一切是佛子，永除枝葉節， 
　　　轉無上法輪，稽首第一尊。”  
　　佛說如是，彼諸比丘聞佛所說，歡喜奉行。  
大品瞻波經第六  
　　我聞如是：一時，佛游瞻波，在恒伽池邊。 
　　爾時，世尊月十五日說從解脫時，于比丘眾前敷座而坐。世尊坐已，即便入定，以他心智觀察眾心；觀眾心已，至初夜竟，默然而坐。于是，有一比丘即從座起，偏袒著衣，叉手向佛，白曰：“世尊，初夜已訖，佛及比丘眾集坐來久，惟愿世尊說從解脫！” 
　　爾時，世尊默然不答。于是，世尊復至中夜默然而坐，彼一比丘再從座起，偏袒著衣，叉手向佛，白曰：“世尊，初夜已過，中夜將訖，佛及比丘眾集坐來久，惟愿世尊說從解脫！” 
　　世尊亦再默然不答。于是，世尊復至后夜默然而坐，彼一比丘三從座起，偏袒著衣，叉手向佛，白曰：“世尊，初夜既過，中夜復訖，后夜垂盡，將向欲明，明出不久，佛及比丘眾集坐極久，惟愿世尊說從解脫！” 
　　爾時，世尊告彼比丘：“于此眾中有一比丘已為不凈。” 
　　彼時，尊者大目揵連亦在眾中。于是，尊者大目揵連便作是念：“世尊為何比丘而說此眾中有一比丘已為不凈？我寧可入如其像定，以如其像定他心之智觀察眾心。” 
　　尊者大目揵連即入如其像定，以如其像定他心之智觀察眾心。尊者大目揵連便知世尊所為比丘說此眾中有一比丘已為不凈。于是，尊者大目揵連即從定起，至彼比丘前，牽臂將出，開門置外：“癡人遠去！莫于此住！不復得與比丘眾會，從今已去，非是比丘。”閉門下鑰，還詣佛所，稽首佛足，卻坐一面，白曰：“世尊所為比丘說此眾中有一比丘已為不凈者，我已逐出。世尊，初夜即過，中夜復訖，后夜垂盡，將向欲明，明出不久，佛及比丘眾集坐極久，惟愿世尊說從解脫！” 
　　世尊告曰：“大目揵連，彼愚癡人當得大罪，觸嬈世尊及比丘眾。大目揵連，若使如來在不凈眾說從解脫者，彼人則便頭破七分。是故，大目揵連，汝等從今已后說從解脫，如來不復說從解脫。所以者何？如是，大目揵連，或有癡人正知出入，善觀分別，屈伸低仰，儀容庠序，善著僧伽梨及諸衣缽，行住坐臥、眠寤語默，皆正知之，似如真梵行，至諸真梵行所，彼或不知。大目揵連，若諸梵行知者，便作是念：‘是沙門污，是沙門辱，是沙門憎，是沙門刺。’知已，便當共擯棄之。所以者何？莫令污染諸梵行者。 
　　“大目揵連，猶如居士有良稻田，或有麥田，生草名穢麥，其根相似，莖、節、葉、華皆亦似麥。后生實已，居士見之，便作是念：‘是麥污辱，是麥憎刺。’知已便拔，擲棄于外。所以者何？莫令污穢余真好麥。如是，大目揵連，或有癡人正知出入，善觀分別，屈伸低仰，儀容庠序，善著僧伽梨及諸衣缽，行住坐臥、眠寤語默，皆正知之，似如真梵行，至諸真梵行所，彼或不知。大目揵連，若諸梵行知者，便作是念：‘是沙門污，是沙門辱，是沙門憎，是沙門刺。’知已，便當共擯棄之。所以者何？莫令污染諸梵行者。 
　　“大目揵連，猶如居士秋時揚谷，谷聚之中若有成實者，揚便止住。若不成實及粃糠者，便隨風去。居士見已，即持掃帚，掃治令凈。所以者何？莫令污雜余凈好稻。如是，大目揵連，或有癡人正知出入，善觀分別，屈伸低仰，儀容庠序，善著僧伽梨及諸衣缽，行住坐臥、眠寤語默，皆正知之，似如真梵行，至諸真梵行所，彼或不知。大目揵連，若諸梵行知者，便作是念：‘是沙門污，是沙門辱，是沙門憎，是沙門刺。’知已，便當共擯棄之。所以者何？莫令污染諸梵行者。 
　　“大目揵連，猶如居士為過泉水故，作通水槽，持斧入林，扣打諸樹。若堅實者，其聲便小；若空中者，其聲便大。居士知已，便斫治節，擬作通水槽，如是，大目揵連，或有癡人正知出入，善觀分別，屈伸低仰，儀容庠序，善著僧伽梨及諸衣缽，行住坐臥、眠寤語默，皆正知之，似如真梵行，至諸真梵行所，彼或不知。大目揵連，若諸梵行知者，便作是念：‘是沙門污，是沙門辱，是沙門憎，是沙門刺。’知已，便當共擯棄之。所以者何？莫令污染諸梵行者。” 
　　于是，世尊說此頌曰：  
　　“共會集當知，惡欲憎嫉恚， 
　　　不語結恨慳，嫉妒諂欺誑， 
　　　在眾詐言息，屏處稱沙門， 
　　　陰作諸惡行，惡見不守護， 
　　　欺誑妄語言，如是當知彼， 
　　　往集不與會，擯棄不共止。 
　　　欺詐誑說多，非息稱說息， 
　　　知時具凈行，擯棄遠離彼。 
　　　清凈共清凈，常當共和合， 
　　　和合得安隱，如是得苦邊。”  
　　佛說如是，彼諸比丘聞佛所說，歡喜奉行。  
大品沙門二十億經第七  
　　我聞如是：一時，佛游舍衛國，在勝林給孤獨園。 
　　爾時，尊者沙門二十億亦游舍衛國，在暗林中，前夜、后夜學習不眠，精勤正住，修習道品。于是，尊者沙門二十億安靜獨住，宴坐思惟，心作是念：“若有世尊弟子精勤學習正法、律者，我為第一，然諸漏心不得解脫。我父母家極大富樂，多有錢財，我今寧可舍戒罷道，行欲布施，修諸福業耶！” 
　　爾時，世尊以他心智知尊者沙門二十億心之所念，便告一比丘：“汝往至彼，呼沙門二十億來。” 
　　于是，一比丘白曰：“唯然。”即從座起，稽首禮足，繞三匝而去，往至尊者沙門二十億所而語彼曰：“世尊呼汝。” 
　　尊者沙門二十億聞比丘語，即詣佛所，稽首作禮，卻坐一面。世尊告曰：“沙門，汝實安靜獨住，宴坐思惟，心作是念：‘若有世尊弟子精勤學習正法、律者，我為第一，然諸漏心不得解脫。我父母家極大富樂，多有錢財，我今寧可舍戒罷道，行欲布施，修諸福業耶！’” 
　　彼時，尊者沙門二十億羞恥慚愧，則無無畏：“世尊知我心之所念。”叉手向佛，白曰：“實爾。” 
　　世尊告曰：“沙門，我今問汝，隨所解答。于意云何？汝在家時，善調彈琴，琴隨歌音，歌隨琴音耶？” 
　　尊者沙門二十億白曰：“如是，世尊。” 
　　世尊復問：“于意云何？若彈琴弦急，為有和音可愛樂耶？” 
　　沙門答曰：“不也，世尊。” 
　　世尊復問：“于意云何？若彈琴弦緩，為有和音可愛樂耶？” 
　　沙門答曰：“不也，世尊。” 
　　世尊復問：“于意云何？若彈琴調弦不急不緩，適得其中，為有和音可愛樂耶？” 
　　沙門答曰：“如是，世尊。” 
　　世尊告曰：“如是，沙門，極大精進，令心掉亂；不極精進，令心懈怠。是故汝當分別此時，觀察此相，莫得放逸。” 
　　爾時，尊者沙門二十億聞佛所說，善受善持，即從座起，稽首佛足，繞三匝而去；受佛彈琴喻教，在遠離獨住，心無放逸，修行精勤。彼在遠離獨住，心無放逸，修行精勤已，族姓子所為，剃除須發，著袈裟衣，至信、舍家、無家、學道者，唯無上梵行訖，于現法中自知、自覺、自作證成就游：生已盡，梵行已立，所作已辦，不更受有，知如真。尊者沙門二十億知法已，至得阿羅訶。彼時，尊者沙門二十億得阿羅訶已，而作是念：“今正是時，我寧可往詣世尊所，說得究竟智耶！” 
　　于是，尊者沙門二十億往詣佛所，稽首作禮，卻坐一面，白曰：“世尊，若有比丘得無所著，諸漏已盡，梵行已立，所作已辦，重擔已舍，有結已解，自得善義，正智正解脫者，彼于爾時樂此六處：樂于無欲，樂于遠離，樂于無諍，樂于愛盡，樂于受盡，樂心不移動。 
　　“世尊，或有一人而作是念：‘此賢者以依信故，樂于無欲者，不應如是觀，但欲盡、恚盡、癡盡，是樂于無欲。’世尊，或有一人而作是念：‘此賢者以貪利稱譽求供養故，樂于遠離者，不應如是觀，但欲盡、恚盡、癡盡，是樂于遠離。’世尊，或有一人而作是念：‘此賢者以依戒故，樂于無諍者，不應如是觀，但欲盡、恚盡、癡盡，是樂于無諍，樂于愛盡，樂于受盡，樂心不移動。’世尊，若有比丘得無所著，諸漏已盡，梵行已立，所作已辦，重擔已舍，有結已解，自得善義，正智正解脫者，彼于爾時樂此六處。 
　　“世尊，若有比丘學未得意，求愿無上安隱涅槃者，彼于爾時成就學根及學戒。彼于后時，諸漏已盡而得無漏，心解脫、慧解脫，于現法中自知、自覺、自作證成就游：生已盡，梵行已立，所作已辦，不更受有，知如真者，彼于爾時成就無學根及無學戒。世尊，猶幼少童子，彼于爾時成就小根及小戒。彼于后時具足學根者，彼于爾時成就學根及學戒。如是，世尊，若有比丘學未得意，求愿無上安隱涅槃者，彼于爾時成就學根及學戒。彼于后時，諸漏已盡而得無漏，心解脫、慧解說，于現法中自知、自覺、自作證成就游：生已盡，梵行已立，所作已辦，不更受有，知如真者，彼于爾時成就無學根及無學戒。 
　　“彼若有眼所知色與對眼者，不能令失此心解脫、慧解脫，心在內住，善制守持，觀興衰法。若有耳所知聲、鼻所知香、舌所知味、身所知觸、意所知法與對意者，不能令失此心解脫、慧解脫，心在內住，善制守持，觀興衰法。世尊，猶去村不遠有大石山，不破不缺不脆，堅住不空合一，若東方有大風雨來，不能令搖，不動轉移，亦非東方風移至南方，若南方有大風雨來，不能令搖，不動轉移，亦非南方風移至西方；若西方有大風雨來，不能令搖，不動轉移，亦非西方風移至北方；若北方有大風雨來，不能令搖，不動轉移，亦非北方風移至諸方。如是彼若有眼所知色與對眼者，不能令失此心解脫、慧解脫，心在內住，善制守持，觀興衰法。若有耳所知聲、鼻所知香、舌所知味、身所知觸、意所知法與對意者，不能令失此心解脫、慧解脫，心在內住，善制守持，觀興衰法。” 
　　于是，尊者沙門二十億說此頌曰：  
　　“樂在無欲，心存遠離， 
　　　喜于無諍，受盡欣悅。 
　　　亦樂受盡，心不移動， 
　　　得知如真，從是心解。 
　　　得心解已，比丘息根， 
　　　作已不觀，無所求作。 
　　　猶如石山，風不能動， 
　　　色聲香味，身觸亦然， 
　　　愛不愛法，不能動心。”  
　　尊者沙門二十億于佛前說得究竟智已，即從座起，稽首佛足，繞三匝而去。 
　　爾時，世尊，尊者沙門二十億去后不久，告諸比丘：“諸族姓子，應如是來于我前說得究竟智，如沙門二十億來于我前說得究竟智，不自譽，不慢他，說義現法隨諸處也。莫令如癡增上慢所纏，來于我前說得究竟智，彼不得義，但大煩勞。沙門二十億來于我前說得究竟智，不自譽，不慢他，說義現法隨諸處也。” 
　　佛說如是，彼諸比丘聞佛所說，歡喜奉行。  
大品八難經第八  
　　我聞如是：一時，佛游舍衛國，在勝林給孤獨園。 
　　爾時，世尊告諸比丘：“人行梵行而有八難、八非時也。云何為八？若時如來、無所著、等正覺、明行成為、善逝、世間解、無上士、道法御、天人師，號佛、眾佑，出世說法：趣向止息，趣向滅訖，趣向覺道，為善逝所演。彼人爾時生地獄中，是謂人行梵行第一難、第一非時。 
　　“復次，若時如來、無所著、等正覺、明行成為、善逝、世間解、無上士、道法御、天人師，號佛、眾佑，出世說法：趣向止息，趣向滅訖，趣向覺道，為善逝所演。彼人爾時生畜生中，生餓鬼中，生長壽天中，生在邊國夷狄之中，無信無恩，無有反復，若無比丘、比丘尼、優婆塞、優婆夷，是謂人行梵行第五難、第五非時。 
　　“復次，若時如來、無所著、等正覺、明行成為、善逝、世間解、無上士、道法御、天人師，號佛、眾佑，出世說法：趣向止息，趣向滅訖，趣向覺道，為善逝所演。彼人爾時雖生中國，而聾啞如羊鳴，常以手語，不能知說善惡之義，是謂人行梵行第六難、第六非時。 
　　“復次，若時如來、無所著、等正覺、明行成為、善逝、世間解、無上士、道法御、天人師，號佛、眾佑，出世說法：趣向止息，趣向滅訖，趣向覺道，為善逝所演。彼人爾時雖生中國，不聾、不啞，不如羊鳴，不以手語，又能知說善惡之義，然有邪見及顛倒見，如是見、如是說：‘無施、無齋，無有咒說；無善惡業，無善惡業報；無此世彼世；無父無母；世無真人往至善處、善去、善向，此世彼世自知、自覺、自作證成就游。’是謂人行梵行第七難、第七非時。 
　　“復次，若時如來、無所著、等正覺、明行成為、善逝、世間解、無上士、道法御、天人師，號佛、眾佑，不出于世，亦不說法：趣向止息，趣向滅訖，趣向覺道，為善逝所演。彼人爾時生于中國，不聾、不啞，不如羊鳴，不以手語，又能知說善惡之義，而有正見不顛倒見，如是見、如是說：‘有施、有齋，亦有咒說；有善惡業，有善惡業報；有此世彼世；有父有母；世有真人往至善處、善去、善向，此世彼世自知、自覺、自作證成就游。’是謂人行梵行第八難、第八非時。 
　　“人行梵行有一不難、有一是時。云何人行梵行有一不難、有一是時？若時如來、無所著、等正覺、明行成為、善逝、世間解、無上士、道法御、天人師，號佛、眾佑，出世說法：趣向止息，趣向滅訖，趣向覺道，為善逝所演。彼人爾時生于中國，不聾、不啞，不如羊鳴，不以手語，又能知說善惡之義，而有正見不顛倒見，如是見、如是說：‘有施、有齋，亦有咒說；有善惡業，有善惡業報；有此世彼世；有父有母；世有真人往至善處、善去、善向，此世彼世自知、自覺、自作證成就游。’是謂人行梵行有一不難、有一是時。” 
　　于是，世尊說此頌曰：  
　　“若得人身者，說最微妙法， 
　　　若有不得果，必不遇其時。 
　　　多說梵行難，人在于后世， 
　　　若得遇其時，是世中甚難。 
　　　欲得復人身，及聞微妙法， 
　　　當以精勤學，人自哀愍故。 
　　　談說聞善法，莫令失其時， 
　　　若失此時者，必憂墮地獄。 
　　　若不遇其時，不聞說善法， 
　　　如商人失財，受生死無量。 
　　　若有得人身，聞說正善法， 
　　　遵奉世尊教，必遭遇其時。 
　　　若遭遇此時，堪任正梵行， 
　　　成就無上眼，日親之所說。 
　　　彼為常自護，進行離諸使， 
　　　斷滅一切結，降魔魔眷屬， 
　　　彼度于世間，謂得盡諸漏。”  
　　佛說如是，彼諸比丘聞佛所說，歡喜奉行。  
大品貧窮經第九  
　　我聞如是：一時，佛游舍衛國，在勝林給孤獨園。 
　　爾時，世尊告諸比丘：“世有欲人貧窮，為大苦耶？” 
　　諸比丘白曰：“爾也，世尊。” 
　　世尊復告諸比丘曰：“若有欲人貧窮舉貸他家財物，世中舉貸他家財物，為大苦耶？ 
　　諸比丘白曰：“爾也，世尊。” 
　　世尊復告諸比丘曰：“若有欲人舉貸財物，不得時還，白曰長息，世中長息，為大苦耶？” 
　　諸比丘白曰：“爾也，世尊。” 
　　世尊復告諸比丘曰：“若有欲人長息不還，財主責索，世中財主責索，為大苦耶？” 
　　諸比丘白曰：“爾也，世尊。” 
　　世尊復告諸比丘曰：“若有欲人財主責索，不能得償，財主數往至彼求索，世中財主數往至彼求索，為大苦耶？” 
　　諸比丘白曰：“爾也，世尊。” 
　　世尊復告諸比丘曰：“若有欲人財主數往至彼求索，彼故不還，便為財主之所收縛，世中為財主收縛，為大苦耶？” 
　　諸比丘白曰：“爾也，世尊。” 
　　“是為世中有欲人貧窮是大苦，世中有欲人舉貸財物是大苦，世中有欲人舉貸長息是大苦，世中有欲人財主責索是大苦，世中有欲人財主數往至彼求索是大苦，世中有欲人為財主收縛是大苦。如是若有于此圣法之中，無信于善法，無禁戒、無博聞、無布施、無智慧于善法，彼雖多有金、銀、琉璃、水精、摩尼、白珂、螺璧、珊瑚、琥珀、瑪瑙、瑇瑁、硨渠、碧玉、赤石、琁珠，然彼故貧窮，無有力勢，是我圣法中說不善貧窮也。 
　　“彼身惡行，口、意惡行，是我圣法中說不善舉貸也。彼欲覆藏身之惡行，不自發露，不欲道說，不欲令人訶責，不順求；欲覆藏口、意惡行，不自發露，不欲道說，不欲令人訶責，不順求，是我圣法中說不善長息也。彼或行村邑及村邑外，諸梵行者見已，便作是說：‘諸賢，此人如是作、如是行、如是惡、如是不凈，是村邑刺。’彼作是說：‘諸賢，我不如是作、不如是行、不如是惡、不如是不凈，亦非村邑刺。’是我圣法中說不善責索也。 
　　“彼或在無事處，或在山林樹下，或在空閑居，念三不善念——欲念、恚念、害念，是我圣法中說不善數往求索也。彼作身惡行，口、意惡行，彼作身惡行，口、意惡行已，因此緣此，身壞命終，必至惡處，生地獄中，是我圣法中說不善收縛也。我不見縛更有如是苦、如是重、如是粗、如是不可樂，如地獄、畜生、餓鬼縛也。此三苦縛，漏盡阿羅訶比丘已知滅盡，拔其根本，永無來生。” 
　　于是，世尊說此頌曰：  
　　“世間貧窮苦，舉貸他錢財， 
　　　舉貸錢財已，他責為苦惱。 
　　　財主往求索，因此收系縛， 
　　　此縛甚重苦，世間樂于欲。 
　　　于圣法亦然，若無有正信， 
　　　無慚及無愧，作惡不善行。 
　　　身作不善行，口意俱亦然， 
　　　覆藏不欲說，不樂正教訶。 
　　　若有數數行，意念則為苦， 
　　　或村或靜處，因是必有悔。 
　　　身口習諸行，及意之所念， 
　　　惡業轉增多，數數作復作。 
　　　彼惡業無慧，多作不善已， 
　　　隨所生畢訖，必往地獄縛。 
　　　此縛最甚苦，雄猛之所離， 
　　　如法得財利，不負得安隱。 
　　　施與得歡喜，二俱皆獲利， 
　　　如是諸居士，因施福增多。 
　　　如是圣法中，若有好誠信， 
　　　具足成慚愧，庶幾無慳貪。 
　　　已舍離五蓋，常樂行精進， 
　　　成就諸禪定，滿具常棄樂。 
　　　已得無食樂，猶如水浴凈， 
　　　不動心解脫，一切有結盡。 
　　　無病為涅槃，謂之無上燈， 
　　　無憂無塵安，是說不移動。”  
　　佛說如是，彼諸比丘聞佛所說，歡喜奉行。  
中阿含經卷第三十 大品行欲經第十  
　　我聞如是：一時，佛游舍衛國，在勝林給孤獨園。 
　　爾時，給孤獨居士往詣佛所，稽首佛足，卻坐一面，白曰：“世尊，世中為有幾人行欲？” 
　　世尊告曰：“居士，世中凡有十人行欲。云何為十？ 
　　“居士，有一行欲人，非法無道求索財物。彼非法無道求財物已，不自養安隱及父母、妻子、奴婢、作使，亦不供養沙門、梵志，令升上與樂俱而受樂報，生天長壽，如是有一行欲人也。 
　　“復次，居士，有一行欲人，非法無道求索財物。彼非法無道求財物已，能自養安隱及父母、妻子、奴婢、作使，而不供養沙門、梵志，令升上與樂俱而受樂報，生天長壽，如是有一行欲人也。 
　　“復次，居士，有一行欲人，非法無道求索財物。彼非法無道求財物已，能自養安隱及父母、妻子、奴婢、作使，亦供養沙門、梵志，令升上與樂俱而受樂報，生天長壽，如是有一行欲人也。 
　　“復次，居士，有一行欲人，法非法求索財物。彼法非法求財物已，不自養安隱及父母、妻子、奴婢、作使，亦不供養沙門、梵志，令升上與樂俱而受樂報，生天長壽，如是有一行欲人也。 
　　“復次，居士，有一行欲人，法非法求索財物。彼法非法求財物已，能自養安隱及父母、妻子、奴婢、作使，而不供養沙門、梵志，令升上與樂俱而受樂報，生天長壽，如是有一行欲人也。 
　　“復次，居士，有一行欲人，法非法求索財物。彼法非法求財物已，能自養安隱及父母、妻子、奴婢、作使，亦供養沙門、梵志，令升上與樂俱而受樂報，生天長壽，如是有一行欲人也。 
　　“復次，居士，有一行欲人，如法以道求索財物。彼如法以道求財物已，不自養安隱及父母、妻子、奴婢、作使，亦不供養沙門、梵志，令升上與樂俱而受樂報，生天長壽，如是有一行欲人也。 
　　“復次，居士，有一行欲人，如法以道求索財物。彼如法以道求財物已，能自養安隱及父母、妻子、奴婢、作使，而不供養沙門、梵志，令升上與樂俱而受樂報，生天長壽，如是有一行欲行人也。 
　　“復次，居士，有一行欲人，如法以道求索財物。彼如法以道求財物已，能自養安隱及父母、妻子、奴婢、作使，亦供養沙門、梵志，令升上與樂俱而受樂報，生天長壽；得財物已，染著縛繳；繳已染著，不見災患，不知出要而用，如是有一行欲人也。 
　　“復次，居士，有一行欲人，如法以道求索財物。彼如法以道求財物已，能自養安隱及父母、妻子、奴婢、作使，亦供養沙門、梵志，令升上與樂俱而受樂報，生天長壽；得財物已，不染不著，不縛不繳；不繳已染著，見災患，知出要而用，如是有一行欲人也。 
　　“居士，若有一行欲人，非法無道求索財物。彼非法無道求財物已，不自養安隱及父母、妻子、奴婢、作使，亦不供養沙門、梵志，令升上與樂俱而受樂報，生天長壽者，此行欲人于諸行欲人為最下也。 
　　“居士，若有一行欲人，法非法求索財物。彼法非法求財物已，自養安隱及父母、妻子、奴婢、作使，亦供養沙門、梵志，令升上與樂俱而受樂報，生天長壽者，此行欲人于諸行欲人為最上也。 
　　“居士，若有一行欲人，如法以道求索財物。彼如法以道求財物已，自養安隱及父母、妻子、奴婢、作使，亦供養沙門、梵志，令升上與樂俱而受樂報，生天長壽；得財物已，不染不著，不縛不繳；不繳已染著，見災患，知出要而用者，此行欲人于諸行欲人為最第一、最大、最上、最勝、最尊，為最妙也。猶如因牛有乳，因乳有酪，因酪有生酥，因生酥有熟酥，因熟酥有酥精。酥精者，為最第一、最大、最上、最勝、最尊，為最妙也。如是，居士，此行欲人于諸行欲人為最第一、最大、最上、最勝、最尊，為最妙也。” 
　　于是，世尊說此頌曰：  
　　“若非法求財，及法非法求， 
　　　不供不自用，亦不施為福， 
　　　二俱皆有惡，于行欲最下。 
　　　若如法求財，自身勤所得， 
　　　供他及自用，亦以施為福， 
　　　二俱皆有德，于行欲最上。 
　　　若得出要慧，行欲住在家， 
　　　見災患知足，節儉用財物， 
　　　彼得出欲慧，于行欲最上。”  
　　佛說如是，給孤獨居士及諸比丘聞佛所說，歡喜奉行。  
大品福田經第十一  
　　我聞如是：一時，佛游舍衛國，在勝林給孤獨園。 
　　爾時，給孤獨居士往詣佛所，稽首佛足，卻坐一面，白曰：“世尊，世中為有幾福田人？” 
　　世尊告曰：“居士，世中凡有二種福田人。云何為二？一者、學人，二者、無學人。學人有十八，無學人有九。居士，云何十八學人？信行、法行、信解脫、見到、身證、家家、一種、向須陀洹、得須陀洹、向斯陀含、得斯陀含、向阿那含、得阿那含、中般涅槃、生般涅槃、行般涅槃、無行般涅槃、上流色究竟，是謂十八學人。居士，云何九無學人？思法、升進法、不動法、退法、不退法、護法（護則不退，不護則退）、實住法、慧解脫、俱解脫，是謂九無學人。” 
　　于是，世尊說此頌曰：  
　　“世中學、無學，可尊可奉敬， 
　　　彼能正其身，口意亦復然， 
　　　居士是良田，施彼得大福。”  
　　佛說如是，給孤獨居士及諸比丘聞佛所說，歡喜奉行。  
大品優婆塞經第十二  
　　我聞如是：一時，佛游舍衛國，在勝林給孤獨園。 
　　爾時，給孤獨居士與大優婆塞眾五百人俱，往詣尊者舍梨子所，稽首作禮，卻坐一面；五百優婆塞亦為作禮，卻坐一面。給孤獨居士及五百優婆塞坐一面已，尊者舍梨子為彼說法，勸發渴仰，成就歡喜；無量方便為彼說法，勸發渴仰，成就歡喜已，即從座起，往詣佛所，稽首佛足，卻坐一面。尊者舍梨子去后不久，給孤獨居士及五百優婆塞亦詣佛所，稽首佛足，卻坐一面。 
　　尊者舍梨子及眾坐已定，世尊告曰：“舍梨子，若汝知白衣圣弟子善護行五法及得四增上心，現法樂居，易不難得。舍梨子，汝當記別圣弟子地獄盡，畜生、餓鬼及諸惡處亦盡，得須陀洹，不墮惡法，定趣正覺，極受七有，天上人間七往來已而得苦邊。 
　　“舍梨子，云何白衣圣弟子善護行五法？白衣圣弟子者，離殺、斷殺，棄舍刀杖，有慚有愧，有慈悲心，饒益一切乃至昆蟲，彼于殺生凈除其心。白衣圣弟子善護行，此第一法。 
　　“復次，舍梨子，白衣圣弟子離不與取、斷不與取，與而后取，樂于與取，常好布施，勸喜無吝，不望其報，不以偷所覆，常自護已，彼于不與取凈除其心。白衣圣弟子善護行，此第二法。 
　　“復次，舍梨子，白衣圣弟子離邪淫、斷邪淫，彼或有父所護，或母所護，或父母所護，或兄弟所護，或姊妹所護，或婦父母所護，或親親所護，或同姓所護，或為他婦女，有鞭罰恐怖，及有名雇賃至華鬘親；不犯如是女，彼于邪淫凈除其心。白衣圣弟子善護行，此第三法。 
　　“復次，舍梨子，白衣圣弟子離妄言、斷妄言，真諦言，樂真諦，住真諦不移動，一切可信，不欺世間，彼于妄言凈除其心。白衣圣弟子善護行，此第四法。 
　　“復次，舍梨子，白衣圣弟子離酒、斷酒，彼于飲酒凈除其心。白衣圣弟子善護行，此第五法。 
　　“舍梨子，白衣圣弟子云何得四增上心，現法樂居，易不難得？白衣圣弟子念如來：‘彼如來、無所著、等正覺、明行成為、善逝、世間解、無上士、道法御、天人師，號佛、眾佑。’如是念如來已，若有惡欲即便得滅，心中有不善、穢污、愁苦、憂戚亦復得滅。白衣圣弟子攀緣如來，心靜得喜，若有惡欲即便得滅，心中有不善、穢污、愁苦、憂戚亦復得滅。白衣圣弟子得第一增上心，現法樂居，易不難得。 
　　“復次，舍梨子，白衣圣弟子念法：‘世尊善說法，必至究竟，無煩無熱，常有不移動。’如是觀、如是覺、如是知、如是念法已，若有惡欲即便得滅，心中有不善、穢污、愁苦、憂戚亦復得滅。白衣圣弟子攀緣法，心靜得喜，若有惡欲即便得滅，心中有不善、穢污、愁苦、憂戚亦復得滅。白衣圣弟子得此第二增上心。 
　　“復次，舍梨子，白衣圣弟子念眾：‘如來圣眾善趣正趣，向法次法，順行如法，彼眾實有阿羅訶、趣阿羅訶，有阿那含、趣阿那含，有斯陀含、趣斯陀含，有須陀洹、趣須陀洹，是謂四雙八輩。’謂如來眾成就尸賴，成就三昧，成就般若，成就解脫，成就解脫知見，可敬可重，可奉可供，世良福田。彼如是念如來眾，若有惡欲即便得滅，心中有不善、穢污、愁苦、憂戚亦復得滅。白衣圣弟子攀緣如來眾，心靜得喜，若有惡欲即便得滅，心中有不善、穢污、愁苦、憂戚亦復得滅。白衣圣弟子是謂得第三增上心，現法樂居，易不難得。 
　　“復次，舍梨子，白衣圣弟子自念尸賴：‘此尸賴不缺不穿，無穢無濁，住如地不虛妄，圣所稱譽，具善受持。’彼如是自念尸賴，若有惡欲即便得滅，心中有不善、穢污、愁苦、憂戚亦復得滅。白衣圣弟子攀緣尸賴，心靜得喜，若有惡欲即便得滅，心中有不善、穢污、愁苦、憂戚亦復得滅。白衣圣弟子是謂得第四增上心，現法樂居，易不難得。 
　　“舍梨子，若汝知白衣圣弟子善護行此五法，得此四增上心，現法樂居，易不難得者。舍梨子，汝記別白衣圣弟子地獄盡，畜生、餓鬼及諸惡處亦盡，得須陀洹，不墮惡法，定趣正覺，極受七有，天上人間七往來已而得苦邊。” 
　　于是，世尊說此頌曰：  
　　“慧者住在家，見地獄恐怖， 
　　　因受持圣法，除去一切惡。 
　　　不殺害眾生，知而能舍離， 
　　　真諦不妄言，不盜他財物。 
　　　自有婦知足，不樂他人妻， 
　　　舍離斷飲酒，心亂狂癡本。 
　　　常當念正覺，思惟諸善法， 
　　　念眾觀尸賴，從是得歡喜。 
　　　欲行其布施，當以望其福， 
　　　先施于息心，如是成果報。 
　　　我今說息心，舍梨子善聽： 
　　　若有黑及白，赤色之與黃， 
　　　尨色愛樂色，牛及諸鴿鳥， 
　　　隨彼所生處，良御牛在前。 
　　　身力成具足，善速往來快， 
　　　取彼之所能，莫以色為非。 
　　　如是此人間，若有所生處， 
　　　剎帝利梵志，居士本工師， 
　　　隨彼所生處，長老凈持戒， 
　　　世無著善逝，施彼得大果。 
　　　愚癡無所知，無慧無所聞， 
　　　施彼得果少，無光無所照。 
　　　若光有所照，有慧佛弟子， 
　　　信向善逝者，根生善堅住。 
　　　彼是生善處，如意往人家， 
　　　最后得涅槃，如是各有緣。”  
　　佛說如是，尊者舍梨子及諸比丘、給孤獨居士、五百優婆塞聞佛所說，歡喜奉行。  
大品怨家經第十三  
　　我聞如是：一時，佛游舍衛國，在勝林給孤獨園。 
　　爾時，世尊告諸比丘：“有七怨家法而作怨家，謂男女輩瞋恚時來。云何為七？怨家者，不欲令怨家有好色。所以者何？怨家者，不樂怨家有好色。人有瞋恚，習瞋恚，瞋恚所覆，心不舍瞋恚，彼雖好沐浴，名香涂身，然色故惡。所以者何？因瞋恚所覆，心不舍瞋恚故。是謂第一怨家法而作怨家，謂男女輩瞋恚時來。 
　　“復次，怨家者，不欲令怨家安隱眠。所以者何？怨家者，不樂怨家安隱眠。人有瞋恚，習瞋恚，瞋恚所覆，心不舍瞋恚，彼雖臥以御床，敷以氍氀、毾[毯-炎+登]，覆以錦綺羅縠，有襯體被，兩頭安枕，加陵伽波惒邏波遮悉多羅那，然故憂苦眠。所以者何？因瞋恚所覆，心不舍瞋恚故。是謂第二怨家法而作怨家，謂男女輩瞋恚時來。 
　　“復次，怨家者，不欲令怨家得大利。所以者何？怨家者，不樂怨家得大利。人有瞋恚，習瞋恚，瞋恚所覆，心不舍瞋恚，彼應得利而不得利，應不得利而得利。彼此二法更互相違，大得不利。所以者何？因瞋恚所覆，心不舍瞋恚故。是謂第三怨家法而作怨家，謂男女輩瞋恚時來。 
　　“復次，怨家者，不欲令怨家有朋友。所以者何？怨家者，不樂怨家有朋友。人有瞋恚，習瞋恚，瞋恚所覆，心不舍瞋恚，彼若有親朋友，舍離避去。所以者何？因瞋恚所覆，心不舍瞋恚故。是謂第四怨家法而作怨家，謂男女輩瞋恚時來。 
　　“復次，怨家者，不欲令怨家有稱譽。所以者何？怨家者，不樂怨家有名稱。人有瞋恚，習瞋恚，瞋恚所覆，心不舍瞋恚，彼惡名丑聲周聞諸方。所以者何？因瞋恚所覆，心不舍瞋恚故。是謂第五怨家法而作怨家，謂男女輩瞋恚時來。 
　　“復次，怨家者，不欲令怨家極大富。所以者何？怨家者，不樂怨家極大富。人有瞋恚，習瞋恚，瞋恚所覆，心不舍瞋恚，彼作如是身、口、意行，使彼大失財物。所以者何？因瞋恚所覆，心不舍瞋恚故。是謂第六怨家法而作怨家，謂男女輩瞋恚時來。 
　　“復次，怨家者，不欲令怨家身壞命終，必至善處，生于天上。所以者何？怨家者，不樂怨家往至善處。人有瞋恚，習瞋恚，瞋恚所覆，心不舍瞋恚，身、口、意惡行。彼身、口、意惡行已，身壞命終，必至惡處，生地獄中。所以者何？因瞋恚所覆，心不舍瞋恚故。是謂第七怨家法而作怨家，謂男女輩瞋恚時來。此七怨家法而作怨家，謂男女輩瞋恚時來。” 
　　于是，世尊說此頌曰：  
　　“瞋者得惡色，眠臥苦不安， 
　　　應獲得大財，反更得不利。 
　　　親親善朋友，遠離瞋恚人， 
　　　數數習瞋恚，惡名流諸方。 
　　　瞋作身口業，恚纏行意業， 
　　　人為恚所覆，失一切財物。 
　　　瞋恚生不利，瞋恚生心穢， 
　　　恐怖生于內，人所不能覺。 
　　　瞋者不知義，瞋者不曉法， 
　　　無目盲暗塞，謂樂瞋恚人。 
　　　恚初發惡色，猶火始起煙， 
　　　從是生憎嫉，緣是諸人瞋。 
　　　若瞋者所作，善行及不善， 
　　　于后瞋恚盛，煩熱如火燒。 
　　　所謂煩熱業，及諸法所纏， 
　　　彼彼我今說，汝等善心聽。 
　　　瞋者逆害父，及于諸兄弟， 
　　　亦殺姊與妹，瞋者多所殘。 
　　　所生及長養，得見此世間， 
　　　因彼得存命，此母瞋亦害。 
　　　無羞無慚愧，瞋纏無所言， 
　　　人為恚所覆，口無所不說。 
　　　造作癡罪業，而自夭其命， 
　　　作時不自覺，因瞋生恐怖。 
　　　系著自己身，愛樂無極已， 
　　　雖愛念己身，瞋者亦自害。 
　　　以刀而自刺，或從巖自投， 
　　　或以繩自絞，及服諸毒藥。 
　　　如是像瞋恚，是死依于恚， 
　　　彼彼一切斷，用慧能覺了。 
　　　小小不善業，慧者了能除， 
　　　當堪耐是行，欲令無惡色。 
　　　無恚亦無憂，除煙無貢高， 
　　　調御斷瞋恚，滅訖無有漏。”  
　　佛說如是，彼諸比丘聞佛所說，歡喜奉行。  
大品教曇彌經第十四  
　　我聞如是：一時，佛游舍衛國，在勝林給孤獨園。 
　　爾時，尊者曇彌為生地尊長，作佛圖主，為人所宗，兇暴急弊，極為粗惡，罵詈責數于諸比丘，因此故生地諸比丘皆舍離去，不樂住此。于是，生地諸優婆塞見生地諸比丘皆舍離去，不樂住此，便作是念：“此生地諸比丘以何意故，皆舍離去，不樂住此？”生地諸優婆塞聞此生地尊者曇彌——生地尊長，作佛圖主，為人所宗，兇暴急弊，極為粗惡，罵詈責數于諸比丘，因此故生地諸比丘皆舍離去，不樂住此。生地諸優婆塞聞已，即共往詣尊者曇彌所，驅逐曇彌，令出生地諸寺中去。 
　　于是，尊者曇彌為生地諸優婆塞所驅，令出生地諸寺中去，即攝衣持缽游行，往詣舍衛國，展轉進至舍衛國，住勝林給孤獨園。于是，尊者曇彌往詣佛所，稽首佛足，卻坐一面，白曰：“世尊，我于生地諸優婆塞無所污、無所說、無所犯，然生地諸優婆塞橫驅逐我，令出生地諸寺中去。” 
　　彼時世尊告曰：“止！止！曇彌，何須說此？” 
　　尊者曇彌叉手向佛，再白曰：“世尊，我于生地諸優婆塞無所污、無所說、無所犯，然生地諸優婆塞橫驅逐我，令出生地諸寺中去。” 
　　世尊亦再告曰：“曇彌，往昔之時，此閻浮洲有諸商人乘船入海，持視岸鷹行，彼入大海不遠，便放視岸鷹。若視岸鷹得至大海岸者，終不還船。若視岸鷹不得至大海岸者，便來還船。如是，曇彌，為生地優婆塞所驅逐，令出生地諸寺故，便還至我所。止！止！曇彌，何須復說此？” 
　　尊者曇彌復三白曰：“世尊，我于生地諸優婆塞無所污、無所說、無所犯，然生地諸優婆塞橫驅逐我，令出生地諸寺中去。” 
　　世尊亦復三告曰：“曇彌，汝住沙門法，為生地諸優婆塞所驅逐，令出生地諸寺耶？” 
　　于是，尊者曇彌即從座起，叉手向佛，白曰：“世尊，云何沙門住沙門法？” 
　　世尊告曰：“曇彌，昔時有人壽八萬歲。曇彌，人壽八萬歲時，此閻浮洲極大富樂，多有人民，村邑相近，如雞一飛。曇彌，人壽八萬歲時，女年五百歲乃嫁。曇彌，人壽八萬歲時，有如是病——大便、小便、欲、不食、老。曇彌，人壽八萬歲時，有王名高羅婆，聰明智慧，為轉輪王，有四種軍，整御天下，如法法王成就七寶。彼七寶者，輪寶、象寶、馬寶、珠寶、女寶、居士寶、主兵臣寶，是為七。具足千子，顏貌端正，勇猛無畏，能伏他眾。彼必統領此一切地乃至大海，不以刀杖，以法治化，令得安隱。 
　　“曇彌，高羅婆王有樹，名善住尼拘類樹王。曇彌，善住尼拘類樹王而有五枝，第一枝者，王所食及皇后；第二枝者，太子食及諸臣；第三枝者，國人民食；第四枝者，沙門、梵志食；第五枝者，禽獸所食。曇彌，善住尼拘類樹王果大如二升瓶，味如淳蜜丸。曇彌，善住尼拘類樹王果無有護者，亦無更相偷。有一人來，饑渴極羸，顏色憔悴，欲得食果，往至善住尼拘類樹王所，飽啖果已，毀折其枝，持果歸去。善住尼拘類樹王有一天依而居之，彼作是念：‘閻浮洲人異哉無恩，無有反復。所以者何？從善住尼拘類樹王飽啖果已，毀折其枝，持果歸去，寧令善住尼拘類樹王無果，不生果。’善住尼拘類樹王即無果，亦不生果。 
　　“復有一人來，饑渴極羸，顏色憔悴，欲得啖果，往詣善住尼拘類樹王所，見善住尼拘類樹王無果，亦不生果，即便往詣高羅婆王所，白曰：‘天王，當知善住尼拘類樹王無果，亦不生果。’高羅婆王聞已，猶如力士屈伸臂頃，如是高羅婆王于拘樓瘦沒，至三十三天，住天帝釋前，白曰：‘拘翼，當知善住尼拘類樹王無果，亦不生果。’于是，天帝釋及高羅婆王猶如力士屈伸臂頃，如是天帝釋及高羅婆王于三十三天中沒，至拘樓瘦，去善住尼拘類樹王不遠住。天帝釋作如其像如意足，以如其像如意足化作大水暴風雨；作大水暴風雨已，善住尼拘類樹王拔根倒豎。 
　　“于是，善住尼拘類樹王居止樹天，因此故，憂苦愁戚，啼泣垂淚，在天帝釋前立。天帝釋問曰：‘天，汝何意憂苦愁戚，啼泣垂淚，在我前立耶？’彼天白曰：‘拘翼，當知大水暴風雨，善住尼拘類樹王拔根倒豎。’時，天帝釋告彼樹天曰：‘天，汝樹天住樹天法，大水暴風雨，善住尼拘類樹王拔根倒豎耶？’樹天白曰：‘拘翼，云何樹天住樹天法耶？’天帝釋告曰：‘天，若使人欲得樹根，持樹根去；欲得樹莖、樹技、樹葉、樹華、樹果持去者，樹天不應瞋恚，不應憎嫉，心不應恨。樹天舍意而住樹天，如是樹天住樹天法。’” 
　　“天復白曰：‘拘翼，我樹天不住樹天法。從今日始樹天住樹天法，愿善住尼拘類樹王還復如本。’于是，天帝釋作如其像如意足，作如其像如意足已，復化作大水暴風雨；化作大水暴風雨已，善住尼拘類樹王即復如故。如是，曇彌，若有比丘罵者不罵，瞋者不瞋，破者不破，打者不打。如是，曇彌，沙門住沙門法。” 
　　于是，尊者曇彌即從座起，偏袒著衣，叉手向佛，啼泣垂淚，白曰：“世尊，我非沙門住沙門法，從今日始沙門住沙門法。” 
　　世尊告曰：“曇彌，昔有大師，名曰善眼，為外道仙人之所師宗，舍離欲愛，得如意足。曇彌，善眼大師有無量百千弟子。曇彌，善眼大師為諸弟子說梵世法。曇彌，若善眼大師為說梵世法時，諸弟子等有不具足奉行法者，彼命終已，或生四王天，或生三十三天，或生[火+僉]磨天，或生兜率哆天，或生化樂天，或生他化樂天。曇彌，若善眼大師為說梵世法時，諸弟子等設有具足奉行法者，彼修四梵室，舍離于欲，彼命終已，得生梵天。曇彌，彼時善眼大師而作是念：‘我不應與弟子等同俱至后世，共生一處。我今寧可更修增上慈，修增上慈已，命終得生晃昱天中。’ 
　　“曇彌，彼時善眼大師則于后時更修增上慈；修增上慈已，命終得生晃昱天中。曇彌，善眼大師及諸弟子學道不虛，得大果報。如善眼大師，如是牟梨破群那、阿羅那遮婆羅門、瞿陀梨舍哆、害提婆羅摩納、儲提摩麗橋鞞陀邏，及薩哆富樓奚哆。 
　　“曇彌，七富樓奚哆師亦有無量百千弟子。曇彌，七富樓奚哆師為諸弟子說梵世法。若七富樓奚哆師為說梵世法時，諸弟子等有不具足奉行法者，彼命終已，或生四王天，或生三十三天，或生[火+僉]磨天，或生兜率哆天，或生化樂天，或生他化樂天。若七富樓奚哆師為說梵世法時，諸弟子等設有具足奉行法者，彼修四梵室，舍離于欲，彼命終已，得生梵天。曇彌，七富樓奚哆師而作是念：‘我不應與弟子等同俱至后世，共生一處。我今寧可更修增上慈，修增上慈已，命終得生晃昱天中。’ 
　　“曇彌，彼時七富樓奚哆師則于后時更修增上慈；修增上慈已，命終得生晃昱天中。曇彌，七富樓奚哆師及諸弟子學道不虛，得大果報。曇彌，若有罵彼七師及無量百千眷屬，打破瞋恚責數者，必受無量罪。若有一成就正見佛弟子比丘得小果，罵詈打破瞋恚責數者，此受罪多于彼。是故，曇彌，汝等各各更迭相護。所以者何？離此過已，更無有失。” 
　　于是，世尊說此頌曰：  
　　“須涅、牟梨破群那、阿羅那遮婆羅門、瞿陀梨舍哆、害提婆羅摩納、儲提摩麗橋鞞陀邏、薩哆樓富樓奚哆。 
　　　此在過去世，七師有名德， 
　　　無愛縛樂悲，欲結盡過去。 
　　　彼有諸弟子，無量百千數， 
　　　彼亦離欲結，須臾不究竟。 
　　　若彼外仙人，善護行苦行， 
　　　心中懷憎嫉，罵者受罪多。 
　　　若一得正見，佛子住小果， 
　　　罵詈責打破，受罪多于彼。 
　　　是故汝曇彌，各各更相護， 
　　　所以更相護，重罪無過是。 
　　　如是甚重苦，亦為圣所惡， 
　　　必得受惡色，橫取邪見處。 
　　　此是最下人，圣法之所說， 
　　　謂未離淫欲，得微妙五根， 
　　　信、精進、念處，正定及正觀。 
　　　如是得此苦，前所受其殃， 
　　　自受其殃已，于后便害他。 
　　　若能自護者，彼為能護外， 
　　　是故當自護，慧者無殃樂。”  
　　佛說如是，尊者曇彌及諸比丘聞佛所說，歡喜奉行。  
大品降魔經第十五  
　　我聞如是：一時，佛游婆奇瘦，在鼉山怖林鹿野園中。 
　　爾時，尊者大目揵連教授為佛而作禪屋，露地經行。彼時，魔王化作細形，入尊者大目揵連腹中。于是，尊者大目揵連即作是念：“我今腹重猶如食豆，我寧可入如其像定，以如其像定自觀其腹。”是時，尊者大目揵連至經行道頭，敷尼師檀，結跏趺坐，入如其像定，以如其像定自觀其腹，尊者大目揵連便知魔王在其腹中。 
　　尊者大目揵連即從定寤，語魔王曰：“汝波旬出！汝波旬出！莫觸嬈如來，亦莫觸嬈如來弟子，莫于長夜無義無饒益，必生惡處，受無量苦。” 
　　彼時，魔王便作是念：“此沙門不見不知而作是說：‘汝波旬出！汝波旬出！莫觸嬈如來，亦莫觸嬈如來弟子，莫于長夜無義無饒益，必生惡處，受無量苦。’汝之尊師有大如意足，有大威德，有大福佑，有大威神，彼猶不能速知速見，況復弟子能知見耶？” 
　　尊者大目揵連復語魔王：“我復知汝意，汝作是念：‘此沙門不知不見而作是說：“汝波旬出！汝波旬出！莫觸嬈如來，亦莫觸嬈如來弟子，莫于長夜無義無饒益，必生惡處，受無量苦。”汝之尊師有大如意足，有大威德，有大福佑，有大威神，彼猶不能如是速知速見，況復弟子能知見耶？’” 
　　彼魔波旬復作是念：“今此沙門知見我故，而作是說耳！”于是，魔波旬化作細形，從口中出，在尊者大目揵連前立。 
　　尊者大目揵連告曰：“波旬，昔有如來名覺礫拘荀大無所著、等正覺，我時作魔，名曰惡。我有妹，名黑，汝是彼子。波旬，因此事故，汝是我外甥。波旬，覺礫拘荀大如來、無所著、等正覺有二大弟子，一者名音，二者名想。 
　　“波旬，以何義故，尊者音名音耶？波旬，尊者音住梵天上，以常音聲滿千世界，更無有弟子音聲與彼等者、相似者、勝者。波旬，以是義故，尊者音名音也。 
　　“波旬，復以何義尊者想名想耶？波旬，尊者想所依游行村邑，過夜平旦，著衣持缽，入村乞食，善護其身，善攝諸根，立于正念。彼乞食已，食訖，中后收舉衣缽，澡洗手足，以尼師檀著于肩上，至無事處，或至山林樹下，或至閑居靜處，敷尼師檀，結跏趺坐，速入想知滅定。彼時，若有放牛羊人、取樵草人，或行路人，入彼山林，見入想知滅定，便作是念：‘今此沙門于無事處坐而命終，我等寧可以燥樵、草拾已，積聚覆其身上而耶維之！’即拾樵、草積覆其身，以火燃之，便舍而去。彼尊者想過夜平旦，從定寤起，抖擻衣服，所依村邑游行，如常著衣，持缽入村乞食，善護其身，善攝諸根，立于正念。彼放牛羊人、取樵草人，或行路人，入彼山林人先見者，便作是念：‘今此沙門在無事處坐而命終，我等昨已拾燥樵、草積覆其身，以火燒之，燃已而去。然此賢者更復想也！’波旬，以是義故，尊者想名想也。 
　　“波旬，彼時惡魔便作是念：‘此禿沙門以黑所縛，斷種無子，彼學禪，伺、增伺、數數伺。猶若如驢，竟日負重，系在櫪上，不得麥食，為彼麥故，伺、增伺、數數伺；如是，此禿沙門為黑所縛，斷種無子，學禪，伺、增伺、數數伺。猶如貓子在鼠穴邊，欲捕鼠故，伺、增伺、數數伺；如是，此禿沙門為黑所縛，斷種無子，彼學禪，伺、增伺、數數伺。猶如鵂狐在燥樵積間，為捕鼠故，伺、增伺、數數伺；如是，此禿沙門為黑所縛，斷種無子，學禪，伺、增伺、數數伺。猶如鶴鳥在水岸邊，為捕魚故，伺、增伺、數數伺；如是，此禿沙門為黑所縛，斷種無子，學禪，伺、增伺、數數伺。彼何所伺？為何義伺？求何等伺？彼調亂狂發敗壞。我不知彼何所從來，亦不知彼何所從去，亦不知住止，不知死不知生，我寧可教敕梵志、居士：“汝等共來罵詈精進沙門，打破責數。所以者何？或罵打破責數時，倘能起惡心，令我得其便。”’ 
　　“波旬，彼時惡魔便教敕梵志、居士，彼梵志、居士罵詈精進沙門，打破責數。彼梵志、居士或以木打，或以石擲，或以杖撾，或傷精進沙門頭，或裂壞衣，或破應器。爾時，梵志、居士若有死者，因此緣此，身壞命終，必至惡處，生地獄中。彼生已，作是念：‘我應受此苦，當復更受極苦過是。所以者何？以我等向精進沙門行惡行故。’ 
　　“波旬，覺礫拘荀大如來、無所著、等正覺弟子用傷其頭，裂壞其衣，破其應器已，往詣覺礫拘荀大如來、無所著、等正覺所。爾時，覺礫拘荀大如來、無所著、等正覺無量百千眷屬圍繞而為說法，覺礫拘荀大如來、無所著、等正覺遙見弟子頭傷、衣裂、缽破而來，見已，告諸比丘：‘汝等見不？惡魔教敕梵志、居士：“汝等共來罵詈精進沙門，打破責數。所以者何？或罵打破責數時，倘能起惡心，令我得其便。”比丘，汝等當以心與慈俱，遍滿一方成就游。如是二三四方，四維上下，普周一切，心與慈俱，無結無怨，無恚無諍，極廣甚大，無量善修，遍滿一切世間成就游。如是悲、喜，心與舍俱，無結無怨，無恚無諍，極廣甚大，無量善修，遍滿，一切世間成就游，令惡魔求便不能得便。’ 
　　“波旬，覺礫拘荀大如來、無所著、等正覺以此教教諸弟子，彼即受教，心與慈俱，遍滿一方成就游。如是二三四方，四維上下，普周一切，心與慈俱，無結無怨，無恚無諍，極廣甚大，無量善修，遍滿一切世間成就游。如是悲、喜，心與舍俱，無結無怨，無恚無諍，極廣甚大，無量善修，遍滿一切世間成就游。以此故，彼惡魔求便不能得便。 
　　“波旬，彼時惡魔復作是念：‘我以此事求精進沙門便，而不能得。我寧可教敕梵志、居士：“汝等共來奉敬、供養、禮事精進沙門，或以奉敬，供養、禮事精進沙門，倘能起惡心，令我得其便。”’波旬，彼梵志、居士為惡魔所教敕已，即共奉敬、供養、禮事精進沙門，以衣敷地而作是說：‘精進沙門可于上行，精進沙門難行而行，令我長夜得利饒益，安隱快樂！’梵志、居士以發布地而作是說：‘精進沙門可于上行，精進沙門難行而行，令我長夜得利饒益，安隱快樂！’梵志、居士以手捧持種種飲食，住道邊待而作是說：‘精進沙門受是食是，可持是去，隨意而用，令我長夜得利饒益，安隱快樂！’諸信梵志、居士見精進沙門，敬心扶抱，將入于內，持種種財物與精進沙門，作如是說：‘受是用是，可持是去，隨意所用。’爾時，梵志、居士若有死者，因此緣此，身壞命終，必至善處，生于天上。生已，作是念：‘我應受是樂，當復更受極樂勝是。所以者何？以我等向精進沙門行善行故。’ 
　　“波旬，覺礫拘荀大如來、無所著、等正覺弟子得奉敬、供養、禮事已，往詣覺礫拘荀大如來、無所著、等正覺所。是時，覺礫拘荀大如來、無所著、等正覺無量百千眷屬圍繞而為說法，覺礫拘荀大如來、無所著、等正覺遙見弟子得奉敬、供養、禮事而來，見已，告諸比丘：‘汝等見不？惡魔教敕梵志、居士：“汝等共來奉敬、供養、禮事精進沙門，或以奉敬、供養、禮事精進沙門，倘能起惡心，令我得其便。”’比丘，汝等當觀諸行無常，觀興衰法，觀無欲，觀舍離，觀滅，觀斷，令惡魔求便而不能得。波旬，覺礫拘荀大如來、無所著、等正覺以此教教諸弟子，彼即受教，觀一切行無常，觀興衰法，觀無欲，觀舍離，觀滅，觀斷，令惡魔求便而不能得。 
　　“波旬，彼時惡魔復作是念：‘我以此事求精進沙門便，而不能得。我寧可化作年少形，手執大杖，住其道邊，打尊者音頭，令破血流污面。’波旬，覺礫拘荀大如來、無所著、等正覺于后所依村邑游行，彼于平旦著衣持缽，入村乞食，尊者音在后侍從。波旬，爾時惡魔化作年少形，手執大杖，住在道邊，擊尊者音頭破血流污面。波旬，尊者音破頭流血已，隨從覺礫拘荀大如來、無所著、等正覺后，猶影不離。 
　　“波旬，覺礫拘荀大如來、無所著、等正覺至村邑已，極其身力右旋顧視，猶如龍視，不恐不怖，不驚不懼而觀諸方。波旬，覺礫拘荀大如來、無所著、等正覺見尊者音頭破血流污面，隨佛后行，如影不離，便作是說：‘此惡魔兇暴，大有威力，此惡魔不知厭足。’波旬，覺礫拘荀大如來、無所著、等正覺說語未訖，彼時，惡魔便于彼處，其身即墮無缺大地獄。波旬，此大地獄而有四名：一者、無缺，二者、百釘，三者、逆刺，四者、六更。彼大地獄其中有卒，往至惡魔所，語惡魔曰：‘汝今當知，若釘釘等共合者，當知滿百年。’” 
　　于是，魔波旬聞說此已，即便心悸，恐怖驚懼，身毛皆豎，向尊者大目揵連即說頌曰：  
　　“云何彼地獄，惡魔昔在中？ 
　　　嬈害佛梵行，及犯彼比丘。”  
　　尊者大目揵連即時以偈答魔波旬曰：  
　　“地獄名無缺，惡魔曾在中， 
　　　嬈害佛梵行，及犯彼比丘。 
　　　彼鐵釘有百，一切各逆刺， 
　　　地獄名無缺，惡魔昔在中。 
　　　若有不知者，比丘佛弟子， 
　　　必得如是苦，受黑業之報。 
　　　若干種園觀，人者在于地， 
　　　食自然粳米，居止在北洲。 
　　　大須彌山巖，善修之所熏， 
　　　修習于解脫，受持最后身。 
　　　跱立在大泉，宮殿住至劫， 
　　　金色可愛樂，猶火[火+僉]晃昱。 
　　　作諸眾妓樂，往詣帝釋所， 
　　　本以一屋舍，善覺了為施。 
　　　若釋在前行，升毗阇延殿， 
　　　見釋大歡喜，天女各各舞。 
　　　若見比丘來，還顧有慚愧， 
　　　若毗阇延殿，見比丘問義： 
　　　大仙頗能知，愛盡得解脫？ 
　　　比丘即為答：問者如其義， 
　　　拘翼我能知，愛盡得解脫。 
　　　聞彼之所答，釋得歡喜樂， 
　　　比丘多饒益，所說如其義。 
　　　若毗阇延殿，問帝釋天王： 
　　　此殿名何等，汝釋攝持城？ 
　　　釋答大仙人，名毗阇延哆， 
　　　是謂千世界，于千世界中， 
　　　無有勝此殿，如毗阇延哆， 
　　　天王天帝釋，自在隨所游。 
　　　受樂那游哆，化作一行百， 
　　　毗阇延殿內，釋得自在游。 
　　　毗阇延大殿，足指能震動， 
　　　天王眼所觀，釋得自在游。 
　　　若鹿子母堂，筑基極深堅， 
　　　難動不可震，如意足能搖。 
　　　彼有琉璃地，圣人之所履， 
　　　滑澤樂更觸，布柔軟綿褥。 
　　　愛語共和合，天王常歡喜， 
　　　善能作妓樂，音節善諧和。 
　　　諸天來會聚，而說須陀洹， 
　　　若干無量千，及百諸那術。 
　　　至三十三天，慧眼者說法， 
　　　聞彼所說法，歡喜而奉行。 
　　　我亦有是法，如仙人所說， 
　　　謂至梵天上，問彼梵天事。 
　　　梵故有此見，謂見昔時有， 
　　　我住有常存，恒有不變易。 
　　　梵天為答彼，大仙我無見， 
　　　謂見昔時有，我恒常不變。 
　　　我見此境界，諸梵皆過去， 
　　　我今何由說，恒常不變易。 
　　　我見此世間，正覺之所說， 
　　　隨所因緣生，所往而轉還。 
　　　火無有思念，我燒愚癡人， 
　　　火燃若愚觸，必自然得燒。 
　　　如是汝波旬，觸嬈于如來， 
　　　久作不善行，受報亦當久， 
　　　魔汝莫厭佛，莫嬈害比丘。”  
　　　一比丘降魔，住在于怖林。 
　　　彼鬼愁憂戚，目連之所訶， 
　　　恐怖無智慧，即于彼處沒。  
　　尊者大目揵連所說如是，彼魔波旬聞尊者大目揵連所說，歡喜奉行。   
 上一部：乾隆大藏經·小乘阿含部·中阿含經六十卷（第十一卷～第二十卷）  下一部：乾隆大藏經·小乘阿含部·中阿含經六十卷（第三十一卷～第四十卷）   
 
   
   
乾隆大藏經·小乘阿含部·中阿含經        
    