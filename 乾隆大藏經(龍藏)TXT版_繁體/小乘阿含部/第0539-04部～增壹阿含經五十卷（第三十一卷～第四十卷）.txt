    第0539-04部～增壹阿含經五十卷（第三十一卷～第四十卷）           
    
  
   小乘阿含部、第0539部    
增壹阿含經五十卷（第三十一卷～第四十卷）    
符秦三藏曇摩難提譯      
  

增壹阿含經卷第三十一 力品第三十八之一  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“有六凡常之力。云何為六？小兒以啼為力，欲有所說，要當先啼；女人以瞋恚為力，依瞋恚已，然后所說；沙門、婆羅門以忍為力，常念下下于人，然后自陳；國王以驕傲為力，以此豪勢而自陳說；然阿羅漢以專精為力，而自陳說；諸佛世尊成大慈悲，以大悲為力弘益眾生。是謂，比丘，有此六凡常之力。是故，比丘，常念修行此大慈悲。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“汝等當思惟無常想，廣布無常想。已思惟、廣布無常想，盡斷欲界愛，色界、無色界愛，亦斷無明、驕慢。猶如以火燒焚草木，永盡無余，亦無遺跡；此亦如是，若修無常想，盡斷欲愛、色愛、無色愛、無明、驕慢，永無有余。所以然者？比丘，當修無常想時，而無欲心。彼以無欲心，便能分別法，思惟其義，無有愁、憂、苦、惱。彼以思惟法義，則無愚惑。 
　　“設修行人若見有斗諍者，彼便作是念：‘此諸賢士不修無常想，不廣布無常想，故致此斗訟耳！’彼以斗諍不觀其義，以不觀其義則有迷惑之心。彼以執此愚惑，而命終入三惡道：餓鬼、畜生、地獄中。 
　　“是故，諸比丘，當修無常想，廣布無常想，便無瞋恚、愚惑之想，亦能觀法，亦觀其義，若命終之后，生三善處：生天上、人中、涅槃之道。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在摩竭國憂迦支江水側。 
　　爾時，世尊詣一樹下，躬自敷座而坐，正身正意，系念在前。 
　　爾時，有一梵志往至彼處。是時，梵志見世尊腳跡為妙，見已，便生此念：“是何人之跡？為是天、龍、鬼、神、乾沓和、阿須倫、人若非人？為我先祖梵天耶？”是時，梵志即逐跡前進。遙見世尊在一樹下坐，正身正意，系念在前，見已，作是語：“為是天耶？” 
　　世尊告曰：“我非是天。” 
　　“為乾沓和耶？” 
　　世尊告曰：“我非乾沓和也。” 
　　“為是龍乎？” 
　　對曰：“我非是龍也。” 
　　“為閱叉也？” 
　　佛報梵志：“我非閱叉。” 
　　“為是祖父也？” 
　　佛報曰：“我非祖父。” 
　　是時，婆羅門問世尊曰：“汝今是誰？” 
　　世尊告曰：“有愛者則有受，有受則有愛，因緣合會，然后各各相生如此，如此五苦盛陰無有斷絕時。以知愛已，則知五欲，亦知外六塵、內六入，即知此盛陰之本末。” 
　　爾時，世尊便說此偈：  
　　“世間有五欲，意為第六生， 
　　　以知內外六，當念盡苦際。  
　　“是故，當求方便，滅內外六事。如是，梵志，當作是學！” 
　　爾時，彼梵志聞佛如是教，思惟玩習，不去心懷，即于座上，諸塵垢盡，得法眼凈。 
　　爾時，彼梵志聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“我本為菩薩時，未成佛道中有此念：‘此世間極為勤苦，有生、有老、有病、有死，然此五盛陰不得盡本原。’ 
　　“是時，我復作是念：‘由何因緣有生、老、病、死？復由何因緣致此災患？’當思惟此時，復生此念：‘有生則有老、病、死。’爾時，當思惟是時，復更生念：‘由何因緣有生？此由有而生。’復生此念：‘有者，何由而有？’當思惟是時，便生此念：‘此有由受而有。’復念：‘此受何由而有？’爾時，以智觀之，由愛而有受。復更思惟：‘此愛何由而生？’重觀察之，由痛而有愛。復更思惟：‘此痛何由而生？’當作是觀察時，由更樂而有此痛。復重思惟：‘此更樂何由而有？’我生此念時：‘緣六入而有此更樂。’時我重思惟：‘此六入何由而有？’觀察是時，由名色而有六入。時我復作是念：‘名色何由而有？’觀察是時，由識而有名色。‘此識何由而有？’觀察是時，由行生識。時我復作是念：‘行何由而生？’觀察是時，行由癡而生。 
　　“無明緣行，行緣識，識緣名色，名色緣六入，六入緣更樂，更樂緣痛，痛緣愛，愛緣受，受緣有，有緣生，生緣死，死緣愁、憂、苦、惱，不可稱計。如是名為苦盛陰所集。 
　　“我爾時復作是念：‘由何因緣滅生、老、病、死？’我觀察是時，生滅，老、病、死滅。時復生此念：‘由何而無生？’觀此生原有滅，生則滅。復念：‘由何而無有？’時生此念：‘無受則無有。’時我生此念：‘由何滅受？’觀察是時，愛滅，受則滅。復生此念：‘由何而滅愛？’重更觀察，痛滅，愛則滅。’復思惟：‘由何而滅痛？’觀察是時，更樂滅，則痛滅。復思惟：‘更樂何由而滅？’觀察是時，六入滅，則更樂滅。復觀此六入何由而滅？當觀察時，名色滅，則六入滅。復觀名色何由而滅？識滅，則名色滅。復觀察此識何由而滅？行滅，則識滅。復觀此行何由而滅？癡滅，則行滅；行滅，則識滅；識滅，則名色滅；名色滅，則六入滅；六入滅，則更樂滅；更樂滅，則痛滅；痛滅，則愛滅；愛滅，則受滅；受滅，則有滅；有滅，則生滅；生滅，則老、病滅；老、病滅，則死滅，是謂名為五盛陰滅。 
　　“時我復生此念：‘此識最為原首，令人致此生、老、病、死；然不能知此生、老、病、死之原本。’猶如有人在山林中，行逐小徑道。小復前行，見舊大道，古昔諸人在中行處。是時，彼人便復行此道，小復前進，見舊城郭、園觀、浴池，皆悉茂盛，但彼城中無有居民。此人見已，還歸本國，前白王言：‘昨游山林見好城郭，樹木繁茂，但彼城中無有人民。大王，可使人民在彼城止住？’是時，國王聞此人語，即居止人民；然此城郭還復如故，人民熾盛，快樂無比。 
　　“諸比丘當知：我昔未成菩薩時，在山中學道，見古昔諸佛所游行處，便從彼道，即知生、老、病、死所起原本，有生有滅，皆悉分別；知生苦、生集、生盡、生道，皆悉了知；有、受、愛、痛、更樂、六入、名色、識、行、癡亦復如是。無明起則行起，行所造者復由于識。我今以明于識，今與四部之眾而說此本；皆當知此原本所起，知苦、知集、知盡、知道，念使分明，以知六入，則知生、老、病、死，六入滅則生、老、病、死滅。是故，比丘，當求方便，滅于六入。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊與無央數百千萬眾而為說法。爾時，阿那律在彼座上。是時，阿那律在眾中睡眠。 
　　爾時，佛見阿那律睡眠，便說此偈：  
　　“受法快睡眠，意無有錯亂， 
　　　賢圣所說法，智者之所樂。 
　　　猶如深淵水，澄清無瑕穢， 
　　　如是聞法人，清凈心樂受。 
　　　亦如大方石，風所不能動， 
　　　如是得毀譽，心無有傾動。”  
　　是時，世尊告阿那律：“汝畏王法及畏盜賊而作道乎？” 
　　阿那律報曰：“不也，世尊。” 
　　佛告阿那律：“汝何故出家學道？” 
　　阿那律白佛言：“厭患此老、病、死、愁、憂、苦、惱，為苦所惱，故欲舍之，是故出家學道。” 
　　世尊告曰：“汝今，族姓子，信心堅固，出家學道。世尊今日躬自說法，云何于中睡眠？” 
　　是時，尊者阿那律即從座起，偏露右肩，長跪叉手，白世尊言：“自今已后形融體爛，終不在如來前坐睡。” 
　　爾時，尊者阿那律達曉不眠，然不能除去睡眠，眼根遂損。爾時，世尊告阿那律曰：“勤加精進者與調戲蓋相應，設復懈怠與結相應，汝今所行當處其中。” 
　　阿那律白佛：“前已在如來前誓，今不能復違本要。” 
　　是時，世尊告耆域曰：“療治阿那律眼根。” 
　　耆域報曰：“若阿那律小睡眠者，我當治目。” 
　　世尊告阿那律曰：“汝可寢寐。所以然者？一切諸法由食而存，非食不存。眼者以眠為食，耳者以聲為食，鼻者以香為食，舌者以味為食，身者以細滑為食，意者以法為食。我今亦說涅槃有食。” 
　　阿那律白佛言：“涅槃者以何等為食？” 
　　佛告阿那律：“涅槃者以無放逸為食，乘無放逸，得至于無為。” 
　　阿那律白佛言：“世尊，雖言眼者以眠為食，然我不堪睡眠。” 
　　爾時，阿那律縫故衣裳。是時，眼遂敗壞，而得天眼，無有瑕穢。是時，阿那律以凡常之法而縫衣裳，不能得使縷通針孔中。是時，阿那律便作是念：“諸世間得道羅漢，當與我貫針。” 
　　是時，世尊以天耳清凈，聞此音聲：“諸世間得道阿羅漢者，當與我貫針。”爾時，世尊至阿那律所而告之曰：“汝持針來，吾與貫之。” 
　　阿那律白佛言：“向所稱說者，謂諸世間欲求其福者，與我貫針。” 
　　世尊告曰：“世間求福之人無復過我，如來于六法無有厭足。云何為六？一者、施，二者、教誡，三者、忍，四者、法說義說，五者、將護眾生，六者、求無上正真之道。是謂，阿那律，如來于此六法無有厭足。” 
　　阿那律曰：“如來身者真法之身，復欲更求何法？如來已度生死之海，又脫愛著。然今日故求為福之道。” 
　　世尊告曰：“如是，阿那律，如汝所說，如來亦知此六法為無厭足。若當眾生知罪惡之原身、口、意所行者，終不墮三惡趣；以其眾生不知罪惡之原，故墜墮三惡趣中。” 
　　爾時，世尊便說此偈：  
　　“世間所有力，游在天人中， 
　　　福力最為勝，由福成佛道。  
　　“是故，阿那律，當求方便，得此六法。如是，諸比丘，當作是學。” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，有眾多比丘入舍衛城乞食，聞王波斯匿宮門外有眾多人民，于中舉手喚呼，皆稱怨：“國界有賊名鴦掘魔，極為兇暴，殺害生類不可稱計，無慈悲于一切眾生，國界人民無不厭患，日取人殺以指為鬘，故名為指鬘。惟愿大王當往共戰！” 
　　是時，眾多比丘乞食已，還詣祇洹精舍，收攝衣缽，以尼師檀著肩上，往至世尊所，頭面禮足，在一面坐。爾時，眾多比丘白世尊言：“我等眾多比丘入舍衛城乞食，見眾多人民在王宮門外，稱怨訴辭：‘今王國界有賊名鴦掘魔，為人兇暴，無有慈心，殺于一切眾生，人亡國虛，皆由此人，又取人指以為華鬘。’” 
　　爾時，世尊聞彼比丘語已，即從座起，默然而行。 
　　是時，世尊尋到彼所，諸有取薪、負草、犁作之人，及牧牛羊者，見世尊詣彼道，各白佛言：“沙門，沙門，勿從彼道。所以然者？此路側有賊名鴦掘魔，于中止住。諸有人民，欲就此道者，要集十人、或二十人、或三十、四十、五十人，猶不得過，盡為鴦掘魔所擒獲。然沙門瞿曇獨無有侶，為鴦掘魔所觸嬈者，于事不省。”世尊雖聞此語，故進不住。 
　　爾時，鴦掘魔母持食詣鴦掘魔所。是時，鴦掘魔便作是念：“吾指鬘為充數不乎？”是時，即數指猶未充數，復更重數，唯少一人指。是時，鴦掘魔左右顧視，求覓生人，欲取殺之；然四遠顧望，亦不見人，便作是念：“我師有教：‘若能害母者，必當生天。’我今母躬來在此，即可取殺之，得指充數，生于天上。” 
　　是時，鴦掘魔左手捉母頭，右手拔劍而語母言：“小住！阿母！”是時，世尊便作是念：“此鴦掘魔當為五逆。”即放眉間相，光明普照彼山林。是時，鴦掘魔見光明已，復語母言：“此是何光明照此山林？將非國王集諸兵眾，攻伐我身乎？” 
　　是時，母告曰：“汝今當知：此非日月火光，亦非釋、梵天王光明！” 
　　爾時，其母便說此偈：  
　　“此非火光明，非日月釋梵， 
　　　鳥狩不驚怖，和鳴殊于常。 
　　　此光極清凈，使人悅無量， 
　　　必是尊最勝，十力至此間。 
　　　于天世人中，天眼睹世界， 
　　　故欲度汝身，世尊來至此。”  
　　是時，鴦掘魔聞佛音響，歡喜踴躍，不能自勝，便作是語：“我師亦有教誡而敕我曰：‘設汝能害母，并殺沙門瞿曇者，必生梵天上。’” 
　　是時，鴦掘魔語母曰：“母！今且住！我先取沙門瞿曇殺，然后當食。” 
　　是時，鴦掘魔即放母而往逐世尊。遙見世尊來，亦如金聚，靡所不照；見已，并笑而說是語：“今此沙門定在我手，必殺不疑。其有人民欲行此道者，皆集大眾而行此道，然此沙門獨無伴侶，我今當取殺之。” 
　　是時，鴦掘魔即拔腰劍，往逆世尊。是時，世尊尋還復道，徐而行步，而鴦掘魔奔馳而逐，亦不能及如來。是時，鴦掘魔白世尊言：“住！住！沙門。” 
　　世尊告曰：“我自住耳！汝自不住。” 
　　是時，彼鴦掘魔并走，遙說此偈：  
　　“去而復言住，語我言不住， 
　　　與我說此義，彼住我不住。”  
　　爾時，世尊以偈報曰：  
　　“世尊言已住，不害于一切， 
　　　汝今有殺心，不離于惡原。 
　　　我住慈心地，愍護一切人， 
　　　汝種地獄苦，不離于惡原。”  
　　是時，鴦掘魔聞此偈已，便作是念：“我今審為惡耶？又師語我言：‘此是大祠，獲大果報，能取千人殺，以指作鬘者，果其所愿。如此之人，命終之后，生善處天上。’設取所生母及沙門瞿曇殺者，當生梵天上。”是時，佛作威神，令被神識豁寤：“諸梵志書籍亦有此言：‘如來出世甚為難遇，時時億劫乃出。彼出世時，不度者令度，不解脫者令得解脫。彼說滅六見之法。云何為六？言有我見者，即說滅六見之法；無有我者，亦與說滅無有我見之法；言有我見、無有我見，亦與說有我見、無我見之法；復自觀察、說觀察之法；自說無我之法；亦非我說、亦非我不說之法。’若如來出世，說此滅六見之法。又我奔走之時，能及象、馬、車乘，亦及人民；然此沙門行不暴疾，然我今日不能及此，必當是如來。” 
　　是時，鴦掘魔便說此偈：  
　　“尊今為我故，而說微妙偈， 
　　　惡者今識真，皆由尊威神。 
　　　即時舍利劍，投于深坑中， 
　　　今禮沙門跡，即求作沙門。”  
　　是時，鴦掘魔即前白佛言：“世尊，惟愿聽作沙門。” 
　　世尊告曰：“善來！比丘。”即時鴦掘魔便成沙門，著三法衣。 
　　爾時，世尊便說此偈：  
　　“汝今以剃頭，除結亦當爾， 
　　　結滅成大果，無復愁苦惱。”  
　　是時，鴦掘魔聞此語已，即時諸塵垢盡，得法眼凈。 
　　爾時，世尊將鴦掘魔比丘還詣舍衛城祗洹精舍。是時，王波斯匿集四部之眾，欲往攻伐賊鴦掘魔。是時，王便作是念：“我今可往至世尊所，以此因緣，具白世尊。若世尊有所說者，當奉行之。”爾時，王波斯匿即集四部之兵，往世尊所，頭面禮足，在一面坐。爾時，世尊問王曰：“大王，今日欲何所至？塵污身體，乃至于斯。” 
　　波斯匿王白佛言：“我今國界有賊名鴦掘魔，極為兇暴，無有慈心于一切眾生，使國丘荒，人民流迸，皆由此賊。彼今取人殺之，以指為鬘。此是惡鬼，非為人也，我今欲誅伐此人。” 
　　世尊告曰：“若當大王見鴦掘魔信心堅固，出家學道者，王當奈之何？” 
　　王白佛言：“知復如何，但當承事供養，隨時禮拜。然復，世尊，彼是惡人，無毫厘之善，恒殺害，能有此心出家學道乎？終無此理。” 
　　是時，鴦掘魔去世尊不遠，結跏趺坐，正身正意，系念在前。爾時，世尊伸右手指示王曰：“此是賊鴦掘魔。” 
　　王聞此語，便懷恐怖，衣毛皆豎。世尊告王：“勿懷恐怖！可往至前，自當悟王意耳！” 
　　是時王聞佛語，即至鴦掘魔前，語鴦掘魔曰：“汝今姓誰？” 
　　鴦掘魔曰：“我姓伽伽，母名滿足。” 
　　是時王禮足已，在一面坐。爾時，王問曰：“善樂此正法之中，勿有懈怠，修清凈梵行，得盡苦際，我當盡形壽供養衣被、飲食、床臥具、病瘦醫藥。” 
　　是時，鴦倔魔默然不對。王即從座起，頭面禮足；還詣世尊所，頭面禮足，在一面坐。 
　　是時，王復白佛言：“不降者使降，不伏者使伏。甚奇！甚特！曾所不有，乃能降伏極惡之人。惟愿大尊受命無窮，長養生民，蒙世尊恩，得免此難！國事猥多，欲還城池。” 
　　世尊告曰：“王知是時。”爾時，國王即從座起，頭面禮足，便退而去。 
　　爾時，鴦掘魔作阿練若，著五納衣，到時持缽，家家乞食，周而復始，著補納弊壞之衣，極為粗丑，亦復露坐，不覆形體。是時，鴦掘魔在閑靜之處，自修其行，所以族姓子，出家學道者，欲修無上梵行；生死已盡，梵行已立，所作已辦，更不復受胎，如實知之。時，鴦掘魔便成羅漢，六通清徹，無有塵垢，已成阿羅漢。 
　　到時，著衣持缽，入舍衛城乞食。是時，有婦女臨產甚難；見已，便作是念：“眾生類極為苦痛，受胎無限。”是時，鴦倔魔食后，收攝衣缽，以尼師檀著肩上，往至世尊所，頭面禮足，在一面坐。 
　　爾時，鴦掘魔白世尊言：“我向著衣持缽，入舍衛城乞食，見一婦人身體重妊。是時，我便作是念：‘眾生受苦何至于斯？’” 
　　世尊告曰：“汝今往彼婦人所，而作是說：‘我從賢圣生已來，未曾殺生。’持此至誠之言，使此母人胎得無他。” 
　　鴦掘魔對曰：“如是，世尊。” 
　　是時，鴦掘魔即其日，著衣持缽，入舍衛城，往至彼母人所，語彼母人曰：“我從賢圣生已來，更不殺生。持此至誠之言，使胎得解脫。” 
　　是時，母人胎即得解脫。 
　　是時，鴦掘魔城中乞食，諸男女大小見之，各各自相謂言：“此名鴦掘魔，殺害眾生不可稱計，今復在城中乞食。” 
　　是時，城中人民，各各以瓦石打者，或有以刀斫者，傷壞頭目，衣裳裂盡，流血污體，即出舍衛城至如來所。是時，世尊遙見鴦掘魔頭目傷破，流血污衣而來，見已，便作是說：“汝今忍之。所以然者？此罪乃應永劫受之。” 
　　是時，鴦掘魔至世尊所，頭面禮足，在一面坐。爾時，鴦掘魔在如來前，便說此偈：  
　　“堅固聽法句，堅固行佛法， 
　　　堅固親善友，便成滅盡處。 
　　　我本為大賊，名曰鴦掘魔， 
　　　為流之所漂，蒙尊拔濟之。 
　　　今觀自歸業，亦當觀法本， 
　　　今以逮三明，成就佛行業。 
　　　我本名無害，殺害不可計， 
　　　今名真諦實，不害于一切。 
　　　設復身口意，都無害心識， 
　　　此名無殺害，何況起思想？ 
　　　弓師能調角，水人能調水， 
　　　巧匠調其木，智者自調身。 
　　　或以鞭杖伏，或以言語屈， 
　　　竟不加刀杖，今我自降伏。 
　　　人前為過惡，后止不復犯， 
　　　是照于世間，如云消月現。 
　　　人前為過惡，后止不復犯， 
　　　是照于世間，如云消日現。 
　　　比丘老少壯，修行佛法行， 
　　　是照于世間，如彼月云消。 
　　　比丘老少壯，修行佛法者， 
　　　是照此世間，如彼日云消。 
　　　我今受痛少，飲食自知足， 
　　　盡脫一切苦，本緣今已盡。 
　　　更不受死跡，亦復不樂生， 
　　　今正待時節，歡喜而不亂。”  
　　是時，如來可鴦掘魔所說。是時，鴦掘魔以見如來然可之，即從座起，禮世尊足，便退而去。 
　　是時，諸比丘白世尊言：“鴦掘魔本作何功德，今日聰明智慧，面目端正，世之希有？復作何不善行，于今身上，殺害生類不可稱計？復作何功德，于今值如來，得阿羅漢道？” 
　　爾時，世尊告諸比丘：“昔者，過去久遠于此賢劫之中，有佛名迦葉如來、至真、等正覺，出現于世。迦葉如來去世之后，有王名大果，統領國界，典閻浮提。爾時，彼王有八萬四千宮人婇女，各無兒息。爾時，大果王向諸樹神、山神、日月、星宿，靡所不周，欲求男女。爾時，王第一夫人身即懷妊，經八、九月，便生男兒，顏貌端正，世之希有。是時，彼王便生是念：‘我本無有兒息，經爾許時，今方生兒，宜當立字，于五欲之中，而自娛樂。’ 
　　“是時，王召諸群臣能瞻相者，而告之曰：‘我今以生此兒，各與立字。’是時，群臣聞王教已，即白王言：‘今此太子極為奇妙，端正無比，面如桃華色，必當有大力勢，今當立字名曰大力。’是時，相師與太子立字已，各從座起而去。是時，國王愛愍此太子，未曾去目前。 
　　“是時，太子年向八歲，將諸臣佐往父所，朝賀問訊。父王復作是念：‘今此太子極自奇特！，’即告之曰：‘吾今與汝取婦何如乎？’太子白王：‘子今年幼，何須娉娶？’是時，父王權停，不與取婦。復經二十歲，王復告曰：‘吾欲與汝取婦。’太子白王：‘不須取婦。’ 
　　“是時，父王告群臣人民曰：‘我本無兒息，經歷久遠，方生一子，今不肯取婦，清凈無瑕。’爾時，王太子轉字名曰清凈。 
　　“是時，清凈太子年向三十，王復敕群臣曰：‘吾今年已衰微，更無兒息；今唯有清凈太子，今王高位應授與太子。然太子不樂五欲之中，當云何理國事？’群臣報曰：‘當為方便，使樂五欲。’是時，父王即椎鐘鳴鼓，敕國中人：‘其能使清凈太子樂五欲者，吾當賜與千金及諸寶物。’ 
　　“爾時，有女人名曰淫種，盡明六十四變。彼女人聞王有教令，其能使王太子習五欲者，當賜與千金及諸寶物。即往至父王所，而告之曰：‘見與千金及諸寶物，能使王太子習于五欲。’父王報曰：‘審能爾者，當重相賜，不負言信。’時淫女白王：‘太子為寢宿何處？’王報曰：‘在東堂上，無有女人，唯有一男兒，在彼侍衛。’女人白曰：‘惟愿大王敕內宮中，勿見限遮，隨意出入！’ 
　　“是時，淫女即其夜鼓二時，在太子門側，佯舉聲哭。是時，太子聞女人哭聲，便敕侍人曰：‘此是何人于斯而哭？’侍人報曰：‘此是女人在門側哭。’大子告曰：‘汝速往問所由哭耶？’時，彼侍臣往而問之：‘所由哭耶？’淫女報曰：‘夫主見棄，是故哭耳！’侍臣還白太子：‘此女人為夫主所棄，又畏盜賊，是故哭耳！’太子告曰：‘將此女人著象廄中。’到彼復哭；復將至馬廄中，復哭。太子復語侍臣：‘將來在此。’即將入堂，復于中哭。太子躬自問曰：‘何為復哭？’淫女報曰：‘太子，女人單弱，極懷恐怖，是故哭耳！’太子告曰：‘上吾床上，可得無畏。’時，女人默然不語，亦復不哭。是時，女人即脫衣裳，前捉太子手，舉著己胸上，即時驚覺，漸漸起欲想；以起欲心，便身就之。 
　　“是時，清凈太子明日清旦，往父王所。是時，父王遙見太子顏色，殊于常日；見已，便作是說：‘汝今所欲者事果乎？’太子報曰：‘如大王所言。’是時，父王歡喜踴躍，不能自勝，并作是說：‘欲求何愿，吾當與之。’太子報曰：‘所賜愿者，勿復中悔，當求其愿。’時王報曰：‘如汝所言，終不中悔，欲求何愿？’太子白王：‘大王，今日統領閻浮提內，皆悉自由；閻浮提里內諸未嫁女者，先適我家，然后使嫁。’是時王曰：‘隨汝所言。’王即敕國內人民之類曰：‘諸有女未出門者，先使詣清凈太子，然后嫁之。’ 
　　“爾時，彼城中有女名須蠻，次應至王所。是時，須蠻長者女露形裸跣在眾人中行，亦無羞恥。眾人見已，各相對談：‘此是長者女，名稱遠聞。云何露形在人中行？如驢何異？’女報眾人曰：‘我非為驢，汝等眾人斯是驢耳！汝等頗見女人還見女人有相恥乎？城中生類盡是女人，唯有清凈太子是男子矣！若我至清凈太子門者，當著衣裳。’是時，城中人民自相謂言：‘此女所說誠入我意，我等實是女，非男也。唯有清凈太子乃是男也，我等今日當行男子之法。’ 
　　“是時，城中人民各辦戰具，著鎧持杖，往至父王所，白父王曰：‘欲求二愿，唯見聽許！’王報之曰：‘何等二愿？’人民白王：‘王欲存者，當殺清凈太子；太子欲存者，今當殺王。我等不堪任承事清凈太子辱國常法。’ 
　　“是時，父王便說此偈：  
　　“‘為家忘一人，為村忘一家， 
　　　　為國忘一村，為身忘世間。’  
　　“是時，父王說此偈已，告人民曰：‘今正是時，隨汝等意。’是時，諸人將清凈太子取兩手縛之，將詣城外，各相謂言：‘我等咸共以瓦石打殺，何須一人殺乎？’ 
　　“是時，清凈太子臨欲死時，而作是說，又作誓愿：‘諸人民取吾枉殺，然父王自與我愿，我今受死亦不敢辭。使我將來之世，當報此怨；又使值真人羅漢，速得解脫。’是時，人民取太子殺已，各自散去。 
　　“諸比丘，莫作是觀！爾時大果王者，豈異人乎？今鴦掘魔師是也。爾時淫女者，今師婦是也。爾時人民者，今八萬人民死者是也。爾時清凈太子，今鴦掘魔比丘是也。臨欲死時作是誓愿，今還報怨無免手者，緣此因緣，殺害無限。后作誓愿，愿欲值佛，今得解脫，成阿羅漢。此是其義，當念奉行！” 
　　爾時，世尊告諸比丘：“我弟子中，第一聰明捷疾智者，所謂鴦掘魔比丘是也。” 
　　爾時，諸比丘聞佛所說，歡喜奉行。  
增壹阿含經卷第三十二 力品第三十八之二  
　　聞如是：一時，佛在羅閱城耆阇崛山中，與大比丘眾五百人俱。 
　　爾時，世尊告諸比丘：“汝等見此靈鷲山乎？” 
　　諸比丘對曰：“唯然，見之。” 
　　“卿等當知：過去久遠世時，此山更有異名。汝等復見此廣普山乎？” 
　　諸比丘對曰：“唯然，見之。” 
　　“汝等當知：過去久遠，此山更有異名，不與今同。汝等見白善山乎？” 
　　諸比丘對曰：“唯然，見之。” 
　　“過去久遠此山更有異名，不與今同。汝等頗見此負重山乎？’ 
　　諸比丘對曰：“唯然，見之。” 
　　“汝等頗見此仙人掘山乎？” 
　　諸比丘對曰：“唯然，見之。” 
　　“此山過去久遠，亦同此名，更無異名。所以然者？此仙人山，恒有神通菩薩、得道羅漢、諸仙人所居之處，又辟支佛亦在中游戲。我今當說辟支佛名號，汝等諦聽，善思念之！有辟支佛名阿利吒、婆利吒，審諦重辟支佛、善觀辟支佛、究竟辟支佛、聰明辟支佛、無垢辟支佛、帝奢念觀辟支佛，無滅、無形、勝、最勝、極大、極雷電光明辟支佛。此，比丘，諸辟支佛若如來不出世時，爾時此山中有此五百辟支佛，居此仙人山中。如來在兜術天上欲來生時，凈居天子自來在此相告：‘普敕世間，當凈佛土，卻后二歲，如來當出現于世。’ 
　　“是時，諸辟支佛聞天人語已，皆騰在虛空，而說此偈：  
　　“‘諸佛未出時，此處賢圣居， 
　　　　自悟辟支佛，恒居此山中。 
　　　　此名仙人山，辟支佛所居， 
　　　　仙人及羅漢，終無空缺時。’  
　　“是時，諸辟支佛即于空中燒身，取般涅槃。所以然者？世無二佛之號，故取滅度耳！一商客中終無二導師，一國之中亦無二王，一佛境界無二尊號。所以然者？過去久遠，此羅閱城中有王名喜益，彼恒念地獄苦痛，亦念餓鬼、畜生之痛。爾時，彼王便作是念：‘我今恒憶地獄、畜生、餓鬼之苦痛，我今不宜更入此三惡道中。今宜盡舍國王、正位、妻子、仆從，以信堅固，出家學道。’ 
　　“爾時，大王喜益，厭此酸苦，即舍王位，剃除須發，著三法衣，出家學道，在空閑之處，而自克已，觀五盛陰，觀了無常。所謂此色，此色集，此色盡，痛、想、行、識，亦復如是，皆悉無常。當觀此五盛陰時，諸可集法，盡是滅法；觀此法已，然后成辟支佛道。 
　　“是時，喜益辟支佛已成道果，便說此偈：  
　　“‘我憶地獄苦，畜生五道中， 
　　　　舍之今學道，獨逝而無憂。’  
　　“是時，此辟支佛在彼仙人山中。比丘當知：以此方便，知此山中恒有神通菩薩、得道真人、學仙道者而居其中，是故名曰仙人之山，更無異名。若如來不出現于世時，此仙人山中諸天恒來恭敬。所以然者？斯山中純是真人，無有雜錯者。若彌勒佛降神世時，此諸山名各各別異，此仙人山更無異名。此賢劫之中，此山名亦不異。汝等，比丘，當親近此山，承事恭敬，便當增益諸功德。如是，比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“汝等專念而自修己。云何當專念？于是，比丘，可行知行，舉動、進止、屈伸、俯仰、著衣法則、睡眠、覺寤、或語、或默，皆悉知時。若復比丘心意專正，彼比丘欲漏未生便不生，已生便滅之；未生有漏使不生，已生令滅之；未生無明漏使不生，已生令滅之。若專念分別六入，終不墮惡道。 
　　“云何六入為惡道？眼觀此色，若好、若丑，見好則喜，見惡不喜；若耳聞聲，若好、若丑，聞好則喜，聞不好則不喜；鼻、口、身、意，亦復如是。猶如有六種之蟲，性行各異，所行不同。若有人取繩纏縛之，取狗、野狐、獼猴、外來、鳣魚、蚖蛇、飛鳥，皆悉縛之，共系一處而放之。爾時，六種之蟲各有性行。 
　　“爾時，狗意中欲赴趣村中，野狐意中欲趣赴冢間，鳣魚意中欲趣水中，獼猴意中欲向山林之間，毒蛇意中欲入穴中，飛鳥意中欲飛在空。爾時，六種之蟲各各有性行而不共同。 
　　“設復有人取此六種之蟲，系著一處，而不得東、西、南、北。是時，六種之蟲雖復動轉，亦不離故處。此內六情亦復如是，各各有所主，其事不同，所觀別異，若好、若丑。 
　　“爾時，比丘系此六情而著一處。是故，諸比丘，當念專精，意不錯亂，是時弊魔波旬終不得其便，諸善功德皆悉成就。如是，諸比丘，當念具足眼根，便得二果，于現法中得阿那含果，若得阿羅漢果。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在波羅柰鹿野園中，與大比丘眾五百人俱。 
　　爾時，世尊告諸比丘：“當思惟無常想，廣布無常想。已思惟無常想，廣布無常想，便斷欲愛、色愛、無色愛，盡斷驕慢、無明。何以故？昔者過去久遠世時，有辟支佛名善目，顏貌端正，面如桃華色，視贍審諦，口作優缽華香，身作栴檀香。 
　　“是時，善目辟支佛到時，著衣持缽，入波羅奈城乞食。漸漸至大長者家，在門外默然而立。是時，長者女遙見有道士在門外立，端正無雙，顏貌殊特，世之希有，口作優缽華香，體作栴檀香；便起欲心，向彼比丘所，便作是說：‘汝今端正，面如桃華色，世之希有！我今雖處女人，亦復端正，可共合會。然我家中饒多珍寶，資財無量。然作沙門，甚為不易！’ 
　　“是時，辟支佛問曰：‘大妹，今為染著何處？’ 
　　“長者女報曰：‘我今正著眼色，又復口中作優缽華香，身作栴檀香。’ 
　　“是時，辟支佛舒左手，以右手挑眼著掌中，而告之曰：‘所愛眼者，此之謂也。大妹，今日為著何處？猶如癰瘡，無一可貪，然此眼中，亦漏不凈。大妹當知：眼如浮泡，亦不牢固，幻偽非真，誑惑世人；耳、鼻、口、身、意皆不牢固，欺詐不真。口是唾器，出不凈之物，純含白骨；身為苦器，為磨滅之法，恒盛臭處，諸蟲所擾；亦如畫瓶，內盛不凈。大妹，今日為著何處？是故，大妹，當專其心，思惟此法幻偽不真。如妹思惟眼、色無常，所有著欲之想自消滅；耳、鼻、口、身、意皆悉無常，思惟此已，所有欲意自當消除；思惟六入，便無欲想。’ 
　　“是時，長者女便懷恐懼，即前禮辟支佛足，白辟支佛言：‘自今已去，改過修善，更不興欲想。惟愿受悔過，如是再三修行。’ 
　　“辟支佛報曰：‘止！止！大妹，此非汝咎，是我宿罪，受此形故，使人見起欲情意。當熟觀眼：此眼非我，我亦非彼有；亦非我造，亦非彼為，乃從無有中而生；已有便自壞敗，亦非往世、今世、后世，皆由合會因緣。所謂合會因緣者，緣是有是，此起則起，此無則無，此滅則滅。耳、鼻、口、身、意亦復如是，皆悉空寂。是故，大妹，莫著眼色！以不著色，便至安隱之處，無復情欲。如是，大妹，當作是學！’ 
　　“爾時，辟支佛與彼女人，說四非常之法已，升在虛空，現十八變，還歸所止。 
　　“爾時，彼女人觀眼、耳、鼻、舌、身、意了無所有；便在閑靜之處，思惟此法。彼女人復更思惟六情無主，得四等心，身壞命終，生梵天上。比丘當知：若思惟無常想，廣布無常想，盡斷欲、色、無色愛，驕慢、無明皆悉除盡。是故，比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，波斯匿王告御車人曰：“汝今辦羽寶之車，吾欲出外游觀。” 
　　是時，彼人受王教敕，即辦羽寶之車，前白王曰：“已嚴駕羽寶之車，王宜知是時。” 
　　波斯匿王將此人便出舍衛城，至彼園觀，觀諸樹木，皆無聲響，亦無人民，寂然空虛；見已，便憶如來說諸法之本。是時，彼人在王后，執扇而扇王。 
　　“此園果樹木皆無聲響，亦無人民，寂然空虛，我今欲請如來、至真、等正覺在此游化，然不知如來今為所在？我欲往覲。” 
　　侍人報曰：“釋種有村名曰鹿堂，如來在彼游化。” 
　　波斯匿王告曰：“此鹿堂去此近遠？” 
　　侍人白王：“如來住處去此不遠，計其道里有三由旬。” 
　　是時，波斯匿王告曰：“速辦羽寶之車，我今欲見如來。” 
　　是時，彼人受王教已，即辦駕車，前白王曰：“車今已駕，王知是時。”王即乘車往詣彼村。 
　　爾時，眾多比丘輩于露地而經行。是時，王下車至眾多比丘所，到已，頭面禮足，在一面住。是時，王白比丘曰：“如來為所在？吾欲見之。” 
　　眾多比丘報曰：“世尊在此講堂中住，可往見之，勿以為難。王欲去時，徐舉其足，無令有聲。”是時，波斯匿王還顧視彼侍人，是時侍人便作是念：“王今獨與世尊相見，我應住此。” 
　　是時，王獨往至世尊所。爾時，世尊以天眼觀見波斯匿王在門外立。是時，世尊即從座起，與王開門。王見世尊，頭面禮足，自稱姓名：“我是波斯匿王。”三自稱號。 
　　世尊告曰：“汝今是王，我今釋種出家學道。” 
　　時，王白佛：“惟愿世尊延壽無窮，使天、人得安！” 
　　世尊告曰：“使大王當延壽無窮，以法治化，莫以非法。諸有以法治化者，皆生天上善處。正使命終之后，名稱不朽，世人所傳云：‘昔有國王以法治化，未曾有枉。’設有人民住此王境界，嘆王功德，思憶不忘者，王身在天上，增六事功德。云何為六？一者、天壽，二者、天色，三者、天樂，四者、天神足，五者、天豪，六者、天光。是故，大王，當以法治，莫以非法。我今日身中有此功德，應受人恭敬禮拜。” 
　　王白佛言：“如來功德應受人禮拜。” 
　　世尊告曰：“汝今云何言如來應受人禮拜？” 
　　王白佛言：“如來有六功德，應得受人禮拜。云何為六？如來正法甚為和雅，智者所修行，是謂如來初功德，可事、可敬。 
　　“復次，如來圣眾極為和順，法法成就：戒成就、三昧成就、智慧成就、解脫成就、解脫見慧成就。所謂圣眾者四雙八輩，此是如來圣眾，可敬、可貴，世間之大福田，是謂如來第二功德。 
　　“復次，如來有四部之眾，所施行法皆習行之，更不重受觸擾如來，是謂如來第三功德。 
　　“復次，世尊，我見剎利之姓、婆羅門、居士、沙門，高才蓋世，皆來集論議：‘我等當以此論往問如來，設彼沙門瞿曇，不報此論者，則有缺也；設當能報者，我等當稱其善。’是時，四姓來至世尊所，而問此論，或有默然者。爾時，世尊與彼說法，彼聞法已，更不復問事，況復欲論？皆師事如來，是謂如來第四功德。 
　　“復次，諸六十二見，欺誑世人，不解正法，由此致愚，然如來能除此諸邪見業，修其正見，是謂第五如來功德。 
　　“復次，眾生身、口、意行惡，彼若命終，憶如來功德，離三惡趣，得生天上；正使極惡之人，得生天上，是謂第六如來功德。其有眾生見如來者，皆起恭敬之心，而供養之。” 
　　世尊告曰：“善哉！善哉！大王，乃能如來前作師子吼，演如來功德。是故，大王，常當興心向于如來。如是，大王，當作是學！” 
　　爾時，世尊與王波斯匿說微妙之法，使令歡喜。是時，大王聞佛說法已，即從座起，禮世尊足，便退而去。未久，佛告比丘：“汝等當持此法供養，善諷誦念。所以然者？此波斯匿王之所說也。汝等亦當與四部眾廣演其義。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在羅閱城迦蘭陀竹園所，與大比丘眾五百人俱。 
　　爾時，阿阇世王告群臣曰：“汝等速駕羽寶之車，吾欲往見世尊。” 
　　是時，群臣受王教敕，即駕羽寶之車，前白王言：“嚴駕已辦，王宜知時。” 
　　時，王乘寶羽之車，往至世尊所，頭面禮足，在一面坐。爾時，阿阇世王白世尊言：“惟愿世尊受我請，在羅閱城九十日夏坐。” 
　　爾時，世尊默然受王請。是時，王見世尊默然受請，即從座起，頭面禮足，便退而去。 
　　是時，阿阇世王隨時供養衣被、飲食、床臥具、病瘦醫藥。 
　　爾時，毗舍離城鬼神興盛，人民死亡不可稱計。一日之中死者百數，鬼神羅剎充滿其中；面目黃色，或經三、四日而死者。是時，毗舍離人民恐懼，皆集一處，而共論議：“此大城中極為熾盛，土人豐熟，富樂無限，如彼天宮釋所住處。然今日為此鬼神所害，盡當死亡，丘荒猶如山野。誰能有此神德，卻此災患？” 
　　是時，人民各自相謂曰：“我等聞有沙門瞿曇，所至到處，眾邪惡鬼不得嬈近。若當如來來至此者，此諸鬼神各自馳散。但今日世尊在此羅閱城住，為阿阇世所供養，將恐不來此間游化。” 
　　或復有作是說：“如來有大慈悲，愍念眾生，遍觀一切，未度者使令得度，不舍一切眾生，如母愛子。設當有人請者，如來便來，阿阇世王終不留住。誰能堪往至阿阇世王界，而白世尊云：‘我等城中今遭此困厄，惟愿世尊慈愍屈顧！’” 
　　爾時，有大長者，名曰最大，集在彼眾。是時，諸人語長者曰：“我等聞沙門瞿曇所至到處，諸邪惡鬼無能害者。若當如來至此間者，便能除此災患。汝可往世尊所，具白此意，使此城廓永得存在。” 
　　是時，長者默然從眾人語，即從座起，往至家中；到已，辦道路行具，將諸人使往至世尊所，頭面禮足，在一面坐。 
　　爾時，長者白世尊言：“毗舍離城中人民遇此災患，人民之類死亡者多，計彼城中一日之內，連車載尸，動有百數。惟愿世尊垂愍接度，使余人拔擇安處，令得無為！又聞世尊所至到處，天、龍、鬼、神不敢嬈近。愿垂屈顧，至彼城中，度彼人民，安處無為！” 
　　世尊告曰：“我今已受羅閱城阿阇世王請。諸佛世尊言無有二，若當阿阇世王見聽者，如來當往。” 
　　最大長者白佛言：“此事甚難，阿阇世王終不放如來使至彼國。所以然者？阿阇世王于我國土，無有毫厘之善，長夜求方便，欲害彼民。設當阿阇世王見我者，即取我殺，況復得陳此事？若當聞彼國人民為鬼神所害者，歡喜無量。” 
　　世尊告曰：“勿懷恐懼，汝今往至王所，而白此事言：‘如來記莂王身，終無虛妄，所言無二。父王無咎而取害之，當生阿鼻地獄中，經歷一劫。然今日已離此罪，改其過罪，于如來法中，信根成就，緣此德本，得滅此罪，永無有余，于今身命終當生拍球地獄中；于彼命終當生四天王上；于彼命終生艷天上；于艷天上命終生兜術天、化自在天、他化自在天；復還以次來至四天王中。大王當知：二十劫中不墮惡趣，恒在天、人中生。最后受身，以信堅固，剃除須發，著三法衣，出家學道，名曰除惡辟支佛。’彼王聞此語，便當歡喜踴躍，不能自勝，亦當告汝，作是語：‘隨汝所求要愿，吾不違之。’”是時，長者白世尊言：“我今當持世尊威神至彼王所。”即從座起，頭面禮足，往彼王所。 
　　爾時，阿阇世王與諸群臣在高殿上，有所講論。是時，大長者往至王前。王遙見來，語群臣曰：“若當此人今至此所，汝等欲取何為？”或有作是說：“我等當取五兀之。”或言：“當梟其首。” 
　　阿阇世王言：“汝等催取殺之，不須見吾。” 
　　是時，長者聞此語已，極懷恐懼，尋時高聲而作是語：“我是佛之所使。” 
　　王聞佛音已，即下座，右膝著地，向如來所，問彼長者曰：“如來何所教敕？” 
　　長者報曰：“世尊記莂圣王而無虛妄，所吐言教，終無有二。如來言：‘王取父王害之，緣此罪本當入阿鼻地獄中，經歷一劫；然復尋時改過于如來所，今當生拍球地獄中；于彼命終當生四天王中；展轉生他化自在天中；還復次來生四天王中，二十劫中不墮三惡趣，流轉天、人之中。最后受身，以信堅固，出家學道，名曰除惡辟支佛，出現于世。’” 
　　王聞此語已，歡喜踴躍，不能自勝，即告大長者曰：“汝今欲求何愿？吾當與之。” 
　　長者白王：“所求愿者，王勿見違！” 
　　阿阇世王告曰：“汝今但說欲求何愿，吾不違之。” 
　　長者白王：“毗舍離城人民遇災，為鬼神所害，不可稱計。如今羅剎鬼神極為暴虐！惟愿大王聽放世尊至彼國界，令彼鬼神各各馳散！所以然者？我等曾聞：若如來所至到處，天、龍、鬼、神不得其便。惟愿大王聽許世尊至彼國界！” 
　　王聞此語已，便長嘆息，告長者曰：“此愿極大，非常人之所及！汝若當隨吾求城廓、村落、國財、妻子，吾不吝之。我不慮汝，當屈顧世尊；然我先已許所求之愿，今隨汝意。” 
　　是時，長者極懷歡喜，即從座起，辭退而去，往至世尊所言：“阿阇世王已許放世尊詣彼國界。” 
　　世尊告曰：“汝并在前，如來自當知時。” 
　　是時，長者頭面禮足，繞佛三匝，便退而去。 
　　是時，世尊清旦將諸比丘眾，前后圍繞出迦蘭陀竹園所，往詣毗舍離城。爾時，阿阇世王在高樓上，及將持蓋一人。爾時，王遙見世尊向彼國界，便自嘆息，告左右曰：“我等為此長者所欺，我今復用活為？乃使如來出此國界。” 
　　是時，阿阇世王持五百蓋，往送世尊，恐有塵坌身。羅閱城中復有五百寶蓋從如來后。是時，釋提桓因知世尊心中所念，復以五百寶蓋在虛空中，恐有塵土坌如來身；及諸河神復持五百寶蓋在虛空中。是時，毗舍離城人民之類聞世尊今當入城，復持五百寶蓋，前迎世尊。爾時，有二千五百寶蓋懸在空中。 
　　爾時，世尊見此蓋已，即時便笑。此是諸佛世尊常法，設如來笑時，口中便有五色光出，青、黃、白、黑、赤。 
　　侍者阿難見此光明，作此思惟：“此是何緣？設世尊笑必有因緣，事不唐爾。”是時，阿難長跪叉手，白世尊言：“如來終不妄笑，笑必當有緣。” 
　　世尊告曰：“汝今見此二千五百寶蓋供養如來乎？” 
　　阿難白佛：“唯然，見之。” 
　　世尊告曰：“若如來不出家學道者，當二千五百世作轉輪圣王，治化人民；以如來出家學道，更不受此寶蓋。 
　　“阿難當知：過去久遠，有王名善化，治在蜜絺羅國，以法治化，接納有方，統此閻浮里地，靡不從令者。爾時，彼王有八萬四千夫人婇女，皆是剎利種姓。第一夫人名曰日光，亦無兒息繼嗣者。 
　　“是時，彼王便作是念：‘我今統此閻浮里地，然今無有兒息。’便向諸山神、樹神、天地神明求有兒息。又未經數日之中，夫人懷妊。是時，日光夫人白王言：‘大王當知：我今覺知有娠，宜自將護。’復經八、九月，生一男兒，顏貌端正，面如桃華色。夫人見已，極懷歡喜，往視大王。王見歡喜踴躍，不能自勝，及八萬四千夫人，見生太子，亦各歡喜。 
　　“是時，國王召諸群臣國師、道士，使瞻相之，又與立字，使世稱傳。爾時，相師前白王言：‘今生太子極為端正，與世有異。其有見者，莫不愛念，今當立名愛念。’自已立字竟，各還所在。是時，國王愛念太子，未曾離目，即與太子起三時講堂；復以婇女充滿其中，與王太子共相娛樂。 
　　“爾時，太子便作是念：‘此中婇女，頗有常存不離世間，亦不變易？然觀彼眾中，盡皆無常，無有常存于世者，悉是幻偽，無有真實，使人民之類染著愛樂，皆不知遠離之。我今復用此為？可舍而學道。’是時，愛念太子即以其日，剃除須發，著三法衣，出家學道；尋即其夜，斷諸結縛，思惟有集之法，皆是磨滅，成辟支佛。成佛已，便說此偈：  
　　“‘欲者無常法，變易無實定， 
　　　　知此為大患，獨游不與俱。’  
　　“是時，辟支佛說此偈已，即飛在虛空，繞彼蜜絺羅城三匝。 
　　“是時，國王在高殿上，及諸宮人共相娛樂，見辟支佛繞城三匝，極懷歡喜，不能自勝：‘我今太子，騰在虛空，如彼飛鳥。’又不知成辟支佛，而告之曰：‘兒！今來下至此殿上，與吾共相娛樂。’是時，阿難，彼辟支佛尋下殿上，欲度父母故。時王語曰：‘太子，今日何為著此婇女衣？又剃須發，與人有異？’辟支佛報曰：‘子今所著甚為奇雅，非常人之所習。’時王報曰：‘何緣更不至宮中？’辟支佛言：‘自今已后，不復習欲，亦不樂此五欲之中。’時王語言：‘設不樂此五欲中者，在吾后園中住。’ 
　　“爾時，國王即自至園中，造立屋舍。是時，辟支佛欲度父母故，便住彼園館中受王供養，經歷數時，便于無余涅槃界而般涅槃。王取舍利而耶維之，于彼處立大神寺。是王復以余日往至園中觀看，見彼神寺，凋落壞敗；見已，便作是念：‘此是我兒神寺，今已凋壞。’是時，國王即以己蓋，覆彼神寺上，皆由愛心未盡。 
　　“是故，阿難，莫作是觀！爾時善化王者，即我身是。時，以兒故，以一蓋覆寺上，緣此德本，流轉天、人之間，數百千變為轉輪圣王，或為帝釋、梵天。我爾時不知是辟支佛，設我知是辟支佛者，其德不可稱量。若如來不成無上正真道者，更二千五百變作轉輪圣王，治化天下。以成道故，今有此二千五百蓋，自然應現。是謂，阿難，緣此因緣，如來笑耳！承事諸佛，功德乃爾不可稱計。是故，阿難，當求方便，供養諸佛世尊。如是，阿難，當作是學！” 
　　是時，世尊將諸比丘眾，往詣毗舍離城，住城門中，便說此偈：  
　　“今以成如來，世間最第一， 
　　　持此至誠語，毗舍離無他。 
　　　復以至誠法，得至涅槃界， 
　　　持此至誠語，毗舍離無他。 
　　　復以至誠僧，賢圣眾第一， 
　　　持此至誠語，毗舍離無他。 
　　　二足獲安隱，四足亦復然， 
　　　行道亦吉祥，來者亦復然。 
　　　晝夜獲安隱，無有觸嬈者， 
　　　持此至誠語，使毗舍無他。”  
　　如來說此語已，是時羅剎、鬼神各自馳走，不安其所，更不復入毗舍離城；諸有疾病之人各得除愈。 
　　爾時，世尊游在獼猴池側，國土人民承事供養衣被、飯食、床臥具、病瘦醫藥，隨其貴賤，各來飯佛及比丘僧，亦受八關齋，不失時節。是時，毗舍離城內，有六師在彼游化。所謂六師者：不蘭迦葉、阿夷耑、瞿耶樓、波休迦栴、先比盧持、尼揵子等。是時，六師集在一處，而作是說：“此沙門瞿曇住此毗舍離城，為人民所供養，然我等不為人民所供養。我等可往與彼論議，何者得勝？何者不如？” 
　　不蘭迦葉曰：“諸有沙門、婆羅門不受他語，方便致詰，此非沙門、婆羅門之法；然此瞿曇沙門不受他語，方便致難，我等那得與彼論議？” 
　　阿夷耑言：“無施、無受，亦無與者，亦無今世、后世眾生之類，亦無善惡之報。” 
　　瞿耶樓說曰：“在恒水側殺害人民不可稱計，積肉成山；在恒水左，作諸功德，緣此都無善惡之報。” 
　　波休迦栴言：“正使在恒水左，布施、持戒，隨時供給不令有乏，亦復無此福報。” 
　　先比盧持言：“無有言語，亦無言語之報，唯默然快樂。” 
　　尼揵子曰：“有言語，亦有言語之報。沙門瞿曇亦是人，我亦是人；瞿曇有所知，我等亦有所知；沙門瞿曇有神足，我亦有神足。若彼沙門現一神足，我等當現二神足；彼現二神足，我現四神足；彼現四，我現八；彼現八，我現十六；彼現十六，我現三十二，恒使增多，終不為彼屈，足得與捔力。設彼不受我等論者，即是彼之咎，人民聞已，不復供養，我等便得供養。” 
　　如是，時有比丘尼聞此語云：“六師集在一處，生此論本：‘沙門瞿曇不受人論，我等足得勝。’”是時，輸盧尼比丘尼飛在虛空，向彼六師，而說此偈：  
　　“我師無等倫，最尊無過者， 
　　　是彼尊弟子，名曰輸盧尼。 
　　　汝設有境界，便與我論議， 
　　　我當事事報，如師子掩鹿。 
　　　且舍我尊師，本無如來者， 
　　　我今比丘尼，足能降外道。”  
　　是比丘尼說此語已，六師尚不能仰視顏色，況與論議？ 
　　是時，毗舍離城人民之類，遙見比丘尼在虛空中，共六師而論議，然六師不能報之；各各稱慶，歡喜無量：“六師今日屈折于彼！” 
　　是時，六師極懷愁憂，出毗舍離城而去，更不入城。 
　　是時，眾多比丘聞輸盧比丘尼與六師共論而得勝，聞已，至世尊所，頭面禮足，以此因緣，具白世尊。世尊告諸比丘：“輸盧比丘尼有大神足，有大威神，智慧多聞。我長夜恒生此念：‘更無有能與六師共論，唯有如來及此比丘尼。’” 
　　爾時，世尊告諸比丘：“汝等頗見余比丘尼能降伏外道如此比丘尼乎？” 
　　諸比丘對曰：“不也，世尊。” 
　　世尊告曰：“諸比丘，我聲聞中第一比丘尼能降伏外道，所謂輸盧比丘尼是。” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“有六細滑更樂入。云何為六？所謂眼、耳、鼻、舌、身、意入，是謂六入。凡夫之人，若眼見色，便起染著之心，不能舍離；彼已見色，極起愛著，流轉生死，無有解時。六情亦復如是，起染著想，意不能舍離，由是流轉，無有解時。 
　　“若世尊賢圣弟子眼見色已，不起染著，無有污心，即能分別此眼是無常之法，苦、空、非身之法。六情亦復如是，不起染污心，分別此六情無常、苦、空、非身之法。當思惟此時，便獲二果，于現法中得阿那含、若阿羅漢。猶如有人極饑，欲修治谷麥，揚治令凈而取食之，除去饑渴。賢圣弟子亦復如是，于此六情，思惟污露不凈，即成道跡，入無余涅槃界。是故，比丘，當求方便，滅此六情。如是，諸比丘，當作是學！” 
　　爾時，諸比丘聞佛所說，歡喜奉行。  
增壹阿含經卷第三十三 等法品第三十九  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“若有比丘成就七法者，于現法中受樂無窮，欲得盡漏，便能獲之。云何為七法？于是，比丘知法、知義、知時，又能自知，復能知足，亦復知入眾中，觀察眾人，是謂七法。 
　　“云何比丘知法？于是，比丘知法，所謂契經、祇夜、偈、因緣、譬喻、本末、廣演、方等、未曾有、廣普、授決、生經。若有比丘不知法者，不知十二部經，此非比丘也。以其比丘能解了法故，名為知法。如是，比丘解了于法。 
　　“云何比丘解了于義？于是，比丘知如來機趣，解了深義，無所疑難。若有比丘不解了義者，此非比丘也。以其比丘能知深義故，名為解義也。如是，比丘能分別義。 
　　“云何比丘知其時宜？于是，比丘知其時節，可修觀時便修觀，可修止時便修止，可默知默，可行知行，可誦知誦，可授前人便授前人，可語知語。若有比丘不知此者，不知止觀進止之宜，此非比丘。若復比丘知其時節，不失時宜，此名為隨其方宜。如是，比丘知其時宜。 
　　“云何比丘自能修己？于是，比丘能自知己：‘我今有此見聞念知，有如是智慧，行步進止，恒隨正法。’若有比丘不能自知智慧之宜，出入行來，此非比丘也。以其比丘能自修己進止之宜，此名為自修己行。是謂比丘能自知己。 
　　“云何比丘自知止足？于是，比丘能自籌量睡眠、覺寤、坐臥、經行、進止之宜，皆能知止足。若有比丘不能知是者，則非比丘也。以其比丘能解了此故，名為知足。如是，比丘名為知足。 
　　“云何比丘知入大眾？于是，比丘分別大眾：‘此是剎利種，此是婆羅門眾，此是長者眾，此是沙門眾。我當以此法，宜則適彼眾中。’可語可默，皆悉知之。若有比丘不知入眾，此非比丘。以其比丘知入大眾故，名為知入眾也。是謂比丘知入大眾也。 
　　“云何比丘知眾人根元？比丘當知：有二人。云何為二？彼或有一人，欲往至園中親覲比丘；彼第二人不喜至彼觀見比丘。彼人欲至園中親覲比丘者，此人最為上。 
　　“比丘，復有二人。云何為二？彼一人雖至比丘所，然不問其宜；彼第二人亦不往至寺中見比丘。彼至寺人最為第一。 
　　“比丘，復有二人。云何為二？彼一人至比丘所問訊時宜；彼第二人不至比丘所問訊時宜。彼人至寺者，最尊第一，出彼人上。 
　　“比丘，復有二人。云何為二？彼一人至比丘所，至心聽法；彼第二人不至比丘所，不至心聽法。彼至心聽法者，于彼人最為第一。 
　　“比丘，復有二人。云何為二？彼有一人能觀察法，受持諷誦；彼第二人，不能受持諷誦。彼人受持諷誦者，于此人上最為第一。 
　　“比丘，復有二人。云何為二？彼有一人，聞法解其義；彼第二人，聞法不解其義。彼人聞法解義者，于此人最尊第一。 
　　“比丘，復有二人。云何為二？彼有一人聞法，法成就；彼第二人不聞法，法不成就。彼人聞法，法成就者，于此人第一。 
　　“比丘，復有二人。云何為二？彼一人聞法能堪忍修行，分別護持正法；第二人不能堪忍修行其法。彼能修行法者，于此諸人最尊第一。猶如牛有酪，由酪有酥，由酥有醍醐，醍醐最為第一，無能及者；此亦如是，若有人能修行者，此人最為第一，無能及者。是謂比丘觀察人根。若有人不了此者，則非比丘也。以其比丘聞法分別其義者，此為最上，如是比丘觀察人根。 
　　“若有比丘成就七法者，于現法中快樂無為，意欲斷漏亦無有疑。是故，比丘，當求方便，成此七法。如是，比丘，當作是學！ 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“三十三天晝度樹，本縱廣五十由旬，高百由旬，東、西、南、北蔭覆五十由旬，三十三天在彼四月自相娛樂。比丘當知：或有是時，彼晝度樹華葉凋落，萎黃在地。爾時，諸天見此瑞應，普懷歡喜，欣情內發：‘此樹不久當更生華實。’ 
　　“比丘當知：或有是時，彼樹華實皆悉凋落，捐棄在地。是時，三十三天倍復歡喜，自相謂言：‘此樹不久當作灰色。’ 
　　“比丘當知：復經歷數時，彼樹便作灰色。是時，三十三天已見此樹而作灰色，甚懷喜悅，自相謂言：‘而今此樹已作灰色，不久當生羅網。’ 
　　“是時，三十三天見此晝度樹已生羅網，不久當生雹節。爾時，三十三天見已，復懷歡喜：‘此樹今日已生雹節，不久當復開敷。’ 
　　“比丘當知：三十三天已見此樹漸漸開敷，各懷歡喜：‘此樹已漸漸開敷，不久當盡著華。’ 
　　“比丘當知：或有是時，彼樹普悉開敷，皆懷歡喜：‘此樹今日皆悉著華。’爾時，此香逆風，百由旬內無不聞香者。爾時，諸天四月之中于彼自相娛樂，樂不可計。 
　　“此亦如是，若賢圣弟子意欲出家學道時，如似彼樹始欲凋落。 
　　“復次，賢圣弟子捐棄妻財，以信堅固，出家學道，剃除須發，如似彼樹葉落在地。 
　　“比丘當知：若賢圣弟子無貪欲想，除不善法，念持歡喜，游志初禪，似彼晝度樹而作灰色。 
　　“復次，賢圣弟子有覺、有觀息，內有歡喜，專其一心，無覺、無觀，游心二禪，如似彼樹而生羅網。 
　　“復次，賢圣弟子念而有護，自覺身有樂，諸賢圣所求，護念具足，游心三禪，如似彼樹而生雹節。 
　　“復次，賢圣弟子苦樂已盡，先無愁憂，無苦無樂，護念清凈，游志四禪，如似彼樹漸漸開敷。 
　　“復次，賢圣弟子盡有漏，成無漏，心解脫、智慧解脫，于現法中而自娛樂：生死已盡，梵行已立，所作已辦，更不復受胎，如實知之。如似彼樹皆悉敷華。 
　　“是時，賢圣弟子戒德之香，遍聞四遠，無不稱譽者，四月之中而自娛樂，游心四禪，具足行本。是故，諸比丘，當求方便，成戒德之香。如是，比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“我今當說七事水喻，人亦如是。諦聽！諦聽！善思念之。” 
　　諸比丘對曰：“如是，世尊。” 
　　世尊告曰：“彼云何七事水喻而似人？猶如有人沒在水底，如復有人暫出水還沒，如復有人出水觀看，如復有人出頭而住，如復有人于水中行，如復有人出水而欲到彼岸，如復有人已到彼岸。是謂，比丘，七事水喻出現于世。 
　　“彼云何人沒在水底而不得出？于是，或有一人不善之法，遍滿其體，當經歷劫數，不可療治，是謂此人沒在水底。” 
　　“彼何等人出水還沒？或有一人信根漸薄，雖有善法而不牢固。彼身、口、意行善，后復身、口、意行不善法，身壞命終，生地獄中，是謂此人出水還沒。 
　　“彼何等人出水觀看？于是，或有人有信善根，身、口、意行，更不增益其法，自守而住，彼身壞命終，生阿須倫中，是謂此人出水而觀。 
　　“彼何等人出水住者？于是，或有人有信精進，斷三結使，更不退轉，必至究竟成無上道，是謂此人出水而住。 
　　“彼何等人欲渡水者？于是，或有人信根精進，恒懷漸愧，斷三結使，淫、怒、癡薄，來至此世而斷苦際，是謂此人欲渡水者。 
　　“彼何等人欲至彼岸？或有人信根精進，斷下五結，成阿那含，即彼般涅槃，更不來此世，是謂此人欲至彼岸者也。 
　　“何等人已至彼岸者？于是，或有一人，信根精進而懷慚愧，盡有漏，成無漏，于現法中而自娛樂：生死已盡，梵行已立，所作已辦，更不復受胎，如實知之。于此無余涅槃界而般涅槃，是謂此人已渡彼岸者也。 
　　“是謂，比丘，有此七人水喻向汝等說。諸佛世尊所應修行接度人民，今已施行。當在閑居靜處，若在樹下，當念坐禪，勿起懈怠，此是我之教誨！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“圣王在遠國治化，七法成就，不為怨家盜賊所擒獲。云何為七？然彼城郭極為高峻，修治齊整，是謂彼王先成就第一之法。復次，彼城門戶牢固，是謂彼城成就第二法。復次，彼城外塹極深且廣，是謂此城成就第三之法。復次，彼城內多諸谷米，倉庫盈滿，是謂彼城成就第四之法。復次，彼城饒諸薪草，是謂彼城成就第五之法。復次，彼城多諸器杖，備諸戰具，是謂彼城成就六法。復次，彼城主極聰明高才，豫知人情，可鞭則鞭，可治則治，是謂彼城成就七法，外境不能來侵。是謂，比丘，彼城國主成就此七法，外人不得嬈近。 
　　“此比丘亦復如是，若成就七法，弊魔波旬不得其便。云何為七？于是，比丘，戒律成就，威儀具足，犯小律尚畏，何況大者！是謂比丘成就此第一之法，弊魔波旬不得其便；猶如彼城，高廣極峻，不可沮壞。 
　　“復次，比丘若眼見色，不起想著，亦不興念，具足眼根，無所缺漏，而護眼根；耳聲、鼻香、舌味、身觸、意法、亦復如是，亦不起想，具足意根而無亂想，具足擁護意根。是謂比丘成就此第二法，弊魔波旬不得其便；如彼城郭，門戶牢固。 
　　“復次，比丘多聞不忘，恒念思惟正法道教，昔所經歷皆悉備知。是謂比丘成就此第三法，弊魔波旬不得其便；如彼城郭，外塹極深且廣。 
　　“復次，比丘多諸方便，所有諸法，初善、中善、竟善，具足清凈，得修梵行。是謂比丘成就此第四法；如彼城郭，多諸谷米，外寇不敢來侵。 
　　“復次，比丘思惟四增上心之法，亦不脫漏。是謂比丘成就此第五之法，弊魔波旬不得其便；如彼城郭，多諸薪草，外人不能來觸嬈。 
　　“復次，比丘得四神足，所為無難。是謂比丘成就此第六之法，弊魔波旬不得其便；如彼城內，器杖備具。 
　　“復次，比丘具能分別陰、入、界，亦復分別十二因緣所起之法。是謂比丘成就此七法，弊魔波旬不得其便；如彼城郭之主，聰明高才，可收則收，可舍則舍。 
　　“今此比丘亦復如是，具知分別陰、持、入諸病。若有比丘成就此七法者，弊魔波旬終不得其便。是故，諸比丘，當求方宜，分別陰、持、入及十二因緣，不失次第，便度魔界，不處其中。如是，比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“我今當說七神止處。汝等諦聽！善思念之。” 
　　諸比丘對曰：“如是，世尊。” 
　　是時，世尊告諸比丘：“彼云何名為七神識住處？所謂眾生若干種身若干種想，所謂人及天也；又復眾生若干種身而有一想，所謂梵迦夷天也，初出現世；又復眾生一身若干想，所謂光音天也；又復眾生一身一想，所謂遍凈天也；又復眾生無量空，空處天也；又復眾生無量識，識處天也；又復眾生無有處，無有處天也。是謂，比丘，七識住處。我今已說七識處，諸佛世尊所可施行接度人民，今日已辦，當在閑居樹下，善修其行，勿有懈怠，此是我之教誨！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　當于爾時，尊者均頭身抱重患，臥在床褥，不能自起居。是時，均頭便念：“如來世尊今日不見垂愍，又遭重患，命在不久，醫藥不接。又聞世尊言：‘一人不度，吾終不舍。’然今獨見遺棄，將何苦哉！” 
　　爾時，世尊以天耳聞均頭比丘作是稱怨。是時，世尊告諸比丘：“汝等皆集至均頭比丘所，問其所疾。” 
　　諸比丘對曰：“如是，世尊。” 
　　世尊將眾多比丘漸漸至均頭比丘房。是時，均頭遙見如來來，即自投地。爾時，世尊告均頭曰：“汝今抱患極為篤重，不須下床，吾自有座。” 
　　爾時，世尊告均頭曰：“汝所患為增為損，不增損乎？有能堪任受吾教也？” 
　　是時，均頭比丘白佛言：“弟子今日所患極篤，但有增無損也，所服藥草，靡不周遍。” 
　　世尊問曰：“瞻視病者竟為是誰？” 
　　均頭白言：“諸梵行來見瞻視。” 
　　爾時，世尊告均頭曰：“汝今堪與吾說七覺意乎？” 
　　均頭是時，三自稱說七覺意名：“我今堪任于如來前說七覺意法。” 
　　世尊告曰：“若能堪任向如來說，今便說之。” 
　　是時，均頭白佛言：“七覺意者，何等為七？所謂念覺意，如來之所說，法覺意、精進覺意、喜覺意、猗覺意、定覺意、護覺意。是謂，世尊，有此七覺意者，正謂此耳！” 
　　爾時，尊者均頭說此語已，所有疾患，皆悉除愈，無有眾惱。是時，均頭白世尊言：“藥中之盛，所謂此七覺意之法是也。欲言藥中之盛者，不過此七覺意，今思惟此七覺意，所有眾病皆悉除愈。” 
　　爾時，世尊告諸比丘：“汝等受持此七覺意法，善念諷誦，勿有狐疑于佛、法、眾者，彼眾生類所有疾患皆悉除愈。所以然者？此七覺意甚難曉了，一切諸法皆悉了知，照明一切諸法，亦如良藥療治一切眾病，猶如甘露食無厭足。若不得此七覺意者，眾生之類流轉生死。諸比丘，當求方便，修七覺意。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“若轉輪圣王出現世間時，便有七寶出現世間。所謂輪寶、象寶、馬寶、珠寶、玉女寶、居士寶、典兵寶，是為七寶。是謂轉輪圣王出現世時，便有此七寶流布世間。 
　　“若如來出現世間時，便有七覺意寶出現世間。云何為七？所謂念覺意、法覺意、精進覺意、喜覺意、猗覺意、定覺意、護覺意，出現于世。若如來出現世間時，便有此七覺意寶出現世間。是故，諸比丘，當求方便，修此七覺意。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“若轉輪圣王出現世間，爾時便選擇好地而起城郭，東、西十二由旬，南、北七由旬，土地豐熟，快樂不可言。爾時，彼城外郭，七重圍繞，七寶廁其間。所謂七寶者，金、銀、水精、琉璃、琥珀、瑪瑙、硨磲，是謂七寶。復有七寶塹繞彼七重，極為深廣，人所難逾，其間皆有金沙。復有七重樹兼生其間，然彼樹復有七種色：金、銀、水精、琉璃、硨磲、瑪瑙、琥珀。然彼城中周匝有七重門，皆悉牢固，亦七寶所造。銀門以金間施其間，金門以銀間錯其間，水精門以琉璃間錯其間，琉璃門以水精間錯其間，瑪瑙門以琥珀間錯其間，甚為快樂，實不可言。然彼城中四面有四浴池，一一浴池縱廣一由旬，自然有水，金、銀、水精所造。銀池水凍，便成銀寶，金池水凍，便成金寶，然轉輪圣王以此為用。 
　　“爾時，彼地城中有七種音聲。云何為七？所謂貝聲、鼓聲、小鼓聲、鐘聲、細腰鼓聲、舞聲、歌聲，是謂七種聲。爾時，人民以此恒相娛樂，然彼眾生無有寒溫，亦無饑渴，亦無疾病。然轉輪圣王在世游化，成就此七寶及四神足，無有缺減，終無亡失。轉輪圣王云何成就七寶？所謂輪寶、象寶、馬寶、珠寶、玉女寶、居士寶、典兵寶。復有千子，極為勇猛，能降伏外寇；此閻浮里地不以刀杖化彼國。” 
　　爾時，有一比丘白世尊言：“轉輪圣王云何成就輪寶？” 
　　世尊告曰：“是時，轉輪圣王十五日清旦沐浴洗頭，在大殿上玉女圍繞。是時，輪寶千輻具足，從東方來而在殿前，光曜煌煌，非人所造，去地七仞，漸漸至王前住。轉輪圣王見已，便作是說：‘吾從舊人邊聞：轉輪王十五日沐浴頭、手，在殿上坐，是時輪寶自然從東方來，在王前住。吾今當試此輪寶。’是時，轉輪王以右手執輪寶，而作是說：‘汝今以法回轉，莫以非法。’是時，輪寶自然回轉，又在空中住。轉輪圣王復將四部兵，亦在虛空中。是時，輪寶回向東方，轉輪圣王亦從寶輪而去。若輪寶住時，是時轉輪圣王所將之眾，亦在中住。是時，東方粟散王及人民之類，遙見王來，皆悉起迎。又以金缽盛碎銀，銀缽盛碎金，奉上轉輪圣王，而白王言：‘善來！圣王，今此方域人民熾盛，快樂不可稱計，惟愿大王當于中治化！’是時，轉輪圣王告彼民曰：‘汝等當以法治化，莫以非法，亦莫殺生、竊盜、淫泆，慎莫非法治化。’是時，輪寶復移至南方、西方、北方，普綏化人民；還來至王治處，去地七仞而住。如是，比丘，轉輪圣王成就此輪寶也。” 
　　是時，比丘白世尊言：“轉輪圣王云何成就象寶？” 
　　世尊告曰：“比丘當知：轉輪圣王于十五日中，沐浴澡洗，在大殿上。是時，象寶從南方來，而有六牙，衣毛極白，七處齊整，皆以金、銀、珍寶而校飾之，能飛行虛空。爾時，轉輪圣王見已，便作是念：‘今此象寶極為殊妙，世之希有，體性柔和，不行卒暴，我今當試此象寶。’是時，轉輪圣王清旦日欲初出，乘此象寶，游四海外，治化人民。如是，轉輪圣王成就象寶。” 
　　是時，比丘白世尊言：“轉輪圣王云何成就馬寶？” 
　　世尊告曰：“轉輪圣王出現世時，是時馬寶從西方來，毛衣極青，尾毛朱光，行不移動，能飛在虛空，無所罜礙；見已，極懷喜悅：‘此馬寶實為殊妙，今當役之，又體性良善，無有暴疾。吾今當試此馬寶。’是時，輔輪圣王即乘此馬，經四天下，治化人民，還來至王治處。如是，比丘，轉輪圣王成就馬寶。” 
　　比丘白佛言：“復以何緣成就珠寶乎？” 
　　世尊告曰：“于是，比丘，轉輪圣王出現世時，是時珠寶從東方來，而有八角，四面有火光，長一尺六寸。轉輪圣王見已，便作是念：‘此珠寶極為殊妙，吾今當試之。’是時，轉輪圣王夜半悉集四部之兵，以此摩尼寶舉著高幢頭，是時光明照彼國界十二由旬。爾時，城中人民之類，見此光已，各各自相謂言：‘日今已出，可理家事。’是時，轉輪圣王在殿上普見人民已，還入宮中。是時，轉輪圣王持此摩尼舉著宮內，內外悉明，靡不周遍。如是，比丘，轉輪圣王成就此珠寶也。” 
　　爾時，比丘白佛言：“轉輪圣王云何成就玉女寶？” 
　　世尊告曰：“比丘當知：若轉輪圣王出現世時，自然有此玉女寶現，顏貌端正，面如桃華色，不長不短，不白不黑，體性柔和，不行卒暴，口氣作憂缽華香，身作栴檀香；恒侍從圣王左右，不失時節，常以和顏悅色，視王顏貌。如是，比丘，轉輪圣王成就此玉女之寶。” 
　　是時，比丘白佛言：“轉輪圣王云何成就居士寶？” 
　　世尊告曰：“于是，比丘，轉輪圣王出現世時，便有此居士寶出現世間，不長不短，身體紅色，高才智達，無事不開，又得天眼通。是時，居士來至王所，而白王言：‘惟愿圣王延壽無窮！若王欲須金、銀、珍寶者，盡當供給。’是時，居士以天眼觀有寶藏者、無寶藏者，皆悉見之。王有所須寶，隨時給施。是時，轉輪圣王欲試彼居士時，便將此居士度水，未至彼岸，便語居士言：‘我今欲須金、銀、珍寶，正爾便辦。’長者報曰：‘前至岸上當供給。’轉輪圣王言：‘我今此間須寶，不須至岸上。’是時，居士即前長跪叉手向水，尋時水中七寶踴出。是時，轉輪圣王語彼長者：‘止！止！居士，更不須寶。’如是，比丘，轉輪圣王成就此居士寶也。” 
　　是時，比丘白佛言：“轉輪圣王云何成就典兵之寶？” 
　　世尊告曰：“于是，比丘，轉輪圣王出現世時，便有此寶，自然來應，聰明蓋世，豫知人情，身體好色，來至轉輪圣王所，白圣王言：‘惟愿圣王快自娛樂！若圣王欲須兵眾，正爾給辦，進止之宜，不失時節。’是時，典兵寶隨王所念，云集兵眾，在王左右。是時，轉輪圣王欲試典兵寶。是時，便作是念：‘使我兵眾正爾云集。’尋時，兵眾在王門外。若轉輪圣王意欲使兵眾住便住，進便進。如是，比丘，轉輪圣王成就此典兵之寶。比丘當知：轉輪圣王成就此七寶。” 
　　是時，彼比丘白世尊言：“轉輪圣王云何成就四神足，快得善利？” 
　　佛告比丘：“于是，轉輪圣王顏貌端正，世之希有，出過世人，猶彼天子無能及者。是謂轉輪圣王成就此第一神足。” 
　　“復次，轉輪圣王聰明蓋世，無事不練，人中之雄猛，爾時智慧之豐，無過此轉輪圣王。是謂成就此第二神足。” 
　　“復次，比丘，轉輪圣王無復疾病，身體康強，所可飲食，自然消化，無便利之患。是謂，比丘，轉輪圣王成就此第三之神足。” 
　　“復次，比丘，轉輪圣王受命極長，壽不可計，爾時人之命，無過轉輪圣王之壽。是謂，比丘，轉輪圣王成就此第四神足。是謂，比丘，轉輪圣王有此四神足。” 
　　爾時，彼比丘白佛言：“若轉輪圣王命終之后，為生何處？” 
　　世尊告曰：“轉輪圣王命終之后生三十三天，受命千歲。所以然者？轉輪圣王自不殺生，復教他人使不殺生；自不竊盜，復教他人使不偷盜；自不淫泆，復教他人使不行淫；自不妄語，復教他人使不妄語；自行十善之法，復教他人使行十善。比丘當知：轉輪圣王緣此功德，命終之后生三十三天。” 
　　爾時，彼比丘便作是念：“轉輪圣王甚可貪慕！欲言是人，復非是人；然其實非天，又施行天事，受諸妙樂，不墮三惡趣。若我今日持戒勇猛，所有之福，使將來之世得作轉輪圣王者，不亦快哉！” 
　　爾時，世尊知彼比丘心中所念，告彼比丘曰：“今在如來前勿作是念。所以然者？轉輪圣王雖成就七寶，有四神足，無能及者，猶不免三惡之趣：地獄、畜生、餓鬼之道。所以然者？轉輪圣王不得四禪、四神足，不得四諦，由此因緣，復墮三惡趣。人身甚為難得，遭值八難，求出甚難；生正國中，亦復不易；求善良友，亦復不易；欲與善知識相遇，亦復不易；欲從如來法中學道者，亦復難遇；如來出現，甚不可遭；所演法教，亦復如是，解脫、四諦及四非常，實不可得聞。轉輪圣王于此四法，亦不得究竟。若，比丘，如來出現世時，便有此七寶出現世間。如來七覺意寶，至無邊究竟，天、人所譽。比丘今日善修梵行，于此現身得盡苦際，用此轉輪圣王七寶乎？” 
　　爾時，彼比丘聞如來如是之教，在閑靜之處，思惟道教，所以族姓子，剃除須發，出家學道，欲修無上正業：生死已盡，梵行已立，所作已辦，更不復受有，如實知之。爾時，彼比丘便成羅漢。 
　　爾時，彼比丘聞佛所說，歡喜奉行。  
　　聞如是：一時，尊者童真迦葉在舍衛國晝暗園中。 
　　是時，迦葉夜半而經行。爾時，有天來至迦葉所，在虛空中語迦葉言：“比丘當知：此舍夜便有煙，晝日火燃。婆羅門語智者曰：‘汝今持刀鑿山，當鑿山時，必當見有負物，當拔濟之。汝當鑿山，當鑿山時，必當見山，汝今當舍山。汝今當鑿山，當鑿山時，必見蝦蟆，今當舍蝦蟆。汝今當鑿山，當鑿山時，當見肉聚，已見肉聚，當舍離之。汝今當鑿山，當鑿山時，當見枷，已見枷，便舍離之。汝今當鑿山，已鑿山，當見二道，已見二道，當舍離之。汝今當鑿山，已鑿山，當見樹枝，已見樹技，當舍離之。汝今當鑿山，已鑿山，當見龍，已見龍，勿共語，當自歸命，慕令得所。’比丘，當善思念此義；設不解者，便往至舍衛城，到世尊所，而問此義。若如來有所說者，善念行之。所以然者？我今亦不見有人、沙門、婆羅門、魔若魔天能解此義者，除如來及如來弟子，若從我聞。” 
　　是時，迦葉報天曰：“此事甚佳！” 
　　爾時，迦葉清旦至世尊所，到已，頭面禮足，在一面坐，以此因緣，具白世尊。爾時，迦葉問世尊曰：“今當問如來義，天之所說，何所趣向？何以故舍夜有煙，晝便火燃？何以故名為婆羅門？何以故名為智者？又言鑿山者，其義何所趣向？言刀者，亦所不解。何以故名為負物？又言山者，其義云何？何以故復言蝦蟆？何以故復言肉聚？何以故復言枷？何以故復言二道？樹枝義其義云何？何以故名龍？” 
　　世尊告曰：“舍者，即是形體也，四大色所造，受父母血脈漸漸長大，恒當養食，不令有乏，是分散法。夜有煙者，眾生之類心之所念是。晝日火燃者，身、口、意所造行是也。婆羅門者，是阿羅漢也。智者，是學人也。鑿山者，精進之心是也。刀者，智慧是也。負物者，是五結也。山者，是驕慢也。蝦蟆者，瞋恚心是也。肉聚者，貪欲是也。枷者，五欲是也。二道者，疑是也。樹枝者，是無明也。龍者，是如來、至真、等正覺是。彼天所說，其義如是。汝今當熟思惟，不久當盡有漏。” 
　　爾時，迦葉受如來如是之教，在閑靜之處，而自修行，所以族姓子，剃除須發，出家學道者，欲修梵行：生死已盡，梵行已立，所作已辦，更不復受胎，如實知之。爾時，迦葉便成阿羅漢。 
　　爾時，迦葉聞佛所說，歡喜奉行。  
　　聞如是：一時，佛在羅閱城迦蘭陀竹園所，與大比丘眾五百人俱。 
　　滿愿子亦將五百比丘游本生處。爾時，世尊于羅閱城九十日夏坐已，漸漸在人間游化，來至舍衛城中祇樹給孤獨園。爾時，眾多比丘各散在人間游化，亦來至世尊所；到已，頭面禮足，在一面坐。 
　　爾時，世尊問諸比丘：“汝等為在何處夏坐？” 
　　諸比丘對曰：“在本所生處而受夏坐。” 
　　世尊告曰：“汝等所生之處比丘之中，能自行阿練若，復能稱譽阿練若；自行乞食，復教他人使行乞食，不失時宜；自著補納衣，復教他人使著補納衣；自修知足，亦復嘆譽知足之行；自行少欲，亦復嘆說少欲之行；自樂閑靜之處，復教他人在閑靜之處；自守其行，復教他人使守其行；己身戒具清凈，復教他人使修其戒；己身三昧成就，復教他人使行三昧；己身智慧成就，復教他人使行智慧；己身解脫成就，復教他人使行解脫；己身解脫見慧成就，復教他人使行此法，身能教化，不有厭足，說法無懈倦。” 
　　爾時，諸比丘白世尊言：“比丘滿愿子于此諸比丘中，堪任教化，己身修阿練若行，亦復嘆譽阿練若行；己身著補納衣，少欲知足，精進勇猛，乞食，樂閑靜之處，戒、三昧、智慧、解脫、解脫見慧成就，復教他人使行此法，自能教化，說法無厭足。” 
　　爾時，世尊與諸比丘說微妙法。是時，諸比丘聞佛說法已，小停左右，便從座起，繞佛三匝，便退而去。 
　　爾時，舍利弗去世尊不遠，結跏趺坐，正身正意，系念在前。爾時，舍利弗便作是念：“今滿愿子快得善利！所以然者？諸梵行比丘嘆譽其德，然復世尊稱可其語，亦不逆之。我當何日與彼人得共相見，與其談論？” 
　　是時，滿愿子于本生處，教化周訖；漸漸人間教化，來至世尊所，頭面禮足，在一面坐。爾時，世尊漸與說法。是時，滿愿子聞說法已，即從座起，頭面禮足，便退而去，以尼師檀著右肩上，往詣晝暗園中。 
　　爾時，有一比丘，遙見滿愿子以尼師檀著右肩上，至彼園中；見已，即往至舍利弗所，白舍利弗言：“世尊常所嘆滿愿子方至如來所，從佛聞法，今詣園中，尊者宜知是時。” 
　　是時，舍利弗聞比丘語，即從座起，以尼師檀著右肩上，往至彼園中。 
　　是時，滿愿子在一樹下結跏趺坐，舍利弗亦復在一樹下端坐思惟。是時，舍利弗便從座起，往至滿愿子所；到已，共相問訊，在一面坐。爾時，舍利弗問滿愿子曰：“云何，滿愿子，為由世尊得修梵行為弟子乎？” 
　　滿愿子報曰：“如是！如是！” 
　　時，舍利弗復問曰：“復因世尊得修清凈戒乎？” 
　　滿愿子言：“非也。” 
　　舍利弗言：“為由心清凈于如來所，而修梵行乎？” 
　　滿愿子報曰：“非也。” 
　　舍利弗言：“為見清凈于如來所，得修梵行乎？” 
　　滿愿子報曰：“非也。” 
　　舍利弗言：“云何，為無猶豫，得修梵行乎？” 
　　滿愿子報曰：“非也。” 
　　舍利弗曰：“為由行跡清凈，得修梵行乎？” 
　　滿愿子報曰：“非也。” 
　　舍利弗言：“云何于道之中，智修清凈，得修梵行乎？” 
　　滿愿子報曰：“非也。” 
　　舍利弗言：“云何，知見清凈，得修梵行乎？” 
　　滿愿子報曰：“非也。” 
　　舍利弗言：“我今所問：‘于如來所，得修梵行乎？’汝復報吾言：‘如是。’吾復問：‘智慧、心清凈，道、知見清凈，得修梵行耶？’汝復言：‘非也。’汝今云何于如來所，得修梵行耶？” 
　　滿愿子報曰：“戒清凈義者，能使心清凈；心清凈義者，能使見清凈；見清凈義者，能使無猶豫清凈；無猶豫清凈義者，能使行跡清凈；行跡清凈義者，能使道清凈；道清凈義者，能使知見清凈；知見清凈義者，能使入涅槃義。是謂于如來所得修梵行。” 
　　舍利弗言：“汝今所說義何所趣向？” 
　　滿愿子言：“我今當引譬喻解此義，智者以譬喻解此義，智者自寤。猶如今日波斯匿王，從舍衛城至婆祇國，兩國中間布七乘車。是時，波斯匿王出城先乘一車；至第二車，即乘第二車，復舍第一車；小復前行，乘第三車而舍第二車；小復前行，乘第四車而舍第三車；小復前行，乘第五車而舍第四車；又復前行，乘第六車而舍第五車；又復前行，乘第七車而舍第六車，入婆祇國。是時，波斯匿王以至宮中。設有人問：‘大王今日為乘何等車來至此宮？’彼王欲何報？” 
　　舍利弗報言：“設當有人問者，當如是報曰：‘吾出舍衛城，先乘第一車至第二車，復舍第二車乘第三車，復舍第三車乘第四車，復舍第四車乘第五車，復舍第五車乘第六車，復舍第六車乘第七車，至婆祇國。所以然者？皆由前車至第二車，展轉相因，得至彼國。’設有人問者，應當作是報之。” 
　　滿愿子報曰：“戒清凈義，亦復如是，由心清凈，得見清凈；由見清凈，得至除猶豫清凈；由無猶豫義，得至行跡清凈；由行跡清凈義，得至道清凈；由道清凈義，得至知見清凈；由知見清凈義，得至涅槃義，于如來所得修梵行。所以然者？戒清凈義者，是受入之貌，然如來說使除受入；心清凈義亦是受入之貌，然如來說除受入；乃至知見之義亦是受入，如來說除受入，乃至涅槃，如來所得修梵行。若當戒清凈，于如來所得修梵行者，凡夫之人亦當取滅度。所以然者？凡夫之人亦有此戒法。世尊所說者，以次成道，得至涅槃界，非獨戒清凈，得至滅度。猶如有人欲上七重樓上，要當以次而至；戒清凈義，亦復如是，漸漸至心，由心至見，由見至無猶豫，由無猶豫，得至凈于行跡，由凈行跡得至于道，由于凈道得至知見，由凈知見得至涅槃。” 
　　是時，舍利弗即稱：“善哉！善哉！快說此義。汝今為名何等？諸比丘梵行之人，稱汝何等號？” 
　　滿愿子言：“我今名為滿愿子，母姓彌多那尼。” 
　　舍利弗言：“善哉！善哉！滿愿子，賢圣法中實無等倫！懷抱甘露，演布無窮，我今所問甚深之義，汝盡演說。設當諸梵行人以首戴行世間，猶不能得報其恩！其有來親近問訊者，彼人快得善利！我今亦得其善利，承受其教。” 
　　滿愿子報曰：“善哉！善哉！如汝所言。汝今為名何等？諸比丘為何等號？” 
　　舍利弗報曰：“我名憂波提舍，母名舍利，諸比丘號吾為舍利弗。” 
　　滿愿子言：“我今與大人共論，先亦不知法之大主來至此間。設當知尊者舍利弗來至此者，亦無此辯共相酬答。然尊問此甚深之義，尋時發遣。善哉！舍利弗，佛弟子中最為上首，恒以甘露法味而自娛樂。設當諸梵行人，以首戴尊者舍利弗行世間，從歲至歲，猶不能報斯須之恩。其有眾生來問訊尊者、親近者，彼人快得善利，我等亦快得善利！” 
　　爾時，二賢在彼園共如是論議。 
　　是時，二人各聞所說，歡善奉行！  
　　等法及晝度，水及城郭喻， 
　　識、均頭、二輪，波蜜及七車。  
增壹阿含經卷第三十四 七日品第四十之一  
　　聞如是：一時，佛在舍衛國祇樹給孤獨園。 
　　爾時，眾多比丘食后皆集普會講堂，作如是論議：“此須彌山極為廣大，非眾山之所及，甚奇！甚特！高廣極峻。如是，不久當復壞敗，無有遺余。依須彌山更有大山，亦復壞敗。” 
　　爾時，世尊以天耳聞眾多比丘而作是論，即從座起，往至彼講堂所，即就坐。爾時，世尊告諸比丘：“汝等在此為何等論？欲何所施行？” 
　　諸比丘對曰：“諸人集此，論其法事，向所論說，皆自如法。” 
　　世尊告曰：“善哉！比丘，汝等出家正應法論，亦復不舍賢圣默然。所以然者？若比丘集聚一處，當施行二事。云何為二？一者、當共法論，二者、當賢圣默然。汝等論此二事，終獲安隱，不失時宜。汝等向者，作何等如法之議？” 
　　諸比丘對曰：“今眾多比丘來集此堂，作如是論議：‘甚奇！甚特！此須彌山極高廣大，然此須彌山如是不久當復敗壞，及諸四面鐵圍山亦當如是壞敗。’向者，集此作如法論也。” 
　　世尊告曰：“汝等欲聞此世間境界壞敗之變乎？” 
　　諸比丘白佛言：“今正是時，惟愿世尊以時演說，使眾生之類心得解脫！” 
　　世尊告諸比丘曰：“汝等善思念之，藏在心懷。” 
　　諸比丘對曰：“如是，世尊。”爾時，諸比丘從佛受教。 
　　世尊告曰：“須彌山者極為廣大，非眾山所及。若比丘欲知須彌山，出水上高八萬四千由旬，入水亦深八萬四千由旬。然須彌山四種寶所造：金、銀、水精、琉璃。又有四角，亦四種所造：金、銀、水精、琉璃。金城銀郭，銀城金郭，水精城琉璃郭，琉璃城水精郭。然須彌山上有五種天在彼居止，皆由宿緣而住彼間。云何為五？所謂彼銀城中，有細腳天在彼居止；彼金城中，有尸利沙天在彼居止；水精城中，有歡悅天在彼居止；琉璃城中，有力盛天在彼居止；金、銀城中間，毗沙門天王在彼居住，將諸閱叉不可稱計；金城、水精城中間，有毗留博叉天王，將諸龍神在彼居止；水精城、琉璃城中間，有毗留勒叉天王在彼居止；琉璃城、銀城中間，有提頭賴吒天王在彼居止。 
　　“比丘當知：須彌山下有阿須倫居止。若阿須倫欲與三十三天共斗時，先與細腳天共斗；設得勝，復至金城與尸利沙天共斗；已勝尸利沙天，復至水精城與歡悅天共斗；已勝彼，復至琉璃城；已勝彼天，便共三十三天共斗。 
　　“比丘當知：須彌山頂三十三天在彼居止，晝夜照明，光自相照，故致此耳！依須彌山日月流行，日天子城郭縱廣五十一由旬，月天子城郭縱廣三十九由旬，最大星縱廣一由旬，最小星縱廣二百步。須彌山頂東、西、南、北，縱廣八萬四千由旬，近須彌山南有大鐵圍山，長八萬四千里，高八萬里。又此山表，有尼彌陀山圍彼山；去尼彌陀山，復有山名佉羅山；去此山，復更有山名伊沙山；去此山，復更有山名馬頭山；去馬頭山，復更有山名毗那耶山；次毗那耶有山名鐵圍、大鐵圍山。 
　　“鐵圍中間有八大地獄，一一地獄有十六隔子。然彼鐵圍山于閻浮里地多所饒益。閻浮里地設無鐵圍山者，此間恒當臭處。鐵圍山表有香積山，香積山側有八萬四千白象王，止住彼間，各有六牙，金銀校飾。彼香山中有八萬四千窟，諸象在彼居止，皆金、銀、水精、琉璃所造。最上象者，釋提恒因躬自乘之，最下象者，轉輪圣王乘之。香積山側有摩陀池水，皆生優缽蓮華、拘牟頭華，然彼諸象掘根而食。摩陀池水側復有山名優阇伽羅，然彼山皆生若干種草木，鳥狩蟲悉在彼間。依彼山，皆有神通得道之人而往彼間。次復有山名般荼婆，次復有山名耆阇崛山，此是閻浮里地所依之處。 
　　“比丘當知：或有是時，若此世間欲壞敗時，然天不降雨，所種生苗不復長大，諸有小河泉源皆悉枯竭。一切諸行皆歸無常，不得久住。比丘當知：或有是時，此四大駛河，所謂恒伽、私頭、死陀、婆叉，亦復枯竭而無遺余。如是，比丘，無常百變正謂此耳！ 
　　“比丘，或有是時，若此世間有二日出時，是時百草樹木皆悉凋落。如是，比丘，無常變易，不得久停，是時諸泉源小水皆悉枯竭。比丘當知：若二日出時，爾時四大海水百由旬內皆悉枯竭，漸漸至七百由旬，水自然竭。 
　　“比丘當知：若世間三日出現時，四大海水千由旬內，水自然竭，漸漸乃至七千由旬，水自然竭。 
　　“比丘當知：若四日出現世時，四大海水深千由旬在。如是，比丘，一切諸行皆悉無常，不得久住。 
　　“比丘當知：或有是時，若世間有五日出時，是時四大海水，余有七百由旬水，漸漸至百由旬。比丘當知：若五日出時，是時海水一由旬在，漸漸水竭而無遺余。若五日出時，余正有七尺水在，五日出時，海水盡竭，無有遺余。比丘當知：一切行無常，不得久住。 
　　“比丘當知：或有是時，六日出時，此地厚六萬八千由旬皆悉煙出，須彌山亦漸漸融壞。若六日出時，此三千大千國土皆悉融壞。猶如陶家燒瓦器也，是時，三千大千剎土亦復如是，洞燃火出，靡不周遍。比丘當知：若六日出時，八大地獄亦復消滅，人民命終。依須彌山五種之天，亦復命終。三十三天、艷天乃至他化自在天，亦復命終，宮殿皆空。若六日出時，是時須彌山及三千大千剎土，皆悉洞燃而無遺余。如是，比丘，一切行無常，不得久住。 
　　“比丘當知：或有是時，若七日出，是時此地雖厚六萬八千由旬，及三千大千剎土皆悉火起。若復七日出時，此須彌山漸漸融壞，百千由旬自然崩落，永無有余，亦復不見塵煙之分，況見灰乎？是時，三十三天乃至他化自在天宮殿，皆悉火燃，此間火炎乃至梵天上。新生天子在彼天宮者，由來不見劫燒，見此炎光，普懷恐懼，畏為火所燒；然彼舊生天子等曾見劫燒，便來慰勞后生天子：‘汝等勿懷恐懼，此火終不來至此間。’比丘當知：七日出時，從此間至六天，乃至三千大千剎土，悉為灰土，亦無形質之兆。如是，比丘，一切行無常，不可久保，皆歸于盡！爾時，人民命終，盡生他方剎土，若生天上。設復地獄中眾生宿罪已畢，生天上、若他方剎土；設彼地獄眾生罪未畢者，復移至他方剎土。比丘當知：若七日出時，無復日月光明星宿之兆，是時日月已滅，無復晝夜。是謂，比丘，由緣報故，致此壞敗。 
　　“比丘復當知：劫還成就時，或有是時，火還自滅，虛空之中有大云起，漸漸降雨。是時，此三千大千剎土，水遍滿其中，水乃至梵天上。比丘當知：是時此水漸漸停住而自消滅。復有風起，名曰隨嵐，吹此水聚著一處。是時，彼風起千須彌山、千祇彌陀山、千尼彌陀山、千佉羅山、千伊沙山、千毗那耶山、千鐵圍山、千大鐵圍山；復生八千地獄，復生千馬頭山、千香積山、千般荼婆山、千優阇伽羅山、千閻浮提、千瞿耶尼、千弗于逮、千郁單曰；復生千四海水，復生千四天王宮、千三十三天、千艷天、千兜術天、千化自在天、千他化自在天。 
　　“比丘當知：或有是時，水滅地復還生。是時，地上自然有地肥，極為香美，勝于甘露。欲知彼地肥氣味，猶如甜蒲桃酒。比丘當知：或有此時，光音天自相謂言：‘我等欲至閻浮提，觀看彼地形還復之時。’光音天子來下世間，見地上有此地肥，便以指嘗著口中而取食之。是時，天子食地肥多者，轉無威神，又無光明，身體遂重而生骨肉，即失神足，不復能飛。又彼天子食地肥少者，身體不重，亦復不失神足，亦能在虛空中飛行。 
　　“是時，天子失神足者，皆共號哭自相謂言：‘我等今日極為窮厄，復失神足，即住世間，不能復還天上，遂食此地肥。’各各相視顏色。彼時天子欲意多者，便成女人，遂行情欲，共相娛樂。是謂，比丘，初世成時，有此淫法，流布世間，是舊常之法，女人必出于世；亦復舊法，非適今也。 
　　“是時，余光音天見此天子以墮落，皆來呵罵而告之曰：‘汝等何為行此不凈之行？’是時，眾生復作是念：‘我等當作方便，宜共止宿，使人不見。’轉轉作屋舍，自覆形體。是謂，比丘，有此因緣，今有屋舍。 
　　“比丘當知：或有是時，地肥自然入地，后轉生粳米，極為鮮凈；亦無皮表，極為香好，令人肥白；朝收暮生，暮收朝生。是謂，比丘，爾時始有此粳米之名生。比丘，或有是時，人民懈怠，不勤生活。彼人便作是念：‘我今何為日日收此粳米？應當二日一收。’是時，彼人二日一收粳米。爾時，人民展轉懷妊，由此轉有生分。 
　　“復有眾生語彼眾生言：‘我等共取粳米。’是時，彼人報曰：‘吾已取二日食糧。’此人聞已，復生此念：‘我當儲四日食糧。’即時辦四日食糧。復有眾生語彼眾生：‘可共相將外收粳米。’此人報曰：‘吾已收四日食糧。’彼人聞已，便生此念：‘吾當辦八日食糧。’即辦八日食儲。爾時，彼粳米更不復生。” 
　　“是時，眾生各生此念：‘世間有大災患，今此粳米遂不如本，今當分此粳米。’即時分粳米。爾時，眾生復生此念：‘我今可自藏粳米，當盜他粳米。’是時，彼眾生自藏粳米，便盜他粳米。彼主見盜粳米，語彼人曰：‘汝何故取吾粳米？今舍汝罪，后莫更犯。’爾時，世間初有此盜心。是時，復有眾生聞此語，復自生念：‘我今可自藏粳米，當盜他粳米。’是時，彼眾生便舍己物，而取他物。彼主見已，語彼人曰：‘汝今何為取我粳米乎？’然彼人默然不對。是時，物主即時手拳相加，自今已后，更莫相侵。 
　　“是時，眾多人民聞眾生相盜，各共云集，自相謂言：‘世間有此非法，各共相盜，今當立守田人，使守護田。其有眾生聰明高才者，當立為守田主。’是時，即選擇田主而語之曰：‘汝等當知世間有此非法竊盜，汝今守田當雇其直，諸人民來取他粳米者，即懲其罪。’爾時，即安田主。比丘當知：爾時，其守田者，號為剎利種。皆是舊法，非為今法。” 
　　爾時，世尊便說此偈：  
　　“始有剎利種，姓中之上者， 
　　　聰明高才人，天人所敬待。  
　　“爾時，其有人民侵他物者，是時剎利取懲罰之。然復彼人不改其愆，故復犯之，是時剎利之主敕作刀杖，取彼人而梟其首。爾時，世間初有此殺生。是時，眾多人民聞此教令：‘其有竊盜粳米者，剎利主即取殺之。’皆懷恐懼，衣毛皆豎，各作草蘆，于中坐禪，修其梵行，而一其心，舍離家業、妻子、兒婦，獨靜其志，修于梵行。因此已來，而有婆羅門之名姓。是時，便有此二種姓出現世間。 
　　“比丘當知：彼時由盜故便有殺生，由殺故便有刀杖。是時，剎利主告人民曰：‘其有端正高才者，當使統此人民。’又告之曰：‘其有人民竊盜者，使懲其罪。’爾時，便有此毗舍種姓，出現于世。 
　　“爾時，多有眾生便生此念：‘今日眾生之類各共殺生，皆由業之所致也，今可來往周旋以自生活。’爾時，便有首陀羅種姓，出現世間。” 
　　爾時，世尊便說此偈：  
　　“初有剎利種，次有婆羅門， 
　　　第三名毗舍，次復首陀姓。 
　　　有此四種姓，漸漸而相生， 
　　　皆是天身來，而同為一色。  
　　“比丘當知：爾時，有此殺、盜心，無復有此自然粳米。爾時，便有五種谷子：一者、根子，二者、莖子，三者、枝子，四者、華子，五者、果子，及余所生之種子，是謂五種之子。皆是他方剎土風吹使來，取用作種以此自濟。如是，比丘，世間有此瑞應，便有生、老、病、死，致使今日有五盛陰身，不得盡于苦際，此名為劫成敗時之變易也。吾與汝說，諸佛世尊常所應行，今盡與汝說之。當樂閑居靜處，當念坐禪，勿起懈怠，今不精誠，后悔無益。此是我之教誨也！” 
　　爾時，諸比丘聞佛所說，歡喜奉行。  
　　聞如是：一時，佛在羅閱城迦蘭陀竹園所，與大比丘眾五百人俱。 
　　是時，摩竭國王阿阇世，在群臣中而作是說：“此拔祇國極為熾盛，人民眾多，吾當攻伐，攝彼邦土。” 
　　是時，阿阇世王告婆利迦婆羅門曰：“汝今往至世尊所，持吾姓名，往問訊世尊，禮敬承事云：‘王阿阇世言白世尊言：意欲攻伐拔祇國，為可爾不？’設如來有所說者，汝善思惟，來向吾說。所以然者？如來語終不有二。” 
　　是時，婆羅門受王教敕，往至世尊所，共相問訊，在一面坐。是時，婆羅門白佛言：“王阿阇世禮敬世尊，承事問訊！”又復重白：“意欲往攻伐拔祇大國，先來問佛為可爾不？” 
　　爾時，彼婆羅門以衣覆頭腳，著象牙屐，腰帶利劍，不應說法。 
　　是時，世尊告阿難曰：“若拔祇人民修七法者，終不為外寇所壞。云何為七？若當拔祇國人民，盡集一處而不散者，便不為他國所壞，是謂初法不為外寇所敗。 
　　“復次，阿難，拔祇國人上下和順，拔祇人民不為外人所擒，是謂，阿難，第二之法不為外寇所壞。 
　　“復次，阿難，若拔祇國人亦不淫他，著他女人色，是謂第三之法不為外寇所壞。 
　　“復次，阿難，若拔祇國不從此間而傳至彼，亦復不從彼間傳來至此，是謂第四之法不為外寇所壞。 
　　“復次，阿難，若拔祇國人供養沙門、婆羅門，承事禮敬梵行人者，是謂第五之法，是時便不為外寇所所壞。 
　　“復次，阿難，若拔祇國人民不貪著他財寶者，是謂第六法不為外寇所壞。 
　　“復次，阿難，若拔祇國人民皆同一心，不向神寺，專精其意，便不為外寇所壞也，是謂第七之法不為外寇所壞。是謂，阿難，彼拔祇人修此七法者，終不為外人所壞。” 
　　是時，梵志白佛言：“設當彼人成就一法，猶不可壞，何況七法而可壞乎？止！止！世尊，國事猥多，欲還所止。”爾時，梵志即從座起而去。 
　　彼梵志去不遠，爾時世尊告諸比丘：“我今當說七不退轉法。汝等諦聽！善思念之。” 
　　諸比丘白佛言：“唯然，世尊。”爾時，諸比丘從佛受教。 
　　世尊告曰：“云何為七不退轉之法？比丘當知：若比丘共集一處，皆共和順，上下相奉，轉進于上，修諸善法而不退轉，亦不為魔所得便，是謂初法不退轉。 
　　“復次，眾僧和合，順從其教，轉進于上而不退轉，不為魔王所壞，是謂第二之法不退轉也。 
　　“復次，比丘，不著事務，不修世榮，轉進于上，不為魔天所得其便，是謂第三不退轉之法也。 
　　“復次，比丘，不諷誦雜書，終日策役其情意，轉進于上，不為魔王得其便，是謂第四不退轉之法也。 
　　“復次，比丘，勤修其法，除去睡眠，恒自警寤，轉進于上，不為弊魔而得其便，是謂第五不退轉之法。 
　　“復次，比丘，不學算術，亦不使人習之；樂閑靜之處，修習其法，轉進于上，不為弊魔得其便也，是謂第六不退轉之法。 
　　“復次，比丘，起一切世間不可樂想，習于禪行，忍諸法教，轉進于上，不為魔所得其便，是謂第七不退轉法也。若有比丘成就此七法，共和順者，便不為魔得其便也。” 
　　爾時，世尊說此偈言：  
　　“除去于事業，又非思惟亂， 
　　　設不行此者，亦不得三昧。 
　　　能樂于法者，分別其法義， 
　　　比丘樂此行，便致三昧定。  
　　“是故，比丘，當求方便，成此七法。如是，諸比丘，當作是學！ 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“我今當說七使，汝等善思念之。” 
　　諸比丘對曰：“如是，世尊。”是時，諸比丘從佛受教。 
　　世尊告曰：“云何為七？一者、貪欲使，二者、瞋恚使，三者、驕慢使，四者、癡使，五者、疑使，六者、見使，七者、欲世間使。是謂，比丘，有此七使，使眾生之類，永處幽暗，纏結其身，流轉世間，無有休息，亦不能知生死根原。猶如彼二牛，一黑一白，共同一軛，共相牽引，不得相遠。此眾生類，亦復如是，為此貪欲使、無明使所纏結，不得相離，其余五使，亦復追從，五使適從，七使亦然。若凡夫之人，為此七使所縛，流轉生死，不得解脫，不能知苦之元本。 
　　“比丘當知：由此七使，便有三惡趣：地獄、畜生、餓鬼；由此七使，不能得度弊魔境界。然此七使之法復有七藥。云何為七？貪欲使者，念覺意治之；瞋恚使者，法覺意治之；邪見使者，精進覺意治之；欲世間使者，喜覺意治之；驕慢使者，猗覺意治之；疑使者，定覺意治之；無明使者，護覺意治之。是謂，比丘，此七使用七覺意治之。 
　　“比丘當知：我本未成佛道為菩薩行，坐道樹下，便生斯念：‘欲界眾生為何等所系？’復作是念：‘此眾生類為七使流轉生死，永不得解脫；我今亦為此七使所系，不得解脫。’爾時，復作是念：‘此七使為用何治之？’復重思惟：‘此七使者當用七覺意治之，我當思惟七覺意。’思惟七覺意時，有漏心盡，便得解脫，后成無上正真之道，七日之中結跏趺坐，重思惟此七覺意。是故，諸比丘，若欲舍七使者，當念修行七覺意法。如是，諸比丘，當作是學！” 
　　爾時，諸比丘聞佛所說，歡喜有奉行！  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“有七種之人可事、可敬，是世間無上福田。云何為七種人？所謂七人者：一者、行慈，二者、行悲，三者、行喜，四者、行護，五者、行空，六者、行無想，七者、行無愿。是謂七種之人可事、可敬，是世間無上福田。所以然者？其有眾生行此七法者，于現法中獲其果報。” 
　　爾時，阿難白世尊言：“何以故不說須陀洹、斯陀含、阿那含、阿羅漢、辟支佛、佛，乃說此七事乎？” 
　　世尊告曰：“行慈七人其行，與須陀洹乃至佛其事不同；雖供養須陀洹乃至佛，不現得報；然供養此七人者，于現世得報。是故，阿難，當勤加勇猛成辦七法。如是，阿難，當作是學！” 
　　爾時，阿難聞佛所說，歡喜奉行。  
　　聞如是：一時，佛在毗舍離獼猴池側，與大比丘眾五百人俱。是時，世尊到時，著衣持缽，及將阿難入毗舍離乞食。 
　　爾時，毗舍離城內有大長者名毗羅先，饒財多寶，不可稱計；然復慳貪，無惠施之心，唯食宿福，更不造新。爾時，彼長者將諸婇女在后宮作倡伎樂，自相娛樂。 
　　爾時，世尊往詣彼巷，知而問阿難曰：“今聞作倡伎樂，為是何家？” 
　　阿難白佛：“是毗羅先長者家。” 
　　佛告阿難：“此長者卻后七日命終，當生涕哭地獄中。所以然者？此是常法，若斷善根之人，命終之時，皆生涕哭地獄中。今此長者宿福已盡，更不造新。” 
　　阿難白佛言：“頗有因緣使此長者七日不命終乎？” 
　　佛告阿難：“無此因緣得不命終！昔所種行，今日已盡，此不可免。” 
　　阿難白佛：“頗有方宜令此長者不生涕哭地獄乎？” 
　　佛告阿難：“有此方宜可使長者不入地獄耳！” 
　　阿難白佛言：“何等因緣使長者不入地獄？” 
　　佛告阿難：“設此長者剃除須發，著三法衣，出家學道者，便得免此罪也。” 
　　阿難白佛言：“今我能使此長者出家學道。” 
　　爾時，阿難辭世尊已，往至彼長者家，在門外立。是時，長者遙見阿難來，即出奉迎，便請使坐。時，阿難語長者曰：“今我是一切智人邊聞，然如來今記：汝身卻后七日當身壞命終，生涕哭地獄中。” 
　　長者聞已，即懷恐懼，衣毛皆豎，白阿難曰：“頗有此因緣使七日之中不命終乎？” 
　　阿難告曰：“無此因緣令七日中得免命終。” 
　　長者復白言：“頗有因緣我今命終不生涕哭地獄中乎？” 
　　阿難告曰：“世尊亦有此教：若當長者剃除須發，著三法衣，出家學道者，便不入地獄中。汝今可宜出家學道，得到彼岸。” 
　　長者白言：“阿難并在前去，我正爾當往。” 
　　是時，阿難便舍而去。長者便作是念：“言七日者猶尚為遠，吾今宜可五欲自娛樂，然后當出家學道。”是時，阿難明日復至長者家，語長者曰：“一日已過，余有六日在，可時出家。” 
　　長者白言：“阿難并在前，正爾當尋從。” 
　　然彼長者猶故不去。是時，阿難二日、三日乃至六日至長者家，語長者曰：“可時出家，后悔無及。設不出家者，今日命終，當生涕哭地獄中。” 
　　長者白阿難曰：“尊者并在前，正爾當隨后。” 
　　阿難告曰：“長者，今日以何神足至彼間，方言先遣吾耶？但今欲共一時俱往！” 
　　是時，阿難將此長者往至世尊所，到已，頭面禮足，白佛言：“今此長者欲得出家學道，惟愿如來當與剃除須發，使得學道！” 
　　佛告阿難：“汝今躬可度此長者。” 
　　是時，阿難受佛教敕，即時與長者剃除須發，教令著三法衣，使學正法。是時，阿難教彼比丘曰：“汝當念修行：念佛、念法、念比丘僧、念戒、念施、念天、念休息、念安般、念身、念死，當修行如是之法。是謂，比丘，行此十念者，便獲大果報，得甘露法味。” 
　　是時，毗羅先修行如是法已，即其日命終，生四天王中。 
　　是時，阿難即阇維彼身，還至世尊所，頭面禮足，在一面立。爾時，阿難白世尊言：“向者，比丘毗羅先者今已命終，為生何處？” 
　　世尊告曰：“今此比丘命終生四天王中。” 
　　阿難白佛言：“于彼命終當生何處？” 
　　世尊告曰：“于彼命終當生三十三天，展轉生艷天、兜術天、化自在天、他化自在天，從彼命終復還來生，乃至四天王中。是謂，阿難，毗羅先比丘七變周旋天人之中，最后得人身，出家學道，當盡苦際。所以然者？斯于如來有信心故。 
　　“阿難當知：此閻浮提地南北二萬一千由旬，東西七千由旬，設有人供養閻浮里地人，其福為多不？” 
　　阿難白佛言：“甚多！甚多！世尊。” 
　　佛告阿難：“若有眾生如[(殼-一)/牛]牛頃，信心不絕修行十念者，其福不可量，無有能量者。如是，阿難，當求方便，修行十念。如是，阿難，當作是學！” 
　　爾時，阿難聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“我當說極妙之法，初、中、竟善，義理深邃，具足得修梵行，此經名為凈諸漏法，汝等善思念之。” 
　　諸比丘對曰：“如是，世尊。”是時，諸比丘從佛受教。 
　　世尊告曰：“彼云何名為凈諸漏法？或有有漏緣見得斷，或有有漏恭敬得斷，或有有漏親近得斷，或有有漏遠離得斷，或有有漏娛樂得斷，或有有漏威儀得斷，或有有漏思惟得斷。 
　　“彼云何有漏由見得斷？于是，凡夫之人不睹圣人，不順從如來之法，不能擁護賢圣之法，不親近善知識，不與善知識從事。其聞法所應思惟法者亦不分別，不應思惟者而思惟之。未生欲漏而生，已生欲漏便增多；未生有漏而生，已生有漏便增多；未生無明漏而生，已生無明漏便增多。此法不應思惟而思惟之。 
　　“彼云何法應思惟，然不思惟此法？所言思惟法者，未生欲漏使不生，已生欲漏而滅之；未生有漏令不生，已生有漏而滅之；未生無明漏令不生，已生無明漏而滅之。是謂此法應可思惟而不思惟，所不應思惟者便思惟之。所應思惟者復不思惟之，未生欲漏而生，已生欲漏而增多；未生有漏而生，已生有漏而增多；未生無明漏而生，已生無明漏而增多。彼人作如是思惟：‘云何有過去久遠？我今當有過去久遠？’或復思惟：‘無過去久遠？云何當有過去久遠？為誰有過去久遠？云何復有當來久遠？我今當有將來久遠？’或復言：‘無將來久遠？云何當有將來久遠？為誰有將來久遠？云何有此眾生久遠？此眾生久遠為從何來？從此命終當生何處？’彼人起此不祥之念，便興六見，展轉生邪見想：有我見審有此見；無有我見審興此見；有我見無我見于中起審見；又復自觀身，復興此見；于己而不見己，復興此見；于無我而不見無我，于中起此見。爾時，彼人復生此邪見：我者即是今世，亦是后世，常存于世而不朽敗，亦不變易，復不移動，是謂名為邪見之聚。邪見、災患、憂、悲、苦、惱，皆由此生而不可療治，亦復不能舍，逐增苦本。由是不為沙門之行、涅槃之道。 
　　“又復，比丘，賢圣弟子修其法，不失次敘，善能擁護，與善知識共從事，彼能分別；不可思惟法亦能知之，所可思惟法亦能知之；彼所不應思惟法亦不思惟之，所應思惟法而思惟之。 
　　“彼云何不應思惟法而不思惟之？于是，諸法未生欲漏而生，已生欲漏而增多；未生有漏而生，已生有漏而增多；未生無明漏而生，已生無明漏而增多。是謂此法不應思惟者而不思惟之。 
　　“彼何等法應思惟者而思惟之？于是，諸法未生欲漏而不生，已生欲漏而滅之；未生有漏而不生，已生有漏而滅之；未生無明漏而不生，已生無明漏而滅之。是謂此法應可思惟而思惟之。 
　　“彼不應思惟者亦不思惟之，可思惟者便思惟之，彼作如是思惟，便滅三法。云何為三？身邪、戒盜、疑。設不知、見，則增有漏之行；設見、聞、念、知者，則不增有漏之行；已知、已見，有漏便不生。是謂此漏見所斷也。 
　　“彼云何漏恭敬所斷？于是，比丘，堪忍饑寒、勤苦、風雨、蚊虻、惡言、罵辱，身生痛惱，極為煩疼，命垂欲斷，便能忍之。若不爾者，便起苦惱；設復能堪忍者，如是不生。是謂此漏恭敬所斷。 
　　“彼云何漏親近所斷？于是，比丘，持心受衣，不興榮飾，但欲支其形體，欲除寒熱，欲令風雨不加其身，又覆形體不令外露。又持心隨時乞食，不起染著之心，但欲趣支形體，使故痛得差，新者不生；守護眾行，無所觸犯，長夜安隱而修梵行，久存于世。復持心意親近床座，亦不著榮華服飾，但欲除饑寒、風雨、蚊虻之類，趣支其形，得行道法。又復持心親近醫藥，不生染著之心；于彼醫藥，但欲使疾病除愈故，身體得安隱。設不親近者，則生有漏之患；若親近，則無有漏之患。是謂此漏親近所斷。 
　　“彼云何有漏遠離所斷？于是，比丘，除去亂想，猶如惡象、駱駝、牛、馬、虎、狼、狗、蛇蚖、深坑、危岸、柘棘、峻崖、濕泥，皆當遠離之。莫與惡知識從事，亦復不與惡人相近。能熟思惟，不去心首，設不將護者，則生有漏；設擁護者，則不生有漏。是謂有漏遠離所斷。 
　　“彼云何有漏娛樂所斷？于是，比丘，生欲想而不舍離，設起瞋恚想亦不舍離，設復起疾想亦不舍離。設不舍離者，則生有漏；設能舍離者，便能不起有漏。是謂此漏娛樂所斷。 
　　“云何有漏威儀所斷？于是，比丘，若眼見色不起色想，亦不起染污之心，具足眼根，亦無缺漏而護眼根；若耳聞聲、鼻嗅香、舌知味、身知細滑、意知法，都不起染污之心，亦不起想著而護意根。若不攝其威儀，則生有漏；若攝其威儀者，則無有漏之患。是謂此漏威儀所斷。 
　　“彼何等有漏思惟所斷？于是，比丘，修念覺意，依無欲，依無污，依滅盡而求出要；修法覺意、精進覺意、喜覺意、猗覺意、定覺意、護覺意，依無欲、依無污、依滅盡而求出要。若不修此者，則生有漏之患；設能修者，則不生有漏之患。是謂此漏思惟所斷。 
　　“若復，比丘，于比丘中諸所有漏，見斷者便見斷之，恭敬斷者便恭敬斷之，親近斷者親近斷之，遠離斷者遠離斷之，娛樂斷者娛樂斷之，威儀斷者威儀斷之，思惟斷者思惟斷之。是謂，比丘，具足一切威儀，能斷結、去愛，度于四流，漸漸越苦。是謂，比丘，除有漏之法，諸佛世尊常所施行慈念一切有形之類，今已施行。汝等常樂閑居樹下，勤加精進，勿有懈怠。今不勤加者，后悔無益！此是我之訓教。” 
　　爾時，諸比丘聞佛所說，歡喜奉行。  
增壹阿含經卷第三十五 七日品之二  
　　聞如是：一時，佛在阿逾阇江水邊，與大比丘眾五百人俱。 
　　時，大均頭在閑靜之處，而作是念：“頗有此義增益功德，為無此理？”是時，均頭即從座起，往至世尊所，頭面禮足，在一面坐。爾時，均頭白佛言：“世尊，向者在閑靜之處，而作是念：‘頗有此理，所行眾事，得益功德耶？’我今問世尊，惟愿說之！” 
　　世尊告曰：“可得增益功德。” 
　　均頭白佛言：“云何得增益功德？” 
　　世尊告曰：“增益有七事，其福不可稱量，亦復無人能算計此者。云何為七？于是，族姓子、若族姓女未曾起僧伽藍處，于中興立者，此初福不可計。 
　　“復次，均頭，若善男子、善女人能持床座施彼僧伽藍者及與比丘僧，是謂，均頭，第二之福不可稱計。 
　　“復次，均頭，若善男子、善女人以食施彼比丘僧，是謂，均頭，第三之福不可稱計。 
　　“復次，均頭，若善男子、善女人以遮雨衣給施比丘僧者，是謂，均頭，第四功德其福不可量。 
　　“復次，均頭，若族姓子、女若以藥施比丘僧者，是謂第五之福不可稱計。 
　　“復次，均頭，若善男子、善女人曠野作好井者，是謂，均頭，第六之功德也，不可稱計。 
　　“復次，均頭，善男子、善女人近道作舍，使當來過去得止宿者，是謂，均頭，第七功德不可稱計。 
　　“是謂，均頭，七功德之法其福不可量。若行，若坐，正使命終，其福隨后，如影隨形，其德不可稱計。言當有爾許之福，亦如大海水不可升斗量之，言當有爾許之水，此七功德亦復如是，其福不可稱限。是故，均頭，善男子、善女人當求方便，成辦七功德。如是，均頭，當作是學！” 
　　爾時，均頭聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“汝等當修行死想，思惟死想。” 
　　時，彼座上有一比丘白世尊言：“我常修行、思惟死想。” 
　　世尊告曰：“汝云何思惟、修行死想？” 
　　比丘白佛言：“思惟死想時，意欲存七日，思惟七覺意，于如來法中多所饒益，死后無恨。如是，世尊，我思惟死想。” 
　　世尊告曰：“止！止！比丘，此非行死想之行，此名為放逸之法。” 
　　復有一比丘白世尊言：“我能堪任修行死想。” 
　　世尊告曰：“汝云何修行、思惟死想？” 
　　比丘白佛言：“我今作是念：‘意欲存在六日，思惟如來正法已，便取命終，此則有所增益。’如是思惟死想。” 
　　世尊告曰：“止！止！比丘，汝亦是放逸之法，非思惟死想也。” 
　　復有比丘白佛言：“欲存在五日。”或言四日，或言三日、二日、一日者。 
　　爾時，世尊告諸比丘：“止！止！比丘，此亦是放逸之法，非為思惟死想。” 
　　爾時，復有一比丘白世尊言：“我能堪忍修行死想。”比丘白佛言：“我到時，著衣持缽，入舍衛城乞食；乞食已，還出舍衛城，歸所在，入靜室中，思惟七覺意而取命終。此則思惟死想。” 
　　世尊告曰：“止！止！比丘，此亦非思惟、修行死想。汝等諸比丘所說者，皆是放逸之行，非是修行死想之法。” 
　　是時，世尊重告比丘：“其能如婆迦利比丘者，此則名為思惟死想。彼比丘者，善能思惟死想，厭患此身惡露不凈。若比丘思惟死想，系意在前，心不移動，念出入息往還之數，于其中間思惟七覺意，則于如來法多所饒益。所以然者？一切諸行皆空、皆寂，起者、滅者皆是幻化，無有真實。是故，比丘，當于出入息中思惟死想，便脫生、老、病、死、愁、憂、苦、惱。如是，比丘，當知作如是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，波斯匿王即敕群臣：“速嚴寶羽之車，吾欲往世尊所，禮拜問訊。” 
　　是時，大王即出城，至世尊所，頭面禮足，在一面坐。爾時，如來與無央數之眾，圍繞說法。是時，七尼揵子，復有七裸形人，復有七黑梵志，復有七裸形婆羅門，去世尊不遠而過。 
　　是時，波斯匿王見此諸人去世尊不遠而過，即白佛言：“觀此諸人經過不住，皆是少欲知足，無有家業。今此世間阿羅漢者，此人最為上首。所以然者？于眾人中極為苦行，不貪利養。” 
　　世尊告曰：“大王，竟未識真人羅漢，不以裸形露體名為阿羅漢。大王當知：此皆非真實之行，當念觀察久遠來變，又復當觀可親、知親、可近、知近。所以然者？過去久遠世時有七梵志，在一處學，年極衰弊，以草為衣裳，食以果蓏，起諸邪見，各生此念：‘我等持此苦行之法，使后作大國王，或求釋、梵、四天王。’ 
　　“爾時，有阿私陀天師是諸婆羅門祖父，知彼梵志心中所念，即從梵天上沒，來至七婆羅門所。是時，阿私陀天師去天服飾，作婆羅門形，在露地經行。是時，七梵志遙見阿私陀經行，各懷瞋恚，而作是語：‘此是何等著欲之人？在我等梵行人前行，今當咒灰滅之。’是七梵志即手掬水灑彼，梵志咒曰：‘汝今速為灰土！’然婆羅門遂懷瞋恚，天師顏色倍更端正。所以然者？慈能滅瞋。是時，七梵志便作是念：‘我等將不為禁戒退轉乎？我等正起瞋恚，彼人便自端正。’ 
　　“爾時，七人與天師便說此偈：  
　　“‘為天乾沓和？羅剎鬼神乎？ 
　　　　是時名何等？我等欲知之。’  
　　“是時，阿私陀天師即時報偈曰：  
　　“‘非天乾沓和，非鬼羅剎神， 
　　　　天師阿私陀，今我身是也。  
　　“‘我今知汝心中所念，故從梵天上來下耳！梵天去此極為玄遠，彼帝釋身亦復如是，轉輪圣王亦不可得，不可以此苦行作釋、梵、四天王，’ 
　　“是時，天師阿私陀便說此偈：  
　　“‘心內苦干念，外服而粗獷， 
　　　　但勤修正見，遠離于惡道。 
　　　　心戒清凈行，口行亦復然， 
　　　　遠離于惡念，必當生天上。’  
　　“是時，七梵志白天師曰：‘審是天師乎？’報曰：‘是也。但念梵志不以裸形得生天上；未必修此苦行，得生梵天之處；又非露暴形體，作若干苦行，得生彼處；能攝心意，使不移動，便生天上。不可以卿等所習得生彼處。’大王，觀察此義，不以裸形名為阿羅漢。其凡夫之人欲知真人者，此事不然；然復真人能分別所習凡夫之行。又復凡夫之人不能知凡夫之行，真人便能知凡夫之行。但大王知之，當方便知久遠已來非適今也，當以觀之。如是，大王，當以方便學之。” 
　　爾時，波所匿王白世尊言：“如來所說甚為快哉！非世人所能曉了，然國事猥多，欲還所止。” 
　　佛告王曰：“王宜知時。” 
　　爾時，王即從座起，禮世尊足，便退而去。 
　　爾時，波斯匿王聞佛所說，歡喜奉行。  
　　聞如是：一時，佛在釋翅迦毗羅衛國尼拘屢園，與大比丘眾五百人俱。 
　　爾時，世尊食后，從尼拘屢園往至毗羅耶致聚中，在一樹下坐。是時，執杖釋種出迦毗羅越，至世尊所，在前默然而住。爾時，執杖釋種問世尊言：“沙門作何敕教？為何等論？” 
　　世尊告曰：“梵志當知：我之所論，非天、龍、鬼、神所能及也；亦非著世，復非住世。我之所論，正謂斯耳！” 
　　是時，執杖釋種儼頭嘆吒已，便退而去。爾時，如來即從座起，還詣所止。 
　　爾時，世尊告諸比丘：“向者，在彼園中坐，有執杖釋種來至我所，而問我言：‘沙門為作何等論？’吾報之曰：‘我之所論，非天、世人所能及也；亦非著世，復非住世。我之所論，正謂斯耳！’是時，執杖釋種聞此語已，便退而去。” 
　　爾時，有一比丘白世尊言：“云何亦不著世，復非住世？” 
　　世尊告曰：“如我所論者，都不著世，如今于欲而得解脫，斷于釋種狐疑，無有眾想。我之所論者，正謂此耳！”世尊作此語已，即起入室。 
　　是時，諸比丘各相謂言：“世尊向所論者，略說其義，誰能堪任廣說此義乎？” 
　　是時，諸比丘自相謂言：“世尊恒嘆譽尊者大迦栴延，今唯有迦栴延能說此義耳！” 
　　是時，眾多比丘語迦栴延曰：“向者，如來略說其義，惟愿尊者當廣演說之，事事分別，使諸人得解！” 
　　迦栴延報曰：“猶如聚落有人出于彼村，欲求真實之物。彼若見大樹，便取斫殺，取其枝葉而舍之去。然今汝等亦復如是，舍如來已，來從枝求實。然彼如來皆觀見之，靡不周遍，照明世間，為天、人導。如來者是法之真主，汝等亦當有此時節，自然當遇如來說此義。” 
　　時，諸比丘對曰：“如來雖是法之真主，廣演其義；然尊者為世尊記，堪任廣說其義。” 
　　迦栴延報曰：“汝等諦聽！善思念之，吾當演說分別其義。” 
　　諸比丘對曰：“甚善！”是時，諸比丘即受其教。 
　　迦栴延告曰：“今如來所言：‘我之所論，非天、龍、鬼、神之所能及，亦非著世，復非住世。然我于彼而得解脫，斷諸狐疑，無復猶豫。如今眾生之徒，好喜斗訟，起諸亂想。’又如來言：‘我不于中起染著心。’此是貪欲使，瞋恚、邪見、欲世間使，驕慢使，疑使，無明使，或遇刀杖苦痛之報，與人斗訟，起若干不善之行，起諸亂想，興不善行。若眼見色而起識想，三事相因便有更樂，以有更樂便有痛，以有痛便有所覺，以有覺便有想，以有想便稱量之，起若干種想著之念；耳聞聲、鼻嗅香、舌嘗味、身更細滑、意知法，而起識想，三事相因便有更樂，以有更樂便有痛，以有痛便有覺，以有覺便有想，以有想便稱量之，于中起若干種想著之念。此是貪欲之使、瞋恚使、邪見使、驕慢使、欲世間使、癡使、疑使，皆起刀杖之變，若與干種之變，不可稱計。 
　　“若有人作是說：‘亦無眼，亦無色，而有更樂。’此事不然。設復言：‘無更樂有痛者。’此亦不然。設言：‘無痛而有想著者。’此事不然。設復有人言：‘無耳、無聲，無鼻、無香，無舌、無味，無身、無細滑，無意、無法，而言有識者。’終無此理也。設言：‘無識而有更樂者。’此事不然。設：‘無更樂而言有痛者。’此事不然。設言：‘無痛而有想著者。’此事不然。若復有人言：‘有眼、有色，于中起識。’此是必然。若言：‘耳聲、鼻香、舌味、身細滑、意法，于中起識者。’此事必然。諸賢當知：由此因緣，世尊說曰：‘我之所論，天及世人、魔若魔天不能及者；亦不著世，復不住世。然我于欲而得解脫，斷于狐疑，無復猶豫。’世尊因此緣略說其義耳！汝等心不解者，更至如來所，重問此義。設如來有所說者，好念奉持。” 
　　是時，眾多比丘聞迦栴延所說，亦不言善，復不言非，即從座起而去，自相謂言：“我等當持此義往問如來。設世尊有所說者，當奉行之。” 
　　是時，眾多比丘往至世尊所，頭面禮足，在一面坐。爾時，眾多比丘以此緣本，具白世尊。爾時，如來告比丘曰：“迦栴延比丘聰明辯才，廣演其義。設汝等至吾所問此義，我亦當以此與汝說之。” 
　　爾時，阿難在如來后。是時，阿難白佛言：“此經義理極為甚深！猶如有人行路渴乏而遇甘露，取而食之，極為香美，食無厭足；此亦如是，其善男子、善女人所至到處，聞此法而無厭足。”重白世尊：“此經名何等？當云何奉行？” 
　　佛告阿難：“此經名曰甘露法味，當念奉行！” 
　　爾時，阿難聞佛所說，歡喜奉行。  
莫畏品第四十一  
　　聞如是：一時，佛在釋翅迦毗羅衛尼拘屢園中。 
　　是時，摩呵男釋往至世尊所，頭面禮足，在一面坐。爾時，摩呵男釋白世尊言：“躬從如來受此言教：‘諸有善男子、善女人斷三結使，成須陀洹，名不退轉，必成道果，更不求諸外道異學，亦復不觀察余人所說。’設當爾者，此事不然。我若見暴牛、馬、駱駝，即時恐懼，衣毛皆豎。復作是念：‘設我今日懷此恐懼，當取命終者，為生何處？’” 
　　世尊告摩呵男：“勿起恐畏之心，設當取命終，不墮三惡趣。所以然者？今有三消滅之義。云何為三？如有著于淫欲而起惱亂，復起害心向他人；已無此欲，則不起殺害之心，于現法中不起苦惱。諸有惡不善法欲自害己；設無此者，則無擾亂，便無愁憂。是謂，摩呵男，此三義諸惡不善法便墮在下，諸善之法便在于上。亦如酥瓶在水中壞，是時瓦石便沉在下，酥便浮在上；此亦如是，諸惡不善之法便在于下，諸善之法便浮在上。 
　　“摩呵男，當知我昔日未成佛道，在優留毗六年勤苦，不食美味，身體羸瘦，如似百年之人，皆由不食之所致。若我欲起時，便自墮地。時，我復作是念：‘設我于中命終者，當生何處？’時，我復作是念：‘我今命終者，必不生惡道中。’然復義趣不可從樂至樂，要當由苦然后至樂。 
　　“我爾時復游在仙人窟中。爾時，有眾多尼揵子在彼學道。是時，尼揵子舉手指日，曝體學道，或復有蹲而學道。我爾時往至彼所，語尼揵子：‘汝等何故離坐舉手翹足乎？’彼尼揵子曰：‘瞿曇當知：昔我先師作不善行，今所以苦者，欲滅其罪；今雖露形體，有慚辱分，亦有消滅此事。瞿曇當知：行盡苦亦盡，苦盡行亦盡，苦行已盡，便至涅槃。’ 
　　“我爾時復語尼揵子曰：‘此事不然，亦不由行盡苦亦盡，亦不由苦盡行亦盡，得至涅槃。但令苦行盡得至涅槃者，此事然矣！但不可從樂至樂。’尼揵子曰：‘頻毗娑羅王從樂至樂，有何苦哉？’我爾時復語尼揵子曰：‘頻毗娑羅王樂何如我樂？’尼揵子報我言：‘頻毗娑羅王樂勝汝樂也。’我爾時復語尼揵子曰：‘頻毗娑羅王能使我七日七夜結跏趺坐，形體不移動乎？正使六、五、四、三、二，乃至一日結跏趺坐乎？’尼揵子報曰：‘不也，瞿曇。’世尊告曰：‘我能堪任結跏趺坐，形不移動。云何，尼揵子，誰者為樂？頻毗娑羅王樂耶？為我樂耶？’尼揵子曰：‘瞿曇沙門樂。’ 
　　“如是，摩呵男，當以此方便，知不可從樂至樂，要當從苦至樂。猶如，摩呵男，大村左右有大池水，縱廣一由旬，水滿其中。若復有人，來取彼一滴水。云何，摩呵男，水何者為多？一滴水多？為池水多乎？” 
　　摩呵男曰：“池水多，非一滴水多也。” 
　　世尊告曰：“此亦如是，賢圣弟子諸苦已盡，永無復有，余存在者如一滴水耳！如我眾中最下道者，不過七死七生而盡苦際。若復勇猛精進，便為家家，即得道跡。” 
　　爾時，世尊重與摩呵男說微妙之法。彼聞法已，即從座起而去。 
　　爾時，摩呵男聞佛所說，歡喜奉行。  
　　聞如是：一時，尊者那伽婆羅在鹿野城中。 
　　是時，有一婆羅門年垂朽邁，昔與尊者那伽婆羅少小舊款。是時，婆羅門往至那伽婆羅所，共相問訊，在一面坐。 
　　爾時，梵志語那伽婆羅曰：“汝今于樂之中，最為快樂！” 
　　那伽婆羅曰：“汝觀何等義，而作是說：‘于樂之中，最為快樂’？” 
　　婆羅門報曰：“我頻七日中，七男兒死，皆勇猛高才，智慧難及；近六日之中，十二作使人無常，能堪作使，無有懈怠；近五日已來，四兄弟無常，多諸技術，無事不閑；近四日已來，父母命終，年向百歲，舍我去世；近三日已來，二婦復死，顏貌端正，世之希有；又復家中有八窖珍寶，昨日求之而不知處；如我今日遭此苦惱，不可稱計。然，尊者，今日永離彼患，無復愁憂，正以道法而自娛樂。我觀此義已，故作是說：‘于樂之中，最為快樂！’” 
　　是時，尊者那伽婆羅告彼梵志曰：“汝何為不作方便，使彼爾許之人而不命終乎？” 
　　梵志對曰：“我亦多作方便，欲令不死，又不失財，亦復隨時布施，作諸功德，祠祀諸天，供養諸長老梵志，擁護諸神，誦諸咒術，亦能瞻視星宿，亦復能和合藥草，亦以甘饌飲食施彼窮厄，如此之比不可稱也，然復不能濟彼命根。” 
　　是時，尊者那伽婆羅便說此偈：  
　　“藥草諸咒術，衣被飲食具， 
　　　雖施而無益，猶抱身苦行。 
　　　正使祭神祠，香華及沐浴， 
　　　計校此原本，無能療冶者。 
　　　假使施諸物，精進持梵行， 
　　　計校此原本，無能療治者。”  
　　是時，梵志問曰：“當行何法，使無此苦惱之患？” 
　　是時，尊者那伽婆羅便說此偈：  
　　“恩愛無明本，興諸苦惱患， 
　　　彼滅而無余，便無復有苦。”  
　　是時，彼梵志正聞語已，即時便說此偈：  
　　“雖老不極老，所行如弟子， 
　　　愿聽出家學，使得離此災！”  
　　是時，尊者那伽婆羅即授彼三衣，使出家學道，又告之曰：“汝今，比丘，當觀此身從頭至足，此發、毛、爪、齒為從何來？形體、皮肉、骨髓、腸胃悉從何來？設從此去，當至何所？是故，比丘，勿多憂念世間苦惱！又當觀此毛孔之中，求方便成四諦。” 
　　是時，尊者那伽婆羅便說此偈：  
　　“除想勿多憂，不久成法眼， 
　　　無常行如電，不遇此大幸！ 
　　　一一觀毛孔，生者滅者原， 
　　　無常行如電，施心向涅槃。”  
　　是時，彼長老比丘受如是言教，在閑靜之處，思惟此義，所以族姓子，剃除須發，以信堅固，出家學道者，欲修無上梵行：生死已盡，梵行已立，所作已辦，更不復受胎，如實知之。是時，彼比丘便成阿羅漢。是時，有天是彼比丘舊知識，見彼比丘成阿羅漢已，便往至那伽婆羅所，在虛空中而說此偈：  
　　“以得具足戒，在彼閑靜處， 
　　　得道心無著，除得原惡本。”  
　　是時，彼天復以天華散尊者上，即于空中沒不現。 
　　爾時，彼比丘及天聞尊者那伽婆羅所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“當觀七處之善，又察四法，于此現法之中名為上人。云何，比丘，觀七處之善？于是，比丘，以慈心遍滿一方、二方、三方、四方，四維上下，亦復如是，盡于世間以慈心遍滿其中。悲、喜、護心，空、無相、愿，亦復如是，諸根具足，飲食自量，恒自覺悟。如是，比丘，觀七處。 
　　“云何，比丘，察四處之法？于是，比丘，內自觀身，除去愁憂，身意止；外復觀身，身意止；內外觀身，身意止。內自觀痛，痛意止；外自觀痛，痛意止；內外觀痛，痛意止。內觀心，心意止；外觀心，心意止；內外觀心，心意止，除去愁憂，無復苦患。內觀法，法意止；外觀法，法意止；內外觀法，法意止。如是，比丘，觀四法之善。 
　　“若復，比丘，能如是七處善及察四法，于此現法中名為上人。是故，比丘，當求方便，辦七處之善及觀四法。如是，比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在釋翅迦毗羅越城尼拘屢園，與大比丘眾五百人俱。 
　　是時，眾多比丘往至世尊所，頭面禮足，在一面坐。爾時，眾多比丘白世尊言：“我等欲詣北方游化。” 
　　世尊告曰：“宜知是時。”世尊復告比丘曰：“汝等為辭舍利弗比丘乎？” 
　　諸比丘對曰：“不也，世尊。” 
　　爾時，世尊告諸比丘：“汝等往辭舍利弗比丘。所以然者？舍利弗比丘恒與諸梵行人教誡其法，說法無厭足。” 
　　爾時，世尊與諸比丘說微妙之法。諸比丘聞法已，即從座起，禮世尊足，繞佛三匝，便退而去。 
　　爾時，舍利弗在釋翅神寺中游。爾時，眾多比丘往至舍利弗所，共相問訊，在一面坐。是時，眾多比丘白舍利弗言：“我等欲詣北方人間游化，今以辭世尊。” 
　　舍利弗言：“卿等當知：北方人民、沙門、婆羅門皆悉聰明，智慧難及。復有人民喜來相試。若當來問卿：‘諸賢師，作何等論？’設當作是問者，欲云何報之？” 
　　諸比丘報曰：“設當有人來問者，我當以此義報之：‘色者無常，其無常者即是苦也；苦者無我；無我者空，以空無我、彼空，如是智者之所觀也。痛、想、行、識亦復無常、苦、空、無我，其實空者彼無我、空，如是智者之所學也。此五盛陰皆空、皆寂，因緣合會皆歸于磨滅，不得久住。八種之道，將從有七，我師所說正謂此耳！’若剎利、婆羅門、人民之類，來問我義者，我等當以此義報之。” 
　　是時，舍利弗語眾多比丘曰：“汝等堅持心意，勿為輕舉。” 
　　是時，舍利弗具足與諸比丘說微妙之法，即從座起而去。 
　　是時，眾多比丘去不遠，舍利弗告比丘：“當云何行八種之道及七種之法？” 
　　是時，眾多比丘白舍利弗言：“我等乃從遠來，欲聞其義，惟愿說之！” 
　　舍利弗報曰：“汝等諦聽！諦聽！善思念之，吾今當說。”是時，比丘而受其教。 
　　舍利弗告曰：“若一心念正見者，念覺意不亂也；等治者，念一心一切諸法，法覺意也；等語者，身意精進，精進覺意也；等業者，一切諸法得生，喜覺意也；等命者，知足于賢圣之財，悉舍家財，安其形體，猗覺意也；等方便者，得賢圣四諦，盡除去諸結，定覺意也；等念者，觀四意止，身無牢固，皆空無我，護覺意也；等三昧者，不獲者獲，不度者度，不得證者使得證也。設當有人來問此義，云何修八種道及七法？汝等當如是報之。所以然者？八種道及七法，其有比丘修此者，有漏心便得解脫。 
　　“我今重告汝等，其有比丘修行思惟八種道及七法者，彼比丘便成二果而無狐疑，得阿那含、若阿羅漢。且舍此事，若不能多，一日之中行此八種道及七法者，其福不可稱計，得阿那含、若阿羅漢。是故，諸賢，當求方便，行此八種道及七法者，于取道無有狐疑！” 
　　爾時，諸比丘聞舍利弗所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊語迦葉曰：“汝今年已朽邁，無少壯之意，宜可受諸長者衣裳及其飲食。” 
　　大迦葉白佛言：“我不堪任受彼衣食。今此納衣隨時乞食，快樂無比。所以然者？將來當有比丘，形體柔軟，心貪好衣食，便于禪退轉，不復能行苦業，又當作是語：‘過去佛時，諸比丘等亦受人請、受人衣食。我等何為不法古時圣人乎？’坐貪著衣食故，便當舍服為白衣，使諸圣賢無復威神，四部之眾漸漸減少；圣眾已減少，如來神寺復當毀壞；如來神寺已毀壞故，經法復當凋落。是時，眾生無復精光；以無精光，壽命遂短。是時，彼眾生命終已，皆墮三惡趣。猶如今日眾生之類，為福多者皆生天上；當來之世為罪多者，盡入地獄。” 
　　世尊告曰：“善哉！善哉！迦葉多所饒益，為世人民作良友福田。迦葉當知：吾般涅槃后千歲余，當有比丘于禪退轉，不復行頭陀之法；亦無乞食、著補納衣，貪受長者請，受其衣食；亦復不在樹下閑居之處，好喜莊飾房舍；亦不用大小便為藥，但著余藥草極甘美者；或于其中貪著財貨，吝惜房舍，恒共斗諍。爾時，檀越施主篤信佛法，好喜惠施，不惜財物。是時，檀越施主命終之后盡生天上。比丘懈怠者，死入地獄中。如是，迦葉，一切諸行皆悉無常，不得久保。 
　　“又迦葉當知：將來之世，當有比丘剃須發而習家業，左抱男，右抱女，又執箏簫在街巷乞食。爾時，檀越施主受福無窮，況復今日至誠乞食者！如是，迦葉，一切行無常，不可久停。迦葉當知：將來之世，若有沙門比丘當舍八種道及七種之法，如我今日于三阿僧祇劫所集法寶，將來諸比丘以為歌曲，在眾人中乞食以自濟命，然后檀越施主飯彼比丘眾，猶獲其福，況復今日而不得其福乎？我今持此法付授迦葉及阿難比丘。所以然者？吾今年老，以向八十，然如來不久當取滅度。今持法寶付囑二人，善念誦持，使不斷絕，流布世間。其有遏絕圣人言教者，便為墮邊際。是故，今日囑累汝經法，無令脫失。” 
　　是時，大迦葉及阿難即從座起，長跪叉手，白世尊言：“以何等故，以此經法付授二人，不囑累余人乎？又復如來眾中，神通第子不可稱計，然不囑累？” 
　　世尊告迦葉曰：“我于天上、人中，終不見此人，能受持此法寶，如迦葉、阿難之比。然聲聞中亦復不出二人上者，過去諸佛亦復有此二人受持經法，如今迦葉、阿難比丘之比，極為殊妙。所以然者？過去諸佛頭陀行比丘，法存則存，法沒則沒；然我今日迦葉比丘留住在世，彌勒佛出世然后取滅度。由此因緣，今迦葉比丘勝過去時比丘之眾。又阿難比丘云何得勝過去侍者？過去時諸佛侍者，聞他所說，然后乃解；然今日阿難比丘，如來未發語便解，如來意須是、不須是，皆悉知之。由此因緣，阿難比丘勝過去時諸佛侍者。是故，迦葉，阿難，吾今付授汝，囑累汝此法寶，無令缺減。” 
　　爾時，世尊便說偈言：  
　　“一切行無常，起者必有滅， 
　　　無生則無死，此滅最為樂！”  
　　是時，大迦葉及阿難聞佛所說，歡喜奉行。  
增壹阿含經卷第三十六 八難品第四十二之一  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“凡夫之人不聞不知說法時節。比丘當知：有八不聞時節，人不得修行。云何為八？ 
　　“若如來出現世時，廣演法教，得至涅槃，如來之所行，然此眾生在地獄中，不聞不睹，是謂初一難也。 
　　“若復如來出現世時，廣演法教，然此眾生在畜生中，不聞不睹，是謂第二之難。 
　　“復次，如來出現世時，廣說法教，然此眾生在餓鬼中，不聞不睹，是謂此第三之難也。 
　　“復次，如來出現世時，廣演法教，然此眾生在長壽天上，不聞不睹，是謂第四之難也。 
　　“復次，如來出現世時，廣演法教，然此眾生在邊地生，誹謗賢圣，造諸邪業，是謂第五之難。 
　　“復次，如來出現世時，廣演法教，得至涅槃，然此眾生生于中國，又且六情不完具，亦復不別善惡之法，是謂第六之難也。 
　　“若復如來出現世時，廣演法教，得至涅槃，然此眾生在于中國，雖復六情完具，無所缺漏，然彼眾生心識邪見：無人、無施、亦無受者，亦無善惡之報，無今世、后世，亦無父母，世無沙門、婆羅門等成就得阿羅漢者自身作證而自游樂。是謂第七之難也。 
　　“復次，如來不出現世，亦復不說法使至涅槃者，又此眾生生在中國，六情完具，堪任受法，聰明高才，聞法則解，修行正見：便有物、有施、有受者，有善惡之報，有今世、后世，世有沙門、婆羅門等修正見，取證得阿羅漢者。是謂第八之難，非梵行所修行。是謂，比丘，有此八難，非梵行所修行。 
　　“于是，比丘，有一時節法，梵行人所修行。云何為一？于是，如來出現世時，廣演法教，得至涅槃，然此人生在中國，世智辯聰，觸物皆明，修行正見，亦能分別善惡之法，有今世、后世，世有沙門、婆羅門等修正見，取證得阿羅漢者。是謂梵行人修行一法，得至涅槃。” 
　　爾時，世尊便說此偈：  
　　“八難非一類，令人不得道， 
　　　如今現在前，世間不可遇。 
　　　亦當學正法，亦莫失是處； 
　　　追憶過去等，便生地獄中。 
　　　于是斷、無欲，思惟于正法， 
　　　久存于世間，而無斷滅時。 
　　　于是斷、無欲，思惟于正法， 
　　　永斷生死原，久存于世間。 
　　　以得于人身，分別正真法； 
　　　諸不得果者，必游八難處。 
　　　今說有八難，佛法之要行， 
　　　一難猶尚劇，如板浮大海。 
　　　雖當離一難，然可有此理； 
　　　設離一四諦，永離于正道。 
　　　是故當專心，思惟于妙理， 
　　　至誠聽正法，便得無為處。”  
　　“是故，比丘，當求方便，遠離八難之處，莫愿其中。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“有八大地獄。云何為八？一者、還活地獄，二者、黑繩地獄，三者、等害地獄，四者、涕哭地獄，五者、大涕哭地獄，六者、阿鼻地獄，七者、炎地獄，八者、大炎地獄。是謂，比丘，八大地獄。” 
　　爾時，世尊便說此偈：  
　　“還活及黑繩，等害、二涕哭， 
　　　五逆阿鼻獄，炎、大炎地獄， 
　　　此名八地獄，其中不可處， 
　　　皆由惡行本，十六隔子圍。 
　　　然彼鐵獄上，為火之所燒， 
　　　遍一由旬內，熾火極熱盛， 
　　　四城四門戶，其間甚平整， 
　　　又以鐵作城，鐵板覆其上。  
　　“斯由眾生罪報之緣，令彼眾生受苦無量，肉血消盡，唯有骨存。 
　　“以何等故，名為還活地獄？復有彼眾生形體挺直，亦不動搖，為苦所逼，不能移轉，形體以無肉血。是時，眾生自相謂言：‘眾生還活，還活。’是時，彼眾生便自還活。以此因緣，故名為還活地獄。 
　　“復以何因緣，名為黑繩地獄？然彼眾生形體筋脈皆化為繩，以鋸鋸身，故名為黑繩地獄。 
　　“復以何因緣，名等害地獄？是時，彼眾生集在一處，而梟其首，尋復還生。由此因緣，名為等害地獄。 
　　“復以何因緣，名為涕哭地獄？然彼眾生善本斷滅，無毛發遺余在；在彼地獄中，受惱無量，于中稱怨喚呼，聲不斷絕。由此因緣，名為涕哭地獄。 
　　“復以何因緣，名為大涕哭地獄？然彼眾生在地獄中，受無量苦痛，不可稱計；于中喚呼、椎胸、自摑，同聲唱嗥。由此因緣，名為大涕哭地獄。 
　　“復以何因緣，名為阿鼻地獄？然眾生之類殺害父母，壞佛偷婆，斗亂眾僧，習邪倒見，與邪見共相應，一切不可療治。以是之故，名為阿鼻地獄。 
　　“復以何因緣，名為炎地獄？然眾生之類在彼獄中，形體煙出，皆悉融爛，故名為炎地獄。 
　　“復以何因緣，名為大炎地獄？然彼眾生在此獄中，都不見罪人之遺余，故名大焰地獄。是謂，比丘，由此因緣，名為八大地獄。 
　　“然八地獄，一一地獄有十六隔子，其名優缽地獄、缽頭地獄、拘牟頭地獄、分陀利地獄、未曾有地獄、永無地獄、愚惑地獄、縮聚地獄、刀山地獄、湯火地獄、火山地獄、灰河地獄、荊棘地獄、沸屎地獄、劍樹地獄、熱鐵丸地獄，如是比十六隔子不可稱量，使彼眾生身壞命終，生地獄中。 
　　“彼或有眾生毀正見者，誹謗正法而遠離之，命終之后皆生還活地獄中。諸有眾生好喜殺生，便生黑繩地獄中。其有眾生屠殺牛、羊及種種類，命終之后生等害地獄中。其有眾生不與取，竊他物者，便生涕哭地獄中。其有眾生常喜淫泆，有復妄語，命終之后生大涕哭地獄中。其有眾生殺害父母，破壞神寺，斗亂圣眾，誹謗圣人，習倒邪見，命終之后生阿鼻地獄中。其有眾生，此間聞語，復傳來至彼，設彼間聞，復傳來至此，求人方便，彼人命終之后生炎地獄中。其有眾生斗亂彼此，貪著他物，興起慳嫉，意懷猶豫，命終之后生大炎地獄中。其有眾生造諸雜業，命終之后生十六隔子中。 
　　“是時，獄卒役彼眾生，苦痛難量；或斷手，或斷腳，或斷手腳，或截鼻，或斷耳，或斷耳鼻；或取材木押之，或以草著其腹，或取發懸之，或剝其皮，或割其肉，或分為二分，或還縫合之，或取五刖之，或取火側炙之，或融鐵灑之，或五磔之，或長其身，或以利斧而梟其首，尋復還生。要當人中罪畢，然后乃生。是時，獄卒取彼眾生，大椎碎其形體，或取脊脈剝之。復驅逐使上劍樹，復驅使使下；是時，有鐵嘴烏尋復食之。復取五系之，不得動轉。尋復舉著大鑊湯中，加以鐵叉而害其身，風吹其身，復還生如故。是時，獄卒復使眾生上刀山、火山，不令停住，其中受苦不可稱計，要當人中所作罪畢，然后乃出。 
　　“是時，罪人不堪受此苦痛，復求入熱灰地獄中，受苦無量。復從中出，入逆刺地獄，其中風吹，痛不可計。復從中出，入熱屎地獄中。是時，熱屎地獄中有濡細蟲，啖彼骨肉。是時，眾生不堪受苦痛，復移至劍樹地獄，傷壞形體，痛不可忍。 
　　“是時，獄卒語彼眾生曰：‘汝等為從何來？’是時罪人報曰：‘我曹亦復不知為從何來？’又問：‘為從何去？’報曰：‘亦復不知當何所至？’又問：‘今欲求何等？’報曰：‘吾等極患饑渴。’是時，獄卒以熱鐵丸著彼罪人口中，燒爛身體，痛不可堪。要當畢其罪本，然后乃命終。 
　　“是時，罪人復還歷經爾許地獄，于中受苦數千萬歲，然后乃出。比丘當知：閻羅王便作是念：‘諸有眾生身、口、意行惡，盡當受如此之罪；諸有眾生身、口、意行善者，如是之比皆當生光音天。’” 
　　是時，世尊便說此偈：  
　　“愚者常歡喜，如彼光音天； 
　　　智者常懷懼，猶如處地獄。  
　　“是時，罪人聞閻羅王作是教令：‘我今何日當滅昔所作罪，于此命終得受人形，生中國之中，與善知識共會，父母篤信佛法，于如來眾中得出家學道，于現法中得盡有漏成無漏。我今重告汝，勤加用意，去離八難處，得生中國，與善知識相遇，得修梵行，所愿成果，不失本誓。’是故，比丘，若善男子、善女人欲離八大地獄及十六隔子者，當求方便，修八正道。如是，比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在毗舍離柰祇園中，與大比丘眾五百人俱，漸漸復在人中游化。 
　　是時，世尊還顧觀毗舍離城，尋時便說此偈：  
　　“今觀毗舍離，更后不復睹， 
　　　亦復更不入，于是當別去。”  
　　是時，毗舍離城中人民，聞說此偈，普懷愁憂，從世尊后，各各墮淚，自相謂曰：“如來滅度將在不久，世間當失光明。” 
　　世尊告曰：“止！止！諸人勿懷愁憂，應壞之物欲使不壞者，終無此理。吾先以有四事之教，由此得作證。亦復與四部之眾，說此四事之教。云何為四？一切行無常，是謂一法；一切行苦，是謂二法；一切行無我，是謂三法；涅槃為滅盡，是謂第四法之本。如是不久，如來當取滅度。汝等當知：四法之本，普與一切眾生而說其義。” 
　　爾時，世尊欲使毗舍離城人民還歸，即化作大坑，如來將諸比丘眾在彼岸，國土人民而在此岸。是時，世尊即擲己缽在虛空中與彼人民，又告之曰：“汝等，好供養此缽，亦當供養高才法師，長夜之中獲福無量！”是時，世尊與彼缽已，即時詣拘尸那竭國。 
　　是時，拘尸那竭國人民五百余力士集在一處，各作此論：“我同共造奇特之事，使后命終之時，名稱遠布，子孫共傳：‘昔日拘尸那竭力士勢叵及。’”斯須，復作是念：“當造立何功德？”爾時，去拘尸那竭國不遠有大方石，長百二十步，廣六十步，“我等當共豎之。”盡其筋力，欲得豎立，而不克獲，亦不動搖，何況能舉乎？ 
　　是時，世尊便往至彼所，而告之曰：“諸童子，欲何所施為？” 
　　時，諸童子白佛言：“我等向者各作此論：‘欲移此石，使世世稱傳其名。’施功已來，乃經七日，然不能令此石移轉。” 
　　佛告諸童子：“卿等欲使如來豎此石乎？” 
　　童子報言：“今正是時，惟愿世尊當安此石！” 
　　是時，世尊以右手摩抆此石，舉著左手中，擲著虛空中。是時，彼石乃至梵天上。 
　　是時，拘尸那竭力士不見此石，而白世尊曰：“此石今何所至？我等今日咸共不見。” 
　　世尊告曰：“此石今乃至梵天上。” 
　　童子白佛言：“此石何時當來閻浮利地上？” 
　　世尊告曰：“我今當引譬喻，智者以譬喻自解。設復有人往梵天上，取此石投閻浮地者，十二年乃到，然今如來威神所感，正爾當還。” 
　　如來說此語已，是時彼石尋時還來，虛空之中雨諸天華若干百種。 
　　是時，彼童子五百余人遙見石來，各各馳散，不安本處。佛告童子：“勿懷恐懼，如來自當知時。” 
　　爾時，世尊舒左手搖接彼石，著右手中而豎之。是時，三千大千剎土六變震動，虛空之中諸神妙之天，散種種憂缽蓮華。是時，五百童子皆嘆未曾有：“甚奇！甚特！如來威神實不可及！此石今長百二十步，廣六十步，然以一手而安處之。” 
　　是時，五百童子白佛言：“如來以何力移動此石？為神足之力，為用智慧之力安處此石乎？” 
　　佛告童子曰：“吾亦不用神足之力，亦復不用智慧之力，吾今用父母之力安處此石。” 
　　諸童子白佛：“不審如來用父母之力，其事云何？” 
　　世尊告曰：“吾今當與汝引譬，智者以譬喻自解。童子當知：十駱駝之力，不如一凡象力；又復十駱駝及一凡象之力，不如一迦羅勒象力；又復十駱駝及一凡象力并迦羅勒象力，不如一鳩陀延象力也；正使十駱駝、一凡象力乃至鳩陀延象力，不如一婆摩那象力也；復計此象之力，不如一迦泥留象力也；復計諸象之力，復不如一優缽象力也；復計爾許象之力，復不如一缽頭摩象力也；復計校爾許象力，復不如一拘牟陀象力也；復取計校之，復不如一分陀利象力也；復取計校之，復不如一香象之力；復取計校之，復不如一摩呵那極之力；復取計校之，復不如一那羅延之力；復取計校之，復不如一轉輪圣王之力；復取計校之，不如一阿維越致之力；復取計校之，不如一補處菩薩之力；復取計校之，復不如一道樹下坐菩薩之力；復取計校之，復不如一如來父母遺體之力。吾今以父母之力安處此石。” 
　　爾時，五百童子復白世尊言：“如來神足力者，其事云何？” 
　　世尊告曰：“吾昔有弟子名目揵連，神足之中最為第一。爾時，共游在毗羅若竹園村中。爾時，國土至儉，人民相食，白骨盈路。然出家學道，乞求難得，圣眾羸瘦，氣力虛竭；又復村中生民之類，皆懷饑色，無復聊賴。是時，大目揵連來至我所，而白我言：‘今此毗羅若極為饑儉，乞求無處，生民困悴，無復生路。我亦躬從如來受此言教：今此地下有自然地肥，極為香美。惟愿世尊聽許弟子，反此地肥令在上！使此人民得食啖之，又使圣眾得充氣力。’ 
　　“我爾時告目連曰：‘諸地中蠕動之蟲，欲安處何所？’目連白言：‘當化一手似此地形，又以一手反此地肥，使蠕動之蟲各安其所。’我爾時復告目連曰：‘汝當有何心識欲反此地？’目連白言：‘我今反此地形，猶如力人反一樹葉而無疑難也。’我爾時復語目連曰：‘止！止！目連，不須反此地肥。所以然者？眾生睹此當懷恐怖，衣毛皆豎，諸佛神寺亦當毀壞。’是時，目連前白佛言：‘惟愿世尊聽許圣眾詣郁單曰乞食！’ 
　　“佛告目連：‘此大眾中無神足者，當云何詣彼乞食？’目連白佛言：‘其無神足者，我當接詣彼土。’佛告目連：‘止！止！目連，何須圣眾詣彼乞食。所以然者？將來之世亦當如是饑儉，乞求難得，人無顏色。爾時，諸長者、婆羅門當語比丘言：“汝等何不詣郁單越乞食？昔日釋種弟子有大神足，遇此饑儉，皆共詣郁單曰乞食，而自存濟；今日釋迦弟子無有神足，亦無威神沙門之行。”便輕易比丘，使彼長者、居士普懷驕慢之心，受罪無量。目連當知：以此因緣，諸比丘眾不宜盡往詣彼乞食。’ 
　　“諸童子當知：目連神足其德如是。計目連神足之力，遍三千大千剎土，無空缺處，不如世尊神足之力，百倍、千倍、巨億萬倍，不可以譬喻為比。如來神足其德不可量也。” 
　　諸童子白佛言：“如來智慧力者，何者是乎？” 
　　世尊告曰：“我昔亦有弟子名舍利弗，智慧之中最為第一。如大海水縱橫八萬四千由旬，水滿其中；又須彌山高八萬四千由旬，入水亦如是；然閻浮里地，南北二萬一千由旬，東西七千由旬。今取較之，以四大海水為墨，以須彌山為樹皮，現閻浮地草木作筆，復使三千大千剎土人民盡能書，欲寫舍利弗比丘智慧之業。然童子當知：四大海水墨、筆、人之漸漸命終，不能使舍利弗比丘智慧竭盡。如是，童子，我弟子之中智慧第一，不出舍利弗智慧之上。計此舍利弗比丘，遍滿三千大千剎土，無空缺處，欲比如來之智慧，百倍、千倍、巨億萬倍，不可以譬喻為比。如來智慧力者，其事如是。” 
　　是時，童子復白佛言：“頗更有力出此力者乎？” 
　　世尊告曰：“亦有此力出諸力之上。何者是？所謂無常力是。今日如來夜半在雙樹間，為無常力所牽，當取滅度。” 
　　爾時，諸童子咸共墮淚：“如來取滅度何其速哉！世喪眼目！” 
　　爾時，君荼羅系頭比丘尼是婆羅陀長者女，此比丘尼便作是念：“吾聞世尊取滅度不久，然日數已盡，今宜可往至世尊所親覲問訊。”是時，彼比丘尼即出毗舍離城，往至世尊所，遙見如來徑將諸比丘眾及五百童子，欲詣雙樹間。 
　　爾時，比丘尼至世尊所，頭面禮足，白世尊言：“我聞世尊取滅度將在不久。” 
　　世尊告曰：“如來取滅度正在今日夜半耳！” 
　　是時，比丘尼白佛言：“我今所以出家學道，又不果所愿。然世尊舍我滅度，惟愿說微妙之法，使果其愿！” 
　　世尊告曰：“汝今當思惟苦之原本。” 
　　比丘尼復白佛言：“實苦，世尊。實苦，如來！” 
　　世尊告曰：“汝觀何等義而言苦乎？” 
　　比丘尼白佛言：“生苦、老苦、病苦、死苦、憂悲惱苦、怨憎會苦、恩愛別離苦。取要言之，五盛陰苦。如是，世尊，我觀此義已，故言謂苦。” 
　　是時，比丘尼思惟義已，即于座上得三達智。是時，比丘尼白佛言：“我不堪見世尊取滅度，惟愿聽許先取滅度！” 
　　是時，世尊默然可之。是時，比丘尼即從座起，禮世尊足，尋于佛前，身飛虛空，作十八變；或行、或坐、或復經行，身放煙火，踴沒自由，無所觸礙，或出水火，遍滿空中。是時，比丘尼作無央數之變已，即于無余涅槃界而取滅度。是時，當取滅度之日，八萬天子得法眼清凈。 
　　爾時，世尊告諸比丘：“我聲聞中第一比丘尼，智慧捷疾者，所謂君荼羅比丘尼是也。” 
　　是時，世尊告阿難曰：“汝往雙樹間與如來敷座，使頭北首。” 
　　對曰：“如是，世尊。”即受佛教，往雙樹間，與如來敷座，還至世尊所，頭面禮足，白世尊曰：“敷座已訖，使頭北首，宜知是時。” 
　　即時，世尊往彼樹間，就所敷座。是時，尊者阿難白世尊言：“有何因緣，如來敷座言頭北向？” 
　　佛告阿難：“吾滅度后，佛法當在北天竺，以此因緣故，使敷座北向。” 
　　是時，世尊分別三衣。爾時，阿難白佛：“以何等故，如來今日分別三衣？” 
　　佛告阿難：“我以當來之世檀越施主故，分別此衣耳！欲使彼人受其福故，分別衣爾！” 
　　是時，世尊須臾之頃，口出五色光，遍照方域。爾時，阿難復白佛言：“復以何因緣，如來今日口出五色光？” 
　　世尊告曰：“我向作是念：‘本未成道時長處地獄，吞熱鐵丸；或食草木，長此四大；或作騾、驢、駱駝、象、馬、豬、羊；或作餓鬼，長此四大；或作人形，有受胎之厄；或受天福，食自然甘露。我今已成如來，以根力覺道成如來身。’由此因緣故，口出五色光爾！” 
　　是時，須臾之間口出微妙之光，勝于前光。是時，阿難白世尊言：“復以何因緣，如來重出妙光勝于前者？” 
　　世尊告曰：“我向者作是念：‘過去諸佛世尊取滅度時，遺法不久存于世。’我復重思惟：‘以何方便，使我法得久存在世。如來身者金剛之數，意欲碎此身如芥子許，流布世間，使將來之世，信樂檀越不見如來形像者，取供養之因，緣是福佑，當生四姓家、四天王家、三十三天、艷天、兜術天、化自在天、他化自在天；因此福佑，當生欲界、色界、無色界；或復有得須陀洹道、斯陀含道、阿那含道、阿羅漢道、辟支佛道，若成佛道。’由此因緣故，出斯光明爾！” 
　　是時，世尊躬自襞僧伽梨四疊，右脅著地，腳腳相累。是時，尊者阿難悲泣涕零，不能自勝，又自考責：“既未成道，為結所縛，然今世尊舍我滅度，當何恃怙？” 
　　是時，世尊知而告諸比丘曰：“阿難比丘今為所在？” 
　　諸比丘對曰：“阿難比丘今在如來床后，悲號墮淚，不能自勝，又自考責：‘既不成道，又不斷結使，然今世尊舍我涅槃。’” 
　　爾時，世尊告阿難曰：“止！止！阿難，無為愁憂。夫物處世，應當壞敗，欲使不變易者，此事不然。勤加精進，念修正法，如是不久亦當盡苦際，成無漏行。過去世時，多薩阿竭阿羅呵三耶三佛亦有如此侍者。正使將來恒沙諸佛，亦當有此侍者如阿難比。轉輪圣王有四未曾有法。云何為四？于是，轉輪圣王欲出國界時，人民見者，莫不喜悅。爾時，轉輪圣王有所言教，其有聞者，靡不喜悅。聞其言教，乃無厭足。爾時，轉輪圣王默然，正使人民見王默然，亦復歡喜。是謂，比丘，轉輪圣王有此四未曾有之法。 
　　“比丘當知：阿難今日亦有四未曾有法。云何為四？正使阿難比丘默然至大眾中，其有見者，莫不喜悅。正使阿難比丘有所說者，其聞語者，皆共歡喜，假使默然亦復如是。正使阿難比丘至四部眾中，剎利、婆羅門眾中，入國王、居士眾中，皆悉歡悅，興恭敬心，視無厭足。正使阿難比丘有所說者，其聞法教，受無厭足。是謂，比丘，有此四未曾有之法。” 
　　是時，阿難白世尊曰：“當云何與女人從事？然今比丘到時，著衣持缽，家家乞食，福度眾生。” 
　　佛告阿難：“莫與相見！設相見，莫與共語！設共語者，當專心意！” 
　　爾時，世尊便說此偈：  
　　“莫與女交通，亦莫共言語， 
　　　有能遠離者，則離于八難。”  
增壹阿含經卷第三十七 八難品第四十二之二  
　　“當云何與車那比丘從事？” 
　　世尊告曰：“當以梵法罰之。” 
　　阿難白佛：“云何梵法罰之？” 
　　世尊告曰：“不應與車那比丘有所說，亦莫言善，復莫言惡，然此比丘亦復不向汝當有所說。” 
　　阿難白佛言：“設不究事者，此則犯罪不重乎？” 
　　世尊告曰：“但不與語，即是梵法之罰；然由不改者，當將詣眾中諸人共彈使出，莫與說戒，亦莫與法會從事。” 
　　爾時，世尊便說此偈：  
　　“欲與彼怨家，而報其怨者， 
　　　恒念莫與語，此惡無過者。”  
　　是時，拘尸那竭人民聞如來當取滅度，剋在夜半。是時，國土人民往至雙樹間；到已，頭面禮足，在一面坐。爾時，人民白世尊言：“今聞如來當取滅度，我等當云何興敬？” 
　　是時，世尊顧視阿難。是時，阿難即作是念：“如來今日身體疲倦，欲使我旨授彼義。”是時，阿難右膝著地，長跪叉手，白世尊言：“今有二種之姓，一名婆阿陀，二名須拔陀，今來自歸如來圣眾。惟愿世尊聽為優婆塞，自今已后不復殺生！復有名帝奢，二名優波帝奢；復有名佛舍，二名雞頭，如是之比皆來歸如來。惟愿世尊聽為優婆塞，自今之后不復殺生，奉持五戒！” 
　　是時，世尊廣為說法，發遣使歸。是時，五百摩羅眾即從座起，繞佛三匝，便退而去。爾時，世尊告阿難曰：“吾最后受證弟子，所謂拘尸那竭五百摩羅是也。” 
　　爾時，須拔梵志從彼國來至拘尸那竭國，遙見五百人來，即問之曰：“汝等為從何來？” 
　　五百人報曰：“須拔當知：如來今日當取滅度在雙樹間。” 
　　是時，須拔便作是念：“如來出現于世甚為難遇，如來出世時時乃有，如優曇缽華億劫乃出。我今少多有疑，不解諸法，唯彼瞿曇沙門能解我狐疑。我今可往至彼瞿曇所，而問此義。” 
　　是時，須拔梵志至雙樹間，到阿難所，白阿難曰：“吾聞世尊今日當取滅度，為審爾不？” 
　　阿難報曰：“審有其事。” 
　　須拔白言：“然我今日猶有狐疑，惟愿聽許白世尊此言：‘余人不解六師所說，為得見沙門瞿曇所說乎？’” 
　　阿難白言：“止！止！須拔，勿嬈如來！” 
　　如是再三，復白阿難曰：“如來出世甚不可遇，如優曇缽華時時乃有；如來亦復如是，時時乃出。然我今觀如來足能解我狐疑，我今所問義者蓋不足言。又今，阿難，不與我往白世尊。又聞如來卻觀無窮，前睹無極，然今日獨不見接納。” 
　　是時，世尊以天耳遙聞須拔向阿難作如是論。爾時，世尊告阿難曰：“止！止！阿難，勿遮須拔梵志。所以然者？此來問義多所饒益，若我說法者即得度脫。” 
　　是時，阿難語須拔言：“善哉！善哉！如來今聽在內問法。”是時，須拔聞此語已，歡喜踴躍，不能自勝。又復須拔往至世尊所，頭面禮足，在一面坐。 
　　爾時，須拔白世尊言：“我今欲有所問，惟愿聽許！” 
　　是時，世尊告須拔曰：“今正是時，宜可時問。” 
　　是時，須拔白佛言：“諸異沙門，瞿曇，知諸算術，多所過度，所謂不蘭迦葉、阿夷耑、瞿耶樓、波休迦旃、先毗盧持、尼揵子等，如此之比知三世事乎？為不解耶？其六師之中復有勝如來乎？” 
　　爾時，世尊告曰：“止！止！須拔，勿問此義，何煩問此勝如來乎？然我今日在此座上，當與汝說法，善思念之。” 
　　須拔白佛言：“今當為問深義，惟愿世尊以時說之！” 
　　爾時，世尊告曰：“我初學道時年二十九，欲度人民故，三十五年在外道中學，自是已來更不見沙門、婆羅門。其大眾中無八賢圣道者，則無沙門四果。是謂，須拔，世間空虛，更無真人得道者也。以其賢圣法中有賢圣法者，則有沙門四果之報。所以然者？因有沙門四果之報，皆由賢圣八品道也。若須拔，若我不得無上正真之道，皆由不得賢圣八品道；以其得賢圣八品道，故成佛道。是故，須拔，當求方便，成賢圣道。” 
　　然須拔復白佛言：“我亦樂聞賢圣八品道，惟愿演說！” 
　　世尊告曰：“所謂八道者，等見、等治、等語、等命、等業、等方便、等念、等三昧。是謂，須拔，賢圣八品道。” 
　　是時，須拔即于座上得法眼凈。爾時，須拔語阿難言：“爾我今快得善利，惟愿世尊聽為沙門。” 
　　阿難報言：“汝今自往至世尊所，求作沙門。” 
　　是時，須拔往至世尊所，頭面禮足，白世尊言：“惟愿世尊聽作沙門。”爾時，須拔即成沙門身，著三法衣。時，須拔仰觀世尊顏，即于座上有漏心得解脫。 
　　爾時，世尊告阿難曰：“我最后弟子之中，所謂須拔是也。” 
　　爾時，須拔白佛言：“我今聞世尊夜半當取般涅槃，惟愿世尊先聽我取涅槃，我不堪見如來先取滅度！” 
　　爾時，世尊默然可之。所以然者？過去恒沙諸佛世尊，最后取證弟子先取般涅槃，如來后取滅度。此是諸佛世尊常法，非適今日也！是時，須拔見世尊已可之，即在如來前，正身正意，系念在前，于無余涅槃界而取滅度。是時，此地六變振動。 
　　爾時，世尊便說此偈：  
　　“一切行無常，生者必有死， 
　　　不生則不死，此滅為最樂！”  
　　是時，世尊告阿難曰：“自今已后敕諸比丘，不得卿仆相向，大稱尊，小稱賢，相視當如兄弟。自今已后不得稱父母所作字。” 
　　是時，阿難白世尊言：“如今諸比丘當云何自稱名號？” 
　　世尊告曰：“若小比丘向大比丘稱長老，大比丘向小比丘稱姓字。又諸比丘欲立字者，當依三尊。此是我之教誡。” 
　　是時，阿難聞世尊所說，歡喜奉行。  
　　聞如是：一時，佛在舍衛國鹿野苑中，與大比丘眾五百人俱。 
　　是時，波呵羅阿須倫及牟提輪天子，非時至世尊所，頭面禮足，在一面坐。 
　　是時，如來問阿須倫曰：“汝等甚樂大海中乎？” 
　　阿須倫白佛言：“實樂，非為不樂。” 
　　世尊告曰：“大海之中有何奇特之法，汝等見已，于中娛樂？” 
　　阿須倫白佛言：“大海之中有八未曾有之法，諸阿須倫娛樂其中。云何為八？于是，大海之中極深且廣，是謂初未曾有之法。 
　　“復次，大海有此神德，四大江河，一一河者將從五百以投大海，便失本名字，是謂第二未曾有法。 
　　“復次，大海皆同一味，是謂第三未曾有法。 
　　“復次，大海以時潮賀，不失時節，是謂第四未曾有之法。 
　　“復次，大海鬼神所居，有形之類無不在大海中者，是謂第五未曾有之法。 
　　“復次，大海之中皆容極大之形，百由旬形、千由旬形，乃至七千由旬形，亦不逼迮，是謂第六未曾有之法。 
　　“復次，大海之中出若干種珍寶：硨磲、瑪瑙、真珠、琥珀、水精、琉璃，是謂第七未曾有之法。 
　　“復次，大海之中下有金沙，又有須彌山四寶所成，是謂第八未曾有之法。此名八未曾有之法，使諸阿須倫娛樂其中。” 
　　是時，阿須倫白世尊：“如來法中有何奇特，使諸比丘見已，娛樂其中？” 
　　佛告阿須倫曰：“有八未曾有之法，使諸比丘娛樂其中。云何為八？又我法中戒律具足，無放逸行，是謂初未曾有之法。諸比丘見已，娛樂其中，如彼大海極深且廣。 
　　“復次，我法中有四種姓，于我法中作沙門，不錄前名，更作余字；猶如彼海，四大江河皆投于海而同一味，更無余名，是謂第二未曾有之法。 
　　“復次，我法中施設禁戒相隨，亦不越敘，是謂第三未曾有之法。 
　　“復次，我法中皆同一味，所謂賢圣八品道味，是謂第四未曾有之法也，如彼大海悉同一味。 
　　“復次，我法中種種法充滿其中，所謂四意止、四意斷、四神足、五根、五力、七覺意、八真直行，諸比丘見已，娛樂其中，如彼大海諸神居其中，是謂第五未曾有之法。 
　　“復次，我法中有種種珍寶，所謂念覺意寶、法覺意寶、精進覺意寶、喜覺意寶、猗覺意寶、定覺意寶、護覺意寶，是謂第六未曾有之法。諸比丘見已，娛樂其中，如彼大海出種種珍寶。 
　　“復次，我法中諸有眾生之類，剃除須發，著三法衣，出家學道，于無余涅槃界而取滅度。然我法中無有增減，如彼大海，諸河投之無有增減，是謂第七未曾有之法。諸比丘見已，娛樂其中。 
　　“復次，我法中有金剛三昧，有滅盡三昧、一切光明三昧、得不起三昧，種種三昧不可稱計，諸比丘見已娛樂，如彼大海下有金沙，是謂第八未曾有之法。諸比丘見已，娛樂其中。于我法中有此八未曾有之法，諸比丘于其中甚自娛樂。” 
　　是時，阿須倫白世尊曰：“如來法中使有一未曾有法者，勝彼海中八未曾有之法，百倍、千倍不可為比，所謂賢圣八道是也。善哉！世尊，快說斯言。” 
　　爾時，世尊漸與說法，所謂施論、戒論、生天之論，欲不凈想，漏為大患，出要為妙。爾時，世尊以見彼心開意解，諸佛世尊常所說法——苦、集、盡、道，盡與說之。 
　　爾時，阿須倫便作是念：“應有五諦，今世尊但說四諦，與諸天說五諦。”是時，天子即于座上得法眼凈。時，阿須倫白世尊言：“善哉！世尊，快說斯言，今欲還所在。” 
　　世尊告曰：“宜知是時。”即從座起，頭面禮足，復道而去。 
　　時，天子語阿須倫曰：“汝今所念極為不善，云：‘如來與諸天說五諦，與我說四諦。’所以然者？諸佛世尊終無二言，諸佛終不舍眾生，說法亦無懈倦，說法亦復無盡，亦復不選擇人與說法，平等心而說法，有四諦——苦、集、盡、道，汝今莫作是念，而呰如來言有五諦。” 
　　是時，阿須倫報曰：“我今所造不善，自當懺悔！要當至如來所便問此義。” 
　　爾時，阿須倫及天子聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“天地大動有八因緣。云何為八？比丘當知：此閻浮里地，南北二萬一千由旬，東西七千由旬，厚六萬八千由旬，水厚八萬四千由旬，火厚八萬四千由旬，火下有風厚六萬八千由旬，風下際有金剛輪，過去諸佛世尊舍利盡在彼間。比丘當知：或有是時，大風正動，火亦動；火已動，水便動；水已動，地便動，是謂第一因緣使地大動。 
　　“復次，菩薩從兜術天降神來下，在母胎中，是時地亦大動，是謂第二因緣使地大動。 
　　“復次，菩薩降神出母胎時，天地大動，是謂第三因緣使地大動。 
　　“復次，菩薩出家學道，成無上正真等正覺，是時天地大動，是謂第四因緣使地大動。 
　　“復次，若如來入無余涅槃界而取滅度，是時天地大動，是謂第五因緣使地大動。 
　　“復次，有大神足比丘心得自在，隨意欲行無數變化，或分身為百千之數，復還為一，飛行虛空，石壁皆過，踴沒自由，觀地無地想，了悉空無，是時地為大動，是謂第六因緣地為大動。 
　　“復次，諸天大神足，神德無量，從彼命終，還生彼間，由宿福行，具足諸德，舍本天形，得作帝釋、若梵天王，時地為大動，是謂第七因緣地為大動。 
　　“復次，若眾生命終福盡，是時諸國王不樂本邦，各各相攻伐，或饑儉死者，或刀刃死者，是時天地大動，是謂第八因緣使地大動。如是，比丘，有八因緣使天地大動。” 
　　爾時，諸比丘聞佛所說，歡喜奉行。  
　　聞如是：一時，尊者阿那律游在四佛所居之處。 
　　是時，阿那律在閑靜之處，便作是念：“諸釋迦文佛弟子之中，戒德、智慧成就者皆依戒律，于此正法中而得長養。諸聲聞之中不具足戒律者，斯等之類皆離正法，不與戒律相應。如今此二法，戒與聞何者為勝？我今可以此因緣之本，往問如來是事如何。”阿那律復作是念：“此法，知足者之所行，非無厭者之所行；少欲者之所行，非為多欲者之所行；此法，應閑居者之所行，非在憒鬧之所行；此法，持戒人之所行，非犯戒者之所行；三昧者之所行，非亂者之所行；智慧者之所行，非愚者之所行；多聞者之所行，非少聞者之所行。”是時，阿那律思惟此八大人念：“今我可往至世尊所，而問此義。” 
　　爾時，世尊在舍衛城祇樹給孤獨園。是時，王波斯匿請如來及比丘僧，夏坐九十日。是時，阿那律漸漸人間，將五百比丘游化，轉至舍衛國，到如來所，頭面禮足，在一面坐。時，阿那律白世尊言：“我在閑靜之處，思惟此義，戒與聞，此二法何者最勝乎？” 
　　是時，世尊與阿那律便說此偈：  
　　“戒勝聞勝耶？汝今起狐疑： 
　　　戒勝于聞者，于中何狐疑？  
　　“所以然者？阿那律當知：若比丘戒成就者，便得定意；已得定意，便獲智慧；已得智慧，便得多聞；已得多聞，便得解脫；已得解脫，于無余涅槃而取滅度，以此明之，戒為最勝。” 
　　是時，阿那律向世尊說此八大人念。佛告阿那律曰：“善哉！善哉！阿那律，汝今所念者，正是大人之所思惟也。少欲知足、在閑居之處、戒成就、三昧成就、智慧成就、解脫成就、多聞成就。汝今，阿那律，當建是意，思惟八大人念。云何為八？此法精進者之所行，非懈怠者之所行。所以然者？彌勒菩薩應三十劫當成無上正真等正覺，我以精進之力超越成佛。 
　　“阿那律知之：諸佛世尊皆同一類，同其戒律、解脫、智慧而無有異，亦復同空、無相、愿，有三十二相、八十種好而莊嚴其身，視無厭足，無能見頂者，皆悉不異。唯有精進不同，于過去當來諸佛世尊，精進者，吾最為勝。是故，阿那律，此第八大人之念，此為最為上，為尊為貴，為無有喻。猶如由乳有酪，由酪有酥，由酥有醍醐，然復醍醐于中最上，為無有比；此亦如是，精進之念，于八大人念中最上，實無有比！ 
　　“是故，阿那律，當奉八大人念，亦當與四部眾分別其義。設當八大人念流布在世者，令我弟子皆當成須陀洹道、斯陀含道、阿那含道、阿羅漢道。所以然者？我法，少欲者之所行，非多欲者所行也；我法，知足者之所行，非無厭者之所行也；我法，閑居者之所行，非眾中者之所行也；我法，持戒者之所行，非犯戒者之所行也；我法，定者之所行，非亂者所行也；我法，智者之所行，非愚者之所行也；我法，多聞者之所行，非少聞者所行也；我法，精進者之所行，非懈怠者所行也。是故，阿那律，四部之眾當求方便，行此八大人念。如是，阿那律，當作是學！” 
　　爾時，阿那律聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“有八部之眾，汝等當知。云何為八？所謂剎利眾、婆羅門眾、長者眾、沙門眾、四天王眾、三十三天眾、魔王眾、梵天王眾。比丘當知：我曩昔已來至剎利眾中，共相問訊，言談講論，亦復無人與我等者，獨步無侶，亦無儔匹；少欲知足，念不錯亂，戒成就、三昧成就、智慧成就、解脫成就、多聞成就、精進成就。 
　　“復自憶念，至婆羅門眾中、長者眾中、沙門眾中、四天王眾中、三十三天眾中、魔王眾中、梵天王眾中、共相問訊，言談講論，獨步無侶，亦無儔匹，于中最尊，亦無等倫；少欲知足，意不錯亂，戒成就、三昧成就、智慧成就、解脫成就、多聞成就、精進成就。 
　　“我當爾時，在八部眾中獨步無侶，與爾許眾生作大覆蓋。是時，八部之眾無能見頂，亦不敢瞻顏，何況當共論議乎？所以然者？我亦不見天上、人中、魔若魔天、沙門、婆羅門眾中，有能成就此八法者，除如來存不論之。是故，比丘，當求方便，行此八法。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，阿那邠邸長者往至世尊所，頭面禮足，在一面坐。是時，世尊告長者曰：“長者家中廣施不乎？” 
　　長者白佛：“貧家惠施，晝夜不斷，四城門中，及大市中，家中行路，及佛、比丘僧，是為八處惠施。如是，世尊，其有所須，須衣惠衣，須食與食，國中珍寶終不違逆，衣被、飲食、床臥具、病瘦醫藥，悉給施之。亦有諸天來至我所，在虛空中而告我曰：‘分別尊卑，此者持戒，此者犯戒，與此獲福，與彼無報。’然我心正，無有彼此，不起增減之心，普等慈心于一切眾生。有其眾生依命根存形，有食則存，非食命不濟。施惠一切眾生，其報無量，受其果報，無有增減。” 
　　佛告長者：“善哉！善哉！長者，平等施者福第一尊。然眾生之心，復有勝如，施持戒人，勝犯戒者。” 
　　是時，虛空神、天，稱慶無量，即時而說此偈：  
　　“佛說擇施尊，愚眾有增減， 
　　　求其良福田，何過如來眾？  
　　“然今世尊所說極為快哉！施持戒人，勝犯戒者。” 
　　爾時，世尊告阿那邠邸長者：“今當與汝說賢圣之眾，善思念之，抱在心懷。或施少獲福多，或施多獲福多。” 
　　阿那邠邸長者白佛言：“惟愿世尊敷演其義！云何施少獲福多？云何施多獲福多？” 
　　佛告長者：“向阿羅漢、得阿羅漢、向阿那含、得阿那含、向斯陀含、得斯陀含、向須陀洹、得須陀洹。是謂，長者，賢圣之眾，施少獲福多，施多獲福多。” 
　　爾時，世尊便說此偈：  
　　“四向成就人，四者成果實， 
　　　此名賢圣眾，惠施獲福廣。  
　　“過去久遠諸佛世尊，亦復有此賢圣之眾，如我今日無異。正使當來諸佛世尊出現于世者，亦得如此賢圣之眾。是故，長者，歡喜悅心，供養圣眾。” 
　　是時，世尊與彼長者說微妙法，立不退轉之地。長者聞法已，喜慶無量，即從座起，頭面禮足，繞佛三匝，便退而去。 
　　是時，阿那邠邸長者聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“若善男子、善女人，以財物惠施獲八功德。云何為八？一者、隨時惠施，非為非時；二者、鮮潔惠施，非為穢濁；三者、手自斟酌，不使他人；四者、誓愿惠施，無驕恣心；五者、解脫惠施，不望其報；六者、惠施求滅，不求生天；七者、施求良田，不施荒地；八者、然持此功德，惠施眾生，不自為己。如是，比丘，善男子、善女人，以財物惠施獲八功德。” 
　　爾時，世尊便說斯偈：  
　　“智者隨時施，無有慳貪心， 
　　　所作功德已，盡用惠施人。 
　　　此施為最勝，諸佛所加嘆， 
　　　現身受其果，逝則受天福。  
　　“是故，比丘，欲求其果報者，當行此八事。其報無量，不可勝計，獲甘露之寶，漸至滅度。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“我今當說趣泥犁之路，向涅槃之道，善思念之，無令漏失。” 
　　諸比丘白佛言：“如是，世尊。”諸比丘從佛受教。 
　　佛告比丘：“彼云何趣泥犁之路，向涅槃之道？邪見趣泥犁之路，正見向涅槃之道；邪治趣泥犁之路，正治向涅槃之道；邪語趣泥犁之路，正語向涅槃之道；邪業趣泥犁之路，正業向涅槃之道；邪命趣泥犁之路，正命向涅槃之道；邪方便趣泥犁之路，正方便向涅槃之道；邪念趣泥犁之路，正念向涅槃之道；邪定趣泥犁之路，正定向涅槃之道。是謂，比丘，趣泥犁之路，向涅槃之道。諸佛世尊常所應說法，今已果矣！汝等樂在閑居處，樹下露坐，念行善法，無起懈慢。今不勤行，后悔無及。” 
　　爾時，諸比丘聞佛所說，歡喜奉行。  
　　非時、泥梨、道，須倫天、地動， 
　　大人八念、眾，善男子施、道。  
增壹阿含經卷第三十八 馬血天子問八政品第四十三  
　　聞如是：一時，佛在舍衛國祇樹給孤獨園。 
　　馬血天子非人之時，至世尊所，頭面禮足，在一面立。爾時，天子白世尊言：“向者生此念：‘在地步度，可盡此世界不乎？’我今問世尊，可以步盡世界不耶？” 
　　世尊告曰：“汝今以何義理而作此問？” 
　　天子白佛言：“我昔日一時至婆伽梵天所。是時，梵天遙見我來，而語我言：‘善來！馬血天子，此處無為之境，無生、無老、無病、無死、無終、無始，亦無愁、憂、苦、惱。’當我爾時，復作是念：‘此是涅槃道耶？何以故？涅槃之中無生、老、病、死、愁、憂、苦、惱。此是世界之極邊耶？設當是世界邊際者，是為世間可步度耶？’” 
　　世尊告曰：“汝今神足為何等類？” 
　　天子白佛言：“猶如力士善于射術，箭去無礙；我今神足其德如是，無所罜礙。” 
　　世尊告曰：“我今問汝，隨所樂報之。猶如有四男子善于射術，然彼四人各向四方射，設有人來，意欲盡攝四面之箭，使不墮地。云何，天子，此人極為捷疾不耶？乃能使箭不墮于地。 
　　“天子當知：上日月前有捷步天子，行來進止復逾斯人之捷疾，然日月宮殿行甚于斯。計彼人天子及日月宮殿之疾，故不如三十三天之速疾也；計三十三天之疾，不如艷天之疾。如是，諸天所有神足，各各不相及。假使汝今有此神德，如彼諸天，從劫至劫，乃至百劫，猶不能盡世境界。所以然者？地界方域不可稱計。 
　　“天子當知：我過去久遠世時，曾作仙人，名為馬血，與汝同字，欲愛已盡，飛行虛空，無所觸礙。我爾時，神足與人有異，彈指之頃，已能攝此四方箭，使不墮落。時，我以有此神足，便作是念：‘我今能以此神足，可盡境地邊際乎？’即涉世界而不能盡其方域。命終之后，進德修業而成佛道，坐樹王下，端坐思惟往昔經歷所施為事：本為仙人，以此神德猶不能盡其方面，當以何神力而得究其邊際乎？時，我復作是念：‘要當乘圣賢八品之徑路，然后乃得盡生死邊際。’ 
　　“彼云何名為乘賢圣八品之徑路？所謂正見、正治、正語、正業、正命、正方便、正念、正三昧。天子，又知斯名賢圣八品道，得盡世界之邊際；諸過去恒沙諸佛得盡世界者，盡用此賢圣八品道而究世界；正使將來諸佛世尊出現世者，當以此賢圣之道得盡邊際。” 
　　爾時，世尊便說此偈：  
　　“步涉無究竟，得盡世界者， 
　　　地種不可稱，非神足所及。 
　　　凡夫施設意，于中起迷惑， 
　　　不別真正法，流轉五道中。 
　　　賢圣八品道，以此為舟船， 
　　　諸佛之所行，而究世界邊。 
　　　正使當來佛，彌勒之等類， 
　　　亦用八種道，得盡于世界。 
　　　是故有智士，修此圣賢道， 
　　　晝夜習行之，便至無為處。”  
　　是時，馬血天子從如來聞說賢圣八品道，即于座上，諸塵垢盡，得法眼凈。爾時，天子即以頭面禮足，繞佛三匝，便退而去。是時，彼天子即其日，以天種種好華散如來上，即時便說斯偈：  
　　“流轉生死久，欲涉度世界， 
　　　賢圣八品道，不知又不見。 
　　　今我以見諦，又聞八品道， 
　　　便得盡邊際，諸佛所到處。”  
　　爾時，世尊可彼天子所說。時，彼天子以見佛可之，即禮世尊足，便退而去。 
　　爾時，彼天子聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“我今當說賢圣八關齋法。汝等善思念之，隨喜奉行！”爾時，諸比丘從佛受教。 
　　世尊告曰：“彼云何名為八關齋法？一者、不殺生，二者、不與不取，三者、不淫，四者、不妄語，五者、不飲酒，六者、不過時食，七者、不處高廣之床，八者、遠離作倡伎樂、香華涂身。是謂，比丘，名為賢圣八關齋法。” 
　　是時，彼優波離白佛言：“云何修行八關齋法？” 
　　世尊告曰：“于是，優波離，若善男子、善女人，于八日、十四日、十五日，往詣沙門若長老比丘所，自稱名字，從朝至暮，如羅漢持心不移不動，刀杖不加群生，普慈于一切：‘我今受齋法，一無所犯，不起殺心，習彼真人之教：不盜，不淫，不妄語，不飲酒，不過時食，不在高廣之座，不習作倡伎樂、香華涂身。’設有智慧者，當作是說；假令無智者，當教彼如此之教。又彼比丘當一一指授，無令失次，亦莫超越，復當教使發誓愿。” 
　　優波離白佛言：“云何當發愿？” 
　　世尊告曰：“彼發愿時：‘我今以此八關齋法，莫墮地獄、餓鬼、畜生，亦莫墮八難之處，莫處邊境，莫墮兇弊之處，莫與惡知識從事，父母專正，無習邪見，生中國中，聞其善法，分別思惟，法法成就。持此齋法功德，攝取一切眾生之善，以此功德，惠施彼人，使成無上正真之道，持此誓愿之福，施成三乘，使不中退。復持此八關齋法，用學佛道、辟支佛道、阿羅漢道，諸世界學正法者亦習此業，正使將來彌勒佛出現世時，如來、至真、等正覺，值遇彼會，使得時度。’彌勒出現世時，聲聞三會，初會之時九十六億比丘之眾，第二之會九十四億比丘之眾，第三會九十二億比丘之眾，皆是阿羅漢，諸漏已盡，亦值彼王及國土教授師，作如是之教，無令缺漏。” 
　　是時，優波離白世尊言：“說彼善男子、善女人雖持八關齋，于中不發誓愿者，豈不得大功德乎？” 
　　世尊告曰：“雖獲其福，福不足言。所以然者？我今當說： 
　　“過去世時，有王名寶岳，以法治化，無有阿曲，領此閻浮提境界。爾時，有佛名曰寶藏如來、至真、等正覺、明云成為、善逝、世間解、無上士、道法御、天人師，號佛、眾佑，出現于世。彼王有女，名曰牟尼，顏貌殊特，面如桃華色，皆由前世供養諸佛之所致也。爾時，彼佛亦復三會，聲聞初會之時一億六萬八千之眾，第二之會一億六萬之眾，第三之會一億三萬之眾，皆是阿羅漢，諸漏已盡。 
　　“是時，彼佛與諸弟子說如此之法：‘諸比丘，當念坐禪，勿有懈怠。復求方便，誦習經戒。’彼佛侍者名曰滿愿，多聞第一，如我今日阿難比丘多聞最勝。時，彼滿愿比丘白寶藏佛言：‘諸有比丘諸根暗鈍，亦不精進于禪定法，又不誦習。今日世尊欲安此人著何聚中？’寶藏佛告曰：‘設有比丘諸根暗鈍，不堪任行禪法者，當修三上人法業。云何為三？所謂坐禪、誦經、佐勸眾事。’如是彼佛與諸弟子說如此微妙之法。 
　　“爾時，有長老比丘，亦不堪任修行禪法。時，彼比丘便作是念：‘我今年衰長大，亦不能修其禪法，今當求愿行勸助之法。’是時，彼長老比丘入野馬城中，求燭火、麻油，日來供養寶藏如來，使明不斷。 
　　“是時，王女牟尼見此長老比丘里巷乞求，即問彼比丘曰：‘比丘，今日為何所求？’比丘報曰：‘圣女當知：我年衰邁，不堪行禪法，故求乞脂油，用供養佛，續尊光明。’是時，彼女聞佛名號，歡喜踴躍，不能自勝，白彼長老比丘曰：‘汝今，比丘，勿在余處乞求，我自相供給，麻油燈炷盡相惠施。’ 
　　“是時，長老比丘受彼女施，日來取油供養寶藏如來，持此功德福業，施與無上正真之道，口自演說：‘年既衰大，又復鈍根，無有智慧得行禪法，持此功德之業，所生之處莫墮惡趣，使將來之世值遇圣尊，如今寶藏如來無異；亦遇圣眾如今圣眾而無有異；說法亦當如今無異。’是時，寶藏如來知彼比丘心中所念，即時便笑，口出五色光，而告之曰：‘汝今，比丘，將來無數阿僧祇劫當作佛，號曰燈光如來、至真、等正覺。’是時，長老比丘歡喜踴躍，不能自勝，身心堅固，意不退轉，顏色特勝，不與常同。 
　　“時，彼牟尼女人見彼比丘顏色殊常，即前問曰：‘比丘，今日顏色極為殊妙，不與常同，得何意故？’比丘報曰：‘王女當知：向者，如來以甘露見灌。’牟尼女問曰：‘云何如來以甘露見灌？’比丘報曰：‘我為寶藏如來所授決，言將來無數阿僧祇劫當得作佛，號曰燈光如來、至真、等正覺，身心牢固，意不退轉。如是，王女，為彼如來之所授決也。’王女問曰：‘彼佛頗授我決乎？’長老比丘報曰：‘我亦不知為授汝莂不？’ 
　　“是時，王女聞比丘說已，即乘羽寶之車，往至寶藏如來所，頭面禮足，在一面坐。爾時，王女白佛言：‘我今是檀越施主，所須脂油恒相供給，然今世尊授彼比丘決，獨不見授莂。’寶藏如來告曰：‘發心求愿，其福難量，何況以財惠施乎？’牟尼女報曰：‘設當如來不授我莂者，當自斷其命根。’寶藏如來報曰：‘夫處女人之身，求作轉輪圣王者，終不獲也；求作帝釋者，亦不可獲也；求作梵天王者，亦不可得也；求作魔王者，亦不可得也；求作如來者，亦不可得也。’女曰：‘我定不能得成無上道乎？’寶藏佛報曰：‘能也，牟尼女，成無上正真道也。然王女當知：將來無數阿僧祇劫有佛出世，是汝善知識，彼佛當授汝決。’ 
　　“是時，王女白彼佛言：‘受者清凈，施主穢濁乎？’寶藏佛告曰：‘吾今所說者，心意清凈，發愿牢固。’是時，王女語已，即從座起，頭面禮足，繞佛三匝，便退而去。 
　　“優波離當知：無數阿僧祇劫，燈光佛乃出現于世，治在缽頭摩大國，與大比丘眾十六萬八千眾俱，國王、人民悉來承事。是時，彼國有王名提波延那，以法治化，領此閻浮境界。是時，彼王請佛及比丘僧而飯食之。是時，燈光如來清旦著衣持缽，將諸比丘眾入城。 
　　“爾時，有梵志子名曰彌勒，顏貌端正，眾中獨出，像如梵天，通諸經藏，靡不貫練，諸書咒術，皆悉明了，天文地理，靡不了知。是時，彼梵志遙見燈光佛來，顏貌殊特，世之奇異，諸根寂定，三十二相、八十種好莊嚴其身；見已，便發喜豫之意，善心生焉：‘書籍所載如來出現，甚為難遇，時時乃出，猶如優缽華時乃出耳！我今當往試之。’是時，梵志手執五華往至世尊所，復作是念：‘其有三十二相者，名曰成佛。’即以五根華散如來上，又求三十二相，唯見三十相，而不見二相，即興狐疑：‘今觀世尊不見廣長舌及陰馬藏。’即時說此偈：  
　　“‘聞有三十二，大人之相貌， 
　　　　今不見二相，相好為具不？ 
　　　　頗有陰馬藏，貞潔不淫乎？ 
　　　　豈有廣長舌，舐耳覆面乎？ 
　　　　為我現其相，斷諸狐疑結， 
　　　　陰馬及舌相，惟愿欲見之！’  
　　“是時，燈光佛即入三昧定，使彼梵志見其二相。是時，燈光佛復出廣長舌，左右舐耳，放大光明，還從頂上入。是時，梵志見如來有三十二相具足；見已，歡喜踴躍，不能自勝，并作是說：‘惟愿世尊當見觀察！我今持五華奉上如來，又持此身供養圣尊。’發此誓愿時，彼五華在空中化成寶臺，極為殊妙，四柱四門。彼時，見交露臺已，歡喜踴躍，不能自勝，發此誓愿：‘使我將來之世作佛，當如燈光佛，弟子翼從，悉皆如是。’ 
　　“是時，燈光佛知彼梵志心中所念，即時便笑。諸佛世尊常法，若授決時世尊笑者，口出五色光明，遍照三千大千世界。是時，光明已照三千大千世界，日月無復光明，還從頂上入。設如來授決之時，光從頂上入；設授辟支佛決時，光從口出，還入耳中；若授聲聞莂者，光從肩上入；若授生天之決者，是時光明從臂中入；若莂生人中者，是時光明從兩脅入；若授生餓鬼決者，是時光明從腋入；若授生畜生決者，光明從膝入；若授生地獄決者，是時光明從腳底入。 
　　“是時，梵志見光從頂上入，歡喜踴躍，不能自勝，即布發在地，并作是說：‘設如來不授我決者，即于此處自斷壞，不成諸根。’是時，燈光佛知梵志心中所念，即告之曰：‘汝速還起，將來之世，當成作佛，號釋迦文如來、至真、等正覺。’是時，摩納聞佛授決已，心懷踴躍，不能自勝，即于彼處，得遍現三昧，踴在虛空，去地七仞，叉手向燈光如來。 
　　“汝優波離，莫作異觀！爾時寶藏如來時長老比丘，豈是異人乎？爾時燈光如來是也。爾時王女牟尼，我今是也。時寶藏如來立我名號字釋迦文，我今以此因緣故，說此八關齋法。當發誓愿，無愿不果。所以然者？若彼女人作是誓愿，即于彼劫成其所愿也。若長老比丘不發誓愿者，終不成佛道。誓愿之福不可稱記，得至甘露滅盡之處。如是，優波離，當作是學！” 
　　爾時，優波離聞佛所說，歡喜奉行。  
　　聞如是：一時，佛在摩竭國界，與大比丘眾五百人俱，漸至江水側。 
　　爾時，世尊見江水中，有大材木為水所漂，即坐水側一樹下坐。爾時，世尊告諸比丘：“汝等頗見木為水所漂乎？” 
　　諸比丘白佛言：“唯然，見之。” 
　　世尊告曰：“設當此木不著此岸，不著彼岸，又不中沒，復非在岸上，不為人所捉，復非為非人所捉者，復非為水所回轉，復非腐敗者，便當漸漸至海。所以然者？海，諸江之原本。汝等比丘亦如是，設不著此岸，不著彼岸，又不中沒，復非在岸上，不為人、非人所捉，亦不為水所回轉，亦不腐敗，便當漸漸至涅槃處。所以然者？涅槃者，正見、正治、正語、正業、正命、正方便、正念、正定是涅槃之原本。” 
　　爾時，有牧牛人名曰難陀，憑杖而立。是時，彼牧牛人遙聞如是所說，漸來至世尊所而立。爾時，牧牛人白世尊言：“我今亦不著此岸，不在彼岸，又非中沒，復非在岸上，不為人捉，復非為非人所捉，不為水所回轉，亦非腐敗，漸當至涅槃之處。惟愿世尊聽在道次，得作沙門。” 
　　世尊告曰：“汝今還主牛已，然后乃得作沙門耳！” 
　　牧牛人難陀報曰：“斯牛哀念犢故，自當還家。惟愿世尊聽在道次！” 
　　世尊告曰：“此牛雖當還家，故須汝往付授之。” 
　　是時，牧牛人即受其教，往付牛已，還至佛所，白世尊言：“今已付牛，惟愿世尊聽作沙門。”是時，如來即聽作沙門，受具足戒。 
　　有一異比丘白世尊言：“云何為此岸？云何為彼岸？云何為中沒？云何在岸上？云何不為人所捉？云何不為非人所捉？云何不為水所回轉？云何不腐敗？” 
　　佛告比丘曰：“此岸者，身邪也。彼岸者，身邪滅。中沒者，欲愛也。在岸上者，五欲也。為人所捉者，如有族姓子發此誓愿：‘持此功德福佑，作大國王，若作大臣。’非人所捉者，如有比丘有此誓愿：‘生四天王中及諸天中而行梵行，今持功德生諸天之中。’是謂名為非人所捉。為水所回轉者，此是邪疑也。腐敗者，邪見、邪治、邪語、邪業、邪命、邪方便、邪念、邪定，此是腐敗也。” 
　　是時，難陀比丘在閑靜之處而自修克，所以族姓之子，剃除須發，出家學道者，修無上梵行：生死已盡，梵行已立，所作已辦，更不復受。即于座上成阿羅漢。 
　　爾時，難陀聞佛所說，歡喜奉行。  
　　聞如是：一時，佛在羅閱城迦蘭陀竹園所，與大比丘眾五百人俱。 
　　爾時，提婆達兜已失神足，阿阇世太子日遣五百釜食而供養之。是時，眾多比丘聞提婆達兜已失神足，又為阿阇世所供養，共相將詣佛所，頭面禮足，在一面坐。是時，眾多比丘白佛言：“提婆達兜者極大威力，今為阿阇世王所供養，日遣五百釜食。” 
　　爾時，世尊聞此語已，告諸比丘：“汝等莫興此意，貪提婆達兜比丘利養；彼愚人由此利養自當滅亡。所以然者？于是，比丘，提婆達兜所以出家學者，不果其愿。 
　　“比丘當知：猶如有人出其村落，手執利斧，往詣大樹，先意所望，欲望大樹，及其到樹，持枝葉而還。今此比丘亦復如是，貪著利養；由此利養，向他自譽，毀呰他人，比丘所行宜，則不果其愿。彼由此利養故，不求方便起勇猛心，如彼人求寶不得，為智者所棄。 
　　“設有比丘得利養已，亦不自譽，復不毀他人；或時復向他人自稱說：‘我是持戒之人，彼是犯戒之士。’比丘所愿者而不果獲。如人舍根，持枝還家，智者見已：‘此人雖持枝還家，然不識根。’此中比丘亦復如是，以得利養，奉持戒律，并修梵行，好修三昧。彼以此三昧心向他自譽：‘我今得定，余人無定。’比丘所應行法亦不果獲。猶如有人其求實木，往至大樹，望其實，舍其枝葉，取其根持還。智者見已，便作是說：‘此人別其根。’今此比丘亦復如是，興起利養，奉持戒律，亦不自譽，復非毀他人，修行三昧，亦復如是，漸行智慧。夫智慧者，于此法中最為第一。提婆達兜比丘于此法中竟不獲智慧、三昧，亦復不具戒律之法。” 
　　有一比丘白世尊言：“彼提婆達兜者，云何不解戒律之法？彼有神德，成就諸行，有此智慧，云何不解戒律之法？有智慧則有三昧，有三味則有戒律。” 
　　世尊告曰：“戒律之法者，世俗常數；三昧成就者，亦是世俗常數；神足飛行者，亦是世俗常數；智慧成就者，此是第一之義。” 
　　是時，世尊便說此偈：  
　　“由禪得神足，至上不究竟， 
　　　不獲無為際，還墮五欲中。 
　　　智慧最為上，無憂無所慮， 
　　　久畢獲等見，斷于生死有。  
　　“比丘當知：以此方便，知提婆達兜不解戒律之法，亦復不解智慧、三昧之行。汝等比丘，莫如提婆達兜貪著利養。夫利養者，墮人惡處，不至善趣。若著利養，便習邪見，離于正見；習于邪治，離于正治；習于邪語，離于正語；習于邪業，離于正業；習于邪命，離于正命；習于邪方便，離于正方便；習于邪念，離于正念；習于邪定，離于正定。是故，比丘，勿起利養之心，制令不起；已起利養之心，求方便而滅之。如是，比丘，當作是學！” 
　　當說此微妙之法，六十余比丘舍除法服，習白衣行；復有六十余比丘，漏盡意解，諸塵垢盡，得法眼凈。 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“我今當說船筏譬喻，汝等善思念之，戢在心懷！” 
　　諸比丘對曰：“如是，世尊。”諸比丘從佛受教。 
　　世尊告曰：“彼云何名為船筏譬喻？若汝等行路，為賊所擒，當執心意，無起惡情；當起慈、悲、喜、護心，遍滿諸方所，無量無限，不可稱計。持心當如地，猶如此地亦受于凈，亦受于不凈，屎尿穢惡皆悉受之，然地不起增減之心，不言此好、此丑。汝今所行亦當如是，設為賊所擒獲，莫生惡念，起增減心；亦如地、水、火、風，亦受于惡，亦受于好，都無增減之心；起慈、悲、喜、護之心，向一切眾生。所以然者？行善之法猶可舍之，何況惡法而可玩習？如有人遭恐難之處，欲度難處至安隱之處，隨意馳走，求其安處。彼見大河極為深廣，亦無船、橋而可得渡至彼岸者；然所立之處極為恐難，彼岸無為。 
　　“爾時，彼人思惟方計：‘此河水極深且廣，今可收拾材木草葉，縛筏求渡，依此筏已，從此岸得至彼岸。’爾時，彼人即收拾材木草葉，縛筏而渡，從此岸至彼岸。彼人已渡岸，復作是念：‘此筏于我，多所饒益。由此筏得濟厄難，從有恐之地，得至無為之處。我今不舍此筏，持用自隨。’云何，比丘，彼人所至到處，能用此筏自隨乎？為不能耶？” 
　　諸比丘對曰：“不也，世尊，彼人所愿，今已果獲，復用筏自隨乎？” 
　　佛告比丘：“善法猶可舍，何況非法！” 
　　爾時，有一比丘白世尊言：“云何當舍于法，而況非法？我等豈非由法學道乎？” 
　　世尊告曰：“依驕慢滅驕慢、慢慢、增上慢、自慢、邪見慢、慢中慢、增上慢，以無慢滅慢慢，滅無慢、正慢，滅邪慢、增上之慢，盡滅四慢。我昔未成佛道，坐樹王下時，便生此念：‘欲界之中誰最豪貴，我當降伏？’已降伏欲界之中，天及人民，皆悉靡伏。時，我復重作是念：‘聞有弊魔波旬，今當與彼戰。以降波旬，一切驕慢豪貴之天，一切靡伏。’時我，比丘，于座上笑，使魔波旬境界皆悉震動。 
　　“虛空之中聞說偈聲：  
　　“‘舍真凈王法，出家學甘露， 
　　　　設克廣愿者，空此三惡趣。 
　　　　我今集兵眾，瞻彼沙門顏， 
　　　　設不用我計，執腳擲海表。’  
增壹阿含經卷第三十九 馬血天子品第四十三之二  
　　“是時，弊魔波旬瞋恚熾盛，即告師子大將曰：‘速集四部之眾，欲往攻伐沙門。又當觀察為有何力勢，堪任與我共戰斗耶？’我爾時復更思惟：‘與凡人交戰猶不默然，何況欲界豪貴者乎？要當與彼少多爭競。’時我，比丘，著仁慈之鎧，手執三昧之弓、智慧之箭，俟彼大眾。是時，弊魔、大將、兵眾十八億數，顏貌各異，猿猴、師子來至我所。 
　　“爾時，羅剎之眾，或一身若干頭；或有數十身而共一頭；或兩肩有三頸，當心有口；或有一手；或有兩手者；或復四手；或兩手擎頭，口銜死蛇；或頭上火燃，口出火光；或兩手擘口，欲前啖之；或披腹相向，手執刀劍，擔持戈矛；或執舂杵；或擔山、負石、擔持大樹者；或兩腳在上，頭在下；或乘象、師子、虎、狼、毒蟲；或步來者；或空中飛。是時，弊魔將爾許之眾，圍繞道樹。 
　　“時，魔波旬在我左側而語我曰：‘沙門速起。’時我，比丘，默然不對，如是再三。魔語我曰：‘沙門畏我不乎？’我告之曰：‘我今執心無所畏懼。’時波旬曰：‘沙門，頗見我四部之眾耶？然汝一己，無有器杖兵刃，禿頭露形，著此三衣，復言吾無所畏？’ 
　　“爾時，我向波旬，便說此偈：  
　　“‘仁鎧三昧弓，手執智慧箭， 
　　　　福業為兵眾，今當壞汝軍。’  
　　“時，魔波旬復語我曰：‘我于沙門多所饒益。設不從我語者，正爾取汝，灰滅其形。又復沙門，顏貌端正，年壯可美，出處剎利轉輪王種，速起此處，習于五樂，我當將和使汝得作轉輪圣王。’時，我復報波旬曰：‘汝所說者，無常變易，不得久住，亦當舍離，非吾所貪。’時，弊魔波旬復語我曰：‘沙門，今日為何所求？志何愿物？’時我報曰：‘吾所愿者：無憂畏處，安隱恬泊，涅槃城中；使此眾生流浪生死，沉翳苦惱者，導引正路。’ 
　　“魔報我曰：‘設今沙門不速起乎坐者，當執汝腳，擲著海表。’時，我報波旬曰：‘我自觀察天上、人中，魔若魔天、人若非人，及汝四部之眾，不能使吾一毛動。’魔報我曰：‘沙門，今日欲與吾戰乎？’我報之曰：‘思得交戰。’魔報我曰：‘汝怨是誰？’我復報曰：‘驕慢者是，增上慢、自慢、邪慢、慢中慢、增上慢。’魔語我曰：‘汝以何義滅此諸慢？’時我報曰：‘波旬當知：有慈三味、悲三昧、喜三昧、護三昧、空三味、無愿三昧、無相三味。由慈三昧，辦悲三昧；緣悲三昧，得喜三昧；緣喜三昧，得護三昧。由空三昧，得無愿三味；因無愿三昧，得無相三昧。以此三三昧之力，與汝共戰。行盡則苦盡，苦盡則結盡，結盡則至涅槃。’ 
　　“魔語我曰：‘沙門，頗以法滅法乎？’時我報曰：‘可以法滅法。’魔問我言：‘云何以法滅法？’時我告曰：‘以正見滅邪見，以邪見滅正見；正治滅邪治，邪治滅正治；正語滅邪語，邪語滅正語；正業滅邪業，邪業滅正業；正命滅邪命，邪命滅正命；正方便滅邪方便，邪方便滅正方便；正念滅邪念，邪念滅正念；正定滅邪定，邪定滅正定。’魔語我曰：‘沙門，今日雖有斯語，此處難克也。汝今速起，無令吾擲著海表。’ 
　　“時，我復語波旬曰：‘汝作福，唯有一施，今得作欲界魔王。我昔所造功德，無能稱計。汝今所說，方言甚難耶！’波旬報曰：‘今我作福，汝今證知；汝自稱說造無數福，誰為證知？’時我，比丘，即伸右手，以指案地，語波旬：‘我所造功德，地證知之。’我當說此語，是時地神從地涌出，叉手白言：‘世尊，我當證知。’地神語適訖，時魔波旬愁憂苦惱，即退不現。 
　　“比丘，當以此方便知之：法猶尚滅，何況非法！我長夜與汝說一覺喻經，不錄其文，況解其義？所以然者？此法玄邃，聲聞、辟支佛所修此法者，獲大功德，得甘露無為之處。彼云何名為乘筏之喻？所謂依慢滅慢，慢已滅盡，無復諸惱亂想之念。猶如野貍之皮極修治之，以手拳加之，亦無聲響，無堅硬處；此亦如是，若比丘慢盡都無增減。是故，我今告汝等曰：‘設為賊所擒獲者，勿興惡念，當以慈心遍滿諸方，猶如彼極柔之皮，長夜便獲無為之處。’如是，比丘，常作是念！” 
　　當說此法時，于彼座上，三千天子諸塵垢盡，得法眼凈；六十余比丘還舍法服，習白衣行；六十余比丘漏盡意解，得法眼凈。 
　　爾時，諸比丘聞佛所說，歡喜奉行。  
　　聞如是：一時，佛在摩竭國神祇恒水側，與大比丘眾五百人俱。 
　　爾時，世尊告諸比丘：“猶如摩竭牧牛人愚惑，少智慧，意欲從恒水此岸，渡牛至彼岸；亦復不觀彼此之岸深淺之處，便驅牛入水。先渡瘦者，又犢尚小，在水中央，極為羸劣，不能得至彼岸。復次，渡中流之牛不肥不瘦，亦不得渡，于中受其苦惱。次復，渡極有力者，亦在水中，受其困厄。 
　　“今我眾中比丘亦復如是，心意暗鈍，無有慧明，不別生死位，不別魔之橋船，意欲渡生死之流，不習于禁戒之法，便為波旬得其便也。從邪道求于涅槃，望得滅度，終不果獲，自造罪業，復墮他人著罪中。猶摩竭牧牛人黠慧多智，意欲渡牛至彼此之岸，先觀察深淺之處，前渡極盛力牛到彼岸；次渡中流之牛，不肥不瘦，亦得渡至彼岸；次渡極羸者，亦渡無他，小犢尋從其后而濟渡無為。 
　　“比丘，如來亦復如是，善察今世、后世，觀生死之海，魔之徑路，自以八正道度生死之難。復以此道度不度者，猶如導牛之正，一正，余者悉從；我弟子亦復如是，盡有漏，成無漏，心解脫、智慧解脫，于現法中以身作證而自游化，度魔境界，至無為處。亦如彼有力之牛渡彼恒水，得至彼岸；我聲聞亦復如是，斷五下結，成阿那含，于彼般涅槃，不還來此間，度魔境界，至無為處。如彼中流之牛，不肥不瘦，得渡恒水而無疑難；我弟子亦復如是，斷三結使，淫、怒、癡薄，成斯陀含，來至此世，盡于苦際，斷魔境界至無為之處。如彼瘦牛將諸小犢，得渡彼恒水；我弟子亦復如是，斷三結使，成須陀洹，必至得度，度魔境界，度生死之難。如彼小犢，從母得渡；我弟子亦復如是，持信奉法，斷魔諸縛，至無為處。” 
　　爾時，世尊便說斯偈：  
　　“魔王所應獲，不究生死邊， 
　　　如來今究竟，世間現慧明。 
　　　諸佛所覺了，梵志不明曉， 
　　　猶涉生死岸，兼度未度者。 
　　　今此五種人，及余不可計， 
　　　欲度生死難，盡佛威神力。  
　　“是故，比丘，當專其心，無放逸行，亦求方便，成賢圣八品之道；依賢圣道已，便能自度生死之海。所以然者？猶如彼愚牧牛之人，外道梵志是也，自溺生死之流，復墮他人著罪中。彼恒水者，即是生死之海也。彼黠慧牧牛者，如來是也；度生死之難，由賢圣八品道。是故，比丘，當求方便，成八圣道。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在羅閱城耆婆伽梨園中，與千二百五十弟子俱，盡是阿羅漢，諸漏已盡，六通清徹；唯除一人，阿難比丘也。 
　　爾時，王阿阇世七月十五日受歲時，夜半明星出現，告月光夫人曰：“今十五日月盛滿，極為清明，當應施行何事？” 
　　夫人報曰：“今十五日說戒之日，應當作倡伎樂，五欲自娛樂。” 
　　時，王聞此語已，不入其懷。王復告優陀耶太子曰：“今夜極清明，應作何事？” 
　　優陀耶太子白王言：“如今夜半極清明，應集四種之兵，諸外敵異國不靡伏者，當往攻伐。” 
　　是時，王阿阇世聞此語已，亦復不入其意。復語無畏太子曰：“如今極清明之夜，應何所施行？” 
　　無畏王子報曰：“今不蘭迦葉，明諸算數，兼知天文地理，眾人所宗仰，可往至彼問此疑難。彼人當與尊說極妙之理，永無留滯。” 
　　時，王聞此語已，亦不入其意。復語須尼摩大臣曰：“如今之夜極為清明，應何所施行？” 
　　須尼摩白王言：“如今夜半極為清明，然阿夷耑近在不遠，多所曉了，惟愿大王往問其宜！” 
　　王聞此語已，亦復不入其意。復告婆沙婆羅門曰：“如今夜半極為清明，應何所施行？” 
　　婆羅門報曰：“如今十五日極為清明，然有瞿耶樓近在不遠，惟愿大王往問其義！” 
　　時，王聞此語已，復不合其意。復語摩特梵志曰：“如今夜半極為清明，應作何事？” 
　　梵志報曰：“大王當知：波休迦旃近在不遠，惟愿大王往問其情！” 
　　王聞此語已，復不合其意。復告索摩典兵師曰：“如今夜半極為清明，應何所施行？” 
　　索摩報曰：“先畢盧持近在不遠，明諸算術，可往問其義。” 
　　王聞此言已，亦不合其意。復告最勝大臣曰：“如今十五日極為清明，應何所施行？” 
　　最勝白王言：“今有尼揵子，博覽諸經，師中最上，惟愿大王往問其義！” 
　　王聞此語已，不合其意。復作是思惟：“此諸人等，斯是愚惑，不別真偽，無有巧便。” 
　　爾時，耆婆伽王子在王左側。王顧語耆婆伽曰：“如今夜半極為清明，應何所施行？” 
　　是時，耆婆伽即前長跪，而白王言：“今如來近在不遠，游貧聚園中，將千二百五十弟子，惟愿大王往問其義！然彼如來為明為光，亦無疑滯，知三世事，靡不貫博，自當與王演說其事。王所有狐疑，豁然自悟。” 
　　是時，王阿阇世聞耆婆伽語已，歡喜踴躍，善心生焉，即嘆耆婆伽曰：“善哉！善哉！王子，快說斯言。所以然者？我今身心極為熾然，又復無故取父王殺，我恒長夜作是念：‘誰堪任悟我心意者？’今耆婆伽向所說者，正入我意。甚奇！甚特！聞如來音響，豁然大悟。” 
　　時，王向耆婆伽便說此偈：  
　　“今日極清明，心意不得悟， 
　　　汝等人人說，應往問誰義？ 
　　　不蘭、阿夷耑，尼揵梵弟子， 
　　　斯等不可依，不能有所濟。 
　　　今日極清明，月滿無瑕穢， 
　　　今問耆婆伽，應往問誰義？”  
　　是時，耆婆伽復以偈報王曰：  
　　“聞其柔軟音，得脫摩竭魚， 
　　　惟愿時詣佛，永處無畏境。”  
　　時，王復以偈報曰：  
　　“我昔所施行，于佛無益事， 
　　　害彼真佛子，名曰頻婆娑。 
　　　今極懷羞恥，無顏見世尊， 
　　　汝今云何說，使吾往見之？”  
　　是時，耆婆伽復以偈報王曰：  
　　“諸佛無彼此，諸結永已除， 
　　　平等無二心，此是佛法義。 
　　　設以栴檀香，以涂右手者， 
　　　執刀斷左手，心不起增減。 
　　　如愍羅云子，一息更無二， 
　　　持心向提婆，怨親無有異。 
　　　惟愿大王屈，往覲如來顏， 
　　　當斷其狐疑，勿足有留滯。”  
　　是時，王阿阇世告耆婆伽王子曰：“汝今速嚴駕五百牙象，五百牸象，燃五百燈。” 
　　耆婆伽對曰：“如是，大王。”是時，耆婆伽王子即時嚴駕千象，及燃五百燈，前白王言：“嚴駕已辦，王知是時。” 
　　爾時，王阿阇世將諸營從，往詣梨園中，中路便懷恐怖，衣毛皆豎，還顧謂耆婆伽王子曰：“吾今將非為汝所誤乎？將非持吾與怨家耶？” 
　　耆婆伽白王：“實無此理！惟愿大王小復前進，今如來去此不遠！” 
　　時，王阿阇世意猶懷恐，重告耆婆伽曰：“將非為汝所惑？又聞如來將千二百五十弟子，今不聞其聲？” 
　　耆婆伽報曰：“如來弟子恒入三昧，無有亂想。惟愿大王小復前進！” 
　　阿阇世王即下車，步入門，至講堂前，默然而立，觀察諸圣眾，還顧謂耆婆伽曰：“如來今在何處？”爾時，一切圣眾盡入炎光三昧，照彼講堂，靡不周遍。 
　　是時，耆婆伽即時長跪，伸右手指示如來言：“此是如來，最在中央，如日披云。” 
　　是時，王阿阇世語耆婆伽曰：“甚奇！甚持！今此圣眾心定乃爾。復以何緣有此光明？” 
　　耆婆伽白王：“三昧之力故放光明耳！” 
　　王復告曰：“如我今日觀察圣眾，極為寂然，使我優陀耶太子亦當如是寂然無為。”時，王阿阇世叉手，自稱說曰：“惟愿世尊當見觀察！” 
　　世尊告曰：“善來！大王。”王聞如來音響，極懷歡喜：“如來乃見稱說王號。” 
　　時，王阿阇世即至佛所，五體投地，以兩手著如來足上，而自稱說：“惟愿世尊當見垂愍，受其悔過！父王無罪而取害之，惟愿受悔，后更不犯，自改往修來。” 
　　世尊告曰：“今正是時，宜時悔過，無令有失。夫人處世，有過能自改者，斯名上人，于我法中，極為廣大，宜時懺悔。”是時，王禮如來足已，住一面坐。 
　　時，王白佛言：“惟愿欲有所問，如來聽者，乃敢問耳！” 
　　佛告王曰：“有疑難者，宜時問之。” 
　　王白佛言：“于現世造福，得受現報不乎？” 
　　佛告王曰：“古昔已來頗以此義，曾問人乎？” 
　　王白佛言：“我昔曾以此義而問他人，亦問不蘭迦葉：‘云何，不蘭迦葉，現世作福得受現報乎？’不蘭迦葉報我言：‘無福、無施，無今世、后世善惡之報，世無阿羅漢等成就者。’當我爾時，問此受果之報，彼報曰：‘無也。’如有人問以瓜義，報以柰理，今此迦葉亦復如是。時，我作是念：‘此梵志已不解義，豪族王種所問之義，此人方便引余事報。’時我，世尊，我即欲斷其頭，即不受其語，尋發遣之。 
　　“時，我復至阿夷耑所，而問此義。阿夷耑報我言：‘若于江左殺害眾生，作罪無量，亦無有罪，亦無惡果之報。’時我，世尊，復作是念：‘我今問現世受報之義，此人乃持殺害報吾；猶如有人問梨之義，以柰報之。’即舍之去。 
　　“復至瞿耶樓所，而問此義。彼人報我曰：‘于江右邊造諸功德，不可稱計，于中亦無善之報。’我爾時復作是念：‘吾今所問義者，竟不報其理。’復舍之去。 
　　“復往至波休迦栴所，而問斯義。彼人報曰：‘唯有一人出世，一人死，一人往返受其苦樂。’時我復作是念：‘我今所問現世之報，乃將生死來相答。’復舍之去。 
　　“往問先毗盧持如此之義。彼人報我言：‘過去者已滅，更不復生；當來未至，亦復不有；現在不住，住者即變易。’時我復作是念：‘我今所問現世之報，乃持三世相酬，此非正理。’即復舍去。 
　　“至尼揵子所，而問此義：‘云何，尼揵子，頗有現世作福得受現世報也？’彼報我言：‘無因無緣，眾生結縛；亦無有因，亦無有緣，眾生著結縛；無因無緣，眾生清凈。’時我復作是念：‘此梵志等斯是愚惑，不別真偽，猶盲無目，所問之義，竟不相報。’如似弄轉輪圣王種，尋復舍之去。今我，世尊，故問其義，現世作福現受報也？惟愿世尊演說其義！” 
　　爾時，世尊告曰：“大王，我今問汝義，隨所樂報之。大王，頗有典酒、廚宰，賞護物左右使人乎？” 
　　王白佛言：“唯然，有之。” 
　　“設彼使人執勞經久，復當賞遺不乎？” 
　　王白佛言：“隨功敘用，不令有怨。” 
　　佛告王曰：“以此方便，知現世作福得受現報。云何，大王，既處高位，恤民以禮，當復賞遺不乎？” 
　　王白佛言：“唯然，世尊，食共同甘，并命不恨。” 
　　佛告王曰：“當以此方便，知昔日出處極卑，漸漸積功，與王同歡。以是之故，現世作福得受現報。” 
　　佛告王曰：“彼有勞之人，經歷年歲，來白王言：‘我等功勞已立，王所明知，欲從王求意所愿。’王當以與不乎？” 
　　王白佛言：“隨彼所愿而不違之。” 
　　佛告王曰：“彼有勞之人，欲得辭王，剃除須發，著三法衣，出家學道，修清凈行，王聽不乎？” 
　　王白佛言：“唯然，聽之。” 
　　佛告王曰：“設王見彼剃除須發，出家學道，在我左右，王欲何所施為？” 
　　王白佛言：“承事供養，隨時禮拜。” 
　　佛告王曰：“以此方便，知現作福得受現報。設彼有勞之人，持戒完具，無有所犯，王欲何所施行？” 
　　王白佛言：“盡其形壽供給衣被、飲食、床敷臥具、病瘦醫藥，不使缺減。” 
　　佛告王曰：“以此方便，知現身作福得受現報。設復彼人已作沙門，盡有漏，成無漏，心解脫、智慧解脫，己身作證而自游化：生死已盡，梵行已立，所作已辦，更不復受有，如實知之。王欲何為？” 
　　王白佛言：“我當盡形壽，承事供養衣被、飲食、床臥具、病瘦醫藥，不令有乏。” 
　　佛告王曰：“當以此方便，知現世作福得受現報。設復彼人盡其形壽，于無余涅槃界而般涅槃者，王欲何所施設？” 
　　王白佛言：“當于四道頭起大神寺，兼以香華供養，懸繒幡蓋，承事禮敬。所以然者？彼是天身，非為人身。” 
　　佛告王曰：“當以此方便，知現世作福得受現報。” 
　　王白佛言：“我今以此譬喻于中受解，今日世尊重演其義，自今已后信受其義，惟愿世尊受為弟子！自歸于佛、法、比丘僧，今復懺悔：如愚、如惑，父王無過而取害之！今以身命自歸，惟愿世尊除其罪愆，演其妙法，長夜無為，如我自知所作罪報，無有善本。” 
　　佛告王曰：“世有二種人無罪而命終，如屈伸臂頃，得生天上。云何為二？一者、不造罪本而修其善，二者、為罪改其所造。是謂二人而取命終生于天上，亦無留滯。” 
　　爾時，世尊便說此偈：  
　　“人作極惡行，悔過轉微薄， 
　　　日悔無懈息，罪根永已拔。  
　　“是故，大王，當以法治化，莫以非法。夫以法治化者，身壞命終，生善處天上。彼已命終，名譽遠布，周聞四方，后人共傳：‘昔日有王，正法治化，無有阿曲。’人以稱傳，彼人所生之處，增壽益算，無有中夭。是故，大王，當發歡喜之心，向三尊：佛、法、圣眾。如是，大王，當作是學！” 
　　爾時，阿阇世王即從座起，頭面禮佛足，便退而去。王去不遠，佛告諸比丘：“今此阿阇世王不取父王害者，今日應得初沙門果證，在四雙八輩之中，亦復得賢圣八品道，除去八愛，超越八難。雖爾，今猶獲大幸，得無根之信。是故，比丘，為罪之人，當來方便，成無根之信。我優婆塞中得無根信者，所謂阿阇世是也。” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“有世八法隨世回轉。云何為八？一者、利，二者、衰，三者、毀，四者、譽，五者、稱，六者、譏，七者、苦，八者、樂。是謂，比丘，有此八法隨世回轉。諸比丘，當求方便，除此八法。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“如來出現世間，又于世界成佛道，然不著世間八法，猶與周旋。猶如淤泥出生蓮華，極為鮮潔，不著塵水，諸天所愛敬，見者心歡。如來亦復如是，由胞胎生，于中長養，得成佛身，亦如琉璃之寶、凈水之珍，不為塵垢所染。如來亦復如是，亦生于世間，不為世間八法所染著。是故，比丘，當勤精進，修行八法。如是，比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“有八種之人，流轉生死，不住生死。云何為八？趣須陀洹、得須陀洹、趣斯陀含、得斯陀含、趣阿那含、得阿那含、趣阿羅漢、得阿羅漢。是謂，比丘，有此八人流轉生死，不住生死。是故，比丘，求其方便，度生死之難，勿住生死。如是，比丘，當作是學！” 
　　爾時，諸比丘聞佛所說，歡喜奉行。  
　　馬血、齋、難陀，提婆達、船筏， 
　　牧牛、無根信，世法、善、八人。  
增壹阿含經卷第四十 九眾生居品第四十四  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“有九眾生居處，是眾生所居之處。云何為九？或有眾生，若干種身，若干種想，所謂天及人也；或有眾生，若干種身一想，所謂梵迦夷天，最初出現也；或有眾生，一身若干想，所謂光音天也；或有眾生，一身一想，所謂遍凈天也；或有眾生無量空，所謂空處天也；或有眾生無量識，識處天也；或有眾生不用處，所謂不用處天也；或有眾生有想無想，有想無想處天也；諸所生之處名為九也。是謂，比丘，九眾生居處，群萌之類，曾居、已居、當居。是故，比丘，當求方便，離此九處。如是，諸比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“當說嚫愿有九種之德，汝等善思念之！吾今當敷演其義。”是時，諸比丘受佛教誡。 
　　佛告比丘：“彼云何名為嚫愿九種之德？比丘當知：檀越施主成就三法，所施之物亦成就三法，受物之人亦成就三法。彼檀越施主云何成就三法？于是，檀越施主信成就、誓愿成就，亦不殺生，是謂檀越施主成就此三法。所施之物云何成就此三法？于是，施物色成就、香成就、味成就，是謂施物三事成就。云何受物之人成就三事？于是，受物之人戒成就、智慧成就、三昧成就，是謂受施之人成就三法。如是，達嚫成就此九法，獲大果報，至甘露滅盡之處。夫為施主欲求其福者，當求方便，成就此九法。如是，比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“為成就九法。云何為九？強顏、耐辱、貪心、慳著、心念不舍離、健忘、少睡、隱匿淫泆、亦無返復為九。是謂，比丘，為成就此九法。 
　　“惡比丘亦復成就九法。云何為九？于是，惡比丘強顏、耐辱、貪心、慳著、健忘、少睡、淫泆隱匿、亦無返復、念不舍離為九。 
　　“云何惡比丘強顏？于是，惡比丘不應求者而求之，違沙門之行，如是比丘名為強顏。 
　　“云何惡比丘耐辱？于是，惡比丘在諸賢善比丘所，自稱嘆說，毀呰他人，如是比丘名為耐辱。 
　　“云何比丘生貪心？于是，比丘見他財物皆生貪心，此名為貪也。 
　　“云何比丘慳著？于是，比丘所得衣缽不與人共，恒自藏舉，如是名為慳著。 
　　“云何比丘健忘？于是，惡比丘恒多漏失妙善之言，亦不思惟方便，論說國事兵戰之法，如是惡比丘成就此健忘。 
　　“云何惡比丘少于睡眠？于是，惡比丘所應思惟法而不思惟，如是惡比丘少于睡眠。 
　　“云何惡比丘匿處淫泆？于是，惡比丘所為隱匿，不向人說，我今行淫勿令人知，如是比丘所隱匿淫泆。 
　　“云何惡比丘無返復？于是，惡比丘無恭敬之心，不奉事師長、尊敬貴重之人，如是惡比丘無有返復。” 
　　“若惡比丘成就此九法，念不舍離者，終不成道果。是故，比丘，諸惡之法念當舍之。如是，比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“孔雀鳥成就九法。云何為九？于是，孔雀鳥顏貌端正，音響清徹，行步庠序，知時而行，飲食知節，常念知足，念不分散，少于睡眠，亦復少欲，知于返復。是謂，比丘，孔雀之鳥成就此九法。 
　　“賢哲比丘亦復成就九法。云何為九？于是，賢善比丘顏貌端正，音響清徹，行步庠序，知時而行，飲食知節，常念知足，念不分散，少于睡眠，亦復少欲，知于返復。 
　　“云何賢善比丘顏貌端正？所謂彼比丘出入行來進止之宜，終不失敘，如是賢善比丘顏貌端正。 
　　“云何比丘音響清徹？于是，比丘善別義理，終不錯亂，如是比丘音響清徹。 
　　“云何比丘行步庠序？于是，比丘知時而行，不失次敘，又知可誦知誦，可習知習，可默知默，可起知起，如是比丘知于時節。 
　　“云何比丘知時而行？于是，比丘應往即往，應住即住，隨順聽法，如是比丘知時而行。 
　　“云何比丘飲食知節？于是，比丘所得遺余，與人共分，不惜所有，如是比丘飲食知節。 
　　“云何比丘少于睡眠？于是，比丘初夜時，習于警寤，習三十七品，無有漏脫，恒以經行、臥覺而凈其意；復于中夜思惟深奧；至后夜時，右脅著地，腳腳相累，思惟計明之想，復起經行而凈其意。如是，比丘少于睡眠。 
　　“云何比丘少欲，知于返復？于是，比丘承事三尊，奉敬師長，如是比丘少欲，知于返復。如是，賢善比丘成就九法。今此九法當念奉行！如是，比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“女人成就九法系縛男子。云何為九？所謂歌舞、伎樂、笑、啼，常求方宜，自以幻術、顏色、形體。計爾許事中，唯有更樂，縛人最急，百倍、千倍，終不相比。如我今日觀察諸義，更樂縛人最急，無出是者，隨彼男子系之牢固也。是故，諸比丘，當念舍此九法。如是，比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在優迦羅竹園中，與大比丘眾五百人俱。 
　　爾時，世尊告諸比丘：“我今與汝當說妙法，初善、中善、竟善，義理深邃，清凈修行梵行，此經名曰一切諸法之本，汝等善思念之！” 
　　諸比丘對曰：“如是，世尊。”是時，諸比丘從佛受教。 
　　佛告之曰：“彼云何名為一切諸法之本？于是，比丘，凡夫之人不睹賢圣之教，亦不掌護如來言教，不親近善知識，不受善知識言教。彼觀此地，如實知之，此是地，如審是地；如實是地，亦復是水，亦復是火，亦復是風，四事合以為人，愚者之所娛樂。天自知為天，樂于天中；梵天自知為梵天；大梵自知為大梵，無能出者；光音天還自相知由光音天來；遍凈天自知為遍凈天；果實天自知為果實天而不錯亂；阿毗耶陀天自知為阿毗耶陀天；空處天自知為空處天；識處天自知為識處天；不用處天自知為不用處天；有想無想處天自知為有想無想處天；見者自知為見；聞者自知為聞；欲者自知為欲；智者自知為智；一類自知為一類；若干類自知為若干類；悉具足自知為悉具足；涅槃自知為涅槃，于中而自娛樂。所以然者？非智者之所說也。 
　　“若圣弟子往覲圣人，承受其法，與善知識從事，恒親近善知識，觀此地種皆悉分明，知所來處，亦不著于地，無有污染之心。水、火、風亦復如是。人、天、梵王、光音、遍凈、果實、阿毗耶陀天、空處、識處、不用處、有想無想處，見、聞、念、知，一種、若干種，乃至于涅槃，亦不著于涅槃，不起涅槃之想。所以然者？皆由善分別、善觀察。若彼比丘漏盡阿羅漢，所作已辦，舍于重擔，盡生死原本，平等解脫。彼能分別地種，都不起想著；地種、人、天、梵王乃至有想無想處，亦復如是；至于涅槃，不著涅槃，不起涅槃之想。所以然者？皆由壞淫、怒、癡之所致也。比丘當知：如來、至真、等正覺善能分別于地，亦不著于地種，不起地種之想。所以然者？皆由破愛網之所致。因有有生，因生有老死，皆悉除盡，是故如來成最正覺。” 
　　佛說此語時，是時諸比丘不受其教。所以然者？由魔波旬閉塞心意故。 
　　“此經名曰一切諸法之本，我今具足說之。諸佛世尊所應修行，我今已具足施行。汝等當念閑居樹下，端意坐禪，思惟妙義。今不為者，后悔無益！此是我之教誡也。” 
　　爾時，諸比丘聞佛所說，歡喜奉行。  
　　聞如是：一時，佛在羅閱城迦蘭陀竹園所，與大比丘眾五百人俱。 
　　爾時，羅閱城中有一比丘，身遇疾病，至為困悴，臥大小便，不能自起止，亦無比丘往瞻視者，晝夜稱佛名號：“云何世尊獨不見愍？” 
　　是時，如來以天耳聞彼比丘稱怨喚呼，投歸如來。爾時，世尊告諸比丘：“吾與汝等，悉案行諸房，觀諸住處。” 
　　諸比丘對曰：“如是，世尊。” 
　　是時，世尊與比丘僧前后圍繞，諸房間案行。爾時，病比丘遙見世尊來，即欲從座起而不能自轉搖。是時，如來到彼比丘所，而告之曰：“止！止！比丘，勿自動轉。吾自有坐具，足得坐耳！” 
　　是時，毗沙門天王知如來心中所念，從野馬世界沒，來至佛所，頭面禮足，在一面立。是時，釋提桓因知如來心中所念，即來至佛所。梵天王亦復知如來心中所念，從梵天沒，來至佛所，頭面禮足，在一面坐。時，四天王知如來心中所念，來至佛所，頭面禮足，在一面立。 
　　是時，佛告病比丘曰：“汝今患苦有損，不至增乎？” 
　　比丘對曰：“弟子患苦遂增不損，極為少賴。” 
　　佛告比丘：“瞻病人今為所在？何人來相瞻視？” 
　　比丘白佛言：“今遇此病，無人相瞻視也。” 
　　佛告比丘：“汝昔日未病之時，頗往問訊病人乎？” 
　　比丘白佛言：“不往問訊諸病人。” 
　　佛告比丘：“汝今無有善利于正法中。所以然者？皆由不往瞻視病故也。汝今，比丘，勿懷恐懼，當躬供養，令不有乏。如我今日天上、人中獨步無侶，亦能瞻視一切病人，無救護者與作救護，盲者與作眼目，救諸疾人。”是時，世尊自除不凈，更與敷坐具。 
　　是時，毗沙門天王及釋提桓因白佛言：“我等自當瞻此病比丘，如來勿復執勞。” 
　　佛告諸天曰：“汝等且止，如來自當知時。如我自憶昔日未成佛道，修菩薩行，由一鴿故，自投命根，何況今日已成佛道，當舍此比丘乎？終無此處！又釋提桓因先不瞻此病比丘，毗沙門天王護世之主亦不相瞻視。” 
　　是時，釋提桓因及毗沙門天王皆默然不對。 
　　爾時，如來手執掃帚，除去污泥，更施設坐具，復與浣衣裳，三法視之，扶病比丘令坐，凈水沐浴，有諸天在上，以香水灌之。是時，世尊沐浴比丘已，還坐床上，手自授食。 
　　爾時，世尊見比丘食訖，除去缽器，告彼比丘曰：“汝今當舍三世之病。所以然者？比丘當知：生有處胎之厄，因生有老。夫為老者，形羸氣竭，因老有病。夫為病者，坐臥呻吟，四百四病一時俱臻，因病有死。夫為死者，形神分離，往趣善惡。設罪多者，當入地獄，刀山、劍樹，火車、爐炭、吞飲融銅；或為畜生，為人所使，食以芻草，受苦無量；復于不可稱計無數劫中，作餓鬼形，身長數十由旬，咽細如針，復以融銅而灌其口，經歷無數劫中；得作人身，搒笞拷掠，不可稱計；復于無數劫中得生天上，亦經恩愛合會，又遇恩愛別離，欲無厭足；得賢圣道，爾乃離苦。 
　　“今有九種之人，離于苦患。云何為九？所謂向阿羅漢、得阿羅漢、向阿那含、得阿那含、向斯陀含、得斯陀含、向須陀洹、得須陀洹、種性人為九。是謂，比丘，如來出現世間甚為難值，人身難得，生正國中亦復難遭，與善知識相遇亦復如是，聞說法言亦不可遇，法法相生，時時乃有。比丘當知：如來今日現在世間，得聞正法，諸根不缺，堪任聞其正法，今不殷勤，后悔無及。此是我之教誡。” 
　　爾時，彼比丘聞如來教已，熟視尊顏，即于座上得三明，漏盡意解。 
　　佛告比丘：“汝已解病之原本乎？” 
　　比丘白佛：“我已解病之原本，去離此生、老、病、死，皆是如來神力所加，以四等之心，覆護一切，無量無限，不可稱計，身、口、意凈。” 
　　是時，世尊具足說法已，即從座起而去。 
　　爾時，世尊告阿難曰：“汝今速打揵椎，諸有比丘在羅閱城者，盡集普會講堂。” 
　　是時，阿難從佛受教，即集諸比丘在普會講堂。前白佛言：“比丘巳集，惟愿世尊宜知是時！” 
　　爾時，世尊往至講堂所，就座而坐。爾時，世尊告諸比丘：“汝等學道，為畏國王、盜賊而出家乎？比丘，信堅固修無上梵行，欲得舍生、老、病、死、憂、悲、苦、惱，亦欲離十二牽連。” 
　　諸比丘對曰：“如是，世尊。” 
　　佛告諸比丘：“汝等所以出家者，共一師，同一水乳，然各各不相瞻視。自今已往，當展轉相瞻視。設病比丘無弟子者，當于眾中差次使看病人。所以然者？離此已，更不見所為之處，福勝視病之人者；其瞻病者，瞻我無異。” 
　　爾時，世尊便說斯偈：  
　　“設有供養我，及過去諸佛， 
　　　施我之福德，瞻病而無異。”  
　　爾時，世尊說此教已，告阿難曰：“自今已后諸比丘各各相瞻視！若復比丘知而不為者，當案法律，此是我之教誡！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“有九種之人可敬可貴，供之得福。云何為九？所謂向阿羅漢、得阿羅漢、向阿那含、得阿那含、向斯陀含、得斯陀含、向須陀洹、得須陀洹、向種性人為九。是謂，比丘，九種之人供之得福，終無耗減。” 
　　爾時，諸比丘聞佛所說，歡喜奉行。  
　　聞如是：一時，佛在羅閱城迦蘭陀竹園所，與大比丘眾五百人俱。 
　　是時，滿呼王子至世尊所，頭面禮足，在一面坐。是時，滿呼王子白世尊言：“我曾聞：朱利槃特比丘與盧迦延梵志共論，然此比丘不能答對。我又曾聞：如來弟子眾中，諸根暗鈍無有慧明，無出此比丘上者。如來優婆塞中在居家者，迦毗羅衛城中瞿曇釋種，諸根暗鈍，情意閉塞。” 
　　佛告王子曰：“朱利槃特比丘有神足之力，得上人之法，不習世間談論之宜。又王子當知：此比丘者極有妙義。” 
　　是時，滿呼王子白世尊言：“佛所說雖爾，然我意中猶生此念：‘云何有大神力，而不能與彼外道異學而共論議？’我今請佛及比丘僧，唯除朱利槃特一人。” 
　　是時，世尊默然受請。是時，王子已見世尊受請已，即從座起，頭面禮世尊足，右繞三匝，便退而去。即其夜辦種種甘饌、飲食，敷好坐具，而白：“時到，今正是時。” 
　　爾時，世尊以缽使朱利槃特比丘捉在后住，將諸比丘眾，前后圍繞，入羅閱城。至彼王子所，各次第坐。爾時，王子白世尊言：“惟愿如來手授我缽！我今躬欲自飯如來。” 
　　佛告王子曰：“今缽在朱利槃特比丘所，竟不持來。” 
　　王子白佛言：“愿世尊遣一比丘往取缽來！” 
　　佛告王子：“汝今自往取如來缽來！” 
　　爾時，朱利槃特比丘化作五百華樹，其樹下皆有朱利槃特比丘坐。 
　　爾時，王子聞佛教已，往取缽，遙見五百樹下，皆有朱利槃特比丘于樹下坐禪，系念在前，無有分散；見已，便作是念：“何者是朱利槃特比丘？”是時，滿呼王子即還來世尊所，而白佛言：“往彼園中均是朱利槃特比丘，不知何者是朱利槃特比丘？” 
　　佛告王子曰：“還至園中，最在中央，住而彈指作是說：‘其實是朱利槃特比丘者，惟愿從座起！’” 
　　是時，滿呼王子受教已，復至園中，在中央立，而作是說：“其實是朱利槃持比丘者，便從座起！” 
　　王子正作是語已，其余五百化比丘自然消滅，唯有一朱利槃特比丘在。是時，滿呼王子共朱利槃持比丘至世尊所，頭面禮足，在一面立。 
　　爾時，滿呼王子白佛言：“惟愿世尊今自悔責！不信如來言教：‘此比丘有神足大威力。’” 
　　佛告王子曰：“聽汝懺悔！如來所說終無有二。又此世間有九種人周旋往來。云何為九？一者、豫知人情，二者、聞已便知，三者、觀相然后乃知，四者、觀察義理然后乃知，五者、知味然后乃知，六者、知義、知味然后乃知，七者、不知義、不知味，八者、學于思惟神足之力，九者、所受義鮮。是謂，王子，九種之人出現世間。如是，王子，彼觀相之人，于八人中最為第一，無過是者。今此朱利槃持比丘習于神足，不學余法，此比丘恒以神足與人說法。我今阿難比丘觀相便知，豫知人情，知如來須是、不用是，亦知如來應當說是、離是，皆令分明。如今無有出阿難比丘上者，博覽諸經義，靡不周遍。又此朱利槃持比丘能化一形作若干形，復還合為一。此比丘后日當于虛空中取滅度。吾更不見余人取滅度，如阿難比丘、朱利槃特比丘之比也。” 
　　是時，佛復告諸比丘曰：“我聲聞中第一比丘，變化身形，能大能小，無有如朱利槃特比丘之比。” 
　　是時，滿呼王子手自斟酌，供養眾僧；除去缽器，更取小座，在如來前，叉手白世尊言：“惟愿世尊聽朱利槃特比丘恒至我家，隨其所須衣被、雜物、沙門之法，盡在我家取之，當盡形壽供給所須。” 
　　佛告王子：“汝今，王子，還向朱利槃特比丘懺悔，躬自請之！所以然者？非智之人欲別智者，此事難遇；欲言智者能別有智之人，可有此理耳！” 
　　是時，滿呼王子即時向朱利槃特比丘禮，自稱姓名，求其懺悔：“大神足比丘，生意輕慢，自今之后更不敢犯。惟愿受懺悔，更不敢犯！” 
　　朱利槃特比丘報曰：“聽汝悔過，后莫復犯！亦莫復誹謗賢圣。王子當知：其有眾生誹謗圣人者，必當墮三惡趣，生地獄中。如是，王子，當作是學！” 
　　爾時，佛與滿呼王子，說極妙之法，勸發令喜，即于座上，得演此咒愿：  
　　“祠祀火為上，經書頌為最， 
　　　人中王為尊，眾流海為首， 
　　　星中月為先，光明日第一。 
　　　上下及四方，諸所有形物， 
　　　天及世間人，佛者最為尊。 
　　　欲求其福者，供養三佛陀。”  
　　爾時，世尊說此偈已，即從座起。 
　　是時，滿呼王子聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，阿難白世尊言：“所謂善知識者，即是半梵行之人也，將引善道以至無為。” 
　　佛告阿難：“勿作是言：‘言善知識者，即是半梵行之人。’所以然者？夫善知識之人，即是全梵行之人，與共從事，將視好道。我亦由善知識成無上正真、等正覺；以成道果，度脫眾生不可稱計，皆悉免生、老、病、死。以此方便，知夫善知識之人，全梵行之人也。 
　　“復次，阿難，若善男子、善女人與善知識共從事者，信根增益，聞、施、慧德皆悉備具。猶如月欲盛滿，光明漸增，倍于常時；此亦如是，若有善男子、善女人親近善知識，信、聞、念、施、慧皆悉增益。以此方便，知其善知識者即是全梵行之人也。 
　　“若我昔日不與善知識從事，終不為燈光佛所見授決也；以與善知識從事故，得為與提和竭羅佛所見授決。以此方便，知其善知識者，即是全梵行之人也。 
　　“若當，阿難，世間無善知識者，則無有尊卑之敘，父母、師長、兄弟、宗親，則與彼豬犬之屬與共一類，造諸惡緣，種地獄罪緣；有善知識故，便別有父母、師長、兄弟、宗親。” 
　　是時，世尊便說此偈：  
　　“善知識非惡，親法非為食， 
　　　將導于善路，此親最尊說。  
　　“是故，阿難，勿復更說言：‘善知識者是半梵行之人也。’” 
　　爾時，阿難從佛受教，聞佛所說，歡喜奉行。  
　　聞如是：一時，佛在羅閱城耆阇崛山中，與大比丘之眾五百人俱。 
　　是時，釋提桓因從三十三天沒，來至佛所，頭面禮足，在一面立，白世尊言：“天及人民有何想念？意何所求？” 
　　佛告之曰：“世間流浪，其性不同，所趣各異，想念非一。天帝當知：昔我無數阿僧祇劫亦生此念：‘天及眾生之類，意何所趣向？為求何愿？’從彼劫至今日，不見一人心共同者。釋提桓因當知：世間眾生起顛倒之想，無常計常之想，無樂計樂之想，無我有我之想，不凈有凈之想，正路有邪路之想，惡有福想，福有惡想。以此方便，知眾生之類，其根難量，性行各異。 
　　“若當眾生盡同一想，無若干想者，九眾生居處，則不可知，亦難分別九眾生居，神識所止亦復難明，亦復不知有八大地獄，畜生所趣亦復難知，不別有地獄之苦，不知有四姓之豪貴，不知有阿須倫所趣之道，亦復不知三十三天。設當盡共同一心者，當如光音天。以眾生若干種，想念亦若干種。是故，知有九眾生居處、九神所止處，知有八大地獄、三惡道，至三十三天，亦復如是。以此方便，知眾生類，其性不同，所行各異。” 
　　是時，釋提桓因白世尊言：“如來所說甚為奇雅：‘眾生之性，其行不同，想念各異。以其眾生所行不同故，致有青、黃、白、黑、長、短不均。’又且，世尊，諸天事猥，欲還天上。” 
　　佛告釋提桓因曰：“宜知是時。” 
　　是時，釋提桓因即從座起，頭面禮足，便退而去。 
　　爾時，釋提桓因聞佛所說，歡喜奉行。  
　　九止、嚫、孔雀，系縛、法之本， 
　　病、供養、槃特，梵行、若干想。   
 上一部：乾隆大藏經、小乘阿含部、增壹阿含經五十卷（第二十一卷～第三十卷）  下一部：乾隆大藏經、小乘阿含部、增壹阿含經五十卷（第四十一卷～第五十卷）   
 
   
  
乾隆大藏經、小乘阿含部、增壹阿含經        
    