    第0541-01部～佛說長阿含經二十二卷（第一卷～第十一卷）           
    
  
   小乘阿含部·第0541部    
佛說長阿含經二十二卷（第一卷～第十一卷）    
姚秦三藏法師佛陀耶舍共竺佛念譯      
  

長阿含經序 長安釋僧肇述  
　　夫宗極絕于稱謂，賢圣以之沖默；玄旨非言不傳，釋迦所以致教。是以如來出世，大教有三：約身口，則防之以禁律；明善惡，則導之以契經；演幽微，則辯之以法相。然則三藏之作也，本于殊應，會之有宗，則異途同趣矣。 
　　禁律，律藏也，四分十誦。法相，阿毗曇藏也，四分五誦。契經，《四阿含》藏也：《增壹阿含》四分八誦，《中阿含》四分五誦，《雜阿含》四分十誦；此《長阿含》四分四誦，合三十經以為一部。 
　　阿含，秦言法歸。法歸者，蓋是萬善之淵府，總持之林苑。其為典也，淵博弘富，韞而彌廣；明宣禍福賢愚之跡，剖判真偽異齊之原，歷記古今成敗之數，墟域二儀品物之倫。道無不由，法無不在。譬彼巨海，百川所歸，故以法歸為名。開析修途，所記長遠，故以長為目。玩茲典者，長迷頓曉。邪正難辨，顯如晝夜；報應冥昧，照若影響；劫數雖遼，近猶朝夕；六合雖曠，現若目前。斯可謂朗大明于幽室，惠五目于眾瞽，不闚戶牖，而智無不周矣。 
　　大秦天王，滌除玄覽，高韻獨邁，恬智交養，道世俱濟，每懼微言翳于殊俗。以右將軍使者司隸校尉晉公姚爽，質直清柔，玄心超詣，尊尚大法，妙悟自然，上特留懷，每任以法事。以弘始十二年歲次，上章閹茂，請罽賓三藏沙門佛陀耶舍出律藏一分四十卷，十四年訖。十五年歲次，昭陽赤奮若，出此《長阿含》訖。涼州沙門佛念為譯，秦國道士道含筆受。時，集京夏名勝沙門，于第校定，恭承法言，敬受無差，蠲華崇樸，務存圣旨。余以嘉遇，猥參聽次，雖無翼善之功，而預親承之末，故略記時事，以示來賢焉。  
佛說長阿含經卷第一 第一分初大本緣經第一  
　　如是我聞：一時，佛在舍衛國祇樹華林窟，與大比丘眾千二百五十人俱。 
　　時，諸比丘于乞食后集華林堂，各共議言：“諸賢比丘，唯無上尊為最奇特，神通遠達，威力弘大，乃知過去無數諸佛，入于涅槃，斷諸結使，消滅戲論。又知彼佛劫數多少，名號、姓字，所生種族，其所飲食，壽命修短，所更苦樂。又知彼佛有如是戒，有如是法，有如是慧，有如是解，有如是住。云何，諸賢，如來為善別法性，知如是事，為諸天來語，乃知此事？” 
　　爾時，世尊在閑靜處，天耳清凈，聞諸比丘作如是議，即從座起，詣華林堂，就座而坐。 
　　爾時，世尊知而故問，謂：“諸比丘，汝等集此，何所語議？”時，諸比丘具以事答。 
　　爾時，世尊告諸比丘：“善哉！善哉！汝等以平等信，出家修道，諸所應行，凡有二業：一曰、賢圣講法，二曰、賢圣默然。汝等所論，正應如是。如來神通，威力弘大，盡知過去無數劫事，以能善解法性故知，亦以諸天來語故知。”佛時頌曰：  
　　“比丘集法堂，講說賢圣論， 
　　　如來處靜室，天耳盡聞知。 
　　　佛日光普照，分別法界義， 
　　　亦知過去事，三佛般泥洹。 
　　　名號、姓、種族，受生分亦知， 
　　　隨彼之處所，凈眼皆記之。 
　　　諸天大威力，容貌甚端嚴， 
　　　亦來啟告我，三佛般泥洹。 
　　　記生、名號、姓，哀鸞音盡知， 
　　　無上天人尊，記于過去佛。”  
　　又告諸比丘：“汝等欲聞如來識宿命智，知于過去諸佛因緣不？我當說之。” 
　　時，諸比丘白佛言：“世尊，今正是時，愿樂欲聞。善哉！世尊，以時講說，當奉行之。” 
　　佛告諸比丘：“諦聽！諦聽！善思念之，吾當為汝分別解說。”時，諸比丘受教而聽。 
　　佛告諸比丘：“過去九十一劫，時世有佛名毗婆尸如來、至真，出現于世。復次，比丘，過去三十一劫，有佛名尸棄如來、至真，出現于世。復次，比丘，即彼三十一劫中，有佛名毗舍婆如來、至真，出現于世。復次，比丘，此賢劫中有佛名拘樓孫，又名拘那含，又名迦葉。我今亦于賢劫中成最正覺。”佛時頌曰：  
　　“過九十一劫，有毗婆尸佛。 
　　　次三十一劫，有佛名尸棄。 
　　　即于彼劫中，毗舍如來出。 
　　　今此賢劫中，無數那維歲， 
　　　有四大仙人，愍眾生故出： 
　　　拘樓孫、那含、迦葉、釋迦文。  
　　“汝等當知，毗婆尸佛時，人壽八萬歲。尸棄佛時，人壽七萬歲。毗舍婆佛時，人壽六萬歲。拘樓孫佛時，人壽四萬歲。拘那含佛時，人壽三萬歲。迦葉佛時，人壽二萬歲。我今出世，人壽百歲，少出多減。”佛時頌曰：  
　　“毗婆尸時人，壽八萬四千； 
　　　尸棄佛時人，壽命七萬歲； 
　　　毗舍婆時人，壽命六萬歲； 
　　　拘樓孫時人，壽命四萬歲； 
　　　拘那含時人，壽命三萬歲； 
　　　迦葉佛時人，壽命二萬歲； 
　　　如我今時人，壽命不過百。  
　　“毗婆尸佛出剎利種，姓拘利若；尸棄佛、毗舍婆佛種、姓亦爾。拘樓孫佛出婆羅門種，姓迦葉；拘那含佛、迦葉佛種、姓亦爾。我今如來、至真，出剎利種，姓名曰瞿曇。”佛時頌曰：  
　　“毗婆尸如來，尸棄、毗舍婆， 
　　　此三等正覺，出拘利若姓。 
　　　自余三如來，出于迦葉姓。 
　　　我今無上尊，導御諸眾生， 
　　　天人中第一，勇猛姓瞿曇。 
　　　前三等正覺，出于剎利種； 
　　　其后三如來，出婆羅門種； 
　　　我今無上尊，勇猛出剎利。  
　　“毗婆尸佛坐波波羅樹下成最正覺，尸棄佛坐分陀利樹下成最正覺，毗舍婆佛坐婆羅樹下成最正覺，拘樓孫佛坐尸利沙樹下成最正覺，拘那含佛坐優曇婆羅樹下成最正覺，迦葉佛坐尼拘類樹下成最正覺。我今如來、至真，坐缽多樹下成最正覺。”佛時頌曰：  
　　“毗婆尸如來，往詣波羅樹， 
　　　即于彼處所，得成最正覺。 
　　　尸棄分陀樹，成道滅有原。 
　　　毗舍婆如來，坐婆羅樹下， 
　　　獲解脫知見，神足無所礙。 
　　　拘樓孫如來，坐尸利沙樹， 
　　　一切智清凈，無染無所著。 
　　　拘那含牟尼，坐烏暫樹下， 
　　　即于彼處所，滅諸貪憂惱。 
　　　迦葉如來坐，尼拘類樹下， 
　　　即于彼處所，除滅諸有本。 
　　　我今釋迦文，坐于缽多樹， 
　　　如來十力尊，斷滅諸結使， 
　　　摧伏眾魔怨，在眾演大明。 
　　　七佛精進力，放光滅暗冥， 
　　　各各坐諸樹，于中成正覺。  
　　“毗婆尸如來三會說法，初會弟子有十六萬八千人，二會弟子有十萬人，三會弟子有八萬人。尸棄如來亦三會說法，初會弟子有十萬人，二會弟子有八萬人，三會弟子有七萬人。毗舍婆如來二會說法，初會弟子有七萬人，次會弟子有六萬人。拘樓孫如來一會說法，弟子四萬人。拘那含如來一會說法，弟子三萬人。迦葉如來一會說法，弟子二萬人。我今一會說法，弟子千二百五十人。”佛時頌曰：  
　　“毗婆尸名觀，智慧不可量， 
　　　遍見無所畏，三會弟子眾。 
　　　尸棄光無動，能滅諸結使， 
　　　無量大威德，無能測量者， 
　　　彼佛亦三會，弟子普共集。 
　　　毗舍婆斷結，大仙人要集， 
　　　名聞于諸方，妙法大名稱， 
　　　二會弟子眾，普演深奧義。 
　　　拘樓孫一會，哀愍療諸苦， 
　　　導師化眾生，一會弟子眾。 
　　　拘那含如來，無上亦如是， 
　　　紫磨金色身，容貌悉具足， 
　　　一會弟子眾，普演微妙法。 
　　　迦葉一一毛，一心無亂想， 
　　　一語不煩重，一會弟子眾。 
　　　能仁意寂滅，釋種沙門上， 
　　　天中天最尊，我一會弟子。 
　　　彼會我現義，演布清凈教， 
　　　心常懷歡喜，漏盡盡后有。 
　　　毗婆、尸棄三，毗舍婆佛二， 
　　　四佛各各一，仙人會演說。  
　　“時，毗婆尸佛有二弟子：一名、騫荼，二名、提舍，諸弟子中最為第一。尸棄佛有二弟子：一名、阿毗浮，二名、三婆婆，諸弟子中最為第一。毗舍婆佛有二弟子：一名、扶游，二名、郁多摩，諸弟子中最為第一。拘樓孫佛有二弟子：一名、薩尼，二名、毗樓，諸弟子中最為第一。拘那含佛有二弟子：一名、舒槃那，二名、郁多樓，諸弟子中最為第一。迦葉佛有二弟子：一名、提舍，二名、婆羅婆，諸弟子中最為第一。今我二弟子：一名、舍利弗，二名、目揵連，諸弟子中最為第一。”佛時頌曰：  
　　“騫荼、提舍等，毗婆尸弟子。 
　　　阿毗浮、三婆，尸棄佛弟子。 
　　　扶游、郁多摩，弟子中第一， 
　　　二俱降魔怨，毗舍婆弟子。 
　　　薩尼、毗樓等，拘樓孫弟子。 
　　　舒槃、郁多樓，拘那含弟子。 
　　　提舍、婆羅婆，迦葉佛弟子。 
　　　舍利弗、目連，是我第一子。  
　　“毗婆尸佛有執事弟子，名曰無憂。尸棄佛執事弟子，名曰忍行。毗舍婆佛有執事弟子，名曰寂滅。拘樓孫佛有執事弟子，名曰善覺。拘那含佛有執事弟子，名曰安和。迦葉佛有執事弟子，名曰善友。我執事弟子，名曰阿難。”佛時頌曰：  
　　“無憂與忍行，寂滅及善覺， 
　　　安和、善友等，阿難為第七。 
　　　此為佛侍者，具足諸義趣， 
　　　晝夜無放逸，自利亦利他。 
　　　此七賢弟子，侍七佛左右， 
　　　歡喜而供養，寂然歸滅度。  
　　“毗婆尸佛有子，名曰方膺。尸棄佛有子，名曰無量。毗舍婆佛有子，名曰妙覺。拘樓孫佛有子，名曰上勝。拘那含佛有子，名曰導師。迦葉佛有子，名曰集軍。今我有子，名曰羅睺羅。”佛時頌曰：  
　　“方膺、無量子，妙覺及上勝， 
　　　導師、集軍等，羅睺羅第七。 
　　　此諸豪貴子，紹繼諸佛種， 
　　　愛法好施惠，于圣法無畏。  
　　“毗婆尸佛父名槃頭，剎利王種，母名槃頭婆提，王所治城名曰槃頭婆提。”佛時頌曰：  
　　“遍眼父槃頭，母槃頭婆提， 
　　　槃頭婆提城，佛于中說法。  
　　“尸棄佛父名曰明相，剎利王種，母名光曜，王所治城名曰光相。”佛時頌曰：  
　　“尸棄父明相，母名曰光曜， 
　　　于光相城中，威德降外敵。  
　　“毗舍婆佛父名善燈，剎利王種，母名稱戒，王所治城名曰無喻。”佛時頌曰：  
　　“毗舍婆佛父，善燈剎利種， 
　　　母名曰稱戒，城名曰無喻。  
　　“拘樓孫佛父名祀得，婆羅門種，母名善枝，王名安和，隨王名故城名安和。”佛時頌曰：  
　　“祀得婆羅門，母名曰善枝， 
　　　王名曰安和，居在安和城。  
　　“拘那含佛父名大德，婆羅門種，母名善勝，是時王名清凈，隨王名故城名清凈。”佛時頌曰：  
　　“大德婆羅門，母名曰善勝， 
　　　王名曰清凈，居在清凈城。  
　　“迦葉佛父名曰梵德，婆羅門種，母名曰財主，時王名汲毗，王所治城名波羅柰。”佛時頌曰：  
　　“梵德婆羅門，母名曰財主， 
　　　時王名汲毗，在波羅柰城。  
　　“我父名凈飯，剎利王種，母名大化，王所治城名迦毗羅衛。”佛時頌曰：  
　　“父剎利凈飯，母名曰大化， 
　　　土廣民豐饒，我從彼而生。  
　　“此是諸佛因緣、名號、種族、所出生處，何有智者聞此因緣而不歡喜，起愛樂心？” 
　　爾時，世尊告諸比丘：“吾今欲以宿命智說過去佛事，汝欲聞不？” 
　　諸比丘對曰：“今正是時，愿樂欲聞！” 
　　佛告諸比丘：“諦聽！諦聽！善思念之，吾當為汝分別解說。比丘，當知諸佛常法：毗婆尸菩薩從兜率天降神母胎，從右脅入，正念不亂。當于爾時，地為震動，放大光明，普照世界，日月所不及處皆蒙大明，幽冥眾生，各相睹見，知其所趣。時，此光明復照魔宮，諸天、釋、梵、沙門、婆羅門及余眾生普蒙大明，諸天光明自然不現。”佛時頌曰：  
　　“密云聚虛空，電光照天下， 
　　　毗婆尸降胎，光明照亦然。 
　　　日月所不及，莫不蒙大明， 
　　　處胎凈無穢，諸佛法皆然。  
　　“諸比丘，當知諸佛常法：毗婆尸菩薩在母胎時，專念不亂。有四天子，執戈矛侍護其人，人與非人不得侵嬈，此是常法。”佛時頌曰：  
　　“四方四天子，有名稱威德， 
　　　天帝釋所遣，善守護菩薩。 
　　　手常執戈矛，衛護不去離， 
　　　人非人不嬈，此諸佛常法。 
　　　天神所擁護，如天女衛天， 
　　　眷屬懷歡喜，此諸佛常法。”  
　　又告比丘：“諸佛常法：毗婆尸菩薩從兜率天降神母胎，專念不亂。母身安隱，無眾惱患，智慧增益。母自觀胎，見菩薩身諸根具足，如紫磨金，無有瑕穢。猶如有目之士觀凈琉璃，內外清徹，無眾障翳。諸比丘，此是諸佛常法。” 
　　爾時，世尊而說偈言：  
　　“如凈琉璃珠，其明如日月， 
　　　仁尊處母胎，其母無惱患。 
　　　智慧為增益，觀胎如金像， 
　　　母懷妊安樂，此諸佛常法。”  
　　佛告比丘：“毗婆尸菩薩從兜率天降神母胎，專念不亂，母心清凈，無眾欲想，不為淫火之所燒燃，此是諸佛常法。” 
　　爾時，世尊而說偈言：  
　　“菩薩住母胎，天中天福成， 
　　　其母心清凈，無有眾欲想。 
　　　舍離諸淫欲，不染不親近， 
　　　不為欲火燃，諸佛母常凈。”  
　　佛告比丘：“諸佛常法：毗婆尸菩薩從兜率天降神母胎，專念不亂，其母奉持五戒，梵行清凈，篤信仁愛，諸善成就，安樂無畏，身壞命終，生忉利天，此是常法。” 
　　爾時，世尊而說偈言：  
　　“持人中尊身，精進、戒具足， 
　　　后必受天身，此緣名佛母。”  
　　佛告比丘：“諸佛常法：毗婆尸菩薩當其生時，從右脅出，地為震動，光明普照。始入胎時，暗冥之處，無不蒙明，此是常法。” 
　　爾時，世尊而說偈言：  
　　“太子生地動，大光靡不照， 
　　　此界及余界，上下與諸方。 
　　　放光施凈目，具足于天身， 
　　　以歡喜凈音，轉稱菩薩名。”  
　　佛告比丘：“諸佛常法：毗婆尸菩隆當其生時，從右脅出，專念不亂。時，菩薩母手攀樹枝，不坐不臥。時，四天子手捧香水，于母前立言：‘唯然，天母，今生圣子，勿懷憂戚。’　此是常法。” 
　　爾時，世尊而說偈言：  
　　“佛母不坐臥，住戒修梵行， 
　　　生尊不懈怠，天人所奉侍。”  
　　佛告比丘：“諸佛常法：毗婆尸菩薩當其生時，從右脅出，專念不亂，其身清凈，不為穢惡之所污染。猶如有目之士，以凈明珠投白繒上，兩不相污，二俱凈故。菩薩出胎亦復如是，此是常法。” 
　　爾時，世尊而說偈言：  
　　“猶如凈明珠，投繒不染污， 
　　　菩薩出胎時，清凈無染污。  
　　佛告比丘：“諸佛常法：毗婆尸菩薩當其生時，從右脅出，專念不亂。從右脅出，墮地行七步，無人扶持，遍觀四方，舉手而言：‘天上天下唯我為尊，要度眾生生老病死。’此是常法。” 
　　爾時，世尊而說偈言：  
　　“猶如師子步，遍觀于四方， 
　　　墮地行七步，人師子亦然。 
　　　又如大龍行，遍觀于四方， 
　　　墮地行七步，人龍亦復然。 
　　　兩足尊生時，安行于七步， 
　　　觀四方舉聲，當盡生死苦。 
　　　當其初生時，無等等與等， 
　　　自觀生死本，此身最后邊。”  
　　佛告比丘：“諸佛常法：毗婆尸菩薩當其生時，從右脅出，專念不亂，二泉涌出，一溫一冷，以供澡浴，此是常法。” 
　　爾時，世尊而說偈言：  
　　“兩足尊生時，二泉自涌出， 
　　　以供菩薩用，遍眼浴清凈。 
　　　二泉自涌出，其水甚清凈， 
　　　一溫一清冷，以浴一切智。  
　　“太子初生，父王槃頭召集相師及諸道術，令觀太子，知其吉兇。時，諸相師受命而觀，即前披衣，見有具相，占曰：‘有此相者，當趣二處，必然無疑。若在家者，當為轉輪圣王，王四天下，四兵具足，以正法治，無有偏枉，恩及天下，七寶自至，千子勇健，能伏外敵，兵杖不用，天下太平。若出家學道，當成正覺，十號具足。’ 
　　“時，諸相師即白王言：‘王所生子，有三十二相，當趣二處，必然無疑。在家當為轉輪圣王；若其出家，當成正覺，十號具足。’”佛時頌曰：  
　　“百福太子生，相師之所記， 
　　　如典記所載，趣二處無疑。 
　　　若其樂家者，當為轉輪王， 
　　　七寶難可獲，為王寶自至。 
　　　真金千輻具，周匝金輞持， 
　　　轉能飛遍行，故名為天輪。 
　　　善調七支住，高廣白如雪， 
　　　能善飛虛空，名第二象寶。 
　　　馬行周天下，朝去暮還食， 
　　　朱髦孔雀咽，名為第三寶。 
　　　清凈琉璃珠，光照一由旬， 
　　　照夜明如晝，名為第四寶。 
　　　色聲香味觸，無有與等者， 
　　　諸女中第一，名為第五寶。 
　　　獻王琉璃寶，珠玉及眾珍， 
　　　歡喜而貢奉，名為第六寶。 
　　　如轉輪王念，軍眾速來去， 
　　　捷疾如王意，名為第七寶。 
　　　此名為七寶，輪、象、馬純白、 
　　　居士、珠、女寶，典兵寶為七。 
　　　觀此無有厭，五欲自娛樂， 
　　　如象斷羈絆，出家成正覺。 
　　　王有如是子，二足人中尊， 
　　　處世轉法輪，道成無懈怠。  
　　“是時，父王殷勤再三，重問相師：‘汝等更觀太子三十二相，斯名何等？’時諸相師即披太子衣，說三十二相：‘一者、足安平，足下平滿，蹈地安隱；二者、足下相輪，千輻成就，光光相照；三者、手足網縵，猶如鵝王；四者、手足柔軟，猶如天衣；五者、手足指纖，長無能及者；六者、足跟充滿，觀視無厭；七者、鹿膞腸，上下[月+庸]直；八者、鉤鎖骨，骨節相鉤，猶如鎖連；九者、陰馬藏；十者、平立垂手過膝；十一、一一毛孔一毛生，其毛右旋，紺琉璃色；十二、毛生右旋，紺色仰靡；十三、身黃金色；十四、皮膚細軟，不受塵穢；十五、兩肩齊亭，充滿圓好；十六、胸有萬字；十七、身長倍人；十八、七處平滿；十九、身長廣等，如尼拘類樹；二十、頰車如師子；二十一、胸膺方整如師子；二十二、口四十齒；二十三、方整齊平；二十四、齒密無間；二十五、齒白鮮明；二十六、咽喉清凈，所食眾味，無不稱適；二十七、廣長舌，左右舐耳；二十八、梵音清徹；二十九、眼紺青色；三十、眼如牛王，眼上下俱眴；三十一、眉間白毫柔軟細澤，引長一尋，放則右旋螺如真珠；三十二、頂有肉髻。是為三十二相。’”即說頌曰：  
　　“善住柔軟足，不蹈地跡現。 
　　　千輻相莊嚴，光色靡不具。 
　　　如尼拘類樹，縱廣正平等。 
　　　如來未曾有，秘密陰馬藏。 
　　　金寶莊嚴身，眾相互相映， 
　　　雖順俗流行，塵土亦不污。 
　　　天色極柔軟，天蓋自然覆。 
　　　梵音、身紫金，如華始出池。 
　　　王以問相師，相師敬報王， 
　　　稱贊菩薩相，舉身光明具。 
　　　手足諸支節，中外靡不現。 
　　　食味盡具足，身正不傾斜。 
　　　足下輪相見，其音如哀鸞。 
　　　[月+庸][月+坒]形相具，宿業之所成。 
　　　臂肘圓滿好，眉目甚端嚴。 
　　　人中師子尊，威力最第一。 
　　　其頰車方整，臥脅如師子。 
　　　齒方整四十，齊密中無間。 
　　　梵音未曾有，遠近隨緣到。 
　　　平立不傾身，二手摩捫膝。 
　　　手齊整柔軟，人尊美相具。 
　　　一孔一毛生，手足網縵相。 
　　　肉髻、目紺青，眼上下俱眴。 
　　　兩肩圓充滿，三十二相具。 
　　　足跟無高下，鹿膞腸纖[月+庸]。 
　　　天中天來此，如象絕羈絆， 
　　　解脫眾生苦，處生老病死。 
　　　以慈悲心故，為說四真諦， 
　　　開演法句義，令眾奉至尊。”  
　　佛告比丘：“毗婆尸菩薩生時，諸天在上，于虛空中手執白蓋寶扇，以障寒暑、風雨、塵土。”佛時頌曰：  
　　“人中未曾有，生于二足尊， 
　　　諸天懷敬養，奉寶蓋寶扇。  
　　“爾時，父王給四乳母：一者、乳哺，二者、澡浴，三者、涂香，四者、娛樂。歡喜養育，無有懈倦。”于是頌曰：  
　　“乳母有慈愛，子生即付養， 
　　　一乳哺、一浴，二涂香、娛樂， 
　　　世間最妙香，以涂人中尊。  
　　“為童子時，舉國士女視無厭足。”于是頌曰：  
　　“多人所敬愛，如金像始成， 
　　　男女共諦觀，視之無厭足。  
　　“為童子時，舉國士女眾共懷抱，如觀寶華。”于是頌曰：  
　　“二足尊生時，多人所敬愛， 
　　　展轉共懷抱，如觀寶華香。  
　　“菩薩生時，其目不眴，如忉利天。以不眴故，名毗婆尸。”于是頌曰：  
　　“天中天不眴，猶如忉利天， 
　　　見色而正觀，故號毗婆尸。  
　　“菩薩生時，其聲清徹，柔軟和雅，如迦羅頻伽鳥聲。”于是頌曰：  
　　“猶如雪山鳥，飲華汁而鳴， 
　　　其彼二足尊，聲清徹亦然。  
　　“菩薩生時，眼能徹視見一由旬。”于是頌曰：  
　　“清凈業行報，受天妙光明， 
　　　菩薩目所見，周遍一由旬。  
　　“菩薩生時，年漸長大，在天正堂，以道開化，恩及庶民，名德遠聞。”于是頌曰：  
　　“童幼處正堂，以道化天不， 
　　　決斷眾事務，故號毗婆尸。 
　　　清凈智廣博，甚深猶大海， 
　　　悅可于群生，使智慧增廣。  
　　“于時，菩薩欲出游觀，告敕御者嚴駕寶車，詣彼園林，巡行游觀。御者即便嚴駕訖已，還曰：‘今正是時。’太子即乘寶車詣彼園觀。于其中路見一老人，頭白齒落，面皺身僂，拄杖羸步，喘息而行。太子顧問侍者：‘此為何人？’答曰：‘此是老人。’又問：‘何如為老？’答曰：‘夫老者生壽向盡，余命無幾，故謂之老。’太子又問：‘吾亦當爾，不免此患耶？’答曰：‘然，生必有老，無有豪賤。’于是，太子悵然不悅，即告侍者回駕還宮，靜默思惟，念此老苦，吾亦當有。”佛于是頌曰：  
　　“見老命將盡，拄杖而羸步， 
　　　菩薩自思惟，吾未免此難。  
　　“爾時，父王問彼侍者：‘太子出游，歡樂不耶？’答曰：‘不樂。’又問其故，答曰：‘道逢老人，是以不樂。’爾時，父王默自思念：‘昔日相師占相太子，言當出家，今者不悅，得無爾乎？當設方便，使處深宮，五欲娛樂，以悅其心，令不出家。’即便嚴飾宮館，簡擇婇女以娛樂之。”佛于是頌曰：  
　　“父王聞此言，方便嚴宮館， 
　　　增益以五欲，欲使不出家。  
　　“又于后時，太子復命御者嚴駕出游。于其中路逢一病人，身羸腹大，面目黧黑，獨臥糞穢，無人瞻視，病甚苦毒，口不能言。顧問御者：‘此為何人？’答曰：‘此是病人。’問曰：‘何如為病？’答曰：‘病者，眾痛迫切，存亡無期，故曰病也。’又曰：‘吾亦當爾，未免此患耶？’答曰：‘然，生則有病，無有貴賤。’于是，太子悵然不悅，即告御者回車還宮。靜默思惟，念此病苦，吾亦當爾。”佛于是頌曰：  
　　“見彼久病人，顏色為衰損， 
　　　靜默自思惟，吾未免此患。  
　　“爾時，父王復問御者：‘太子出游，歡樂不耶？’答曰：‘不樂。’又問其故，答曰：‘道逢病人，是以不樂。’于是父王默然思惟：‘昔日相師占相太子，言當出家，今日不悅，得無爾乎？吾當更設方便，增諸伎樂，以悅其心，使不出家。’即復嚴飾宮館，簡擇婇女以娛樂之。”佛于是頌曰：  
　　“色聲香味觸，微妙可悅樂， 
　　　菩薩福所致，故娛樂其中。  
　　“又于異時，太子復敕御者嚴駕出游。于其中路逢一死人，雜色繒幡前后導引，宗族親里悲號哭泣，送之出城。太子復問：‘此為何人？’答曰：‘此是死人。’問曰：‘何如為死？’答曰：‘死者，盡也。風先火次，諸根壞敗，存亡異趣，室家離別，故謂之死。’太子又問御者：‘吾亦當爾，不免此患耶？’答曰：‘然，生必有死，無有貴賤。’于是，太子悵然不悅，即告御者回車還宮，靜默思惟，念此死苦，吾亦當然。”佛時頌曰：  
　　“始見有人死，知其復更生， 
　　　靜默自思惟，吾未免此患。  
　　“爾時，父王復問御者：‘太子出游，歡樂不耶？’答曰：‘不樂。’又問其故，答曰：‘道逢死人，是故不樂。’于是父王默自思念：‘昔日相師占相太子，言當出家，今日不悅，得無爾乎？吾當更設方便，增諸伎樂，以悅其心，使不出家。’即復嚴飾宮館，簡擇婇女以娛樂之。”佛于是頌曰：  
　　“童子有名稱，婇女眾圍繞， 
　　　五欲以自娛，如彼天帝釋。  
　　“又于異時，復敕御者嚴駕出游，于其中路逢一沙門，法服持缽，視地而行。即問御者：‘此為何人？’御者答曰：‘此是沙門。’又問：‘何謂沙門？’答曰：‘沙門者，舍離恩愛，出家修道，攝御諸根，不染外欲，慈心一切，無所傷害，逢苦不戚，遇樂不欣，能忍如地，故號沙門。’太子曰：‘善哉！此道真正永絕塵累，微妙清虛，唯是為快。’即敕御者回車就之。 
　　“爾時，太子問沙門曰：‘剃除須發，法服持缽，何所志求？’沙門答曰：‘夫出家者，欲調伏心意，永離塵垢，慈育群生，無所侵嬈，虛心靜寞，唯道是務。’太子曰：‘善哉！此道最真。’尋敕御者：‘赍吾寶衣并及乘輿，還白大王，我即于此剃除須發，服三法衣，出家修道。所以然者？欲調伏心意，舍離塵垢，清凈自居，以求道術。’于是，御者即以太子所乘寶車及與衣服還歸父王。太子于后即剃除須發，服三法衣，出家修道。” 
　　佛告比丘：“太子見老、病人，知世苦惱；又見死人，戀世情滅；及見沙門，廓然大悟。下寶車時，步步中間轉遠縛著，是真出家，是真遠離。時，彼國人聞太子剃除須發，法服持缽，出家修道，咸相謂言：‘此道必真，乃令太子舍國榮位，捐棄所重。’于時，國中八萬四千人往就太子，求為弟子，出家修道。”佛時頌曰：  
　　“撰擇深妙法，彼聞隨出家， 
　　　離于恩愛獄，無有眾結縛。  
　　“于時，太子即便納受，與之游行，在在教化。從村至村，從國至國，所至之處，無不恭敬四事供養。菩薩念言：‘吾與大眾，游行諸國，人間憒鬧，此非我宜。何時當得離此群眾，閑靜之處以求真道，尋獲志愿，于閑靜處專精修道？’復作是念：‘眾生可愍，常處暗冥，受身危脆，有生、有老、有病、有死。眾苦所集，死此生彼，從彼生此。緣此苦陰，流轉無窮，我當何時曉了苦陰，滅生、老、死？’ 
　　“復作是念：‘生死何從？何緣而有？’即以智慧觀察所由，從生有老死，生是老死緣；生從有起，有是生緣；有從取起，取是有緣；取從愛起，愛是取緣；愛從受起，受是愛緣；受從觸起，觸是受緣；觸從六入起，六入是觸緣；六入從名色起，名色是六入緣；名色從識起，識是名色緣；識從行起，行是識緣；行從癡起，癡是行緣。是為緣癡有行，緣行有識，緣識有名色，緣名色有六入，緣六入有觸，緣觸有受，緣受有愛，緣愛有取，緣取有有，緣有有生，緣生有老、病、死、憂、悲、苦惱，此苦盛陰，緣生而有，是為苦集。菩薩思惟：‘苦集陰時，生智、生眼、生覺、生明、生通、生慧、生證。’ 
　　“于時，菩薩復自思惟：‘何等無故老死無？何等滅故老死滅？’即以智慧觀察所由，生無故老死無，生滅故老死滅；有無故生無，有滅故生滅；取無故有無，取滅故有滅；愛無故取無，愛滅故取滅；受無故愛無，受滅故愛滅；觸無故受無，觸滅故受滅；六入無故觸無，六入滅故觸滅；名色無故六入無，名色滅故六入滅；識無故名色無，識滅故名色滅；行無故識無，行滅故識滅；癡無故行無，癡滅故行滅。是為癡滅故行滅，行滅故識滅，識滅故名色滅，名色滅故六入滅，六入滅故觸滅，觸滅故受滅，受滅故愛滅，愛滅故取滅，取滅故有滅，有滅故生滅，生滅故老、死、憂、悲、苦惱滅。菩薩思惟：‘苦陰滅時，生智、生眼、生覺、生明、生通、生慧、生證。’爾時，菩薩逆順觀十二因緣，如實知，如實見已，即于座上成阿耨多羅三藐三菩提。”佛時頌曰：  
　　“此言眾中說，汝等當善聽， 
　　　過去菩薩觀，本所未聞法。 
　　　老死從何緣？因何等而有？ 
　　　如是正觀已，知其本由生。 
　　　生本由何緣？因何事而有？ 
　　　如是思惟已，知生從有起。 
　　　取彼取彼已，展轉更增有， 
　　　是故如來說，取是有因緣。 
　　　如眾穢惡聚，風吹惡流演， 
　　　如是取相因，因愛而廣普。 
　　　愛由于受生，起苦羅網本， 
　　　以染著因緣，苦樂共相應。 
　　　受本由何緣？因何而有受？ 
　　　如是思惟已，知受由觸生。 
　　　觸本由何緣？因何而有觸？ 
　　　如是思惟已，觸由六入生。 
　　　六入本何緣？因何有六入？ 
　　　如是思惟已，六入名色生。 
　　　名色本何緣？因何有名色？ 
　　　如是思惟已，名色從識生。 
　　　識本由何緣？因何而有識？ 
　　　如是思惟已，知識從行生。 
　　　行本由何緣？因何而有行？ 
　　　如是思惟已，知行從癡生。 
　　　如是因緣者，名為實義因， 
　　　智慧方便觀，能見因緣根。 
　　　苦非賢圣造，亦非無緣有， 
　　　是故變易苦，智者所斷除。 
　　　若無明滅盡，是時則無行； 
　　　若無有行者，則亦無有識； 
　　　若識永滅者，亦無有名色； 
　　　名色既已滅，即無有諸入； 
　　　若諸入永滅，則亦無有觸； 
　　　若觸永滅者，則亦無有受； 
　　　若受永滅者，則亦無有愛； 
　　　若愛永滅者，則亦無有取； 
　　　若取永滅者，則亦無有有； 
　　　若有永滅者，則亦無有生； 
　　　若生永滅者，無老病苦陰； 
　　　一切都永盡，智者之所說。 
　　　十二緣甚深，難見難識知， 
　　　唯佛能善覺，因是有是無。 
　　　若能自觀察，則無有諸入， 
　　　深見因緣者，更不外求師。 
　　　能于陰、界、入，離欲無染者， 
　　　堪受一切施，凈報施者恩。 
　　　若得四辯才，獲得決定證， 
　　　能解眾結縛，斷除無放逸。 
　　　色受想行識，猶如朽故車， 
　　　能諦觀此法，則成等正覺。 
　　　如鳥游虛空，東西隨風游， 
　　　菩薩斷眾結，如風靡輕衣。 
　　　毗婆尸閑靜，觀察于諸法， 
　　　老死何緣有？從何而得滅？ 
　　　彼作是觀已，生清凈智慧， 
　　　知老死由生，生滅老死滅。  
　　“毗婆尸佛初成道時，多修二觀：一曰、安隱觀，二曰、出離觀。”佛于是頌曰：  
　　“如來無等等，多修于二觀， 
　　　安隱及出離，仙人度彼岸。 
　　　其心得自在，斷除眾結使， 
　　　登山觀四方，故號毗婆尸。 
　　　大智光除冥，如以鏡自照， 
　　　為世除憂惱，盡生老死苦。  
　　“毗婆尸佛于閑靜處復作是念：‘我今已得此無上法，甚深微妙，難解難見，息滅、清凈，智者所知，非是凡愚所能及也。斯由眾生異忍、異見、異受、異學，依彼異見，各樂所求，各務所習，是故于此甚深因緣，不能解了。然愛盡涅槃，倍復難知，我若為說，彼必不解，更生觸擾。’作是念已，即便默然不復說法。 
　　“時，梵天王知毗婆尸如來所念，即自思惟：‘念此世間便為敗壞，甚可哀愍。毗婆尸佛乃得知此深妙之法，而不欲說。’譬如力士屈伸臂頃，從梵天宮忽然來下，立于佛前，頭面禮足，卻住一面。時，梵天王右膝著地，叉手合掌白佛言：‘惟愿世尊以時說法！今此眾生塵垢微薄，諸根猛利，有恭敬心，易可開化，畏怖后世無救之罪，能滅惡法，出生善道。’ 
　　“佛告梵王：‘如是！如是！如汝所言，但我于閑靜處默自思念：“所得正法甚深微妙，若為彼說，彼必不解，更生觸擾，故我默然不欲說法。”我從無數阿僧祇劫，勤苦不懈，修無上行，今始獲此難得之法。若為淫、怒、癡眾生說者，必不承用，徒自勞疲。此法微妙，與世相反，眾生染欲，愚冥所覆，不能信解。梵王，我觀如此，是以默然不欲說法。’ 
　　“時，梵天王復重勸請，殷勤懇惻，至于再三：‘世尊，若不說法，今此世間便為壞敗，甚可哀愍。惟愿世尊以時敷演，勿使眾生墜落余趣！’爾時，世尊三聞梵王殷勤勸請，即以佛眼觀視世界，眾生垢有厚薄，根有利鈍，教有難易。易受教者畏后世罪，能滅惡法，出生善道。譬如優缽羅華、缽頭摩華、鳩勿頭華、分陀利華，或有始出污泥未至水者，或有已出與水平者，或有出水未敷開者，然皆不為水所染著，易可開敷；世界眾生，亦復如是。 
　　“爾時，世尊告梵王曰：‘吾愍汝等，今當開演甘露法門！是法深妙，難可解知，今為信受樂聽者說，不為觸擾無益者說。’ 
　　“爾時，梵王知佛受請，歡喜踴躍，繞佛三匝，頭面禮足，忽然不現。其去未久，是時如來靜默自思：‘我今先當為誰說法？’即自念言：‘當入槃頭城內，先為王子提舍、大臣子騫荼開甘露法門。’于是，世尊如力士屈伸臂頃，于道樹忽然不現，至槃頭城槃頭王鹿野苑中，敷座而坐。”佛于是頌曰：  
　　“如師子在林，自恣而游行， 
　　　彼佛亦如是，游行無罣礙。  
　　“毗婆尸佛告守苑人曰：‘汝可入城，語王子提舍、大臣子騫荼：“寧欲知不？毗婆尸佛今在鹿野苑中，欲見卿等，宜知是時。”’時，彼守苑人受教而行，至彼二人所，具宣佛教。二人聞已，即至佛所，頭面禮足，卻坐一面。佛漸為說法，示教利喜：施論、戒論、生天之論，欲惡不凈，上漏為患，贊嘆出離為最微妙清凈第一。爾時，世尊見此二人心意柔軟，歡喜信樂，堪受正法，于是即為說苦圣諦，敷演開解，分布宣釋苦集圣諦、苦滅圣諦、苦出要諦。 
　　“爾時，王子提舍、大臣子騫荼即于座上遠塵離垢，得法眼凈，猶若素質易為受染。是時，地神即唱斯言：‘毗婆尸如來于槃頭城鹿野苑中轉無上法輪，沙門、婆羅門、諸天、魔、梵及余世人所不能轉。’如是展轉，聲徹四天王，乃至他化自在天，須臾之頃，聲至梵天。”佛時頌曰：  
　　“歡喜心踴躍，稱贊于如來， 
　　　毗婆尸成佛，轉無上法輪。 
　　　初從樹王起，往詣槃頭城， 
　　　為騫荼、提舍，轉四諦法輪。 
　　　時騫荼、提舍，受佛教化已， 
　　　于凈法輪中，梵行無有上。 
　　　彼忉利天眾，及以天帝釋， 
　　　歡喜轉相告，諸天無不聞。 
　　　佛出于世間，轉無上法輪， 
　　　增益諸天眾，減損阿須倫。 
　　　升仙名普聞，善智離世邊， 
　　　于諸法自在，智慧轉法輪。 
　　　觀察平等法，息心無垢穢， 
　　　已離生死厄，智慧轉法輪。 
　　　滅苦離諸惡，出欲得自在， 
　　　離于恩愛獄，智慧轉法輪。 
　　　正覺人中尊，二足尊調御， 
　　　一切縛得解，智慧轉法輪。 
　　　教化善導師，能降伏魔怨， 
　　　彼離于諸惡，智慧轉法輪。 
　　　無漏力降魔，諸根定不懈， 
　　　盡漏離魔縛，智慧轉法輪。 
　　　若學決定法，知諸法無我， 
　　　此為法中上，智慧轉法輪。 
　　　不以利養故，亦不求名譽， 
　　　愍彼眾生故，智慧轉法輪。 
　　　見眾生苦厄，老病死逼迫， 
　　　為此三惡趣，智慧轉法輪。 
　　　斷貪瞋恚癡，拔愛之根原， 
　　　不動而解脫，智慧轉法輪。 
　　　難勝我已勝，勝已自降伏， 
　　　已勝難勝魔，智慧轉法輪。 
　　　此無上法輪，唯佛乃能轉， 
　　　諸天魔釋梵，無有能轉者。 
　　　親近轉法輪，饒益天人眾， 
　　　此等天人師，得度于彼岸。  
　　“是時，王子提舍、大臣子騫荼見法得果，真實無欺，成就無畏，即白毗婆尸佛言：‘我等欲于如來法中凈修梵行。’佛言：‘善來！比丘，吾法清凈自在，修行已盡苦際。’爾時，二人即得具戒。具戒未久，如來又以三事示現：一曰、神足，二曰、觀他心，三曰、教誡，即得無漏、心解脫、生死無疑智。 
　　“爾時，槃頭城內眾多人民，聞二人出家學道，法服持缽，凈修梵行，皆相謂曰：‘其道必真，乃使此等舍世榮位，捐棄所重。’時，城內八萬四千人往詣鹿野苑中毗婆尸佛所，頭面禮足，卻坐一面。佛漸為說法，示教利喜：施論、戒論、生天之論，欲惡不凈，上漏為患，贊嘆出離為最微妙清凈第一。爾時，世尊見此大眾心意柔軟，歡喜信樂，堪受正法，于是即為說苦圣諦，敷演開解，分布宣釋苦集圣諦、苦滅圣諦、苦出要圣諦。 
　　“時，八萬四千人即于座上遠塵離垢，得法眼凈，猶如素質易為受色，見法得果，真實無欺，成就無畏，即白佛言：‘我等欲于如來法中凈修梵行。’佛言：‘善來！比丘，吾法清凈自在，修行已盡苦際。’時，八萬四千人即得具戒。具戒未久，世尊以三事教化：一曰、神足，二曰、觀他心，三曰、教誡，即得無漏、心解脫、生死無疑智現前。八萬四千人聞佛于鹿野苑中，轉無上法輪，沙門、婆羅門、諸天、魔、梵及余世人所不能轉，即詣槃頭城毗婆尸佛所，頭面禮足，卻坐一面。”佛時頌曰：  
　　“如人救頭燃，速疾求滅處， 
　　　彼人亦如是，速詣于如來。  
　　“時，佛為說法亦復如是。爾時，槃頭城有十六萬八千大比丘眾，提舍比丘、騫荼比丘于大眾中上升虛空，身出水火，現諸神變，而為大眾說微妙法。爾時，如來默自念言：‘今此城內乃有十六萬八千大比丘眾，宜遣游行，各二人俱在在處處，至于六年，還來城內說具足戒。’ 
　　“時，首陀會天知如來心，譬如力土屈伸臂頃，從彼天沒，忽然至此，于世尊前，頭面禮足，卻住一面，須臾白佛言：‘如是，世尊，此槃頭城內比丘眾多，宜各分布，處處游行，至于六年，乃還此城，說具足戒。我當擁護，令無伺求得其便者。’爾時，如來聞此天語，默然可之。 
　　“時，首陀會天見佛默然許可，即禮佛足，忽然不現，還至天上。其去未久，佛告諸比丘：‘今此城內，比丘眾多，宜各分布，游行教化，至六年已，還集說戒。’時，諸比丘受佛教已，執持衣缽，禮佛而去。”佛時頌曰：  
　　“佛悉無亂眾，無欲無戀著， 
　　　威如金翅鳥，如鶴舍空池。  
　　“時，首陀會天于一年后告諸比丘：‘汝等游行已過一年，余有五年。汝等當知，訖六年已，還城說戒。’如是至于六年，天復告言：‘六年已滿，當還說戒。’時，諸比丘聞天語已，攝持衣缽，還槃頭城，至鹿野苑毗婆尸佛所，頭面禮足，卻坐一面。”佛時頌曰：  
　　“如象善調，隨意所之， 
　　　大眾如是，隨教而還。  
　　“爾時，如來于大眾前上升虛空，結跏趺坐，講說戒經：忍辱為第一，佛說涅槃最，不以除須發，害他為沙門。時，首陀會天去佛不遠，以偈頌曰：  
　　“‘如來大智，微妙獨尊， 
　　　　止觀具足，成最正覺。 
　　　　愍群生故，在世成道， 
　　　　以四真諦，為聲聞說。 
　　　　苦與苦因，滅苦之諦， 
　　　　賢圣八道，到安隱處。 
　　　　毗婆尸佛，出現于世， 
　　　　在大眾中，如日光曜。’  
　　“說此偈已，忽然不現。” 
　　爾時，世尊告諸比丘：“我自思念：昔一時于羅閱城耆阇崛山，時生是念：‘我所生處，無所不遍，唯除首陀會天；設生彼天，則不還此。’我時，比丘，復生是念：‘我欲至無造天上。’時，我如壯士屈伸臂頃，于此間沒，現于彼天。時，彼諸天見我至彼，頭面作禮，于一面立，而白我言：‘我等皆是毗婆尸如來弟子，從彼佛化，故來生此。’具說彼佛因緣本末。‘又尸棄佛、毗舍婆佛、拘樓孫佛、拘那含佛、迦葉佛、釋迦牟尼佛，皆是我師，我從受化，故來生此。’亦說諸佛因緣本末，至生阿迦尼吒諸天，亦復如是。”佛時頌曰：  
　　“譬如力士，屈伸臂頃， 
　　　我以神足，至無造天。 
　　　第七大仙，降伏二魔， 
　　　無熱、無見，叉手敬禮。 
　　　如晝度樹，釋師遠聞， 
　　　相好具足，到善見天。 
　　　猶如蓮華，水所不著， 
　　　世尊無染，至大善見。 
　　　如日初出，凈無塵翳， 
　　　明若秋月，詣一究竟。 
　　　此五居處，眾生行凈， 
　　　必凈故來，詣無煩惱。 
　　　凈心而來，為佛弟子， 
　　　舍離染取，樂于無取。 
　　　見法決定，毗婆尸子， 
　　　凈心善來，詣大仙人。 
　　　尸棄佛子，無垢無為， 
　　　以凈心來，詣離有尊。 
　　　毗舍婆子，諸根具足， 
　　　凈心詣我，如日照空。 
　　　拘樓孫子，舍離諸欲， 
　　　凈心詣我，妙光焰盛。 
　　　拘那含子，無垢無為， 
　　　凈心詣我，光如月滿。 
　　　迦葉弟子，諸根具足， 
　　　凈心詣我，如彼天念。 
　　　不亂大仙，神足第一， 
　　　以堅固心，為佛弟子。 
　　　凈心而來，為佛弟子， 
　　　禮敬如來，具啟人尊。 
　　　所生成道，名、姓、種族， 
　　　知見深法，成無上道。 
　　　比丘靜處，離于塵垢， 
　　　精勤不懈，斷諸有結。 
　　　此是諸佛，本末因緣， 
　　　釋迦如來，之所演說。”  
　　佛說此大因緣經已，諸比丘聞佛所說，歡喜奉行。  
佛說長阿含經卷第二 第一分游行經第二之一  
　　如是我聞：一時，佛在羅閱城耆阇崛山中，與大比丘眾千二百五十人俱。 
　　是時，摩竭王阿阇世欲伐跋祇，王自念言：“彼雖勇健，人眾豪強。以我取彼，未足為難。”時，阿阇世王命婆羅門大臣禹舍，而告之曰：“汝詣耆阇崛山，至世尊所，持我名字，禮世尊足，問訊世尊：‘起居輕利，游步強耶？’又白世尊：‘跋祇國人自恃勇健，民眾豪強，不順伏我，我欲伐之，不審世尊何所誡敕？’若有教誡，汝善憶念，勿有遺漏，如所聞說。如來所言，終不虛妄。” 
　　大臣禹舍受王教已，即乘寶車詣耆阇崛山，到所止處，下車步進，至世尊所，問訊畢，一面坐，白世尊曰：“摩竭王阿阇世稽首佛足，敬問殷勤：‘起居輕利，游步強耶？’又白世尊：‘跋祇國人自恃勇健，民眾豪強，不順伏我，我欲伐之，不審世尊何所誡敕？’” 
　　爾時，阿難在世尊后執扇扇佛。佛告阿難：“汝聞跋祇國人數相集會，講議正事不？” 
　　答曰：“聞之。” 
　　佛告阿難：“若能爾者，長幼和順，轉更增盛，其國久安，無能侵損。阿難，汝聞跋祇國人君臣和順，上下相敬不？” 
　　答曰：“聞之。” 
　　“阿難，若能爾者，長幼和順，轉更增盛，其國久安，無能侵損。阿難，汝聞跋祇國人奉法曉忌，不違禮度不？” 
　　答曰：“聞之。” 
　　“阿難，若能爾者，長幼和順，轉更增盛，其國久安，無能侵損。阿難，汝聞跋祇國人孝事父母，敬順師長不？” 
　　答曰：“聞之。” 
　　“阿難，若能爾者，長幼和順，轉更增盛，其國久安，無能侵損。阿難，汝聞跋祇國人恭于宗廟，致敬鬼神不？” 
　　答曰：“聞之。” 
　　“阿難，若能爾者，長幼和順，轉更增盛，其國久安，無能侵損。阿難，汝聞跋祇國人閨門真正，潔凈無穢，至于戲笑，言不及邪不？” 
　　答曰：“聞之。” 
　　“阿難，若能爾者，長幼和順，轉更增盛，其國久安，無能侵損。阿難，汝聞跋祇國人宗事沙門，敬持戒者，瞻視護養，未嘗懈惓不？” 
　　答曰：“聞之。” 
　　“阿難，若能爾者，長幼和順，轉更增盛，其國久安，無能侵損。” 
　　時，大臣禹舍白佛言：“彼國人民，若行一法，猶不可圖，況復具七？國事多故，今請辭還歸。” 
　　佛言：“可，宜知是時。”時，禹舍即從座起，繞佛三匝，揖讓而退。 
　　其去未久，佛告阿難：“汝敕羅閱祇左右諸比丘盡集講堂。” 
　　對曰：“唯然。”即詣羅閱祇城，集諸比丘，盡會講堂，白世尊曰：“諸比丘已集，唯圣知時。” 
　　爾時，世尊即從座起，詣法講堂，就座而坐，告諸比丘：“我當為汝說七不退法。諦聽！諦聽！善思念之。” 
　　時，諸比丘白佛言：“唯然，世尊，愿樂欲聞！” 
　　佛告諸比丘：“七不退法者：一曰、數相集會，講論正義，則長幼和順，法不可壞；二曰、上下和同，敬順無違，則長幼和順，法不可壞；三曰、奉法曉忌，不違制度，則長幼和順，法不可壞；四曰、若有比丘力能護眾，多諸知識，宜敬事之，則長幼和順，法不可壞；五曰、念護心意，孝敬為首，則長幼和順，法不可壞；六曰、凈修梵行，不隨欲態，則長幼和順，法不可壞；七曰、先人后己，不貪名利，則長幼和順，法不可壞。” 
　　佛告比丘：“復有七法，令法增長，無有損耗。一者、樂于少事，不好多為，則法增長，無有損耗；二者、樂于靜默，不好多言；三者、少于睡眠，無有昏昧；四者、不為群黨，言無益事；五者、不以無德而自稱譽；六者、不與惡人而為伴黨；七者、樂于山林閑靜獨處。如是比丘，則法增長，無有損耗。” 
　　佛告比丘：“復有七法，令法增長，無有損耗。何謂為七？一者、有信，信于如來、至真、正覺十號具足；二者、知慚，恥于己闕；三者、知愧，羞為惡行；四者、多聞，其所受持，上中下善，義味深奧，清凈無穢，梵行具足；五者、精勤苦行，滅惡修善，勤習不舍；六者、昔所學習，憶念不忘；七者、修習智慧，知生滅法，趣賢圣要，盡諸苦本。如是七法，則法增長，無有損耗。” 
　　佛告比丘：“復有七法，令法增長，無有捐耗。何謂為七？一者、敬佛，二者、敬法，三者、敬僧，四者、敬戒，五者、敬定，六者、敬順父母，七者、敬不放逸。如是七法，則法增長，無有損耗。” 
　　佛告比丘：“復有七法，則法增長，無有損耗。何謂為七法？一者、觀身不凈，二者、觀食不凈，三者、不樂世間，四者、常念死想，五者、起無常想，六者、無常苦想，七者、苦無我想。如是七法，則法增長，無有損耗。” 
　　佛告比丘：“復有七法，則法增長，無有損耗。何謂為七？一者、修念覺意，閑靜無欲，出要無為；二者、修法覺意；三者、修精進覺意；四者、修喜覺意；五者、修猗覺意；六者、修定覺意；七者、修護覺意。如是七法，則法增長，無有損耗。” 
　　佛告比丘：“有六不退法，令法增長，無有損耗。何謂為六？一者、身常行慈，不害眾生；二者、口宣仁慈，不演惡言；三者、意念慈心，不懷壞損；四者、得凈利養，與眾共之，平等無二；五者、持賢圣戒，無有闕漏，亦無垢穢，必定不動；六者、見賢圣道，已盡苦際。如是六法，則法增長，無有損耗。” 
　　佛告比丘：“復有六不退法，令法增長，無有損耗。一者、念佛，二者、念法，三者、念僧，四者、念戒，五者、念施，六者、念天。修此六念，則法增長，無有損耗。” 
　　爾時，世尊于羅閱祇隨宜住已，告阿難言：“汝等皆嚴，吾欲詣竹園。” 
　　對曰：“唯然。”即嚴衣缽，與諸大眾侍從世尊，路由摩竭，次到竹園，往堂上坐，與諸比丘說戒、定、慧。修戒獲定，得大果報；修定獲智，得大果報；修智心凈，得等解脫，盡于三漏——欲漏、有漏、無明漏；已得解脫，生解脫智：生死已盡，梵行已立，所作已辦，不受后有。 
　　爾時，世尊于竹園隨宜住已，告阿難曰：“汝等皆嚴，當詣巴陵弗城。” 
　　對曰：“唯然。”即嚴衣缽，與諸大眾侍從世尊，路由摩竭，次到巴陵弗城，巴陵樹下坐。 
　　時，諸清信士聞佛與諸大眾遠來至此巴陵樹下，即共出城，遙見世尊在巴陵樹下，容貌端正，諸根寂定，善調第一。譬猶大龍，以水清澄，無有塵垢；三十二相、八十種好，莊嚴其身；見已歡喜，漸到佛所，頭面禮足，卻坐一面。 
　　爾時，世尊漸為說法，示教利喜。諸清信士聞佛說法，即白佛言：“我欲歸依佛、法、圣眾，惟愿世尊哀愍，聽許為優婆塞！自今已后，不殺、不盜、不淫、不欺、不飲酒，奉戒不忘。明欲設供，惟愿世尊與諸大眾垂愍屈顧！” 
　　爾時，世尊默然許可。諸清信士見佛默然，即從座起，繞佛三匝，作禮而歸。尋為如來起大堂舍，平治處所，掃灑燒香，嚴敷寶座。供設既辦，往白世尊：“所設已具，唯圣知時。” 
　　于是，世尊即從座起，著衣持缽，與大眾俱詣彼講堂，澡手洗足，處中而坐。時，諸比丘在左面坐，諸清信士在右面坐。 
　　爾時，世尊告諸清信士曰：“凡人犯戒，有五衰耗。何謂為五？一者、求財，所愿不遂；二者、設有所得，日當衰耗；三者、在所至處，眾所不敬；四者、丑名惡聲，流聞天下；五者、身壞命終，當入地獄。” 
　　又告諸清信士：“凡人持戒，有五功德。何謂為五？一者、諸有所求，輒得如愿；二者、所有財產，增益無損；三者、所往之處，眾人敬愛；四者、好名善譽，周聞天下；五者、身壞命終，必生天上。” 
　　時，夜已半，告諸清信士，宜各還歸。諸清信士即承佛教，繞佛三匝，禮足而歸。 
　　爾時，世尊于后夜明相出時，至閑靜處，天眼清徹，見諸大天神各封宅地，中神、下神亦封宅地。是時，世尊即還講堂，就座而坐，世尊知而故問阿難：“誰造此巴陵弗城？” 
　　阿難白佛：“此是禹舍大臣所造，以防御跋祇。” 
　　佛告阿難：“造此城者，正得天意。吾于后夜明相出時，至閑靜處，以天眼見諸大天神各封宅地，中、下諸神亦封宅地。阿難，當知諸大天神所封宅地，有人居者，安樂熾盛；中神所封，中人所居；下神所封，下人所居。功德多少，各隨所止。阿難，此處賢人所居，商賈所集，國法真實，無有欺罔。此城最勝，諸方所推，不可破壞。此城久后若欲壞時，必以三事：一者、大水，二者、大火，三者、中人與外人謀，乃壞此城。” 
　　時，巴陵弗諸清信士通夜供辦，時到白佛：“食具已辦，唯圣知時。” 
　　時，清信士即便施設，手自斟酌，食訖行水，別取小床敷在佛前坐。 
　　爾時，世尊即示之曰：“今汝此處賢智所居，多持戒者，凈修梵行，善神歡喜。”即為咒愿：“可敬知敬，可事知事，博施兼愛，有慈愍心，諸天所稱，常與善俱，不與惡會。” 
　　爾時，世尊為說法已，即從座起，大眾圍繞，侍送而還。大臣禹舍從佛后行，時作是念：‘今沙門瞿曇出此城門，即名此門為瞿曇門。’又觀如來所渡河處，即名此處為瞿曇河。爾時，世尊出巴陵弗城，至于水邊，時水岸上人民眾多，中有乘船渡者，或有乘筏，或有乘桴而渡河者。 
　　爾時，世尊與諸大眾，譬如力士屈伸臂頃，忽至彼岸。世尊觀此義已，即說頌曰：  
　　“佛為海船師，法橋渡河津， 
　　　大乘道之輿，一切渡天人。 
　　　亦為自解結，渡岸得升仙， 
　　　都使諸弟子，縛解得涅槃。”  
　　爾時，世尊從跋祇游行至拘利村，在一林下告諸比丘：“有四深法：一曰、圣戒，二曰、圣定，三曰、圣慧，四曰、圣解脫。此法微妙，難可解知。我及汝等，不曉了故，久在生死，流轉無窮。” 
　　爾時，世尊觀此義已，即說頌曰：  
　　“戒、定、慧、解上，唯佛能分別， 
　　　離苦而化彼，令斷生死習。”  
　　爾時，世尊于拘利村隨宜住已、告阿難俱詣那陀村。阿難受教，即著衣持缽，與大眾俱侍從世尊，路由跋祇，到那陀村，止揵椎處。 
　　爾時，阿難在閑靜處，默自思惟：“此那陀村十二居士：一名、伽伽羅，二名、伽陵伽，三名、毗伽陀，四名、伽利輸，五名、遮樓，六名、婆耶樓，七名、婆頭樓，八名、藪婆頭樓，九名、陀梨舍[少/兔]，十名、藪達利舍[少/兔]，十一名、耶輸，十二名、耶輸多樓。此諸人等，今者命終，為生何處？復有五十人命終，又復有五百人命終，斯生何處？”作是念已，從靜處起至世尊所，頭面禮足，在一面坐，白佛言：“世尊，我向靜處，默自思惟：‘此那陀村十二居士伽伽羅等命終，復有五十人命終，又有五百人命終，斯生何處？’惟愿解說！” 
　　佛告阿難：“伽伽羅等十二人，斷五下分結，命終生天，于彼即般涅槃，不復還此。五十人命終者，斷除三結，淫、怒、癡薄，得斯陀含，還來此世，盡于苦本。五百人命終者，斷除三結，得須陀洹，不墮惡趣，必定成道，往來七生，盡于苦際。阿難，夫生有死，自世之常，此何足怪？若一一人死，來問我者，非擾亂耶？” 
　　阿難答曰：“信爾，世尊，實是擾亂。” 
　　佛告阿難：“今當為汝說于法鏡，使圣弟子知所生處。三惡道盡，得須陀洹，不過七生，必盡苦際，亦能為他說如是事。阿難，法鏡者，謂圣弟子得不壞信，歡喜信佛，如來、無所著、等正覺十號具足；歡喜信法，真正微妙，自恣所說，無有時節，示涅槃道，智者所行；歡喜信僧，善共和同，所行質直，無有諛諂，道果成就，上下和順，法身具足，向須陀洹、得須陀洹，向斯陀含、得斯陀含，向阿那含、得阿那含，向阿羅漢、得阿羅漢，四雙八輩，是謂如來賢圣之眾，甚可恭敬，世之福田；信賢圣戒，清凈無穢，無有缺漏，明哲所行，獲三昧定。阿難，是為法鏡，使圣弟子知所生處，三惡道盡，得須陀洹，不過七生，必盡苦際，亦能為他說如是事。” 
　　爾時，世尊隨宜住已，告阿難俱詣毗舍離國。即受教行，著衣持缽，與大眾俱侍從世尊，路由跋祇，到毗舍離，坐一樹下。有一淫女，名庵婆婆梨，聞佛將諸弟子來至毗舍離，坐一樹下，即嚴駕寶車，欲往詣佛所禮拜供養。未至之間，遙見世尊顏貌端正，諸根特異，相好備足，如星月中；見已歡喜，下車步進，漸至佛所，頭面禮足，卻坐一面。 
　　爾時，世尊漸為說法，示教利喜。聞佛所說，發歡喜心，即白佛言：“從今日始，歸依三尊，惟愿聽許于正法中為優婆夷，盡此形壽，不殺、不盜、不邪淫、不妄語、不飲酒。”又白佛言：“惟愿世尊及諸弟子明受我請，即于今暮止宿我園。”爾時，世尊默然受之。女見佛默然許可，即從座起，頭面禮足，繞佛而歸。 
　　其去未久，佛告阿難：“當與汝等詣彼園觀。” 
　　對曰：“唯然。”佛即從座起，攝持衣缽，與眾弟子千二百五十人俱詣彼園。 
　　時，毗舍離諸隸車輩，聞佛在庵婆婆梨園中止住，即便嚴駕五色寶車，或乘青車青馬，衣、蓋、幢幡、官屬皆青，五色車馬，皆亦如是。時，五百隸車服色盡同，欲往詣佛。庵婆婆梨辭佛還家，中路逢諸隸車。時，車行奔疾，與彼寶車共相鉤撥，損折幢蓋而不避道，隸車責曰：“汝恃何勢，行不避道，沖撥我車，損折幢蓋？” 
　　報曰：“諸貴，我已請佛明日設食，歸家供辦，是以行速，無容相避。” 
　　諸隸車即語女曰：“且置汝請，當先與我，我當與汝百千兩金。” 
　　女尋答曰：“先請已定，不得相與。” 
　　時，諸隸車又語女曰：“我更與汝十六倍百千兩金，必使我先。” 
　　女猶不肯：“我請已定，不可爾也。” 
　　時，諸隸車又語女曰：“我今與汝中分國財，可先與我。” 
　　女又報曰：“設使舉國財寶，我猶不取。所以然者？佛住我園，先受我請。此事已了，終不相與。” 
　　諸隸車等各振手嘆咤：“今由斯女闕我初福。”即便前進徑詣彼園。 
　　爾時，世尊遙見五百隸車，車馬數萬，填道而來，告諸比丘：“汝等欲知忉利諸天游戲園觀，威儀容飾，與此無異。汝等比丘，當自攝心，具諸威儀。云何比丘自攝其心？于是比丘內身身觀，精勤不懈，憶念不忘，舍世貪憂；外身身觀，精勤不懈，憶念不忘，舍世貪憂；內外身觀，精勤不懈，舍世貪憂。受、意、法觀，亦復如是。云何比丘具諸威儀？于是比丘可行知行，可止知止；左右顧視，屈伸俯仰，攝持衣缽，食飲湯藥，不失儀則；善設方便，除去蔭蓋，行住坐臥，覺寐語默，攝心不亂，是謂比丘具諸威儀。” 
　　爾時，五百隸車往至庵婆婆梨園，欲到佛所，下車步進，頭面禮足，卻坐一面。如來在座，光相獨顯，蔽諸大眾，譬如秋月，又如天地清明，凈無塵翳，日在虛空，光明獨照。爾時，五百隸車圍繞侍坐，佛于眾中，光相獨明。是時，座中有一梵志名曰并[既/食]，即從座起，偏袒右臂，右膝著地，叉手向佛，以偈贊曰：  
　　“摩竭鴦伽王，為快得善利， 
　　　身被寶珠鎧，世尊出其土。 
　　　威德動三千，名顯如雪山， 
　　　如蓮華開敷，香氣甚微妙。 
　　　今睹佛光明，如日之初出， 
　　　如月游虛空，無有諸云翳。 
　　　世尊亦如是，光照于世間， 
　　　觀如來智慧，猶暗睹庭燎， 
　　　施眾以明眼，決了諸疑惑。”  
　　時，五百隸車聞此偈已，復告并[既/食]：“汝可重說。” 
　　爾時，并[既/食]即于佛前再三重說。時，五百隸車聞重說偈已，各脫寶衣，以施并[既/食]，并[既/食]即以寶衣奉上如來，佛愍彼故，即為納受。 
　　爾時，世尊告毗舍離諸隸車曰：“世有五寶甚為難得。何等為五？一者、如來、至真出現于世，甚為難得；二者、如來正法能演說者，此人難得；三者、如來演法能信解者，此人難得；四者、如來演法能成就者，此人難得；五者、臨危救厄知反復者，此人難得。是謂五寶為難得也。” 
　　時，五百隸車聞佛示教利喜已，即白佛言：“惟愿世尊及諸弟子明受我請！” 
　　佛告隸車：“卿已請我，我今便為得供養已，庵婆婆梨女先已請訖。” 
　　時，五百隸車聞庵婆婆梨女已先請佛，各振手而言：“吾欲供養如來，而今此女已奪我先。”即從座起，頭面禮佛，繞佛三匝，各自還歸。 
　　時，庵婆婆梨女即于其夜種種供辦。明日時到，世尊即與千二百五十比丘整衣持缽，前后圍繞，詣彼請所，就座而坐。時，庵婆婆梨女即設上饌，供佛及僧；食訖去缽，并除機案。時，女手執金瓶，行澡水畢，前白佛言：“此毗舍離城所有園觀，我園最勝。今以此園貢上如來，哀愍我故，愿垂納受！” 
　　佛告女曰：“汝可以此園施佛為首及招提僧。所以然者？如來所有園林、房舍、衣缽六物，正使諸魔、釋、梵、大神力天，無有能堪受此供者。”時，女受教，即以此園施佛為首及招提僧。佛愍彼故，即為受之，而說偈言：  
　　“起塔立精舍，園果施清涼， 
　　　橋船以渡人，曠野施水草， 
　　　及以堂閣施，其福日夜增， 
　　　戒具清凈者，彼必到善方。”  
　　時，庵婆婆梨女取一小床于佛前坐。佛漸為說法，示教利喜：施論、戒論、生天之論，欲為大患，穢污不凈，上漏為礙，出要為上。爾時，世尊知彼女意柔軟和悅，蔭蓋微薄，易可開化，如諸佛法，即為彼女說苦圣諦，苦集、苦滅、苦出要諦。 
　　時，庵婆婆梨女信心清凈，譬如凈潔白氈易為受色，即于座上遠塵離垢，諸法法眼生，見法得法，決定正住，不墮惡道，成就無畏，而白佛言：“我今歸依佛，歸依法，歸依僧。”如是再三。“惟愿如來聽我于正法中為優婆夷！自今已后，盡壽不殺、不盜、不邪淫、不欺、不飲酒。”時，彼女從佛受五戒已，舍本所習，穢垢消除，即從座起，禮佛而去。 
　　爾時，世尊于毗舍離，隨宜住已，告阿難言：“汝等皆嚴，吾欲詣竹林叢。” 
　　對曰：“唯然。”即嚴衣缽，與大眾侍從世尊，路由跋祇，至彼竹林。 
　　時，有婆羅門名毗沙陀耶，聞佛與諸大眾詣此竹林，默自思念：“此沙門瞿曇，名德流布，聞于四方，十號具足，于諸天、釋、梵、魔、若魔、天、沙門、婆羅門中，自身作證，為他說法，上中下言，皆悉真正，義味深奧，梵行具足。如此真人，宜往瞻睹。” 
　　時，婆羅門出于竹叢，往詣世尊，問訊訖，一面坐。世尊漸為說法，示教利喜。婆羅門聞已歡喜，即請世尊及諸大眾明日舍食。時，佛默然受請。婆羅門知已許可，即從座起，繞佛而歸，即于其夜，供設飲食。明日時到，唯圣知時。 
　　爾時，世尊著衣持缽，大眾圍繞往詣彼舍，就座而坐。時，婆羅門設種種甘饌，供佛及僧；食訖去缽，行澡水畢，取一小床于佛前坐。 
　　爾時，世尊為婆羅門而作頌曰：  
　　“若以飲食，衣服臥具， 
　　　施持戒人，則獲大果。 
　　　此為真伴，終始相隨， 
　　　所至到處，如影隨形。 
　　　是故種善，為后世糧， 
　　　福為根基，眾生以安。 
　　　福為天護，行不危險， 
　　　生不遭難，死則上天。”  
　　爾時，世尊為婆羅門說微妙法，示教利喜已，從座而去。于時彼土谷貴饑饉，乞求難得，佛告阿難：“敕此國內現諸比丘盡集講堂。” 
　　對曰：“唯然。”即承教旨，宣令遠近普集講堂。 
　　是時，國內大眾皆集，阿難白佛言：“大眾已集，唯圣知時。” 
　　爾時，世尊即從座起，詣于講堂，就座而坐，告諸比丘：“此土饑饉，乞求難得。汝等宜各分部，隨所知識，詣毗舍離及越祇國，于彼安居，可以無乏。吾獨與阿難于此安居。所以然者？恐有短乏。”是時，諸比丘受教即行，佛與阿難獨留。 
　　于后夏安居中，佛身疾生，舉體皆痛，佛自念言：“我今疾生，舉身痛甚，而諸弟子悉皆不在。若取涅槃，則非我宜，今當精勤自力以留壽命。” 
　　爾時，世尊于靜室出，坐清涼處。阿難見已，速疾往詣，而白佛言：“今觀尊顏，疾如有損。” 
　　阿難又言：“世尊有疾，我心惶懼，憂結荒迷，不識方面，氣息未絕，猶少醒悟，默思：‘如來未即滅度，世眼未滅，大法未損，何故今者不有教令于眾弟子乎？’” 
　　佛告阿難：“眾僧于我有所須耶？若有自言：‘我持眾僧，我攝眾僧。’斯人于眾應有教令。如來不言：‘我持于眾，我攝于眾。’豈當于眾有教令乎？阿難，我所說法，內外已訖，終不自稱所見通達。吾已老矣，年且八十。譬如故車，方便修治得有所至；吾身亦然，以方便力得少留壽，自力精進，忍此苦痛，不念一切想，入無想定，時我身安隱，無有惱患。是故，阿難，當自熾燃，熾燃于法，勿他熾燃；當自歸依，歸依于法，勿他歸依。云何自熾燃，熾燃于法，勿他熾燃；當自歸依，歸依于法，勿他歸依？阿難，比丘觀內身精勤無懈，憶念不忘，除世貪憂；觀外身、觀內外身，精勤不懈，憶念不忘，除世貪憂。受、意、法觀，亦復如是。是謂，阿難，自熾燃，熾燃于法，勿他熾燃；當自歸依，歸依于法，勿他歸依。” 
　　佛告阿難：“吾滅度后，能有修行此法者，則為真我弟子第一學者。” 
　　佛告阿難：“俱至遮婆羅塔。” 
　　對曰：“唯然。” 
　　如來即起，著衣持缽，詣一樹下，告阿難：“敷座，吾患背痛，欲于此止。” 
　　對曰：“唯然。”尋即敷座。 
　　如來坐已，阿難敷一小座于佛前坐。佛告阿難：“諸有修四神足，多修習行，常念不忘，在意所欲，可得不死一劫有余。阿難，佛四神足已多修行，專念不忘，在意所欲，如來可止一劫有余，為世除冥，多所饒益，天人獲安。” 
　　爾時，阿難默然不對；如是再三，又亦默然。是時，阿難為魔所蔽，懞懞不悟，佛三現相而不知請。 
　　佛告阿難：“宜知是時。”阿難承佛意旨，即從座起，禮佛面去；去佛不遠，在一樹下靜意思惟。 
　　其間未久，時魔波旬來白佛：“佛意無欲，可般涅槃，今正是時，宜速滅度。” 
　　佛告波旬：“且止！且止！我自知時。如來今者未取涅槃，須我諸比丘集，又能自調，勇捍無怯，到安隱處，逮得己利，為人導師，演布經教，顯于句義。若有異論，能以正法而降伏之；又以神變，自身作證。如是弟子皆悉未集，又諸比丘、比丘尼、優婆塞、優婆夷，普皆如是，亦復未集。今者要當廣于梵行，演布覺意，使諸天人普見神變。” 
　　時，魔渡旬復白佛言：“佛昔于郁鞞羅尼連禪水邊，阿游波尼俱律樹下初成正覺，我時至世尊所，勸請如來可般涅槃：‘今正是時，宜速滅度！’爾時，如來即報我言：‘止！止！波旬，我自知時，如來今者未取涅槃，須我諸弟子集，乃至天人見神變化，乃取滅度。’佛今弟子已集，乃至天人見神變化，今正是時，何不滅度？” 
　　佛言：“止！止！波旬，佛自知時，不久住也。是后三月，于本生處拘尸那竭娑羅園雙樹間，當取滅度。”時，魔即念：“佛不虛言，今必滅度。”歡喜踴躍，忽然不現。 
　　魔去未久，佛即于遮婆羅塔，定意三昧，舍命住壽。當此之時，地大震動，舉國人民莫不驚怖，衣毛為堅。佛放大光，徹照無窮，幽冥之處，莫不蒙明，各得相見。 
　　爾時，世尊以偈頌曰：  
　　“有無二行中，吾今舍有為， 
　　　內專三昧定，如鳥出于卵。”  
　　爾時，賢者阿難心驚毛豎，疾行詣佛，頭面禮足，卻住一面，白佛言：“怪哉！世尊，地動乃爾，是何因緣？” 
　　佛告阿難：“凡世地動，有八因緣。何等八？夫地在水上，水止于風，風止于空，空中大風有時自起，則大水擾，大水擾則普地動，是為一也。復次，阿難，有時得道比丘、比丘尼及大神尊天，觀水性多，觀地性少，欲自試力，則普地動，是為二也。復次，阿難，若始菩薩從兜率天降神母胎，專念不亂，地為大動，是為三也。復次，阿難，菩薩始出母胎，從右脅生，專念不亂，則普地動，是為四也。復次，阿難，菩薩初成無上正覺，當于此時，地大震動，是為五也。復次，阿難，佛初成道，轉無上法輪，魔、若魔、天、沙門、婆羅門、諸天、世人所不能轉，則普地動，是為六也。復次，阿難，佛教將畢，專念不亂，欲舍性命，則普地動，是為七也。復次，阿難，如來于無余涅槃界般涅槃時，地大震動，是為八也。以是八因緣，令地大動。” 
　　爾時，世尊即說偈言：  
　　“無上二足尊，照世大沙門， 
　　　阿難請天師，地動何因緣？ 
　　　如來演慈音，聲如迦毗陵， 
　　　我說汝等聽，地動之所由。 
　　　地因水而止，水因風而住， 
　　　若虛空風起，則地為大動。 
　　　比丘比丘尼，欲試神足力， 
　　　山海百草木，大地皆震動。 
　　　釋梵諸尊天，意欲動于地， 
　　　山海諸鬼神，大地為震動。 
　　　菩薩二足尊，百福相已具， 
　　　始入母胎時，地則為大動。 
　　　十月處母胎，如龍臥茵蓐， 
　　　初從右脅生，時地則大動。 
　　　佛為童子時，消滅使緣縛， 
　　　成道勝無量，地則為大動。 
　　　升仙轉法輪，于鹿野苑中， 
　　　道力降伏魔，則地大為動。 
　　　天魔頻來請，勸佛般泥洹， 
　　　佛為舍性命，地則為大動。 
　　　人尊大導師，神仙盡后有， 
　　　難動而取滅，時地則大動。 
　　　凈眼說諸緣，地動八種事， 
　　　有此亦有余，時地皆震動。”  
佛說長阿含經卷第三 游行經第二之二  
　　佛告阿難：“世有八眾。何謂八？一曰、剎利眾，二曰、婆羅門眾，三曰、居士眾，四曰、沙門眾，五曰、四天王眾，六曰、忉利天眾，七曰、魔眾，八曰、梵天眾。我自憶念昔者，往來與剎利眾坐起言語，不可稱數，以精進定力，在所能現。彼有好色，我色勝彼。彼有妙聲，我聲勝彼。彼辭我退，我不辭彼。彼所能說，我亦能說。彼所不能，我亦能說。阿難，我廣為說法，示教利喜已，即于彼沒，彼不知我是天、是人。如是至梵天眾，往返無數，廣為說法，而莫知我誰。” 
　　阿難白佛言：“甚奇！世尊，未曾有也，乃能成就如是。” 
　　佛言：“如是微妙希有之法，阿難，甚奇！甚特！未曾有也。唯有如來能成此法。” 
　　又告阿難：“如來能知受起、住、滅，想起、住、滅，觀起、住、滅。此乃如來甚奇甚特未曾有法！汝當受持。” 
　　爾時，世尊告阿難：“俱詣香塔，在一樹下，敷座而坐。” 
　　佛告阿難：“香塔左右現諸比丘，普敕令集講堂。” 
　　阿難受教，宣令普集。阿難白佛：“大眾已集，唯圣知時。” 
　　爾時，世尊即詣講堂，就座而坐，告諸比丘：“汝等當知，我以此法自身作證，成最正覺，謂四念處、四意斷、四神足、四禪、五根、五力、七覺意、賢圣八道。汝等宜當于此法中和同敬順，勿生諍訟，同一師受，同一水乳，于我法中宜勤受學，共相熾然，共相娛樂。比丘當知，我于此法自身作證，布現于彼，謂貫經、祇夜經、受記經、偈經、法句經、相應經、本緣經、天本經、廣經、未曾有經、證喻經、大教經。汝等當善受持，稱量分別，隨事修行。所以者何？如來不久，是后三月當般泥洹。” 
　　諸比丘聞此語已，皆悉愕然，殞絕迷荒，自投于地，舉聲大呼曰：“一何駛哉！佛取滅度。一何痛哉！世間眼滅。我等于此，已為長衰。”或有比丘悲泣躃踴，宛轉嗥咷，不能自勝，猶如斬蛇，宛轉回遑，莫知所奉。 
　　佛告諸比丘曰：“汝等且止，勿懷憂悲。天地人物，無生不終。欲使有為不變易者，無有是處。我亦先說恩愛無常，合會有離，身非己有，命不久存。” 
　　爾時，世尊以偈頌曰：  
　　“我今自在，到安隱處， 
　　　和合大眾，為說此義。 
　　　吾年老矣，余命無幾， 
　　　所作已辦，今當舍壽。 
　　　念無放逸，比丘戒具， 
　　　自攝定意，守護其心。 
　　　若于我法，無放逸者， 
　　　能滅苦本，盡生老死。”  
　　又告比丘：“吾今所以誡汝者何？天魔波旬向來請我：‘佛意無欲，可般泥洹，今正是時，宜速滅度。’我言：‘止！止！波旬，佛自知時，須我諸比丘集，乃至諸天普見神變。’波旬復言：‘佛昔于郁鞞羅尼連禪河水邊，阿游波尼俱律樹下初成佛道，我時白佛：“佛意無欲，可般泥洹，今正是時，宜速滅度。”爾時，如來即報我言：“止！止！波旬，我自知時。如來今者未取滅度，須我諸弟子集，乃至天人見神變化，乃取滅度。”今者如來弟子已集，乃至天人見神變化，今正是時，宜可滅度。’我言：‘止！止！波旬，佛自知時，不久住也。是后三月，當般涅槃。’時，魔即念：‘佛不虛言，今必滅度。’歡喜踴躍，忽然不現。魔去未久，即于遮波羅塔，定意三昧，舍命住壽。當此之時，地大震動，天人驚怖，衣毛為豎。佛放大光，徹照無窮，幽冥之處，莫不蒙明，各得相見。我時頌曰：  
　　“‘有無二行中，吾今舍有為， 
　　　　內專三昧定，如鳥出于卵。’”  
　　爾時，賢者阿難即從座起，偏袒右肩，右膝著地，長跪叉手白佛言：“惟愿世尊留住一劫，勿取滅度，慈愍眾生，饒益天人！” 
　　爾時，世尊默然不對。如是三請，佛告阿難：“汝信如來正覺道不？” 
　　對曰：“唯然，實信。” 
　　佛言：“汝若信者，何故三來觸嬈我為？汝親從佛聞，親從佛受：‘諸有能修四神足，多修習行，常念不忘，在意所欲，可得不死一劫有余。佛四神足已多習行，專念不忘，在意所欲，可止不死一劫有余，為世除冥，多所饒益，天人獲安。’爾時，何不重請，使不滅度？再聞尚可，乃至三聞，猶不勸請留住一劫，一劫有余，為世除冥，多所饒益，天人獲安。今汝方言，豈不愚耶？吾三現相，汝三默然。汝于爾時，何不報我：如來可止一劫，一劫有余，為世除冥，多所饒益？且止！阿難，吾已舍性命，已棄已吐，欲使如來自違言者，無有是處。譬如豪貴長者，吐食于地，寧當復有肯還取食不？” 
　　對曰：“不也。” 
　　“如來亦然，已舍已吐，豈當復自還食言乎？” 
　　佛告阿難俱詣庵婆羅村，即嚴衣缽，與諸大眾侍從世尊，路由跋祇，到庵婆羅村，在一山林。爾時，世尊為諸大眾說戒、定、慧。修戒獲定，得大果報；修定獲智，得大果報；修智心凈，得等解脫，盡于三漏——欲漏、有漏、無明漏；已得解脫，生解脫智：生死已盡，梵行已立，所作已辦，不受后有。 
　　爾時，世尊于庵婆羅村，隨宜往已，佛告阿難：“汝等皆嚴，當詣瞻婆村、揵荼村、婆梨婆村及詣負彌城。” 
　　對曰：“唯然。”即嚴衣缽，與諸大眾侍從世尊，路由跋祇，漸至他城，于負彌城北，止尸舍婆林。 
　　佛告諸比丘：“當與汝等說四大教法，諦聽！諦聽！善思念之。” 
　　諸比丘言：“唯然，世尊，愿樂欲聞！” 
　　“何謂為四？若有比丘作如是言：‘諸賢，我于彼村、彼城、彼國，躬從佛聞，躬受是教。’從其聞者，不應不信，亦不應毀，當于諸經推其虛實，依律、依法究其本末。若其所言非經、非律、非法，當語彼言：‘佛不說此，汝謬受耶？所以然者？我依諸經、依律、依法，汝先所言，與法相違。賢士，汝莫受持，莫為人說，當捐舍之。’若其所言依經、依律、依法者，當語彼言：‘汝所言是真佛所說。所以然者？我依諸經、依律、依法，汝先所言，與法相應。賢士，汝當受持，廣為人說，慎勿捐舍。’此為第一大教法也。 
　　“復次，比丘作如是言：‘我于彼村、彼城、彼國，和合眾僧、多聞耆舊，親從其聞，親受是法、是律、是教。’從其聞者，不應不信，亦不應毀，當于諸經推其虛實，依法、依律究其本末。若其所言非經、非律、非法者，當語彼言：‘佛不說此，汝于彼眾謬聽受耶？所以然者？我依諸經、依律、依法，汝先所言，與法相違。賢士，汝莫持此，莫為人說，當捐舍之。’若其所言依經、依律、依法者，當語彼言：‘汝所言是真佛所說。所以者何？我依諸經、依律、依法，汝先所言，與法相應。賢士，汝當受持，廣為人說，慎勿捐舍。’此為第二大教法也。 
　　“復次，比丘作如是言：‘我于彼村、彼城、彼國，眾多比丘持法、持律、持律儀者，親從其聞，親受是法、是律、是教。’從其聞者，不應不信，亦不應毀，當于諸經推其虛實，依法、依律究其本未。若其所言非經、非律、非法者，當語彼言：‘佛不說此，汝于眾多比丘謬聽受耶？所以然者？我依諸經、依律、依法，汝先所言，與法相違。賢士，汝莫受持，莫為人說，當捐舍之。’若其所言依經、依律、依法者，當語彼言：‘汝所言是真佛所說。所以然者？我依諸經、依律、依法，汝先所言，與法相應。賢士，汝當受持，廣為人說，慎勿捐舍。’是為第三大教法也。 
　　“復次，比丘作如是言：‘我于彼村、彼城、彼國，一比丘持法、持律、持律儀者，親從其聞，親受是法、是律、是教。’從其聞者，不應不信，亦不應毀，當于諸經推其虛實，依法、依律究其本末。若所言非經、非律、非法者，當語彼言：‘佛不說此，汝于一比丘所謬聽受耶？所以然者？我依諸經、依法、依律，汝先所言，與法相違。賢士，汝莫受持，莫為人說，當捐舍之。’若其所言依經、依律、依法者，當語彼言：‘汝所言是真佛所說。所以然者？我依諸經、依律、依法，汝先所言，與法相應。賢士，當勤受持，廣為人說，慎勿捐舍。’是為第四大教法也。” 
　　爾時，世尊于負彌城隨宜住已，告賢者阿難俱詣波婆城，對曰：“唯然。”即嚴衣缽，與諸大眾侍從世尊，路由末羅，至波婆城阇頭園中。時，有工師子，名曰周那，聞佛從彼末羅來至此城，即自嚴服，至世尊所，頭面禮足，在一面坐。時，佛漸為周那說法正化，示教利喜。周那聞佛說法，信心歡喜，即請世尊明日舍食。時，佛默然受請。周那知佛許可，即從座起，禮佛而歸，尋于其夜供設飯食。明日時到，唯圣知時。 
　　爾時，世尊法服持缽，大眾圍繞，往詣其舍，就座而坐。是時，周那尋設飲食，供佛及僧，別煮栴檀樹耳，世所奇珍，獨奉世尊。 
　　佛告周那：“勿以此耳與諸比丘。”周那受教，不敢輒與。時，彼眾中有一長老比丘，晚暮出家，于其座上以余器取。 
　　爾時，周那見眾食訖，并除缽器，行澡水畢，即于佛前以偈問曰：  
　　“敢問大圣智，正覺二足尊， 
　　　善御上調伏，世有幾沙門？”  
　　爾時，世尊以偈答曰：  
　　“如汝所問者，沙門凡有四， 
　　　志趣各不同，汝當識別之。 
　　　一行道殊勝，二善說道義， 
　　　三依道生活，四為道作穢。 
　　　何謂道殊勝，善說于道義， 
　　　依道而生活，有為道作穢？ 
　　　能度恩愛刺，入涅槃無疑， 
　　　超越天人路，說此道殊勝。 
　　　善解第一義，說道無垢穢， 
　　　慈仁決眾疑，是為善說道。 
　　　善敷演法句，依道以自生， 
　　　遙望無垢場，名依道生活。 
　　　內懷于奸邪，外像如清白， 
　　　虛誑無誠實，此為道作穢。 
　　　云何善惡俱？凈與不凈雜， 
　　　相似現外好，如銅為金涂。 
　　　俗人遂見此，謂圣智弟子， 
　　　余者不盡爾，勿舍清凈信。 
　　　一人持大眾，內濁而外清， 
　　　現閉奸邪跡，而實懷放蕩。 
　　　勿視外容貌，卒見便親敬， 
　　　現閉奸邪跡，而實懷放蕩。”  
　　爾時，周那取一小座于佛前坐。佛漸為說法，示教利喜已，大眾圍繞，侍從而還；中路止一樹下，告阿難言：“吾患背痛，汝可敷座。” 
　　對曰：“唯然。”尋即敷座，世尊止息。時，阿難又敷一小座于佛前坐。 
　　佛告阿難：“向者周那無悔恨意耶？設有此意，為由何生？” 
　　阿難白佛言：“周那設供，無有福利。所以者何？如來最后于其舍食便取涅槃。” 
　　佛告阿難：“勿作是言！勿作是言！今者周那為獲大利，為得壽命，得色，得力，得善名譽，生多財寶，死得生天，所欲自然。所以者何？佛初成道能施食者，佛臨滅度能施食者，此二功德正等無異。汝今可往語彼周那：‘我親從佛聞，親受佛教，周那設食，今獲大利，得大果報。’” 
　　時，阿難承佛教旨，即詣彼所，告周那曰：“我親從佛聞，親從佛受教，周那設食，今獲大利，得大果報。所以然者？佛初得道能飯食者，及臨滅度能飯食者，此二功德正等無異。”  
　　周那舍食已，始聞如此言， 
　　如來患甚篤，壽行今將訖。 
　　雖食栴檀耳，而患猶更增， 
　　抱病而涉路，漸向拘夷城。  
　　爾時，世尊即從座起。小復前行，詣一樹下，又告阿難：“吾背痛甚，汝可敷座。” 
　　對曰：“唯然。”尋即敷座。如來止息，阿難禮佛足已，在一面坐。 
　　時，有阿羅漢弟子，名曰福貴，于拘夷那竭城向波婆城，中路見佛在一樹下，容貌端正，諸根寂定，得上調意第一寂滅。譬如大龍，亦如澄水，清凈無穢；見已歡喜，善心生焉，即到佛所，頭面禮足，在一面坐，而白佛言：“世尊，出家之人在清凈處，慕樂閑居，甚奇特也。有五百乘車經過其邊，而不聞見。我師一時在拘夷那竭城、波婆城，二城中間道側樹下，靜默而坐，時有五百乘車經過其邊，車聲轟轟覺而不聞。是時，有人來問我師：‘向群車過，寧見不耶？’對曰：‘不見。’又問：‘聞耶？’對曰：‘不聞。’又問：‘汝在此耶？在余處耶？’答曰：‘在此。’又問：‘汝醒悟耶？’答曰：‘醒悟。’又問：‘汝為覺寐？’答曰：‘不寐。’彼人默念：‘是希有也！出家之人專精乃爾，車聲轟轟覺而不聞。’即語我師曰：‘向有五百乘車從此道過，車聲振動，尚且不聞，豈他聞哉？’即為作禮，歡喜而去。” 
　　佛告福貴：“我今問汝，隨意所答。群車振動覺而不聞，雷動天地覺而不聞，何者為難？” 
　　福貴白佛言：“千萬車聲，豈等雷電？不聞車聲未足為難，雷動天地覺而不聞，斯乃為難。” 
　　佛告福貴：“我于一時游阿越村，在一草廬，時有異云暴起，雷電霹靂，殺四特牛、耕者兄弟二人，人眾大聚。時，我出草廬，彷徉經行。彼大眾中有一人來至我所，頭面禮足，隨我經行，我知而故問：‘彼大眾聚何所為耶？’其人即問：‘佛向在何所？為覺寐耶？’答曰：‘在此，時不寐也。’其人亦嘆希聞得定如佛者也，雷電霹靂，聲聒天地，而獨寂定覺而不聞，乃白佛言：‘向有異云暴起，雷電霹靂，殺四特牛、耕者兄弟二人，彼大眾聚，其正為此。’其人心悅，即得法喜，禮佛而去。” 
　　爾時，福貴被二黃疊，價值百千，即從座起，長跪叉手而白佛言：“今以此疊奉上世尊，愿垂納受！” 
　　佛告福貴：“汝以一疊施我，一施阿難。”爾時，福貴承佛教旨，一奉如來，一施阿難。佛愍彼故，即為納受。時，福貴禮佛足已，于一面坐，佛漸為說法，示教利喜：施論、戒論、生天之論，欲為大患、不凈、穢污，上漏為礙，出要為上。時，佛知福貴意，歡喜柔軟，無諸蓋、纏，易可開化，如諸佛常法，即為福貴說苦圣諦，苦集、苦滅、苦出要諦。 
　　時，福貴信心清凈，譬如凈潔白疊易為受色，即于座上遠塵離垢，諸法法眼生，見法得法，決定正住，不墮惡道，成就無畏，而白佛言：“我今歸依佛、歸依法、歸依僧，惟愿如來聽我于正法中為優婆塞！自今已后，盡壽不殺、不盜、不淫、不欺、不飲酒，惟愿世尊聽我于正法中為優婆塞！” 
　　又白佛言：“世尊，游化若詣波婆城，惟愿屈意過貧聚中！所以然者？欲盡家所有飲食、床臥、衣服、湯藥，奉獻世尊！世尊受已，家內獲安。” 
　　佛言：“汝所言善。” 
　　爾時，世尊為福貴說法，示教利喜已，即從座起，頭面禮足，歡喜而去。其去未久，阿難尋以黃疊奉上如來，如來哀愍，即為受之，被于身上。 
　　爾時，世尊顏貌從容，威光熾盛，諸根清凈，面色和悅。阿難見已，默自思念：“自我得侍二十五年，未曾見佛面色光澤，發明如今。”即從座起，右膝著地，叉手合掌，前白佛言：“自我得侍二十五年，未曾見佛光色如今，不審何緣？愿聞其意！” 
　　佛告阿難：“有二因緣，如來光色有殊于常：一者、佛初得道，成無上正真覺時；二者、臨欲滅度，舍于性命般涅槃時。阿難，以此二緣，光色殊常。” 
　　爾時，世尊即說頌曰：  
　　“金色衣光悅，細軟極鮮凈， 
　　　福貴奉世尊，如雪白毫光。”  
　　佛命阿難：“吾渴欲飲，汝取水來。” 
　　阿難白言：“向有五百乘車于上流渡，水濁未清，可以洗足，不中飲也。” 
　　如是三敕：“阿難，汝取水來！” 
　　阿難白言：“今拘孫河去此不遠，清冷可飲，亦可澡浴。” 
　　時，有鬼神居在雪山，篤信佛道，即以缽盛八種凈水，奉上世尊。佛愍彼故，尋為受之。而說頌曰：  
　　“佛以八種音，敕阿難取水： 
　　　吾渴今欲飲，飲已詣拘尸。 
　　　柔軟和雅音，所言悅眾心， 
　　　給侍佛左右，尋白于世尊： 
　　　向有五百車，截流渡彼岸， 
　　　渾濁于此水，飲恐不便身； 
　　　拘孫河不遠，水美甚清冷， 
　　　往彼可取飲，亦可澡浴身。 
　　　雪山有鬼神，奉上如來水， 
　　　飲已威勢強，眾中師子步。 
　　　其水神龍居，清澄無濁穢， 
　　　圣顏如雪山，安詳度拘孫。”  
　　爾時，世尊即詣拘孫河，飲已澡浴，與眾而去。中路止息在一樹下，告周那曰：“汝取僧伽梨四牒而敷，吾患背痛，欲暫止息。”周那受教，敷置已訖，佛坐其上。周那禮已，于一面坐，而白佛言：“我欲般涅槃，我欲般涅槃。” 
　　佛告之曰：“宜知是時。”于是，周那即于佛前便般涅槃。佛時頌曰：  
　　“佛趣拘孫河，清涼無濁穢， 
　　　人中尊入水，澡浴度彼岸。 
　　　大眾之元首，教敕于周那： 
　　　吾今身疲極，汝速敷臥具。 
　　　周那尋受教，四牒衣而敷， 
　　　如來既止息，周那于前坐， 
　　　即白于世尊：我欲取滅度， 
　　　無愛無憎處，今當到彼方。 
　　　無量功德海，最勝告彼曰： 
　　　汝所作已辦，今宜知是時。 
　　　見佛已聽許，周那倍精勤， 
　　　滅行無有余，如燈盡火滅。”  
　　時，阿難即從座起，前白佛言：“佛滅度后，葬法云何？” 
　　佛告阿難：“汝且默然，思汝所業，諸清信士自樂為之。” 
　　時，阿難復重三啟：“佛滅度后，葬法云何？” 
　　佛言：“欲知葬法者，當如轉輪圣王。” 
　　阿難又白：“轉輪圣王葬法云何？” 
　　佛告阿難：“圣王葬法，先以香湯洗浴其體，以新劫貝周遍纏身，以五百張疊次如纏之。內身金棺灌以麻油畢，舉金棺置于第二大鐵槨中，栴檀香槨次重于外，積眾名香，厚衣其上而阇維之。訖收舍利，于四衢道起立塔廟，表剎懸繒，使國行人皆見法王塔，思慕正化，多所饒益。 
　　“阿難，汝欲葬我，先以香湯洗浴，用新劫貝周遍纏身，以五百張疊次如纏之。內身金棺灌以麻油畢，舉金棺置于第二大鐵槨中，栴檀香槨次重于外，積眾名香，厚衣其上而阇維之。訖收舍利，于四衢道起立塔廟，表剎懸繒，使諸行人皆見佛塔，思慕如來法王道化，生獲福利，死得上天。” 
　　于時，世尊重觀此義，而說頌曰：  
　　“阿難從坐起，長跪白世尊： 
　　　如來滅度后，當以何法葬？ 
　　　阿難汝且默，思惟汝所行， 
　　　國內諸清信，自當樂為之。 
　　　阿難三請已，佛說轉輪葬， 
　　　欲葬如來身，疊裹內棺槨， 
　　　四衢起塔廟，為利益眾生， 
　　　諸有禮敬者，皆獲無量福。”  
　　佛告阿難：“天下有四種人，應得起塔，香華繒蓋，伎樂供養。何等為四？一者、如來應得起塔，二者、辟支佛，三者、聲聞人，四者、轉輪王。阿難，此四種人應得起塔，香華繒蓋，伎樂供養。” 
　　爾時，世尊以偈頌曰：  
　　“佛應第一塔，辟支佛、聲聞， 
　　　及轉輪圣王，典領四域主。 
　　　斯四應供養，如來之所記， 
　　　佛、辟支、聲聞，及轉輪王塔。”  
　　爾時，世尊告阿難：“俱詣拘尸城，末羅雙樹間。” 
　　對曰：“唯然。”即與大眾圍繞世尊，在道而行。 
　　有一梵志從拘尸城趣波婆城，中路遙見世尊顏貌端正，諸根寂定，見已歡喜，善心自生，前至佛所，問訊訖，一面住，而白佛言：“我所居村去此不遠，惟愿瞿曇于彼止宿，清旦食已，然后趣城。” 
　　佛告梵志：“且止！且止！汝今便為供養我已。” 
　　時，梵志殷勤三請，佛答如初，又告梵志：“阿難在后，汝可語意。” 
　　時，梵志聞佛教已，即詣阿難，問訊已，于一面立，白阿難言：“我所居村去此不遠。欲屈瞿曇于彼止宿，清旦食已，然后趣城。” 
　　阿難答曰：“止！止！梵志，汝今已為得供養已。” 
　　梵志復請，殷勤至三。阿難答曰：“時既暑熱，彼村遠迥。世尊疲極，不足勞嬈。” 
　　爾時，世尊觀此義已，即說頌曰：  
　　“凈眼前進路，疲極向雙樹， 
　　　梵志遙見佛，速詣而稽首： 
　　　我村今在近，哀愍留一宿， 
　　　清旦設微供，然后向彼城。 
　　　梵志我身倦，道遠不能過， 
　　　監藏者在后，汝可往語意。 
　　　承佛教旨已，即詣阿難所： 
　　　惟愿至我村，清旦食已去。 
　　　阿難曰止止，時熱不相赴。 
　　　三請不遂愿，憂惱不悅樂。 
　　　咄此有為法，流遷不常住， 
　　　今于雙樹間，滅我無漏身。 
　　　佛、辟支、聲聞，一切皆歸滅， 
　　　無常無撰擇，如火焚山林。”  
　　爾時，世尊入拘尸城，向本生處末羅雙樹間，告阿難曰：“汝為如來于雙樹間敷置床座，使頭北首，面向西方。所以然者？吾法流布，當久住北方。” 
　　對曰：“唯然。”即敷座，令北首。 
　　爾時，世尊自四牒僧伽梨，偃右脅如師子王，累足而臥。 
　　時，雙樹間所有鬼神篤信佛者，以非時華布散于地。爾時，世尊告阿難曰：“此雙樹神以非時華供養于我，此非供養如來。” 
　　阿難白言：“云何名為供養如來？” 
　　佛語阿難：“人能受法、能行法者，斯乃名曰供養如來。”佛觀此義，而說頌曰：  
　　“佛在雙樹間，偃臥心不亂， 
　　　樹神心清凈，以華散佛上。 
　　　阿難白佛言：云何名供養？ 
　　　受法而能行，覺華而為供。 
　　　紫金華如輪，散佛未為供； 
　　　陰、界、入無我，乃名第一供。”  
　　爾時，梵摩那在于佛前執扇扇佛，佛言：“汝卻，勿在吾前。” 
　　時，阿難默自思念：“此梵摩那常在佛左右，供給所須，當尊敬如來，視無厭足。今者末后須其瞻視，乃命使卻，意將何因？”于是，阿難即整衣服，前白佛言：“此梵摩那常在佛左右，供給所須，當尊敬如來，視無厭足。今者末后須其瞻視，而命使卻，將有何因？” 
　　佛告阿難：“此拘尸城外有十二由旬，皆是諸大神天之所居宅，無空缺處。此諸大神皆嫌此比丘當佛前立：‘今佛末后垂當滅度，吾等諸神，冀一奉覲，而此比丘有大威德，光明映蔽，使我曹等不得親近禮拜供養。’阿難，我以是緣，故命使卻。” 
　　阿難白佛：“此尊比丘本積何德？修何行業？今者威德乃如是乎？” 
　　佛告阿難：“乃往過去久遠九十一劫，時世有佛，名毗婆尸。時此比丘以歡喜心，手執草炬，以照彼塔，由此因緣，使今威光上徹二十八天，諸天神光所不能及。” 
　　爾時，阿難即從座起，偏袒右肩，長跪叉手而白佛言：“莫于此鄙陋小城荒毀之土取滅度也。所以者何？更有大國——瞻婆大國、毗舍離國、王舍城、婆祇國、舍衛國、迦維羅衛國、波羅柰國，其土人民眾多，信樂佛法，佛滅度已，必能恭敬供養舍利。” 
　　佛言：“止！止！勿造斯觀！無謂此土以為鄙陋。所以者何？昔者，此國有王名大善見，此城時名拘舍婆提，大王之都城，長四百八十里，廣二百八十里。是時，谷米豐賤，人民熾盛，其城七重，繞城欄楯亦復七重，雕文刻鏤，間懸寶鈴。其城下基深三仞，高十二仞，城上樓觀高十二仞，柱圍三仞。金城銀門，銀城金門；琉璃城水精門，水精城琉璃門。 
　　“其城周圍四寶莊嚴，間錯欄楯亦以四寶。金樓銀鈴，銀樓金鈴，寶塹七重，中生蓮華，優缽羅華、缽頭摩華、俱物頭華、分陀利華，下有金沙布現其底，夾道兩邊生多鄰樹。其金樹者，銀葉華實。其銀樹者，金葉華實。水精樹者，琉璃華實。琉璃樹者，水精華實。多鄰樹間有眾浴池，清流深潭，潔凈無穢，以四寶磚間砌其邊。金梯銀磴，銀梯金磴；琉璃梯金磴，琉璃梯陛水精為磴，水精梯陛琉璃為磴。周匝欄楯，遼繞相承。其城處處生多鄰樹。其金樹者，銀葉華實。其銀樹者，金葉華實。水精樹者，琉璃華實。琉璃樹者，水精華實。樹間亦有四種寶池，生四種華。街巷齊整，行伍相當，風吹眾華，紛紛路側。微風四起，吹諸寶樹，出柔軟音，猶如天樂。其國人民，男女大小，共游樹間，以自娛樂。其國常有十種聲：貝聲、鼓聲、波羅聲、歌聲、舞聲、吹聲、象聲、馬聲、車聲、飲食戲笑聲。 
　　“爾時，大善見王七寶具足，王有四德，主四天下。何謂七寶？一、金輪寶，二、白象寶，三、紺馬寶，四、神珠寶，五、玉女寶，六、居士寶，七、主兵寶。 
　　“云何善見大王成就金輪寶？王常以十五日月滿時，沐浴香湯，升高殿上，婇女圍繞，自然輪寶忽現在前；輪有千輻，光色具足，天匠所造，非世所有，真金所成，輪徑丈四。大善見王默自念言：‘我曾從先宿耆舊聞如是語：剎利王水澆頭種，以十五日月滿時，沐浴香湯，升寶殿上，婇女圍繞，自然金輪忽現在前；輪有千輻，光色具足，天匠所造，非世所有，真金所成，輪徑丈四，是則名為轉輪圣王。今此輪現，將無是耶？今我寧可試此輪寶。’ 
　　“時大善見王即召四兵，向金輪寶偏露右臂，右膝著地，以右手摩抆金輪，語言：‘汝向東方，如法而轉，勿違常則。’輪即東轉。時，善見王即將四兵隨其后行，金輪寶前有四神引導，輪所住處，王即止駕。爾時，東方諸小國王見大王至，以金缽盛銀粟，銀缽盛金粟，來趣王所，拜首白言：‘善來！大王，今此東方土地豐樂，人民熾盛，志性仁和，慈孝忠順。惟愿圣王于此治政！我等當給使左右，承受所宜。’當時，善見大王語小王言：‘止！止！諸賢，汝等則為供養我已，但當以正法治，勿使偏枉，無令國內有非法行，此即名曰我之所治。’ 
　　“時諸小王聞此教已，即從大王巡行諸國，至東海表；次行南方、西方、北方，隨輪所至，其諸國王各獻國土，亦如東方諸小王。此時，善見王既隨金輪，周行四海，以道開化，安慰民庶，已還本國拘舍婆城。時，金輪寶在宮門上虛空中住，大善見王踴躍而言：‘此金輪寶真為我瑞，我今真為轉輪圣王。’是為金輪寶成就。 
　　“云何善見大王成就白象寶？時，善見大王清旦在正殿上坐，自然象寶忽現在前，其毛純白，七處平住，力能飛行，其首雜色，六牙纖[月+庸]，真金間填。時王見已，念言：‘此象賢良，若善調者，可中御乘。’即試調習，諸能悉備。時，善見大王欲自試象，即乘其上，清旦出城，周行四海，食時已還。時，善見王踴躍而言：‘此白象寶真為我瑞，我今真為轉輪圣王。’是為象寶成就。 
　　“云何善見大王成就馬寶？時，善見大王清旦在正殿上坐，自然馬寶忽現在前，紺青色，朱髦尾，頭頸如烏，力能飛行。時王見已，念言：‘此馬賢良，若善調者，可中御乘。’即試調習，諸能悉備。時，善見王欲自試馬寶，即乘其上，清旦出城，周行四海，食時已還。時，善見王踴躍而言：‘此紺馬寶真為我瑞，我今真為轉輪圣王。’是為紺馬寶成就。 
　　“云何善見大王神珠寶成就？時，善見大王于清旦在正殿上坐，自然神珠忽現在前，質色清徹，無有瑕穢。時王見已，言：‘此珠妙好，若有光明，可照宮內。’時，善見王欲試此珠，即召四兵，以此寶珠置高幢上，于夜冥中赍幢出城。其珠光明，照諸軍眾，猶如晝日；于軍眾外周匝，復能照一由旬；現城中人皆起作務，謂為是晝。時，王善見踴躍而言：‘今此神珠寶真為我瑞，我今真為轉輪圣王。’是為神珠寶成就。 
　　“云何善見大王成就玉女寶？時，玉女寶忽然出現，顏色從容，面貌端正，不長不短，不粗不細，不白不黑，不剛不柔，冬則身溫，夏則身涼，舉身毛孔出栴檀香，口出優缽羅華香，言語柔軟，舉動安詳，先起后坐，不失宜則。時，王善見清凈無著，心不暫念，況復親近？時，王善見踴躍而言：‘此玉女寶真為我瑞，我今真為轉輪圣王。’是為玉女寶成就。 
　　“云何善見大王居士寶成就？時，居士丈夫忽然自出，寶藏自然，財富無量。居士宿福，眼能徹視地中伏藏，有主無主，皆悉見知。其有主者，能為擁護；其無主者，取給王用。時，居士寶往白王言：‘大王，有所給與，不足為憂，我自能辦。’時，善見王欲試居士寶，即敕嚴船于水游戲，告居士曰：‘我須金寶，汝速與我。’居士報曰：‘大王小待，須至岸上。’王尋逼言：‘我停須用，正今得來。’時，居士寶被王嚴敕，即于船上長跪，以右手內著水中，水中寶瓶隨手而出，如蟲緣樹。彼居士寶，亦復如是，內手水中，寶緣手出，充滿船上，而白王言：‘向須寶用，為須幾許？’時，王善見語居士言：‘止！止！吾無所須，向相試耳！汝今便為供養我已。’時，彼居士聞王語已，尋以寶物還投水中。時，善見王踴躍而言：‘此居士寶真為我瑞，我今真為轉輪圣王。’是為居士寶成就。 
　　“云何善見大王主兵寶成就？時，主兵寶忽然出現，智謀雄猛，英略獨決，即詣王所，白言：‘大王，有所討伐，王不足憂，我自能辦。’時，善見大王欲試主兵寶，即集四兵而告之曰：‘汝今用兵，未集者集，已集者放；未嚴者嚴，已嚴者解；未去者去，已去者住。’時，主兵寶聞王語已，即令四兵，未集者集，已集者放；未嚴者嚴，已嚴者解；未去者去，已去者住。時，善見王踴躍而言：‘此主兵寶真為我瑞，我今真為轉輪圣王。’阿難，是為善見轉輪圣王成就七寶。 
　　“何謂四神德？一者、長壽不夭，無能及者；二者、身強無患，無能及者；三者、顏貌端正，無能及者；四者、寶藏盈溢，無能及者。是為轉輪圣王成就七寶及四功德。 
　　“阿難，時，善見王久乃命駕，出游后園，尋告御者：‘汝當善御，安詳而行。所以然者？吾欲諦觀國土人民安樂無患。’時，國人民路次觀者，復語侍人：‘汝且徐行，吾欲諦觀圣王威顏。’阿難，時，善見王慈育民物，如父愛子；國民慕王，如子仰父，所有珍奇盡以貢王，愿垂納受，在意所與。時王報曰：‘且止！諸人！吾自有寶，汝可自用。’復于異時，王作是念：‘我今寧可造作宮觀。’適生是意，時國人民詣王善見，各白王言：‘我今為王造作宮殿。’王報之曰：‘我今以為得汝供養，我有寶物，自足成辦。’時，國人民復重啟王：‘我欲與王造立宮殿。’王告人民：‘隨汝等意。’時，諸人民承王教已，即以八萬四千兩車，載金而來，詣拘舍婆城，造立法殿。時，第二忉利妙匠天子默自思念：‘唯我能堪與善見王起正法殿。’ 
　　“阿難，時，妙匠天造正法殿，長六十里，廣三十里，四寶莊嚴，下基平整，七重寶磚以砌其階。其法殿柱有八萬四千，金柱銀櫨，銀柱金櫨，琉璃、水精櫨柱亦然。繞殿周匝，有四欄楯，皆四寶成，又四階陛亦四寶成。其法殿上有八萬四千寶樓，其金樓者銀為戶牖，其銀樓者金為戶牖，水精、琉璃樓戶亦然。金樓銀床，銀樓金床，綩綖細軟，金縷織成，布其座上，水精、琉璃樓床亦然。其殿光明，眩曜人目，猶日盛明，無能視者。時，善見王自生念言：‘我今可于是殿左右起多鄰園池。’即造園池，縱廣一由旬。 
　　“又復自念：‘于法殿前造一法池。’尋即施造，縱廣一由旬。其水清澄，潔凈無穢，以四寶磚廁砌其下，繞池四邊，欄楯周匝，皆以黃金、白銀、水精、琉璃四寶合成。其池中水生眾雜華，優缽羅華、缽頭摩華、俱物頭華、分陀利華，出微妙香，馚馥四散。其池四面陸地生華，阿醯物多華、瞻卜華、波羅羅華、須曼陀華、婆師迦華、檀俱摩梨華。使人典池，諸行過者將入洗浴，游戲清涼，隨意所欲，須漿與漿，須食與食。衣服、車馬、香華、財寶，不逆人意。 
　　“阿難，時，善見王有八萬四千象，金銀校飾，絡用寶珠，齊象王為第一。八萬四千馬，金銀校飾，絡用寶珠，力馬王為第一。八萬四千車，師子革絡，四寶莊嚴，金輪寶為第一。八萬四千珠，神珠寶為第一。八萬四千玉女，玉女寶為第一。八萬四千居士，居士寶為第一。八萬四千剎利，主兵寶為第一。八萬四千城，拘尸婆提城為第一。八萬四千殿，正法殿為第一。八萬四千樓，大正樓為第一。八萬四千床，皆以黃金、白銀、眾寶所成，氍氀毾[毯-炎+登]，綩綖細軟，以布其上。八萬四千億衣，初摩衣、迦尸衣、劫波衣為第一。八萬四千種食，日日供設，味味各異。 
　　“阿難，時善見王八萬四千象，乘齊象上，清旦出拘尸城，案行天下，周遍四海，須臾之間，還入城食。八萬四千馬，乘力馬寶，清旦出游，案行天下，周遍四海，須臾之間，還入城食。八萬四千車，乘金輪車，駕力馬寶，清旦出游，案行天下，周遍四海，須臾之間，還入城食。八萬四千神珠，以神珠寶，照于宮內，晝夜常明。八萬四千玉女，玉女寶善賢給侍左右。八萬四千居士，有所給與，任居士寶。八萬四千剎利，有所討伐，任主兵寶。八萬四千城，常所治都，在拘尸城。八萬四千殿，王所常止，在正法殿。八萬四千樓，王所常止，在大正樓。八萬四千座，王所常止，在頗梨座，以安禪故。八萬四千億衣，上妙寶飾，隨意所服，以慚愧故。八萬四千種食，王所常食，食自然飯，以知足故。 
　　“時，八萬四千象來現，王時蹋蹈沖突，傷害眾生，不可稱數。時王念言：‘此象數來，多所損傷。自今而后，百年聽現一象。’如是轉次百年現，一周而復始。”  
佛說長阿含經卷第四 游行經第二之三  
　　爾時，佛告阿難：“時王自念：‘我本積何功德？修何善本？今獲果報，巍巍如是。’復自思念：‘以三因緣，致此福報。何謂三？一曰、布施，二曰、持戒，三曰、禪思。以是因緣，今獲大報。’王復自念：‘我今已受人間福報，當復進修天福之業，宜自抑損，去離憒鬧，隱處閑居，以崇道術。’時，王即命善賢寶女，而告之曰：‘我今已受人間福報，當復進修天福之業，宜自抑損，去離憒鬧，隱處閑居，以崇道術。’女言：‘唯諾，如大王教。’即敕內外，絕于侍覲。” 
　　“時，王即升法殿，入金樓觀，坐銀御床，思惟貪淫欲、惡不善，有覺、有觀，離生喜、樂，得第一禪。除滅覺、觀，內信歡悅，斂心專一，無覺、無觀，定生喜、樂，得第二禪。舍喜守護，專念不亂，自知身樂，賢圣所求，護念樂行，得第三禪。舍滅苦、樂，先除憂、喜，不苦不樂，護念清凈，得第四禪。時，善見王起銀御床，出金樓觀，詣大正樓，坐琉璃床，修習慈心，遍滿一方；余方亦爾，周遍廣普，無二無量，除眾瞋恨，心無嫉惡，靜默慈柔，以自娛樂。悲、喜、舍心，亦復如是。 
　　“時，玉女寶默自念言：‘久違顏色，思一侍覲，今者寧可奉現大王。’時，寶女善賢告八萬四千諸婇女曰：‘汝等宜各沐浴香湯，嚴飾衣服。所以然者？我等久違顏色，宜一奉覲。’諸女聞已，各嚴衣服，沐浴澡潔。時，寶女善賢又告主兵寶臣集四種兵：‘我等久違朝覲，宜一奉現。’時，主兵臣即集四兵，白寶女言：‘四兵已集，宜知是時。’于是，寶女將八萬四千婇女，四兵導從，詣金多鄰園，大眾震動，聲聞于王。王聞聲已，臨窗而觀，寶女即前，戶側而立。 
　　“時，王見女，尋告之曰：‘汝止勿前，吾將出觀。’時，善見王起頗梨座，出大正樓，下正法殿，與玉女寶詣多鄰園，就座而坐。時，善見王容顏光澤有逾于常，善賢寶女即自念言：‘今者大王色勝于常，是何異瑞？’時，女尋白大王：‘今者顏色異常，將非異瑞，欲舍壽耶？今此八萬四千象，白象寶為第一。金銀交飾，珞用寶珠，自王所有，愿少留意，共相娛樂，勿便舍壽，孤棄萬民。又八萬四千馬，力馬王為第一。八萬四千車，輪寶為第一。八萬四千珠，神珠寶第一。八萬四千女，玉女寶第一。八萬四千居士，居士寶第一。八萬四千剎利，主兵寶第一。八萬四千城，拘尸城第一。八萬四千殿，正法殿第一。八萬四千樓，大正樓第一。八萬四千座，寶飾座第一。八萬四千億衣，柔軟衣第一。八萬四千種食，味味珍異。凡此眾寶，皆王所有，愿少留意，共相娛樂，勿便舍壽，孤棄萬民。’ 
　　“時，善見王答寶女曰：‘自汝昔來恭奉于我，慈柔敬順，言無粗漏，今者何故，乃作此語？’女白王曰：‘不審所白有何不順？’王告女曰：‘汝向所言：“象馬、寶車、金輪、宮觀、名服、肴膳，斯皆無常，不可久保。”而勸我留，豈是順耶？’女白王言：‘不審慈順當何以言？’王告女曰：‘汝若能言：“象馬、寶車、金輪、宮觀、名服、肴膳，斯皆無常，不可久保，愿不戀著，以勞神思。所以然者？王命未幾當就后世，夫生有死，合會有離，何有生此而永壽者？宜割恩愛以存道意。”斯乃名曰敬順言也。’ 
　　“阿難，時，玉女寶聞王此教，悲泣號啼，捫淚而言：‘象馬、寶車、金輪、宮觀、名服、肴膳，斯皆無常，不可久保，愿不戀著，以勞神思。所以然者？王壽未幾當就后世，夫生有死，合會有離，何有生此而永壽者？宜割恩愛以存道意。’ 
　　“阿難，彼玉女寶撫此言頃，時善見王忽然命終，猶如壯士美飯一餐，無有苦惱，魂神上生第七梵天。其王善見死七日后，輪寶、珠寶自然不現，象寶、馬寶、玉女寶、居士寶、主兵寶同日命終。城池、法殿、樓觀、寶飾、金多鄰園，皆變為土木。” 
　　佛告阿難：“此有為法，無常變易，要歸磨滅。貪欲無厭，消散人命，戀著恩愛，無有知足；唯得圣智，諦見道者，爾乃知足。阿難，我自憶念，曾于此處六返作轉輪圣王，終措骨于此。今我成無上正覺，復舍性命，措身于此。自今已后，生死永絕，無有方土，措吾身處，此最后邊，更不受有。” 
　　爾時，世尊在拘尸那竭城本所生處，娑羅園中雙樹間，臨將滅度，告阿難曰：“汝入拘尸那竭城，告諸末羅：‘諸賢，當知如來夜半于娑羅園雙樹間當般涅槃。汝等可往諮問所疑，面受教誡，宜及是時，無從后悔。’” 
　　是時，阿難受佛教已，即從座起，禮佛而去；與一比丘垂淚而行，入拘尸城，見五百末羅以少因緣，集在一處。 
　　時，諸末羅見阿難來，即起作禮，于一面立，白阿難言：“不審尊者今入此城，何甚晚暮？欲何作為？” 
　　阿難垂淚言：“吾為汝等，欲相饒益，故來相告。卿等當知，如來夜半當般涅槃。汝等可往諮問所疑，面受教誡，宜及是時，無從后悔。” 
　　時，諸末羅聞是言已，舉聲悲號，宛轉躃地，絕而復蘇，譬如大樹根拔，枝條摧折。同舉聲言：“佛取滅度，何其駛哉！佛取滅度，何其速哉！群生長衰，世間眼滅。” 
　　是時，阿難慰勞諸末羅言：“止！止！勿悲！天地萬物，無生不終，欲使有為而常存者，無有是處。佛不云乎？合會有離，生必有盡。” 
　　時，諸末羅各相謂言：“吾等還歸，將諸家屬，并持五百張白疊，共詣雙樹。” 
　　時，諸末羅各歸舍已，將諸家屬，并持白疊，出拘尸城，詣雙樹間，至阿難所。阿難遙見，默自念言：“彼人眾多，若一一見佛，恐未周聞，佛先滅度。我今寧可使于前夜，同時見佛。”即將五百末羅及其家屬，至世尊所，頭面禮足，在一面立。阿難前白佛言：“某甲某甲諸末羅等及其家屬，問訊世尊起居增損。” 
　　佛報言：“勞汝等來，當使汝等壽命延長，無病無痛。”阿難乃能將諸末羅及其家屬，使見世尊。 
　　時，諸末羅頭面禮足，于一面坐。爾時，世尊為說無常，示教利喜。時，諸末羅聞法歡喜，即以五百張疊，奉上世尊。佛為受之，諸末羅即從座起，禮佛而去。 
　　是時，拘尸城內，有一梵志，名曰須跋，年百二十，耆舊多智，聞沙門瞿曇今夜于雙樹間當取滅度，自念言：“吾于法有疑，唯有瞿曇能解我意，今當及時自力而行。”即于其夜，出拘尸城，詣雙樹間，至阿難所，問訊已，一面立，白阿難曰：“我聞瞿曇沙門今夜當取滅度，故來至此，求一相見。我于法有疑，愿見瞿曇，一決我意，寧有閑暇得相見不？” 
　　阿難報言：“止！止！須跋，佛身有疾，無勞擾也。” 
　　須跋固請，乃至再三：“吾聞如來時一出世，如優曇缽華時時乃出，故來求現，欲決所疑，寧有閑暇暫相見不？” 
　　阿難答如初：“佛身有疾，無勞擾也。” 
　　時，佛告阿難：“汝勿遮止，聽使來入，此欲決疑，無嬈亂也。設聞我法，必得開解。” 
　　阿難乃告須跋：“汝欲覲佛，宜知是時。” 
　　須跋即入，問訊已，一面坐，而白佛言：“我于法有疑，寧有閑暇一決所滯不？” 
　　佛言：“恣汝所問。” 
　　須跋即問：“云何，瞿曇，諸有別眾自稱為師，不蘭迦葉、末伽梨驕舍梨、阿浮陀翅舍金披羅、波浮迦旃、薩若毗耶梨弗、尼揵子，此諸師等各有異法。瞿曇沙門能盡知耶？不盡知耶？” 
　　佛言：“止！止！用論此為，吾悉知耳！今當為汝說深妙法，諦聽！諦聽！善思念之。” 
　　須跋受教，佛告之曰：“若諸法中，無八圣道者，則無第一沙門果，第二、第三、第四沙門果。須跋，以諸法中有八圣道故，便有第一沙門果，第二、第三、第四沙門果。須跋，今我法中有八圣道，有第一沙門果，第二、第三、第四沙門果，外道異眾無沙門果。” 
　　爾時，世尊為須跋而說頌曰：  
　　“我年二十九，出家求善道； 
　　　須跋我成佛，今已五十年。 
　　　戒定智慧行，獨處而思惟； 
　　　今說法之要，此外無沙門。”  
　　佛告須跋：“若諸比丘皆能自攝者，則此世間羅漢不空。” 
　　是時，須跋白阿難言：“諸有從沙門瞿曇已行梵行，今行、當行者，為得大利。阿難，汝于如來所修行梵行，亦得大利。我得面覲如來，諮問所疑，亦得大利。今者，如來則為以弟子莂而莂我已。”即白佛言：“我今寧得于如來法中出家受具戒不？” 
　　佛告須跋：“若有異學梵志于我法中修梵行者，當試四月，觀其人行，察其志性，具諸威儀無漏失者，則于我法得受具戒。須跋，當知在人行耳！” 
　　須跋復白言：“外道異學于佛法中當試四月，觀其人行，察其志性，具諸威儀無漏失者，乃得具戒。今我能于佛正法中四歲使役，具諸威儀，無有漏失，乃受具戒。” 
　　佛告須跋：“我先已說在人行耳！” 
　　于是，須跋即于其夜，出家受戒，凈修梵行，于現法中，自身作證：生死已盡，梵行已立，所作已辦，得如實智，更不受有。時夜未久，即成羅漢，是為如來最后弟子，便先滅度而佛后焉。 
　　是時，阿難在佛后立，撫床悲泣，不能自勝，歔欷而言：“如來滅度，何其駛哉！世尊滅度，何其疾哉！大法淪曀，何其速哉！群生長衰，世間眼滅。所以者何？我蒙佛恩，得在學地，所業未成，而佛滅度。” 
　　爾時，世尊知而故問：“阿難比丘今為所在？” 
　　時，諸比丘白如來曰：“阿難比丘今在佛后撫床悲泣，不能自勝，歔欷而言：‘如來滅度，何其駛哉！世尊滅度，何其疾哉！大法淪曀，何其速哉！群生長衰，世間眼滅。所以者何？我蒙佛恩，得在學地，所業未成，而佛滅度。’” 
　　佛告阿難：“止！止！勿憂！莫悲泣也。汝侍我以來，身行有慈，無二無量；言行有慈，意行有慈，無二無量。阿難，汝供養我，功德甚大。若有供養諸天、魔、梵、沙門、婆羅門，無及汝者。汝但精進，成道不久。” 
　　爾時，世尊告諸比丘：“過去諸佛給侍弟子亦如阿難，未來諸佛給侍弟子亦如阿難。然過去佛給侍弟子，語然后知；今我阿難，舉目即知，如來須是，世尊須是。此是阿難未曾有法，汝等持之。轉輪圣王有四奇特未曾有法。何等四？圣王行時，舉國民庶皆來奉迎，見已歡喜，聞教亦喜，瞻仰威顏，無有厭足。轉輪圣王若住、若坐，及與臥時，國內臣民盡來王所，見王歡喜，聞教亦喜，瞻仰威顏，無有厭足，是為轉輪圣王四奇特法。今我阿難亦有此四奇特之法。何等四？阿難默然入比丘眾，見皆歡喜，為眾說法，聞亦歡喜，觀其儀容，聽其說法，無有厭足。復次，阿難默然至比丘尼眾中、優婆塞眾中、優婆夷眾中，見俱歡喜，若與說法，聞亦歡喜，觀其儀容，聽其說法，無有厭足，是為阿難四未曾有奇特之法。” 
　　爾時，阿難偏露右肩，右膝著地，而白佛言：“世尊，現在四方沙門耆舊多智，明解經律，清德高行者來覲世尊，我因得禮敬，親覲問訊。佛滅度后，彼不復來，無所瞻對，當如之何？” 
　　佛告阿難：“汝勿憂也。諸族姓子常有四念。何等四？一曰、念佛生處，歡喜欲見，憶念不忘，生戀慕心；二曰、念佛初得道處，歡喜欲見，憶念不忘，生戀慕心；三曰、念佛轉法輪處，歡喜欲見，憶念不忘，生戀慕心；四曰、念佛般泥洹處，歡喜欲見，憶念不忘，生戀慕心。阿難，我般泥洹后，族姓男女念佛生時，功德如是；佛得道時，神力如是；轉法輪時，度人如是；臨滅度時，遺法如是。各詣其處，游行禮敬諸塔寺已，死皆生天，除得道者。” 
　　佛告阿難：“我般涅槃后，諸釋種來，求為道者，當聽出家，授具足戒，勿使留難。諸異學梵志來求為道，亦聽出家受具足戒，勿試四月。所以者何？彼有異論，若小稽留，則生本見。” 
　　爾時，阿難長跪叉手，前白佛言：“闡怒比丘虜扈自用，佛滅度后，當如之何？” 
　　佛告阿難：“我滅度后，若彼闡怒不順威儀，不受教誡，汝等當共行梵檀罰，敕諸比丘不得與語，亦勿往返教授從事。” 
　　是時，阿難復白佛言：“佛滅度后，諸女人輩未受誨者，當如之何？” 
　　佛告阿難：“莫與相見。” 
　　阿難又白：“設相見者，當如之何？” 
　　佛言：“莫與共語。” 
　　阿難又白：“設與語者，當如之何？” 
　　佛言：“當自檢心。阿難，汝謂佛滅度后，無復覆護，失所持耶？勿造斯觀！我成佛來所說經戒，即是汝護，是汝所持。阿難，自今日始，聽諸比丘舍小小戒。上下相呼，當順禮度，斯則出家敬順之法。” 
　　佛告諸比丘：“汝等若于佛、法、眾有疑，于道有疑者，當速諮問，宜及是時，無從后悔。及吾現存，當為汝說。”時，諸比丘默然無言。 
　　佛又告曰：“汝等若于佛、法、眾有疑，于道有疑，當速諮問，宜及是時，無從后悔。及吾現存，當為汝說。”時，諸比丘又復默然。 
　　佛復告曰：“汝等若自慚愧，不敢問者，當因知識，速來諮問，宜及是時，無從后悔。”時，諸比丘又復默然。 
　　阿難白佛言：“我信此眾皆有凈信，無一比丘疑佛、法、眾，疑于道者。” 
　　佛告阿難：“我亦自知今此眾中最小比丘皆見道跡，不趣惡道，極七往返，必盡苦際。”爾時，世尊即記莂千二百弟子所得道果。 
　　時，世尊披郁多羅僧，出金色臂，告諸比丘：“汝等當觀如來時時出世，如優曇缽華時一現耳！” 
　　爾時，世尊重觀此義，而說偈言：  
　　“右臂紫金色，佛現如靈瑞， 
　　　去來行無常，現滅無放逸。  
　　“是故，比丘，無為放逸。我以不放逸故，自致正覺；無量眾善，亦由不放逸得。一切萬物無常存者，此是如來末后所說。”于是，世尊即入初禪，從初禪起，入第二禪；從第二禪起，入第三禪；從第三禪起，入第四禪；從四禪起，入空處定；從空處定起，入識處定；從識處定起，入不用定；從不用定起，入有想無想定；從有想無想定起，入滅想定。 
　　是時，阿難問阿那律：“世尊已般涅槃耶？” 
　　阿那律言：“未也，阿難，世尊今者在滅想定。我昔親從佛聞，從四禪起，乃般涅槃。” 
　　于時，世尊從滅想定起，入有想無想定；從有想無想定起，入不用定；從不用定起，入識處定；從識處定起，入空處定；從空處定起，入第四禪；從第四禪起，入第三禪；從三禪起，入第二禪；從二禪起，入第一禪；從第一禪起，入第二禪；從二禪起，入第三禪；從三禪起，入第四禪；從四禪起，佛般涅槃。當于爾時，地大震動，諸天、世人皆大驚怖。諸有幽冥日月光明所不照處，皆蒙大明，各得相見，迭相謂言：“彼人生此，彼人生此。”其光普遍，過諸天光。 
　　時，忉利天于虛空中，以文陀羅華、優缽羅、波頭摩、拘摩頭、分陀利華散如來上，及散眾會。又以天末栴檀而散佛上，及散大眾。佛滅度已，時梵天王于虛空中以偈頌曰：  
　　“一切昏萌類，皆當舍諸陰； 
　　　佛為無上尊，世間無等倫； 
　　　如來大圣雄，有無畏神力； 
　　　世尊應久住，而今般涅槃。”  
　　爾時，釋提桓因復作頌曰：  
　　“陰行無有常，但為興衰法， 
　　　生者無不死，佛滅之為樂。”  
　　爾時，毗沙門王復作頌曰：  
　　“福樹大叢林，無上福娑羅， 
　　　受供之良田，雙樹間滅度。”  
　　爾時，阿那律復作頌曰：  
　　“佛以無為住，不用出入息， 
　　　本由寂滅來，靈曜于是沒。”  
　　爾時，梵摩那比丘復作頌曰：  
　　“不以懈慢心，約己修上慧， 
　　　無著無所染，離愛無上尊。”  
　　爾時，阿難比丘復作頌曰：  
　　“天人懷恐怖，衣毛為之豎， 
　　　一切皆成就，正覺取滅度。”  
　　爾時，金毗羅神復作頌曰：  
　　“世間失覆護，群生永盲冥， 
　　　不復睹正覺，人雄釋師子。”  
　　爾時，密跡力士復作頌曰：  
　　“今世與后世，梵世諸天人， 
　　　更不復睹見，人雄釋師子。”  
　　爾時，佛母摩耶復作頌曰：  
　　“佛生樓毗園，其道廣流布， 
　　　還到本生處，永棄無常身。”  
　　爾時，雙樹神復作頌曰：  
　　“何時當復以，非時華散佛？ 
　　　十力功德具，如來取滅度。”  
　　爾時，娑羅園林神復作頌曰：  
　　“此處最妙樂，佛于此生長， 
　　　即此轉法輪，又于此滅度。”  
　　爾時，四天王復作頌曰：  
　　“如來無上智，常說無常論， 
　　　解群生苦縛，究竟入寂滅。”  
　　爾時，忉利天王復作頌曰：  
　　“于億千萬劫，求成無上道， 
　　　解群生苦縛，究竟入寂滅。”  
　　爾時，焰天王復作頌曰：  
　　“此是最后衣，纏裹如來身， 
　　　佛既滅度已，衣當何處施？”  
　　爾時，兜率陀天王復作頌曰：  
　　“此是末后身，陰、界于此滅， 
　　　無憂無喜想，無復老死患。”  
　　爾時，化自在天王復作頌曰：  
　　“佛于今后夜，偃右脅而臥， 
　　　于此娑羅園，釋師子滅度。”  
　　爾時，他化自在天王復作頌曰：  
　　“世間永衰冥，星王月奄墜， 
　　　無常之所覆，大智日永翳。”  
　　爾時，異比丘而作頌曰：  
　　“是身如泡沫，危脆誰當樂？ 
　　　佛得金剛身，猶為無常壞。 
　　　諸佛金剛體，皆亦歸無常， 
　　　速滅如少雪，其余復何異？”  
　　佛般涅槃已，時諸比丘悲慟殞絕，自投于地，宛轉號咷，不能自勝，歔欷而言：“如來滅度，何其駛哉！世尊滅度，何其疾哉！大法淪翳，何其速哉！群生長衰，世間眼滅。譬如大樹根拔，枝條摧折。又如斬蛇，宛轉回遑，莫知所奉。”時，諸比丘亦復如是，悲慟殞絕，自投于地，宛轉號咷，不能自勝，歔欷而言：“如來滅度，何其駛哉！世尊滅度，何其疾哉！大法淪翳，何其速哉！群生長衰，世間眼滅。” 
　　爾時，長老阿那律告諸比丘：“止！止！勿悲！諸天在上，倘有怪責。” 
　　時，諸比丘問阿那律：“上有幾天？” 
　　阿那律言：“充滿虛空，豈可計量？皆于空中徘徊騷擾，悲號躃踴，垂淚而言：‘如來滅度，何其駛哉！世尊滅度，何其疾哉！大法淪翳，何其速哉！群生長衰，世間眼滅。譬如大樹根拔，枝條摧折。又如斬蛇，宛轉回遑，莫知所奉。’是時，諸天亦復如是，皆于空中徘徊騷擾，悲號躃踴，垂淚而言：‘如來滅度，何其駛哉！世尊滅度，何其疾哉！大法淪翳，何其速哉！群生長衰，世間眼滅。’” 
　　時，諸比丘竟夜達曉，講法語已，阿那律告阿難言：“汝可入城，語諸末羅：‘佛已滅度，所欲施作，宜及時為。’” 
　　是時，阿難即起，禮佛足已，將一比丘，涕泣入城，遙見五百末羅以少因緣，集在一處。諸末羅見阿難來，皆起奉迎，禮足而立，白阿難言：“今來何早？” 
　　阿難答言：“我今為欲饒益汝故，晨來至此。汝等當知：如來昨夜已取滅度，汝欲施作，宜及時為。” 
　　時，諸末羅聞是語已，莫不悲慟，捫淚而言：“一何駛哉！佛般涅槃。一何疾哉！世間眼滅。” 
　　阿難報曰：“止！止！諸君勿為悲泣，欲使有為不變易者，無有是處。佛已先說：‘生者有死，合會有離；一切恩愛，無常存者。’” 
　　時，諸末羅各相謂言：“宜各還歸，辦諸香華及眾伎樂，速詣雙樹，供養舍利。竟一日已，以佛舍利置于床上，使末羅童子舉床四角，擎持幡蓋，燒香散華，伎樂供養，入東城門，遍諸里巷，使國人民皆得供養；然后出西城門，詣高顯處而阇維之。”時，諸末羅作此論已，各自還家，供辦香華及眾伎樂，詣雙樹間，供養舍利。竟一日已，以佛舍利置于床上，諸末羅等眾來舉床，皆不能勝。 
　　時，阿那律語諸末羅：“汝等且止，勿空疲勞，今者諸天欲來舉床。” 
　　諸末羅曰：“天以何意，欲舉此床？” 
　　阿那律曰：“汝等欲以香華伎樂供養舍利，竟一日已，以佛舍利置于床上，使末羅童子舉床四角，擎持幡蓋，燒香散華，伎樂供養，入東城門，遍諸里巷，使國人民皆得供養；然后出西城門，詣高顯處而阇維之。而諸天意欲留舍利七日之中，香華伎樂，禮敬供養；然后以佛舍利置于床上，使末羅童子舉床四角，擎持幡蓋，散華燒香，作眾伎樂，供養舍利，入東城門，遍諸里巷，使國人民皆得供養；然后出城北門，渡熙連禪河，到天冠寺而阇維之。是上天意，使床不動。” 
　　末羅曰：“諾！快哉斯言！隨諸天意。” 
　　時，諸末羅自相謂言：“我等宜先入城，街里街里，平治道路，掃灑燒香，還來至此，于七日中供養舍利。”時，諸末羅即共入城，街里街里，平治道路，掃灑燒香，訖已出城，于雙樹間，以香華伎樂供養舍利。訖七日已，時日向暮，舉佛舍利置于床上，末羅童子奉舉四角，擎持幡蓋，燒香散華，作眾伎樂，前后導從，安詳而行。 
　　時，忉利諸天以文陀羅華、優缽羅華、波頭摩華、拘物頭華、分陀利華、天末栴檀散舍利上，充滿街路。諸天作樂，鬼神歌詠。時，諸末羅自相謂言：“且置人樂，請設天樂供養舍利。” 
　　于是，末羅奉床漸進，入東城門，止諸街巷，燒香散華，伎樂供養。時，有路夷末羅女篤信佛道，手擎金華，大如車輪，供養舍利。時，有一老母舉聲贊曰：“此諸末羅為得大利，如來末后于此滅度，舉國士民快得供養。” 
　　時，諸末羅設供養已，出城北門，渡熙連禪河，到天冠寺，置床于地，告阿難曰：“我等當復以何供養？” 
　　阿難報曰：“我親從佛聞，親受佛教，欲葬舍利者，當如轉輪圣王葬法。” 
　　又問阿難：“轉輪圣王葬法云何？” 
　　答曰：“圣王葬法：先以香湯洗浴其身，以新劫貝周遍纏身，五百張疊次如纏之。內身金棺，灌以麻油畢，舉金棺置于第二大鐵槨中，栴檀香槨次重于外。積眾名香，厚衣其上而阇維之。收拾舍利，于四衢道起立塔廟，表剎懸繒，使國行人皆見王塔，思慕正化，多所饒益。‘阿難，汝欲葬我，先以香湯洗浴，用新劫貝周匝纏身，以五百張疊次如纏之。內身金棺，灌以麻油畢，舉金棺置于第二大鐵槨中，栴檀香槨次重于外。積眾名香，厚衣其上而阇維之。收撿舍利，于四衢道起立塔廟，表剎懸繒，使諸行人皆見佛塔，思慕如來法王道化，生獲福利，死得上天，除得道者。’” 
　　時，諸末羅各相謂言：“我等還城，供辦葬具、香華、劫貝、棺槨、香油及與白疊。”時，諸末羅即共入城，供辦葬具已，還到天冠寺，以凈香湯洗浴佛身，以新劫貝周匝纏身，五百張疊次如纏之。內身金棺，灌以香油，奉舉金棺置于第二大鐵槨中，栴檀木槨重衣其外，以眾名香而積其上。 
　　時，有末羅大臣名曰路夷，執大炬火，欲燃佛[卄/積]，而火不燃。又有大末羅次前燃[卄/積]，火又不燃。時，阿那律語諸末羅言：“止！止！諸賢，非汝所能。火滅不燃，是諸天意。” 
　　末羅又問：“諸天何故使火不燃？” 
　　阿那律言：“天以大迦葉將五百弟子從波婆國來，今在半道，及未阇維，欲見佛身，天知其意，故使火不燃。” 
　　末羅又言：“愿遂此意。” 
　　爾時，大迦葉將五百弟子從波婆國來，在道而行，遇一尼乾子手執文陀羅華。時，大迦葉遙見尼乾子，就往問言：“汝從何來？” 
　　報言：“吾從拘尸城來。” 
　　迦葉又言：“汝知我師乎？” 
　　答曰：“知。” 
　　又問：“我師存耶？” 
　　答曰：“滅度已來，已經七日，吾從彼來，得此天華。”迦葉聞之，悵然不悅。時，五百比丘聞佛滅度，皆大悲泣，宛轉號咷，不能自勝，捫淚而言：“如來滅度，何其駛哉！世尊滅度，何其疾哉！大法淪翳，何其速哉！群生長衰，世間眼滅。譬如大樹根拔，枝條摧折。又如斬蛇，宛轉回遑，莫知所奉。” 
　　時，彼眾中有釋種子，字拔難陀，止諸比丘言：“汝等勿憂，世尊滅度，我得自在。彼者常言：‘當應行是，不應行是。’自今已后，隨我所為。” 
　　迦葉聞已，悵然不悅，告諸比丘曰：“速嚴衣缽，時詣雙樹，及未阇維，可得見佛。” 
　　時，諸比丘聞大迦葉語已，即從座起，侍從迦葉，詣拘尸城，渡尼連禪河水，到天冠寺，至阿難所。問訊已，一面住，語阿難言：“我等欲一面覲舍利，及未阇維，寧可見不？” 
　　阿難答言：“雖未阇維，難復可見。所以然者？佛身既洗以香湯，纏以劫貝，五百張疊次如纏之。藏于金棺，置于鐵槨中，栴檀香槨重衣其外，以為佛身難復可睹。” 
　　迦葉請至三，阿難答如初，以為佛身難復得見。 
　　時，大迦葉適向香積，于時佛身從重槨內雙出兩足，足有異色。迦葉見已，怪問阿難：“佛身金色，足何故異？” 
　　阿難報曰：“向者，有一老母悲哀而前，手撫佛足，淚墮其上，故色異耳！” 
　　迦葉聞已，又大不悅，即向香積，禮佛舍利。時，四部眾及上諸天同時俱禮，于是佛足忽然不現。 
　　時，大迦葉繞積三匝，而作頌曰：  
　　“諸佛無等等，圣智不可稱， 
　　　無等之圣智，我今稽首禮。 
　　　無等等沙門，最上無瑕穢， 
　　　牟尼絕愛枝，大仙天人尊， 
　　　人中第一雄，我今稽首禮。 
　　　苦行無等侶，離著而教人， 
　　　無染無垢塵，稽首無上尊。 
　　　三垢垢已盡，樂于空寂行， 
　　　無二無疇匹，稽首十力尊。 
　　　善逝為最上，二足尊中尊， 
　　　覺四諦止息，稽首安隱智。 
　　　沙門中無上，回邪令入正， 
　　　世尊施寂滅，稽首湛然跡。 
　　　無熱無瑕隙，其心當寂定， 
　　　練除諸塵穢，稽首無垢尊。 
　　　慧眼無限量，甘露威名稱， 
　　　希有難思議，稽首無等倫。 
　　　吼聲如師子，在林無所畏， 
　　　降魔越四姓，是故稽首禮。”  
　　大迦葉有大威德，四辯具足，說此偈已，時彼佛[卄/積]不燒自燃。諸末羅等各相謂言：“今火猛熾，焰盛難止，阇維舍利，或能消盡，當于何所求水滅之？”時，佛[卄/積]側有娑羅樹神，篤信佛道，尋以神力滅佛[卄/積]火。 
　　時，諸末羅復相謂言：“此拘尸城左右十二由旬，所有香華，盡當采取，供佛舍利。”尋詣城側，取諸香華，以用供養。 
　　時，波婆國末羅民眾，聞佛于雙樹滅度，皆自念言：“今我宜往，求舍利分，自于本土，起塔供養。”時，波婆國諸末羅即下國中，嚴四種兵——象兵、馬兵、車兵、步兵，到拘尸城，遣使者曰：“聞佛眾佑，止此滅度，彼亦我師，敬慕之心，來請骨分，當于本國起塔供養。” 
　　拘尸王答曰：“如是！如是！誠如所言。但為世尊垂降此土，于茲滅度，國內士民，當自供養。遠勞諸君，舍利分不可得。” 
　　時，遮羅頗國諸跋離民眾，及羅摩伽國拘利民眾、毗留提國婆羅門眾、迦維羅衛國釋種民眾、毗舍離國離車民眾，及摩竭王阿阇世，聞如來于拘尸城雙樹間而取滅度，皆自念言：“今我宜往，求舍利分。” 
　　時，諸國王阿阇世等，即下國中，嚴四種兵——象兵、馬兵、車兵、步兵，進渡恒水，即敕婆羅門香姓：“汝持我名，入拘尸城，致問諸末羅等：‘起居輕利，游步強耶？吾于諸賢，每相宗敬，鄰境義和，曾無諍訟。我聞如來于君國內而取滅度，唯無上尊，實我所天，故從遠來，求請骨分，欲還本土，起塔供養。設與我者，舉國重寶，與君共之。’” 
　　時，香姓婆羅門受王教已，即詣彼城，語諸末羅曰：“摩竭大王致問無量：‘起居輕利，游步強耶？吾于諸君，每相宗敬，鄰境義和，曾無諍訟。我聞如來于君國內而取滅度，唯無上尊，實我所天，故從遠來，求請骨分，欲還本土，起塔供養。設與我者，舉國重寶，與君共之。’” 
　　時，諸末羅報香姓曰：“如是！如是！誠如君言。但為世尊垂降此土，于茲滅度，國內士民自當供養。遠勞諸君，舍利分不可得。” 
　　時，諸國王即集群臣，眾共立議，作頌告曰：  
　　“吾等和議，遠來拜首， 
　　　遜言求分，如不見與， 
　　　四兵在此，不惜身命， 
　　　義而弗獲，當以力取。”  
　　時，拘尸國即集群臣，眾共立議，以偈答曰：  
　　“遠勞諸君，屈辱拜首， 
　　　如來遺形，不敢相許， 
　　　彼欲舉兵，吾斯亦有， 
　　　畢命相抵，未之有畏。”  
　　時，香姓婆羅門曉眾人曰：“諸賢，長夜受佛教誡，口誦法言，心服仁化，一切眾生常念欲安，寧可爭佛舍利，共相殘害？如來遺形欲以廣益，舍利現在，但當分取。” 
　　眾咸稱善，尋復議言：“誰堪分者？” 
　　皆言香姓婆羅門仁智平均，可使分也。 
　　時，諸國王即命香姓：“汝為我等分佛舍利，均作八分。” 
　　于時，香姓聞諸王語已，即詣舍利所，頭面禮畢，徐前取佛上牙，別置一面。尋遣使者，赍佛上牙，詣阿阇世王所，語使者言：“汝以我聲，上白大王：‘起居輕利，游步強耶？舍利未至，傾遲無量耶？今付使者如來上牙，并可供養，以慰企望，明星出時，分舍利訖，當自奉送。’” 
　　時，彼使者受香姓語已，即詣阿阇世王所，白言：“香姓婆羅門致問無量：‘起居輕利，游步強耶？舍利未至，傾遲無量耶？今付使者如來上牙，并可供養，以慰企望，明星出時，分舍利訖，當自奉送。’” 
　　爾時，香姓以一瓶受一石許，即分舍利，均為八分已，告眾人言：“愿以此瓶，眾議見與，自欲于舍起塔供養。” 
　　皆言：“智哉！是為知時。”即共聽與。 
　　時，有畢缽村人白眾人言：“乞地焦炭，起塔供養。”皆言與之。 
　　時，拘尸國人得舍利分，即于其土起塔供養。波婆國人、遮羅國、羅摩伽國、毗留提國、迦維羅衛國、毗舍離國、摩竭國阿阇世王等，得舍利分已，各歸其國，起塔供養。香姓婆羅門持舍利瓶歸起塔廟，畢缽村人持地焦炭歸起塔廟。當于爾時，如來舍利起于八塔，第九瓶塔，第十炭塔，第十一生時發塔。  
　　何等時佛生？何等時出家？ 
　　何等時成道？何等時滅度？ 
　　沸星出時生，沸星出出家， 
　　沸星出成道，沸星出滅度。 
　　何等生二足尊，何等出叢林苦？ 
　　何等得最上道？何等入涅槃城？ 
　　沸星生二足尊，沸星出叢林苦， 
　　沸星得最上道，沸星入涅槃城。 
　　八日如來生，八日佛出家， 
　　八日成菩提，八日取滅度。 
　　八日生二足尊，八日出叢林苦， 
　　八日成最上道，八日入泥洹城。 
　　二月如來生，二月佛出家， 
　　二月成菩提，二月取涅槃。 
　　二月生二足尊，二月出叢林苦， 
　　二月得最上道，二月入涅槃城。 
　　娑羅華熾盛，種種光相照， 
　　于其本生處，如來取滅度。 
　　大慈般涅槃，多人稱贊禮， 
　　盡度諸恐畏，決定取滅度。  
佛說長阿含經卷第五 第一分典尊經第三  
　　如是我聞：一時，佛在羅閱祇耆阇崛山，與大比丘眾千二百五十人俱。 
　　爾時，執樂天般遮翼子，于夜靜寂無人之時，放大光明，照耆阇崛山，來至佛所，頭面禮佛足已，在一面立。時，般遮翼白世尊言：“昨梵天王至忉利天，與帝釋共議。我親從彼聞，今者寧可向世尊說不？” 
　　佛言：“汝欲說者，便可說之。” 
　　般遮翼言：“一時，忉利諸天集法講堂，有所講論。時，四天王隨其方面，各當位坐，提帝賴吒天王在東方坐，其面西向，帝釋在前。毗樓勒天王在南方坐，其面北向，帝釋在前。毗樓博叉天王在西方坐，其面東向，帝釋在前。毗沙門天王在北方坐，其面南向，帝釋在前。時，四天王皆先坐已，然后我坐。復有余大神天，皆先于佛所，凈修梵行，于此命終，生忉利天，使彼諸天，增益五福：一者、天壽，二者、天色，三者、天名稱，四者、天樂，五者、天威德。時，諸忉利天皆踴躍歡喜言：‘增益諸天眾，減損阿須倫眾。’爾時，釋提桓因知諸天人有歡喜心，即為忉利諸天而作頌曰：  
　　“‘忉利諸天人，帝釋相娛樂， 
　　　　禮敬于如來，最上法之王。 
　　　　諸天受影福，壽、色、名、樂、威， 
　　　　于佛修梵行，故來生此間。 
　　　　復有諸天人，光色甚巍巍， 
　　　　佛智慧弟子，生此復殊勝。 
　　　　忉利及因提，思惟此自樂， 
　　　　禮敬于如來，最上法之王。’  
　　“爾時，忉利諸天聞此偈已，倍復歡喜，不能自勝，增益諸天眾，滅損阿須倫眾。釋提桓因見忉利天歡喜悅豫，即告之曰：‘諸賢，汝等頗欲聞如來八無等法不？’時，忉利諸天言：‘愿樂欲聞。’ 
　　“帝釋報言：‘諦聽！諦聽！善思念之。諸賢，如來、至真、等正覺，十號具足，不見過去、未來、現在有如來、至真，十號具足，如佛者也。佛法微妙，善可講說，智者所行，不見過去、未來、現在有微妙法，如佛者也。佛由此法，而自覺悟，通達無礙，以自娛樂，不見過去、未來、現在能于此法而自覺悟，通達無礙，以自娛樂，如佛者也。諸賢，佛以此法自覺悟已，亦能開示涅槃徑路，親近漸至，入于寂滅。譬如恒河水、炎摩水，二水并流，入于大海。佛亦如是，善能開示涅槃徑路，親近漸至，入于寂滅，不見過去、未來、現在有能開示涅槃徑路，如佛者也。諸賢，如來眷屬成就，剎利、婆羅門、居士、沙門有智慧者，皆是如來成就眷屬，不見過去、未來、現在眷屬成就，如佛者也。諸賢，如來大眾成就，所謂比丘、比丘尼、優婆塞、優婆夷，不見過去、未來、現在大眾成就，如佛者也。諸賢，如來言行相應，所言如行，所行如言，如是則為法法成就，不見過去、未來、現在言行相應，法法成就，如佛者也。諸賢，如來多所饒益，多所安樂，以慈愍心利益天人，不見過去、未來、現在多所饒益，多所安樂，如佛者也。諸賢，是為如來八無等法。’ 
　　“時，忉利天作是說言：‘若使世間有八佛出者，當大增益諸天眾，減損阿須倫眾。’時，忉利天言：‘且置八佛，正使七佛、六佛，乃至二佛出世者，亦大增益諸天眾，減損阿須倫眾，何況八佛！’時，釋提桓因告忉利天言：‘我從佛聞，親從佛受，欲使一時二佛出世，無有是處！但使如來久存于世，多所慈愍，多所饒益，天人獲安，則大增益諸天眾，減損阿須倫眾。’” 
　　時，般遮翼白佛言：“世尊，忉利諸天所以集法講堂上者，共議思惟，稱量觀察，有所教令，然后為四天王。四天王受教已，各當位而坐，其坐未久，有大異光照于四方。時，忉利天見此光已，皆大驚愕：‘今此異光，將有何怪？’諸大神天有威德者，亦皆驚怖：‘今此異光，將有何怪？’時，大梵王即化為童子，頭五角髻，在大眾上虛空中立，顏貌端正，與眾超絕，身紫金色，蔽諸天光。時，忉利天亦不起迎，亦不恭敬，又不請坐。時，梵童子隨所詣坐，坐生欣悅；譬如剎利水澆頭種，登王位時，踴躍歡喜。來坐未久，復自變身，作童子像，頭五角髻，在大眾上虛空中坐；譬如力士坐于安座，嶷然不動，而作頌曰：  
　　“‘忉利諸天人，帝釋相娛樂， 
　　　　禮敬于如來，最上法之王。 
　　　　諸天受影福，壽、色、名、樂、威， 
　　　　于佛修梵行，故來生此間。 
　　　　復有諸天人，光色甚巍巍， 
　　　　佛智慧弟子，生此復殊勝。 
　　　　忉利及因提，思惟此自樂， 
　　　　禮敬于如來，最上法之王。’  
　　“時，諸忉利天語童子曰：‘吾等聞天帝釋稱說如來八無等法，歡喜踴躍，不能自勝。’時，梵童子語忉利天言：‘何等如來八無等法？吾亦樂聞。’時，天帝釋即為童子說如來八無等法。忉利諸天、童子聞說已，倍復歡喜，不能自勝，增益諸天眾，減損阿須倫眾。是時，童子見天歡喜，復增欣躍，即告忉利天曰：‘汝等欲聞一無等法不？’天曰：‘善哉！愿樂欲聞。’ 
　　“童子告曰：‘汝樂聞者，諦聽！諦受！當為汝說。’告諸天曰：‘如來往昔為菩薩時，在所生處聰明多智。諸賢，當知過去久遠時，世有王名曰地主，第一太子名曰慈悲。王有大臣名曰典尊，大臣有子名曰焰鬘。太子慈悲有朋友，其朋亦與六剎利大臣而為朋友。地主大王欲入深宮游戲娛樂時，即以國事委付典尊大臣，然后入宮作倡伎樂，五欲自娛。時，典尊大臣欲理國事，先問其子，然后決斷；有所處分，亦問其子。 
　　“‘其后典尊忽然命終，時地主王聞其命終，愍念哀傷，撫膺而曰：“咄哉！何辜失國良輔？”太子慈悲默自念言：“王失典尊以為憂苦，今我宜往諫于大王，無以彼喪而生憂苦。所以然者？典尊有子名曰焰鬘，聰明多智乃過其父，今可征召以理國事。”時，慈悲太子即詣王所，具以上事白其父王。王聞太子語已，即召焰鬘而告之曰：“吾今以汝補卿父處，授汝相印。”彼時焰鬘受相印已，王欲入宮，復付后事。 
　　“‘時，相焰鬘明于治理，父先所為焰鬘亦知，父所不及焰鬘亦知。其后名稱流聞海內，天下咸稱為大典尊。時，大典尊后作是念：“今王地主年已朽邁，余壽末幾，若以太子紹王位者，未為難也。我今寧可先往語彼六剎利大臣：今王地主年已朽邁，余壽未幾，若以太子紹王位者，未為難也。君等亦當別封王土，居位之日，勿相忘也。” 
　　“‘時，大典尊即往詣六剎利大臣，而告之曰：“諸君，當知今王地主年已朽邁，余壽未幾，若以太子紹王位者，未為難也。汝等可往白太子此意：我等與尊生小知舊，尊苦我苦，尊樂我樂。今王衰老，年已朽邁，余壽未幾，今者太子紹王位者，未為難也。尊設登位，當與我封。”時，六剎利大臣聞其語已，即詣太子，說如上事。太子報言：“設吾登位，列土封國，當更與誰？” 
　　“‘時，王未久忽然而崩，國中大臣尋拜太子補王正位。王居位已，默自思念：“今立宰相，宜準先王。”復自思念：“誰堪此舉？”正當即任大典尊位。時，王慈悲即告大典尊：“我今使汝即于相位，授以印信。汝當勤憂，綜理國事。”時，大典尊聞王教已，即受印信。王每入宮，輒以后事付大典尊。 
　　“‘大典尊復自念言：“吾今宜往六剎利所，問其寧憶昔所言不？”即尋往詣語剎利曰：“汝今寧憶昔所言不？今者太子以登王位，隱處深宮，五欲自娛。汝等今者可往問王：王居天位，五欲自娛，寧復能憶昔所言不？”時，六剎利聞是語已，即詣王所，白大王言：“王居天位，五欲自娛，寧復能憶昔所言不？列士封邑，誰應居之？”王曰：“不忘昔言。列士封邑，非卿而誰？”王復自念：“此閻浮提地，內廣外狹，誰能分此以為七分？”復自念言：“唯有大典尊乃能分爾。”即告之曰：“汝可分此閻浮提地，使作七分。” 
　　“‘時，大典尊即尋分之，王所治城，村邑郡國，皆悉部分，六剎利國亦與分部。王自慶言：“我愿已果。”時，六剎利復自慶幸：“我愿已果，得成此業，大典尊力也。”六剎利王復自思念：“吾國初建，當須宰輔，誰能堪任？如大典尊，即當使之，通領國事。”爾時，六剎利王即命典尊，而告之曰：“吾國須相，卿當為吾通領國事。”于是，六國各授相印。 
　　“‘時，大典尊受相印已，六王入宮游觀娛樂，時皆以國事付大典尊。大典尊理七國事，無不成辦。時，國內有七大居士，典尊亦為處分家事，又能教授七百梵志諷誦經典。七王敬視大典尊相，猶如神明，國七居士視如大王，七百梵志視如梵天。時，七國王、七大居士、七百梵志皆自念言：“大典尊相，常與梵天相見言語，坐起親善。” 
　　“‘時，大典尊默識七王、居土、梵志意：“謂我常與梵天相見，言語坐起；然我實不見梵天，不與言語，不可餐默，虛受此稱。我亦曾聞諸先宿言，于夏四月閑居靜處，修四無量者，梵天則下，與共相見。今我寧可修四無量，使梵天下，共相見不？”于是，典尊至七王所而白王言：“惟愿大王顧臨國事！我欲于夏四月修四無量。”七王告曰：“宜知是時。”大典尊相又告七居士：“汝等各勤已務，吾欲夏四月修四無量。”居士曰：“諾！宜知是時。”又告七百梵志：“卿等當勤諷誦，轉相教授，我欲于夏四月修四無量。”梵志曰：“諾！今者大師宜知是時。” 
　　“‘時，大典尊于彼城東造閑靜室，于夏四月，即于彼止，修四無量，然彼梵天猶不來下。典尊自念：“我聞先宿舊言，于夏四月，修四無量，梵天下現。今者寂然，聊無仿佛。”時，大典尊以十五日月滿時，出其靜室，于露地坐。坐未久頃，有大光現。典尊默念：“今此異光，將無是梵欲下瑞耶？” 
　　“‘時，梵天王即化為童子，五角髻，在典尊上虛空中坐。典尊見已，即說頌曰：  
　　“‘“此是何天像，在于虛空中， 
　　　　　光照于四方，如大火積燃？”  
　　“‘時，梵童子以偈報曰：  
　　“‘“唯梵世諸天，知我梵童子， 
　　　　　其余人謂我，祀祠于大神。”  
　　“‘時，大典尊以偈報曰：  
　　“‘“今我當諮承，奉誨致恭敬， 
　　　　　設種種上味，愿天知我心。”  
　　“‘時，梵童子復以偈報曰：  
　　“‘“典尊汝所修，為欲何志求？ 
　　　　　今設此供養，當為汝受之。”  
　　“‘又告大典尊：“汝若有所問，自恣問之，當為汝說。”時，大典尊即自念言：“我今當問現在事耶？問未然事耶？”復自念言：“今世現事，用復問為？當問未然幽冥之事。”即向梵童子以偈問曰：  
　　“‘“今我問梵童，能決疑無疑， 
　　　　　學何住何法，得生于梵天？”  
　　“‘時，梵童子以偈報曰：  
　　“‘“當舍我人想，獨處修慈心， 
　　　　　除欲無臭穢，乃得生梵天。”  
　　“‘時，大典尊聞是偈已，即自念言：“梵童子說偈，宜除臭穢，我不解此，今宜更問。”時，大典尊即以偈問曰：  
　　“‘“梵偈言臭穢，愿今為我說， 
　　　　　誰開世間門，墮惡不生天？”  
　　“‘時，梵童子以偈報曰：  
　　“‘“欺妄懷嫉妒，習慢增上慢， 
　　　　　貪欲瞋恚癡，自恣藏于心。 
　　　　　此世間臭穢，今說令汝知， 
　　　　　此開世間門，墮惡不生天。”  
　　“‘時，大典尊聞此偈已，復自念言：“梵童子所說臭穢之義，我今已解，但在家者無由得除。今我寧可舍世出家，剃除須發，法服修道耶？” 
　　“‘時，梵童子知其志念，以偈告曰：  
　　“‘“汝能有勇猛，此志為勝妙， 
　　　　　智者之所為，死必生梵天。”  
　　“‘于是，梵童子忽然不現。 
　　“‘時，大典尊還詣七王白言：“大王，惟愿垂神善理國事，今我意欲出家離世，法服修道。所以者何？我親于梵童子聞說臭穢，心甚惡之。若在家者，無由得除。”彼時，七王即自念言：“凡婆羅門多貪財寶，我今寧可大開庫藏，恣其所須，使不出家。”時，七國王即命典尊，而告之曰：“設有所須，吾盡相與，不足出家。”時，大典尊尋白王曰：“我今以為蒙王賜已，我亦大有財寶。今者盡留以上大王，愿聽出家，遂我志愿！” 
　　“‘時，七國王復作是念：“凡婆羅門多貪美色，今我寧可出宮婇女，以滿其意，使不出家。”王即命典尊而告之曰：“若須婇女，吾盡與汝，不足出家。”典尊報曰：“我今已為蒙王賜已，家內自有婇女眾多。今盡放遣，求離恩愛，出家修道。所以然者？我親從梵童子聞說臭穢，心甚惡之。若在家者，無由得除。” 
　　“‘時，大典尊向慈悲王，以偈頌曰：  
　　“‘“王當聽我言，王為人中尊， 
　　　　　賜財寶婇女，此寶非所樂。”  
　　“‘時，慈悲王以偈報曰：  
　　“‘“檀特伽陵城，阿婆布和城， 
　　　　　阿槃大天城，鴦伽瞻婆城， 
　　　　　數彌薩羅城，西陀路樓城， 
　　　　　婆羅伽尸城，盡汝典尊造。 
　　　　　五欲有所少，吾盡當相與， 
　　　　　宜共理國事，不足出家去。”  
　　“‘時，大典尊以偈報曰：  
　　“‘“我五欲不少，自不樂世間， 
　　　　　已聞天所語，無心復在家。”  
　　“‘時，慈悲王以偈報曰：  
　　“‘“大典尊所言，為從何天聞， 
　　　　　舍離于五欲？今問當答我。”  
　　“‘時，大典尊以偈答曰：  
　　“‘“昔我于靜處，獨坐自思惟， 
　　　　　時梵天王來，普放大光明， 
　　　　　我從彼聞已，不樂于世間。”  
　　“‘時，慈悲王以偈告曰：  
　　“‘“小住大典尊，共弘善法化， 
　　　　　然后俱出家，汝即為我師。 
　　　　　譬如虛空中，清凈琉璃滿， 
　　　　　今我清凈信，充遍佛法中。”  
　　“‘時，大典尊復作頌曰：  
　　“‘“諸天及世人，皆應舍五欲， 
　　　　　蠲除諸穢污，凈修于梵行。”  
　　“‘爾時，七國王語大典尊曰：“汝可留住七歲之中，極世五欲，共相娛樂，然后舍國，各付子弟，俱共出家，不亦善耶？如汝所獲，我亦當同。”時，大典尊報七王曰：“世間無常，人命逝速，喘息之間，猶亦難保，乃至七歲，不亦遠耶？”七王又言：“七歲遠者，六歲、五歲乃至一歲，留住靜宮，極世五欲，共相娛樂，然后舍國，各付子弟，俱共出家，不亦善耶？如汝所得，我亦宜同。”時，大典尊復報王曰：“此世間無常，人命逝速，喘息之間，猶亦難保，乃至一歲尚亦久耳！如是七月至于一月，猶復不可。”王又語言：“可至七日，留住深宮，極世五欲，共相娛樂，然后舍國，各付子弟，俱共出家，不亦善耶？”大典尊答曰：“七日不遠，自可留爾。惟愿大王勿違信誓，過七日已，王若不去，我自出家。” 
　　“‘時，大典尊又至七居士所語言：“汝等各理已務，吾欲出家，修無為道。所以然者？我親從梵天聞說臭穢，心甚惡之。若在家者，無由得除。”時，七居士報典尊曰：“善哉！斯志！宜知是時，我等亦欲俱共出家，如汝所得，我亦宜同。” 
　　“‘時，大典尊復詣七百梵志所，而告之曰：“卿等當勤諷誦，廣探道義，轉相教授，吾欲出家修無為道。所以然者？我親從梵天聞說臭穢，心甚惡之。若在家者，無由得除。”時，七百梵志白典尊曰：“大師，勿出家也。夫在家安樂，五欲自娛，多人侍從，心無憂苦。出家之人獨在空野，所欲悉無，無可貪取。”典尊報曰：“吾若以在家為樂，出家為苦，終不出家；吾以在家為苦，出家為樂，故出家爾。”梵志答曰：“大師出家，我亦出家；大師所行，我亦盡當行。” 
　　“‘時，大典尊至諸妻所，而告之曰：“卿等隨宜欲住者住，欲歸者歸。吾欲出家，求無為道。”具論上事，明出家意。時，諸婦答曰：“大典尊在，一如我夫，一如我父。設今出家，亦當隨從，典尊所行，我亦宜行。” 
　　“‘過七日已，時大典尊即剃除須發，服三法衣，舍家而去。時，七國王、七大居士、七百梵志及四十夫人，如是展轉，有八萬四千人同時出家，從大典尊。時，大典尊與諸大眾游行諸國，廣弘道化，多所饒益。’ 
　　“爾時，梵王告諸天眾曰：‘時，典尊大臣豈異人乎？莫造斯觀！今釋迦文佛即其身也。世尊爾時過七日已，出家修道，將諸大眾，游行諸國，廣弘道化，多所饒益。汝等若于我言有余疑者，世尊今在耆阇崛山，可往問也。如佛所言，當受持之。’” 
　　般遮翼言：“我以是緣，故來詣此。唯然，世尊，彼大典尊即世尊是耶？世尊爾時過七日已，出家修道，與七國王乃至八萬四千人同時出家，游行諸國，廣弘道化，多所饒益耶？” 
　　佛告般遮翼曰：“爾時大典尊豈異人乎？莫造斯觀！即我身是也。爾時，舉國男女行來舉動，有所破損，皆尋舉聲曰：‘南無大典尊七王大相！南無大典尊七王大相！’如是至三，般遮翼。時，大典尊有大德力，然不能為弟子說究竟道，不能使得究竟梵行，不能使至安隱之處。其所說法，弟子受行，身壞命終，得生梵天；其次，行淺者生他化自在天；次生化自在天、兜率陀天、焰天、忉利天、四天王、剎利、婆羅門、居士大家，所欲自在。 
　　“般遮翼，彼大典尊弟子，皆無疑出家，有果報，有教誡，然非究竟道，不能使得究竟梵行，不能使至安隱之處。其道勝者，極至梵天耳！今我為弟子說法，則能使其得究竟道、究竟梵行、究竟安隱，終歸涅槃。我所說法弟子受行者，舍有漏成無漏，心解脫、慧解脫；于現法中，自身作證：生死已盡，梵行已立，所作已辦，更不受有。其次，行淺者斷五下結，即于天上而般涅槃，不復還此。其次，三結盡，薄淫、怒、癡，一來世間而般涅槃。其次，斷三結，得須陀洹，不墮惡道，極七往返，必得涅槃。般遮翼，我諸弟子不疑出家，有果報，有教誡，究竟道法，究竟梵行，究竟安隱，終歸滅度。” 
　　爾時，般遮翼聞佛所說，歡喜奉行。  
第一分阇尼沙經第四  
　　如是我聞：一時，佛游那提揵稚住處，與大比丘眾千二百五十人俱。 
　　爾時，尊者阿難在靜室坐，默自思念：“甚奇！甚特！如來授人記別，多所饒益。彼伽伽羅大臣命終，如來記之：此人命終，斷五下結，即于天上而取滅度，不來此世。第二迦陵伽，三毗伽陀，四伽利輸，五遮樓，六婆耶樓，七婆頭樓，八藪婆頭，九他梨舍[少/兔]，十藪達梨舍[少/兔]，十一耶輸，十二耶輸多樓，諸大臣等命終，佛亦記之：斷五下結，即于天上而取滅度，不來生此。復有余五十人命終，佛亦記之：斷三結，淫、怒、癡薄，得斯陀含，一來此世便盡苦際。復有五百人命終，佛亦記之：三結盡，得須陀洹，不墮惡趣，極七往返必盡苦際。有佛弟子處處命終，佛皆記之：某生某處、某生某處。鴦伽國、摩竭國、迦尸國、居薩羅國、拔祇國、末羅國、支提國、拔沙國、居樓國、般阇羅國、頗漯波國、阿般提國、婆蹉國、蘇羅娑國、乾陀羅國、劍洴沙國，彼十六大國有命終者，佛悉記之。摩竭國人皆是王種，王所親任，有命終者，佛不記之。” 
　　爾時，阿難于靜室起，至世尊所，頭面禮足，在一面坐，而白佛言：“我向于靜室默自思念：‘甚奇！甚特！佛授人記，多所饒益，十六大國有命終者，佛悉記之；唯摩竭國人，王所親任，有命終者，獨不蒙記。’惟愿世尊當為記之！惟愿世尊當為記之！饒益一切，天人得安！又佛于摩竭國得道，其國人命終，獨不與記。惟愿世尊當為記之！惟愿世尊當為記之！又摩竭國瓶沙王為優婆塞，篤信于佛，多設供養，然后命終。由此王故，多人信解，供養三寶，而今如來不為授記。惟愿世尊當與記之，饒益眾生，使天人得安！”爾時，阿難為摩竭人勸請世尊，即從座起，禮佛而去。 
　　爾時，世尊著衣持缽，入那伽城乞食已，至大林處坐一樹下，思惟摩竭國人命終生處。時，去佛不遠，有一鬼神，自稱己名，白世尊曰：“我是阇尼沙！我是阇尼沙！” 
　　佛言：“汝因何事，自稱己名為阇尼沙？汝因何法，自以妙言稱見道跡？” 
　　阇尼沙言：“非余處也。我本為人王，于如來法中為優婆塞，一心念佛而取命終，故得生為毗沙門天王太子。自從是來，常照明諸法，得須陀洹，不墮惡道，于七生中常名阇尼沙。” 
　　時，世尊于大林處隨宜住已，詣那陀揵稚處，就座而坐，告一比丘：“汝持我聲，喚阿難來。” 
　　對曰：“唯然。”即承佛教，往喚阿難。 
　　阿難尋來，至世尊所，頭面禮足，在一面住，而白佛言：“今觀如來顏色勝常，諸根寂定。住何思惟，容色乃爾？” 
　　爾時，世尊告阿難曰：“汝向因摩竭國人來至我所，請記而去。我尋于后，著衣持缽，入那羅城乞食，乞食訖已，詣彼大林，坐一樹下，思惟摩竭國人命終生處。時，去我不遠，有一鬼神，自稱己名，而白我言：‘我是阇尼沙！我是阇尼沙！’阿難，汝曾聞彼阇尼沙名不？” 
　　阿難白佛言：“未曾聞也！今聞其名，乃至生怖畏，衣毛為豎。世尊，此鬼神必有大威德，故名阇尼沙耳！” 
　　佛言：“我先問彼：‘汝因何法，自以妙言稱見道跡？’阇尼沙言：‘我不于余處，不在余法。我昔為人王，為世尊弟子，以篤信心為優婆塞，一心念佛，然后命終，為毗沙門天王作子，得須陀洹，不墮惡趣，極七往返，乃盡苦際。于七生中，常名阇尼沙。一時，世尊在大林中一樹下坐，我時乘天千輻寶車，以少因緣，欲詣毗樓勒天王，遙見世尊在一樹下，顏貌端正，諸根寂定，譬如深淵澄凈清明，見已念言：“我今寧可往問世尊：摩竭國人有命終者，當生何所？”又復一時，毗沙門王自于眾中，而說偈言：  
　　“‘“我等不自憶，過去所更事， 
　　　　　今遭遇世尊，壽命得增益。”  
　　“‘又復一時，忉利諸天以少因緣，集在一處。時，四天王各當位坐，提帝賴吒在東方坐，其面西向，帝釋在前。毗樓勒天在南方坐，其面北向，帝釋在前。毗樓博叉天王在西方坐，其面東向，帝釋在前。毗沙門天王在北方坐，其面南向，帝釋在前。時，四天王皆先坐已，然后我坐。復有余諸大神天，皆先于佛所，凈修梵行，于此命終，生忉利天，增益諸天，受天五福：一者、天壽，二者、天色，三者、天名稱，四者、天樂，五者、天威德。時，諸忉利天皆踴躍歡喜言：“增益諸天眾，減損阿須倫眾。”爾時，釋提桓因知忉利諸天有歡喜心，即作頌曰：  
　　“‘“忉利諸天人，帝釋相娛樂， 
　　　　　禮敬于如來，最上法之王。 
　　　　　諸天受影福，壽、色、名、樂、威， 
　　　　　于佛修梵行，故來生此間。 
　　　　　復有諸天人，光色甚巍巍， 
　　　　　佛智慧弟子，生此復殊勝。 
　　　　　忉利及因提，思惟此自樂， 
　　　　　禮敬于如來，最上法之王。”’  
　　“阇尼沙神復言：‘所以忉利諸天集法堂者，共議思惟，觀察稱量，有所教令，然后敕四天王。四王受教已，各當位而坐。其坐未久，有大異光照于四方。時忉利天見此異光，皆大驚愕：“今此異光將有何怪？”余大神天有威德者，皆亦驚怖：“今此異光將有何怪？”時，大梵王即化作童子，頭五角髻，在天眾上虛空中立，顏貌端正，與眾超絕，身紫金色，蔽諸天光。時，忉利天亦不起迎，亦不恭敬，又不請坐。時梵童子隨所詣座，坐生欣悅，譬如剎利水澆頭種，登王位時，踴躍歡喜。其坐未久，復自變身，作童子像，頭五角髻，在大眾上虛空中坐，譬如力士坐于安座，嶷然不動，而作頌曰：  
　　“‘“調伏無上尊，教世生明處， 
　　　　　大明演明法，梵行無等侶， 
　　　　　使清凈眾生，生于凈妙天。”  
　　“‘時，梵童子說此偈已，告忉利天曰：“其有音聲，五種清凈，乃名梵聲。何等五？一者、其音正直，二者、其音和雅，三者、其音清徹，四者、其音深滿，五者、周遍遠聞。具此五者，乃名梵音。我今更說，汝等善聽！如來弟子摩竭優婆塞，命終有得阿那含，有得斯陀含，有得須陀洹者，有生他化自在天者，有生化自在天、兜率天、焰天、忉利天、四天王者，有生剎利、婆羅門、居士大家，五欲自然者。”時，梵童子以偈頌曰：  
　　“‘“摩竭優婆塞，諸有命終者， 
　　　　　八萬四千人，吾聞俱得道。 
　　　　　成就須陀洹，不復墮惡趣， 
　　　　　俱乘平正路，得道能救濟。 
　　　　　此等群生類，功德所扶持， 
　　　　　智慧舍恩愛，慚愧離欺妄。 
　　　　　于彼諸天眾，梵童記如是， 
　　　　　言得須陀洹，諸天皆歡喜。”  
　　“‘時，毗沙門王聞此偈已，歡喜而言：“世尊出世說真實法，甚奇！甚特！未曾有也。我本不知如來出世，說如是法。于未來世，當復有佛說如是法，能使忉利諸天發歡喜心。” 
　　“‘時，梵童子告毗沙門王曰：“汝何故作此言：‘如來出世說如是法，為甚奇！甚特！未曾有也’？如來以方便力說善不善，具足說法而無所得，說空凈法而有所得。此法微妙，猶如醍醐。” 
　　“‘時，梵童子又告忉利天曰：“汝等諦聽！善思念之，當更為汝說。如來、至真善能分別說四念處。何謂為四？一者、內身身觀，精勤不懈，專念不忘，除世貪憂。外身身觀，精勤不懈，專念不忘，除世貪憂。內外身覌，精勤不懈，專念不忘，除世貪憂。受、意、法觀亦復如是，精勤不懈，專念不忘，除世貪憂。內身觀已，生他身智；內觀受已，生他受智；內觀意已，生他意智；內觀法已，生他法智。是為如來善能分別說四念處。復次，諸天，汝等善聽！吾當更說，如來善能分別說七定具。何等為七？正見、正志、正語、正業、正命、正方便、正念，是為如來善能分別說七定具。復次，諸天，如來善能分別說四神足。何等謂四？一者、欲定滅行成就修習神足，二者、精進定滅行成就修習神足，三者、意定滅行成就修習神足，四者、思惟定滅行成就修習神足，是為如來善能分別說四神足。” 
　　“‘又告諸天：“過去諸沙門、婆羅門以無數方便，現無量神足，皆由四神足起；正使當來沙門、婆羅門無數方便，現無量神足，亦皆由是四神足起；如今現在沙門、婆羅門無數方便，現無量神足者，亦皆由是四神足起。”時，梵童子即自變化形為三十三身，與三十三天一一同坐，而告之曰：“汝今見我神變力不？”答曰：“唯然，已見。”梵童子曰：“我亦修四神足故，能如是無數變化。” 
　　“‘時，三十三天各作是念：“今梵童子獨于我坐而說是語，而彼梵童一化身語，余化亦語；一化身默，余化亦默。”時，彼梵童還攝神足，處帝釋坐，告忉利天曰：“我今當說，汝等善聽！如來、至真自以己力開三徑路，自致正覺。何謂為三？或有眾生親近貪欲，習不善行，彼人于后近善知識，得聞法言，法法成就，于是離欲，舍不善行，得歡喜心，恬然快樂，又于樂中，復生大喜。如人舍于粗食，食百味飯，食已充足，復求勝者。行者如是，離不善法，得歡喜樂，又于樂中，復生大喜，是為如來自以己力開初徑路，成最正覺。又有眾生多于瞋恚，不舍身、口、意惡業，其人于后遇善知識，得聞法言，法法成就，離身惡行、口、意惡行，生歡喜心，恬然快樂，又于樂中，復生大喜。如人舍于粗食，食百味飯，食已充足，復求勝者。行者如是，離不善法，得歡喜樂，又于樂中，復生大喜，是為如來開第二徑路。又有眾生愚冥無智，不識善惡，不能如實知苦、集、盡、道，其人于后遇善知識，得聞法言，法法成就，識善不善，能如實知苦、集、盡、道，舍不善行，生歡喜心，恬然快樂，又于樂中，復生大喜。如人舍于粗食，食百味飯，食已充足，復求勝者。行者如是，離不善法，得歡喜樂，又于樂中，復生大喜，是為如來開第三徑路。”’” 
　　時，梵童子于忉利天上說此正法，毗沙門天王復為眷屬說此正法，阇尼沙神復于佛前說是正法，世尊復為阿難說此正法，阿難復為比丘、比丘尼、優婆塞、優婆夷說是正法。 
　　是時，阿難聞佛所說，歡喜奉行。  
佛說長阿含經卷第六 第二分四姓經第一  
　　如是我聞：一時，佛在舍衛國清信園林鹿母講堂，與大比丘眾千二百五十人俱。 
　　爾時，有二婆羅門以堅固信往詣佛所，出家為道，一名、婆悉吒，二名、婆羅墮。爾時，世尊于靜室出，在講堂上彷徉經行。時，婆悉吒見佛經行，即尋速疾詣婆羅墮，而語之言：“汝知不耶？如來今者出于靜室，堂上經行，我等可共詣世尊所，倘聞如來有所言說。”時，婆羅墮聞其語已，即共詣世尊所，頭面禮足，隨佛經行。 
　　爾時，世尊告婆悉吒曰：“汝等二人出婆羅門種，以信堅固于我法中出家修道耶？” 
　　答曰：“如是。” 
　　佛言：“婆羅門，今在我法中出家為道，諸婆羅門得無嫌責汝耶？” 
　　答曰：“唯然，蒙佛大恩，出家修道，實自為彼諸婆羅門所見嫌責。” 
　　佛言：“彼以何事而嫌責汝？” 
　　尋白佛言：“彼言：‘我婆羅門種最為第一，余者卑劣。我種清白，余者黑冥。我婆羅門種出自梵天，從梵口生，于現法中得清凈解，后亦清凈。汝等何故舍清凈種，入彼瞿曇異法中耶？’世尊，彼見我于佛法中出家修道，以如此言而呵責我。” 
　　佛告婆悉吒：“汝觀諸人愚冥無識猶如禽獸，虛假自稱：‘婆羅門種最為第一，余者卑劣。我種清白，余者黑冥。我婆羅門種出自梵天，從梵口生，現得清凈，后亦清凈。’婆悉吒，今我無上正真道中不須種姓，不恃吾我驕慢之心，俗法須此，我法不爾。若有沙門、婆羅門，自恃種姓，懷驕慢心，于我法中終不得成無上證也。若能舍離種姓，除驕慢心，則于我法中得成道證，堪受正法。人惡下流，我法不爾。” 
　　佛告婆悉吒：“有四姓種，善惡居之，智者所舉，智者所責。何謂為四？一者、剎利種，二者、婆羅門種，三者、居士種，四者、首陀羅種。婆悉吒，汝聽剎利種中有殺生者，有盜竊者，有淫亂者，有欺妄者，有兩舌者，有惡口者，有綺語者，有慳貪者，有嫉妒者，有邪見者；婆羅門種、居士種、首陀羅種亦皆如是，雜十惡行。婆悉吒，夫不善行有不善報，為黑冥行則有黑冥報。若使此報獨在剎利、居士、首陀羅種，不在婆羅門種者，則婆羅門種應得自言：‘我婆羅門種最為第一，余者卑劣。我種清白，余者黑冥。我婆羅門種出自梵天，從梵口生，現得清凈，后亦清凈。’若使行不善行有不善報，為黑冥行有黑冥報，必在婆羅門種、剎利、居士、首陀羅種者，則婆羅門不得獨稱：‘我種清凈，最為第一。’ 
　　“婆悉吒，若剎利種中有不殺者，有不盜、不淫、不妄語、不兩舌、不惡口、不綺語、不慳貪、不嫉妒、不邪見；婆羅門種、居士、首陀羅種亦皆如是，同修十善。夫行善法必有善報，行清白行必有白報。若使此報獨在婆羅門，不在剎利、居士、首陀羅者，則婆羅門種應得自言：‘我種清凈，最為第一。’若使四姓同有此報者，則婆羅門不得獨稱：‘我種清凈，最為第一。’” 
　　佛告婆悉吒：“今者現見婆羅門種，嫁娶產生，與世無異，而作詐稱：‘我是梵種，從梵口生，現得清凈，后亦清凈。’婆悉吒，汝今當知，今我弟子，種姓不同，所出各異，于我法中出家修道，若有人問：‘汝誰種姓？’當答彼言：‘我是沙門釋種子也。’亦可自稱：‘我是婆羅門種，親從口生，從法化生，現得清凈，后亦清凈。’所以者何？大梵名者即如來號，如來為世間眼，為世間智，為世間法，為世間梵，為世間法輪，為世間甘露，為世間法主。 
　　“婆悉吒，若剎利種中有篤信于佛、如來、至真、等正覺，十號具足。篤信于法，信如來法，微妙清凈，現可修行，說無時節，示泥洹要，智者所知，非是凡愚所能及教。篤信于僧，性善質直，道果成就，眷屬成就，佛真弟子法法成就。所謂眾者，戒眾成就，定眾、慧眾、解脫眾、解脫知見眾成就，向須陀洹、得須陀洹，向斯陀舍、得斯陀含，向阿那含、得阿那含，向阿羅漢、得阿羅漢，四雙八輩，是為如來弟子眾也，可敬可尊，為世福田，應受人供養。篤信于戒，圣戒具足，無有缺漏，無諸瑕隙，亦無點污，智者所稱，具足善寂。婆悉吒，諸婆羅門種、居士、首陀羅種亦應如是篤信于佛，信法、信眾，成就圣戒。婆悉吒，剎利種中亦有供養羅漢，恭敬禮拜者。婆羅門、居士、首陀羅亦皆供養羅漢，恭敬禮拜。” 
　　佛告婆悉吒：“今我親族釋種亦奉波斯匿王，宗事禮敬，波斯匿王復來供養禮敬于我。彼不念言：‘沙門瞿曇出于豪族，我姓卑下；沙門瞿曇出大財富、大威德家，我生下窮鄙陋小家故，致供養禮敬如來也。’波斯匿王于法觀法，明識真偽，故生凈信，致敬如來耳！ 
　　“婆悉吒，今當為汝說四姓本緣。天地始終，劫盡壞時，眾生命終皆生光音天，自然化生，以念為食，光明自照，神足飛空。其后此地盡變為水，無不周遍。當于爾時，無復日月星辰，亦無晝夜年月歲數，唯有大冥。其后此水變成大地，光音諸天福盡命終，來生此間。雖來生此，猶以念食，神足飛空，身光自照，于此住久，各自稱言：‘眾生！眾生！’其后此地甘泉涌出，狀如酥蜜。彼初來天性輕躁者，見此泉已，默自念言：‘此為何物？可試嘗之。’即內指泉中，而試嘗之。如是再三，轉覺其美，便以手抄自恣食之。如是樂著，遂無厭足。其余眾生復效食之，如是再三，復覺其美，食之不已，其身轉粗，肌肉堅硬，失天妙色，無復神足，履地而行，身光轉滅，天地大冥。 
　　“婆悉吒，當知天地常法，大冥之后，必有日月星象現于虛空，然后方有晝夜晦明、日月歲數。爾時，眾生但食地味，久住世間。其食多者，顏色粗丑；其食少者，色猶悅澤。好丑端正，于是始有。其端正者，生驕慢心，輕丑陋者；其丑陋者，生嫉惡心，憎端正者。眾生于是各共忿諍，是時甘泉自然枯涸。 
　　“其后此地生自然地肥，色味具足，香潔可食，是時眾生復取食之，久住世間。其食多者，顏色粗丑；其食少者，色猶悅澤。其端正者，生驕慢心，輕丑陋者；其丑陋者，生嫉惡心，憎端正者。眾生于是各共諍訟，是時地肥遂不復生。 
　　“其后此地復生粗厚地肥，亦香美可食，不如前者，是時眾生復取食之，久住世間。其食多者，色轉粗丑；其食少者，色猶悅澤。端正丑陋，迭相是非，遂生諍訟，地肥于是遂不復生。 
　　“其后此地生自然粳米，無有糠糩，色味具足，香潔可食，是時眾生復取食之，久住于世，便有男女，互共相視，漸有情欲，轉相親近。其余眾生見已，語言：‘汝所為非！汝所為非！’即排擯驅遣出于人外，過三月已，然后還歸。” 
　　佛告婆悉吒：“昔所非者，今以為是。時，彼眾生習于非法，極情恣欲，無有時節。以慚愧故，遂造屋舍，世間于是始有房舍。玩習非法，淫欲轉增，便有胞胎，因不凈生，世間胞胎始于是也。 
　　“時，彼眾生食自然粳米，隨取隨生，無可窮盡。時，彼眾生有懈惰者，默自念言：‘朝食朝取，暮食暮取，于我勞勤。今欲并取，以終一日。’即尋并取。于后等侶喚共取米，其人答曰：‘我已并取，以供一日。汝欲取者，自可隨意。’彼人復自念言：‘此人黠慧，能先儲積。我今亦欲積糧，以供三日。’其人即儲三日余糧。有余眾生復來語言：‘可共取米。’答言：‘吾已先積三日余糧。汝欲取者，可往自取。’彼人復念：‘此人黠慧，先積余糧，以供三日。吾當效彼，積糧以供五日。’即便往取。 
　　“時，彼眾生競儲積已，粳米荒穢，轉生糠糩，刈已不生。時，彼眾生見此不悅，遂成憂迷，各自念言：‘我本初生，以念為食，神足飛空，身光自照，于世久住。其后此地甘泉涌出，狀如酥蜜，香美可食，我等時共食之。食之轉久，其食多者，顏色粗丑；其食少者，色猶悅澤。由是食故，使我等顏色有異，眾生于是各懷是非，迭相憎嫉，是時甘泉自然枯竭。其后此地生自然地肥，色味具足，香美可食，時我曹等復取食之。其食多者，顏色粗丑；其食少者，顏色悅澤。眾生于是復懷是非，迭相憎嫉，是時地肥遂不復生。其后復生粗厚地肥，亦香美可食，時我曹等復取食之。多食色粗，少食色悅，復生是非，共相憎嫉，是時地肥遂不復現。更生自然粳米，無有糠糩，時我曹等復取食之，久住于世。其懈怠者，競共儲積，由是粳米荒穢，轉生糠糩，刈已不生，今當如何？’復自相謂言：‘當共分地，別立標幟。’即尋分地，別立標幟。 
　　“婆悉吒，由此因緣，始有田地名生。彼時眾生別封田地，各立疆畔，漸生盜心，竊他禾稼。其余眾生見已，語言：‘汝所為非！汝所為非！自有田地，而取他物。自今已后，勿復爾也。’其彼眾生猶盜不已，其余眾生復重呵責而猶不已，便以手加之，告諸人言：‘此人自有田稼，而盜他物。’其人復告：‘此人打我。’時，彼眾人見二人諍已，愁憂不悅，懊惱而言：‘眾生轉惡，世間乃有此不善，生穢惡不凈，此是生、老、病、死之原，煩惱苦報墮三惡道，由有田地致此諍訟。今者寧可立一人為主以治理之，可護者護，可責者責。眾共減米，以供給之，使理諍訟。’ 
　　“時，彼眾中自選一人，形體長大，顏貌端正，有威德者，而語之言：‘汝今為我等作平等主，應護者護，應責者責，應遣者遣。當共集米，以相供給。’時，彼一人聞眾人言，即與為主，斷理諍訟，眾人即共集米供給。時，彼一人復以善言慰勞眾人，眾人聞已，皆大歡喜，皆共稱言：‘善哉！大王。善哉！大王。’于是，世間便有王名，以正法治民，故名剎利，于是世間始有剎利名生。 
　　“時，彼眾中獨有一人作如是念：‘家為大患，家為毒刺，我今寧可舍此居家，獨在山林，閑靜修道。’即舍居家，入于山林，寂默思惟，至時持器入村乞食。眾人見已，皆樂供養，歡喜稱贊：‘善哉！此人能舍家居，獨處山林，靜默修道，舍離眾惡。’于是，世間始有婆羅門名生。彼婆羅門中有不樂閑靜坐禪思惟者，便入人間，誦習為業，又自稱言：‘我是不禪人。’于是，世人稱不禪婆羅門。由入人間故，名為人間婆羅門。于是，世間有婆羅門種。彼眾生中有人好營居業，多積財寶，因是眾人名為居士。彼眾生中有多機巧，多所造作，于是世間始有首陀羅工巧之名。 
　　“婆悉吒，今此世間有四種名，第五有沙門眾名。所以然者？婆悉吒，剎利眾中，或時有人自厭己法，剃除須發，而披法服，于是始有沙門名生。婆羅門種、居士種、首陀羅種，或時有人自厭己法，剃除須發，法服修道，名為沙門。 
　　“婆悉吒，剎利種中，身行不善，口行不善，意行不善，身壞命終，必受苦報。婆羅門種、居士種、首陀羅種，身行不善，口行不善，意行不善，身壞命終，必受苦報。婆悉吒，剎利種中，有身行善，口、意行善，身壞命終，必受樂報。婆羅門、居士、首陀羅種中，身行善，口、意行善，身壞命終，必受樂報。婆悉吒，剎利種中，身行二種，口、意行二種，身壞命終，受苦樂報。婆羅門種、居士種、首陀羅種，身行二種，口、意行二種，身壞命終，受苦樂報。 
　　“婆悉吒，剎利種中，有剃除須發，法服修道，修七覺意，道成不久。所以者何？彼族姓子法服出家，修無上梵行，于現法中自身作證：生死已盡，梵行已立，所作已辦，不復受有。婆羅門、居士、首陀羅種中，有剃除須發，法服修道，修七覺意，道成不久。所以者何？彼族姓子法服出家，修無上梵行，于現法中自身作證：生死已盡，梵行已立，所作已辦，不復受有。婆悉吒，此四種中皆出明行成就羅漢，于五種中為最第一。” 
　　佛告婆悉吒：“梵天王頌曰：  
　　“‘生中剎利勝，能舍種姓去， 
　　　　明行成就者，世間最第一。’  
　　佛告婆悉吒：“此梵善說，非不善說；此梵善受，非不善受。我時即印可其言。所以者何？今我如來、至真亦說是義：  
　　“生中剎利勝，能舍種姓去， 
　　　明行成就者，世間最第一。”  
　　爾時，世尊說此法已，婆悉吒、婆羅墮無漏心解脫，聞佛所說，歡喜奉行。  
第二分轉輪圣王修行經第二  
　　如是我聞：一時，佛在摩羅醯搜人間游行，與千二百五十比丘漸至摩樓國。 
　　爾時，世尊告諸比丘：“汝等當自熾燃，熾燃于法，勿他熾燃；當自歸依，歸依于法，勿他歸依。云何比丘當自熾燃，熾燃于法，勿他熾燃？當自歸依，歸依于法，勿他歸依？于是，比丘內身身觀，精勤無懈，憶念不忘，除世貪憂。外身身觀、內外身身觀，精勤無懈，憶念不忘，除世貪憂。受、意、法觀，亦復如是。是為比丘自熾燃，熾燃于法，不他熾燃；自歸依，歸依于法，不他歸依。 
　　“如是行者，魔不能嬈，功德日增。所以者何？乃往過去久遠世時，有王名堅固念，剎利水澆頭種，為轉輪圣王，領四天下。時，王自在以法治化，人中殊特，七寶具足：一者、金輪寶，二者、白象寶，三者、紺馬寶，四者、神珠寶，五者、玉女寶，六者、居士寶，七者、主兵寶。千子具足，勇健雄猛。能伏怨敵，不用兵杖，自然太平。堅固念王久治世已，時金輪寶即于虛空忽離本處。時典輪者速往白王：‘大王，當知今者輪寶離于本處。’時，堅固王聞已念言：‘我曾于先宿耆舊所聞：若轉輪圣王輪寶移者，王壽未幾。我今己受人中福樂，宜更方便受天福樂。當立太子領四天下，別封一邑與下發師，命下須發，服三法衣，出家修道。’ 
　　“時，堅固念王即命太子而告之曰：‘卿為知不？吾曾從先宿耆舊所聞：若轉輪圣王金輪離本處者，王壽未幾。吾今已受人中福樂，當更方便遷受天福。今欲剃除須發，服三法衣，出家為道，以四天下委付于汝，宜自勉力，存恤民物。’是時，太子受王教已，時堅固念王即剃除須發，服三法衣，出家修道。 
　　“時，王出家過七日已，彼金輪寶忽然不現。其典輪者往白王言：‘大王，當知今者輪寶忽然不現。’時王不悅，即往詣堅固念王所，到已白王：‘父王，當知今者輪寶忽然不現。’時，堅固念王報其子曰：‘汝勿懷憂以為不悅，此金輪寶者非汝父產！汝但勤行圣王正法，行正法已，于十五日月滿時，沐浴香湯，婇女圍繞，升正法殿上，金輪神寶自然當現；輪有千輻，光色具足，天匠所造，非世所有。’ 
　　“子白父王：‘轉輪圣王正法云何？當云何行？’王告子曰：‘當依于法，立法具法，恭敬尊重，觀察于法，以法為首，守護正法。又當以法誨諸婇女，又當以法護視教誡諸王子、大臣、群寮、百官及諸人民、沙門、婆羅門，下至禽獸，皆當護視。’ 
　　“又告子曰：‘又汝土境所有沙門、婆羅門履行清真，功德具足，精進不懈，去離驕慢，忍辱仁愛，閑獨自修，獨自止息，獨到涅槃。自除貪欲，化彼除貪；自除瞋恚，化彼除瞋；自除愚癡，化彼除癡。于染不染，于惡不惡，于愚不愚，可著不著，可住不住，可居不居。身行質直，口言質直，意念質直；身行清凈，口言清凈，意念清凈，正命清凈，仁慧無厭，衣食知足，持缽乞食，以福眾生。有如是人者，汝當數詣，隨時諮問：“凡所修行，何善何惡？云何為犯？云何非犯？何者可親？何者不可親？何者可作？何者不可作？施行何法，長夜受樂？”汝諮問已，以意觀察，宜行則行，宜舍則舍。國有孤老，當拯給之；貧窮困劣，有來求者，慎勿違逆。國有舊法，汝勿改易。此是轉輪圣王所修行法，汝當奉行。’” 
　　佛告諸比丘：“時，轉輪圣王受父教已，如說修行。后于十五日月滿時，沐浴香湯，升高殿上，婇女圍繞，自然輪寶忽現在前；輪有千輻，光色具足，天匠所造，非世所有，真金所成，輪徑丈四。時，轉輪王默自念言：‘我曾從先宿耆舊所聞：若剎利王水澆頭種，以十五日月滿時，沐浴香湯，升寶殿上，婇女圍繞，自然金輪忽現在前；輪有千輻，光色具足，天匠所造，非世所有，真金所成，輪徑丈四，是則名為轉輪圣王。今此輪現，將無是耶？今我寧可試此輪寶。’ 
　　“時，轉輪王即召四兵，向金輪寶偏露右臂，右膝著地，復以右手摩捫金輪，語言：‘汝向東方，如法而轉，勿違常則。’輪即東轉。時，王即將四兵隨從其后，金輪寶前有四神導，輪所住處，王即止駕。爾時，東方諸小國王見大王至，以金缽盛銀粟，銀缽盛金粟，來趣王所，拜首白言：‘善來！大王，今此東方土地豐樂，人民熾盛，志性仁和，慈孝忠順，惟愿圣王于此治正！我等當給使左右，承受所當。’時，轉輪大王語小王言：‘止！止！諸賢，汝等則為供養我已。但當以正法治，勿使偏枉，無令國內有非法行，此即名曰我之所治。’ 
　　“時，諸小王聞此教已，即從大王巡行諸國，至東海表；次行南方、西方、北方，隨輪所至，其諸國王各獻國土，亦如東方諸小國比。時，轉輪王既隨金輪，周行四海，以道開化，安慰民庶，已還本國。時，金輪寶在宮門上虛空中住。時轉輪王踴躍而言：‘此金輪寶真為我瑞，我今真為轉輪圣王。’是為金輪寶成就。 
　　“其王久治世已，時金輪寶即于虛空忽離本處。其典輪者速往白王：‘大王，當知今者輪寶離于本處。’時，王聞已即自念言：‘我曾于先宿耆舊所聞：若轉輪圣王輪寶移者，王壽未幾。我今已受人中福樂，宜更方便受天福樂。當立太子領四天下，別封一邑與下發師，令下須發，服三法衣，出家修道。’ 
　　“時，王即命太子而告之曰：‘卿為知不？吾曾從先宿耆舊所聞：若轉輪圣王金輪寶離本處者，王壽未幾。吾今已受人中福樂，當設方便遷受天樂。今欲剃除須發，服三法衣，出家修道，以四天下委付于汝，宜自勉力，存恤民物。’爾時，太子受王教已，王即剃除須發，服三法衣，出家修道。時，王出家過七日已，其金輪寶忽然不現。典金輪者往白王言：‘大王，當知今者輪寶忽然不現。’時王聞已，不以為憂，亦復不往問父王意。時，彼父王忽然命終。 
　　“自此以前，六轉輪王皆展轉相承，以正法治；唯此一王自用治國，不承舊法，其政不平，天下怨訴，國土損減，人民凋落。時，有一婆羅門大臣往白王言：‘大王，當知今者國土損減，人民凋落，轉不如常。王今國內多有知識，聰慧博達，明于古今，備知先王治政之法，何不命集，問其所知？彼自當答。’時，王即召群臣，問其先王治政之道。時，諸智臣具以事答，王聞其言，即行舊政，以法護世，而猶不能拯濟孤老，施及下窮。 
　　“時，國人民轉至貧困，遂相侵奪，盜賊滋甚，伺察所得，將詣王所，白言：‘此人為賊，愿王治之！’王即問言：‘汝實為賊耶？’答曰：‘實爾，我貧窮饑餓，不能自存，故為賊耳！’時，王即出庫物以供給之，而告之曰：‘汝以此物供養父母，并恤親族，自今已后，勿復為賊。’余人傳聞有作賊者，王給財寶，于是復行劫盜他物，復為伺察所得，將詣王所，白言：‘此人為賊，愿王治之！’王復問言：‘汝實為賊耶？’答曰：‘實爾，我貧窮饑餓，不能自存，故為賊耳！’時，王復出庫財以供給之，復告之曰：‘汝以此物供養父母，并恤親族，自今已后，勿復為賊。’ 
　　“復有人聞有作賊者，王給財寶，于是復行劫盜他物，復為伺察所得，將詣王所，白言：‘此人為賊，愿王治之！’王復問言：‘汝實為賊耶？’答曰：‘實爾，我貧窮饑餓，不能自存，故為賊耳！’時王念言：‘先為賊者，吾見貧窮，給其財寶，謂當止息，而余人聞，轉更相效，盜賊日滋，如是無已。我今寧可杻械其人，令于街巷，然后載之出城，刑于曠野，以誡后人耶？’ 
　　“時，王即敕左右，使收系之，擊鼓唱令，遍諸街巷。訖已載之出城，刑于曠野。國人盡知彼為賊者，王所收系，令于街巷，刑之曠野。時，人展轉自相謂言：‘我等設為賊者，亦當如是，與彼無異。’于是，國人為自防護，遂造兵仗、刀劍、弓矢，迭相殘害，攻劫掠奪。自此王來始有貧窮，有貧窮已始有劫盜，有劫盜已始有兵仗，有兵杖已始有殺害，有殺害已則顏色憔悴，壽命短促。時，人正壽四萬歲，其后轉少，壽二萬歲，然其眾生有壽、有夭、有苦、有樂。彼有苦者，便生邪淫、貪取之心，多設方便，圖謀他物。是時，眾生貧窮劫盜，兵仗殺害，轉更滋甚，人命轉減，壽一萬歲。 
　　“一萬歲時，眾生復相劫盜，為伺察所得，將詣王所，白言：‘此人為賊，愿王治之！’王問言：‘汝實作賊耶？’答曰：‘我不作。’便于眾中故作妄語。時，彼眾生以貧窮故便行劫盜，以劫盜故便有刀兵，以刀兵故便有殺害，以殺害故便有貪取、邪淫，以貪取、邪淫故便有妄語，有妄語故其壽轉減，至于千歲。千歲之時，便有口三惡行始出于世：一者、兩舌，二者、惡口，三者、綺語。此三惡業展轉熾盛，人壽稍減至五百歲。五百歲時，眾生復有三惡行起：一者、非法淫，二者、非法貪，三者、邪見。此三惡業展轉熾盛，人壽稍減，三百、二百，我今時人，乃至百歲，少出多減。 
　　“如是展轉，為惡不已，其壽稍減，當至十歲。十歲時人，女生五月便行嫁，是時世間酥油、石蜜、黑石蜜，諸甘美味不復聞名，粳糧、禾稻變成草莠。繒、絹、錦、綾、劫貝、白氎，今世名服，時悉不現，織粗毛縷以為上衣。是時，此地多生荊棘，蚊、虻、蠅、虱、蛇、蚖、蜂、蛆，毒蟲眾多。金、銀、琉璃、珠璣、名寶，盡沒于地，唯有瓦石砂礫出于地上。 
　　“當于爾時，眾生之類永不復聞十善之名，但有十惡充滿世間。是時，乃無善法之名，其人何由得修善行？是時，眾生能為極惡，不孝父母，不敬師長，不忠不義，反逆無道者便得尊敬。如今能修善行，孝養父母，敬順師長，忠信懷義，順道修行者便得尊敬。爾時，眾生多修十惡，多墮惡道，眾生相見，常欲相殺，猶如獵師見于群鹿。時，此土地多有溝坑，溪澗深谷，土曠人希，行來恐懼。爾時，當有刀兵劫起，手執草木，皆成戈鉾，于七日中，展轉相害。 
　　“時，有智者遠逃叢林，依倚坑坎，于七日中懷怖畏心，發慈善言：‘汝不害我，我不害汝，食草木子，以存性命。’過七日已，從山林出。時有存者，得共相見，歡喜慶賀言：‘汝不死耶？汝不死耶？’猶如父母唯有一子，久別相見，歡喜無量。彼人如是各懷歡喜，迭相慶賀，然后推問其家，其家親屬死亡者眾，復于七日中悲泣號咷，啼哭相向。過七日已，復于七日中共相慶賀，娛樂歡喜，尋自念言：‘吾等積惡彌廣，故遭此難，親族死亡，家屬覆沒，今者宜當少共修善。宜修何善？當不殺生。’ 
　　“爾時，眾生盡懷慈心，不相殘害，于是眾生色壽轉增，其十歲者壽二十歲。二十時人復作是念：‘我等由少修善行，不相殘害故，壽命延長至二十歲，今者寧可更增少善。當修何善？已不殺生，當不竊盜。’已修不盜，則壽命延長至四十歲。四十時人復作是念：‘我等由少修善，壽命延長，今者寧可更增少善。何善可修？當不邪淫。’于是，其人盡不邪淫，壽命延長至八十歲。 
　　“八十歲人復作是念：‘我等由少修善，壽命延長，今者寧可更增少善。何善何修？當不妄語。’于是，其人盡不妄語，壽命延長至百六十。百六十時人復作是念：‘我等由少修善，壽命延長，我今寧可更增少善。何善可修？當不兩舌。’于是，其人盡不兩舌，壽命延長至三百二十歲。三百二十歲時人復作是念：‘我等由少修善故，壽命延長，今者寧可更增少善。何善可修？當不惡口。’于是，其人盡不惡口，壽命延長至六百四十。 
　　“六百四十時人復作是念：‘我等由修善故，壽命延長，今者寧可更增少善。何善可修？當不綺語。’于是，其人盡不綺語，壽命延長至二千歲。二千歲時人復作是念：‘我等由修善故，壽命延長，今者寧可更增少善。何善可修？當不慳貪。’于是，其人盡不慳貪而行布施，壽命延長至五千歲。五千歲時人復作是念：‘我等由修善故，壽命延長，今者寧可更增少善。何善可修？當不嫉妒，慈心修善。’于是，其人盡不嫉妒，慈心修善，壽命延長至于萬歲。 
　　“萬歲時人復作是念：‘我等由修善故，壽命延長，今者寧可更增少善。何善可修？當行正見，不生顛倒。’于是，其人盡行正見，不起顛倒，壽命延長至二萬歲。二萬歲時人復作是念：‘我等由修善故，壽命延長，今者寧可更增少善。何善可修？當滅三不善法：一者、非法淫，二者、非法貪，三者、邪見。’于是，其人盡滅三不善法，壽命延長至四萬歲。四萬歲時人復作是念：‘我等由修善故，壽命延長，今者寧可更增少善。何善可修？當孝養父母，敬事師長。’于是，其人即孝養父母，敬事師長，壽命延長至八萬歲。 
　　“八萬歲時人，女年五百歲始出行嫁。時，人當有九種病：一者、寒，二者、熱，三者、饑，四者、渴，五者、大便，六者、小便，七者、欲，八者、饕餮，九者、老。時，此大地坦然平整，無有溝坑、丘墟、荊棘，亦無蚊、虻、蛇、蚖、毒蟲，瓦石、沙礫變成琉璃，人民熾盛，五谷平賤，豐樂無極。是時，當起八萬大城，村城鄰比，雞鳴相聞。 
　　“當于爾時，有佛出世，名為彌勒如來、至真、等正覺，十號具足，如今如來十號具足。彼于諸天、釋、梵、魔、若魔、天、諸沙門、婆羅門、諸天、世人中，自身作證，亦如我今于諸天、釋、梵、魔、若魔、天、沙門、婆羅門、諸天、世人中，自身作證。彼當說法，初言亦善，中下亦善，義味具足，凈修梵行。如我今日說法，上中下言，皆悉真正，義味具足，梵行清凈。彼眾弟子有無數千萬，如我今日弟子數百。彼時，人民稱其弟子號曰慈子，如我弟子號曰釋子。 
　　“彼時，有王名曰儴伽，剎利水澆頭種轉輪圣王，典四天下，以正法治，莫不靡伏，七寶具足：一、金輪寶，二、白象寶，三、紺馬寶，四、神珠寶，五、玉女寶，六、居士寶，七、主兵寶。王有千子，勇猛雄烈，能卻外敵。四方敬順，不加兵杖，自然太平。爾時，圣王建大寶幢，圍十六尋，上高千尋，千種雜色嚴飾其幢。幢有百觚，觚有百枝，寶縷織成，眾寶間廁。于是，圣王壞此幢已，以施沙門、婆羅門、國中貧者，然后剃除須發，服三法衣，出家修道，修無上行，于現法中自身作證：生死已盡，梵行已立，所作已辦，不受后有。” 
　　佛告諸比丘：“汝等當勤修善行，以修善行，則壽命延長，顏色增益，安隱快樂，財寶豐饒，威力具足。猶如諸王順行轉輪圣王舊法，則壽命延長，顏色增益，安隱快樂，財寶豐饒，威力具足。比丘亦如是，當修善法，壽命延長，顏色增益，安隱快樂，財寶豐饒，威力具足。 
　　“云何比丘壽命延長？如是比丘修習欲定，精勤不懈，滅行成就，以修神足；修精進定、意定、思惟定，精勤不懈，滅行成就，以修神足。是為壽命延長。 
　　“何謂比丘顏色增益？于是比丘戒律具足，成就威儀，見有小罪，生大怖畏，等學諸戒，周滿備悉。是為比丘顏色增益。 
　　“何謂比丘安隱快樂？于是比丘斷除淫欲，去不善法，有覺、有觀，離生喜、樂，行第一禪。除滅覺、觀，內信歡悅，斂心專一，無覺、無觀，定生喜、樂，行第二禪。舍喜守護，專念不亂，自知身樂，賢圣所求，護念、樂，行第三禪。舍滅苦樂，先除憂喜，不苦不樂，護念清凈，行第四禪。是為比丘安隱快樂。 
　　“何謂比丘財寶豐饒？于是比丘修習慈心，遍滿一方，余方亦爾，周遍廣普，無二無量，除眾結恨，心無嫉惡，靜默慈柔，以自娛樂；悲、喜、舍心，亦復如是。是為比丘財寶豐饒。 
　　“何謂比丘威力具足？于是比丘如實知苦圣諦，集、盡、道諦亦如實知。是為比丘威力具足。” 
　　佛告比丘：“我今遍觀諸有力者無過魔力，然漏盡比丘力能勝彼。” 
　　爾時，諸比丘聞佛所說，歡喜奉行。  
佛說長阿含經卷第七 第二分弊宿經第三  
　　爾時，童女迦葉與五百比丘游行拘薩羅國，漸詣斯波醯婆羅門村。時，童女迦葉在斯波醯村北尸舍婆林止。時，有婆羅門名曰弊宿，止斯波醯村。此村豐樂，民人眾多，樹木繁茂，波斯匿王別封此村與婆羅門弊宿，以為梵分。弊宿婆羅門常懷異見，為人說言：“無有他世，亦無更生，無善惡報。” 
　　時，斯波醯村人聞童女迦葉與五百比丘，從拘薩羅國漸至此尸舍婆林，自相謂言：“此童女迦葉有大名聞，已得羅漢，耆舊長宿，多聞廣博，聰明睿智，辯才應機，善于談論，今得見者，不亦善哉！”時，彼村人日日次第往詣迦葉。爾時，弊宿在高樓上，見其村人群隊相隨，不知所趣，即問左右持蓋者言：“彼人何故群隊相隨？” 
　　侍者答曰：“我聞童女迦葉將五百比丘游拘薩羅國，至尸舍婆林。又聞其人有大名稱，已得羅漢，耆舊長宿，多聞廣博，聰明睿智，辯才應機，善于談論。彼諸人等，群隊相隨，欲詣迦葉共相見耳！” 
　　時，弊宿婆羅門即敕侍者：“汝速往語諸人：‘且住！當共俱行，往與相見。’所以者何？彼人愚惑，欺誑世間，說有他世，言有更生，言有善惡報；而實無他世，亦無更生，無善惡報。” 
　　時，使者受教已，即往語彼斯波醯村人言：“婆羅門語：‘汝等且住！當共俱詣，往與相見。’” 
　　村人答曰：“善哉！善哉！若能來者，當共俱行。” 
　　使還尋白：“彼人已住，可行者行。” 
　　時，婆羅門即下高樓，敕侍者嚴駕，與彼村人前后圍繞，詣尸舍婆林；到已下車，步進詣迦葉所，問訊訖，一面坐。其彼村人婆羅門、居士，有禮拜迦葉然后坐者，有問訊已而坐者，有自稱名已而坐者，有叉手已而坐者，有默而坐者。時，弊宿婆羅門語童女迦葉言：“今我欲有所問，寧有閑暇見聽許不？” 
　　迦葉報言：“隨汝所問，聞已當知。” 
　　婆羅門言：“今我論者，無有他世，亦無更生，無罪福報。汝論云何？” 
　　迦葉答曰：“我今問汝，隨汝意答。今上日月，為此世耶？為他世耶？為人、為天耶？” 
　　婆羅門答曰：“日月是他世，非此世也；是天，非人。” 
　　迦葉答曰：“以此可知，必有他世，亦有更生，有善惡報。” 
　　婆羅門言：“汝雖云有他世，有更生及善惡報，如我意者，皆悉無有。” 
　　迦葉問曰：“頗有因緣，可知無有他世，無有更生，無善惡報耶？” 
　　婆羅門答曰：“有緣。” 
　　迦葉問曰：“以何因緣，言無他世？” 
　　婆羅門言：“迦葉，我有親族知識，遇患困病，我往問言：‘諸沙門、婆羅門各懷異見，言諸有殺生、盜竊、邪淫、兩舌、惡口、妄言、綺語、貪取、嫉妒、邪見者，身壞命終，皆入地獄。我初不信。所以然者？初未曾見死已來還，說所墮處。若有人來說所墮處，我必信受。汝今是我所親，十惡亦備，若如沙門語者，汝死必入大地獄中。今我相信，從汝取定。若審有地獄者，汝當還來，語我使知，然后當信。’迦葉，彼命終已，至今不來。彼是我親，不應欺我，許而不來，必無后世。” 
　　迦葉報曰：“諸有智者，以譬喻得解，今當為汝引喻解之。譬如盜賊，常懷奸詐，犯王禁法；伺察所得，將詣王所，白言：‘此人為賊，愿王治之！’王即敕左右，收系其人，遍令街巷，然后載之出城，付刑人者。時，左右人即將彼賊，付刑人者。彼賊以柔軟言，語守衛者：‘汝可放我，見諸親里，言語辭別，然后當還。’云何，婆羅門，彼守衛者寧肯放不？” 
　　婆羅門答曰：“不可。” 
　　迦葉又言：“彼同人類，俱存現世，而猶不放，況汝所親，十惡備足，身死命終，必入地獄！獄鬼無慈，又非其類，死生異世，彼若以軟言求于獄鬼：‘汝暫放我，還到世間，見親族言語辭別，然后當還。’寧得放不？” 
　　婆羅門答曰：“不可。” 
　　迦葉又言：“以此相方，自足可知。何為守迷，自生邪見耶？” 
　　婆羅門言：“汝雖引喻，謂有他世，我猶言無。” 
　　迦葉復言：“汝頗更有余緣，可知無他世耶？” 
　　婆羅門報言：“我更有余緣，知無他世。” 
　　迦葉問曰：“以何緣知？” 
　　答曰：“迦葉，我有親族，遇患篤重，我往語言：‘諸沙門、婆羅門各懷異見，說有他世，言不殺、不盜、不淫、不欺，不兩舌、惡口、妄言、綺語、貪取、嫉妒、邪見者，身壞命終，皆生天上。我初不信。所以然者？初未曾見死已來還，說所墮處。若有人來說所墮生，我必信耳！今汝是我所親，十善亦備，若如沙門語者，汝今命終，必生天上。今我相信，從汝取定。若審有天報者，汝當必來語我使知，然后當信。’迦葉，彼命終已，至今不來。彼是我親，不應欺我，許而不來，必無他世。” 
　　迦葉又言：“諸有智者，以譬喻得解，我今當復為汝說喻。譬如有人，墮于深廁，身首沒溺。王敕左右，挽此人出，以竹為篦，三刮其身，澡豆凈灰，次如洗之，后以香湯，沐浴其體，細末眾香，坌其身上，敕除發師，凈其須發。又敕左右，重將洗沐，如是至三。洗以香湯，坌以香末；名衣上服，莊嚴其身；百味甘膳，以恣其口；將詣高堂，五欲娛樂。其人復能還入廁不？” 
　　答曰：“不能。彼處臭惡，何可還入？” 
　　迦葉言：“諸天亦爾。此閻浮利地，臭穢不凈。諸天在上，去此百由旬，遙聞人臭，甚于廁溷。婆羅門，汝親族知識，十善具足，然必生天，五欲自娛，快樂無極，寧當復肯還來，入此閻浮廁不？” 
　　答曰：“不也。” 
　　迦葉又言：“以此相方，自具可知。何為守迷，自生邪見？” 
　　婆羅門言：“汝雖引喻，言有他世，我猶言無。” 
　　迦葉復言：“汝頗更有余緣，可知無他世耶？” 
　　婆羅門報言：“我更有余緣，知無他世。” 
　　迦葉問曰：“以何緣知？” 
　　答曰：“迦葉，我有親族，遇患篤重，我往語言：‘沙門、婆羅門各懷異見，說有后世，言不殺、不盜、不淫、不欺、不飲酒者，身懷命終，皆生忉利天上。我亦不信。所以然者？初未曾見死已來還，說所墮處。若有人來說所墮生，我必信耳！今汝是我所親，五戒具足，身壞命終，必生忉利天上。今我相信，從汝取定。若審有天福者，汝當還來，語我使知，然后當信。’迦葉，彼命終已，至今不來。彼是我親，不應有欺，許而不來，必無他世。” 
　　迦葉答言：“此間百歲，正當忉利天上一日一夜耳！如是亦三十日為一月，十二月為一歲。如是彼天壽千歲。云何，婆羅門，汝親族五戒具足，身壞命終，必生忉利天上。彼生天已，作是念言：‘我初生此，當二三日中，娛樂游戲，然后來下報汝言’者，寧得見不？” 
　　答曰：“不也。我死久矣，何由相見？” 
　　婆羅門言：“我不信也，誰來告汝有忉利天，壽命如是？” 
　　迦葉言：“諸有智者，以譬喻得解，我今更當為汝引喻。譬如有人，從生而盲，不識五色，青、黃、赤、白，粗、細、長、短，亦不見日、月、星象、丘陵、溝壑。有人問言：‘青、黃、赤、白五色云何？’肓人答曰：‘無有五色。’如是粗、細、長、短、日、月、星象、山陵、溝壑，皆言無有。云何，婆羅門，彼肓人言，是正答不？” 
　　答曰：“不也。” 
　　“所以者何？世間現有五色，青、黃、赤、白，粗、細、長、短，日、月、星象、山陵、溝壑，而彼言無。婆羅門，汝亦如是。忉利天壽，實有不虛，汝自不見，便言其無。” 
　　婆羅門言：“汝雖言有，我猶不信。” 
　　迦葉又言：“汝復作何緣，而知其無？” 
　　答曰：“迦葉，我所封村人有作賊者，伺察所得，將詣我所，語我言：‘此人為賊，惟愿治之！’我答言：‘收縛此人，著大釜中，圍蓋厚泥，使其牢密，勿令有泄，遣人圍繞，以火煮之。’我時欲觀知其精神所出之處，將諸侍從，繞釜而觀，都不見其神去來處；又發釜看，亦不見神有往來之處。以此緣故，知無他世。” 
　　迦葉又言：“我今問汝，若能答者隨意報之。婆羅門，汝在高樓，息寢臥時，頗曾夢見山林、江河、園觀、浴池、國邑、街巷不？” 
　　答曰：“夢見。” 
　　又問：“婆羅門，汝當夢時，居家眷屬侍衛汝不？” 
　　答曰：“侍衛。” 
　　又問：“婆羅門，汝諸眷屬見汝識神有出入不？” 
　　答曰：“不見。” 
　　迦葉又言：“汝今生存，識神出入，尚不可見，況于死者乎？汝不可以目前現事觀于眾生。婆羅門，有比丘初夜、后夜捐除睡眠，精勤不懈，專念道品，以三昧力，修凈天眼；以天眼力，觀于眾生，死此生彼，從彼生此，壽命長短，顏色好丑，隨行受報，善惡之趣，皆悉知見。汝不可以穢濁肉眼，不能徹見眾生所趣，便言無也。婆羅門，以此可知，必有他世。” 
　　婆羅門言：“汝雖引喻說有他世，如我所見，猶無有也。” 
　　迦葉又言：“汝頗更有因緣，知無他世耶？” 
　　婆羅門言：“有。” 
　　迦葉言：“以何緣知？” 
　　婆羅門言：“我所封村人有作賊者，伺察所得，將詣我所，語我言：‘此人為賊，惟愿治之！’我敕左右收縛此人，生剝其皮，求其識神，而都不見。又敕左右臠割其肉，以求識神，又復不見。又敕左右截其筋、脈、骨間求神，又復不見。又敕左右打骨出髓，髓中求神，又復不見。迦葉，我以此緣，知無他世。” 
　　迦葉復言：“諸有智者，以譬喻得解，我今復當為汝引喻。乃往過去久遠世時，有一國壞，荒毀未復，時有商賈五百乘車經過其土。有一梵志奉事火神，常止一林。時，諸商人皆往投宿，清旦別去。時事火梵志作是念言：‘向諸商人宿此林中，今者已去，倘有遺漏可試往看。’尋詣彼所，都無所見，唯有一小兒始年一歲，獨在彼坐。梵志復念：‘我今何忍見此小兒于我前死？今者寧可將此小兒至吾所止，養活之耶？’即抱小兒往所住處而養育之。其兒轉大，至十余歲。 
　　“時，此梵志以少因緣欲游人間，語小兒曰：‘我有少緣，欲暫出行。汝善守護此火，慎勿使滅。若火滅者，當以鉆鉆木，取火燃之。’具誡敕已，出林游行。梵志去后，小兒貪戲，不數視火，火遂便滅。小兒戲還，見火已滅，燠惱而言：‘我所為非，我父去時，具約敕我：守護此火，慎勿令滅！而我貪戲，致使火滅，當如之何？’彼時，小兒吹灰求火，不能得已；便以斧劈薪求火，復不能得；又復斬薪置于臼中，搗以求火，又不能得。 
　　“爾時，梵志于人間還，詣彼林所，問小兒曰：‘吾先敕汝使守護火，火不滅耶？’小兒對曰：‘我向出戲，不時護視，火今已滅。’復問小兒：‘汝以何方便更求火耶？’小兒報曰：‘火出于木，我以斧破木求火，不得火；復斬之令碎，置于臼中，杵搗求火，復不能得。’時，彼梵志以鉆鉆木出火，積薪而燃，告小兒曰：‘夫欲求火，法應如此，不應破析杵碎而求。’ 
　　“婆羅門，汝亦如是無有方便，[皮+刂]剝死人而求識神，汝不可以目前現事觀于眾生。婆羅門，有比丘初夜后夜捐除睡眠，精勤不懈，專念道品，以三昧力，修凈天眼；以天眼力，觀于眾生，死此生彼，從彼生此，壽命長短，顏色好丑，隨行受報，善惡之趣，皆悉知見。汝不可以穢濁肉眼，不能徹見眾生所趣，便言無也。婆羅門，以此可知，必有他世。” 
　　婆羅門言：“汝雖引喻說有他世，如我所見，猶無有也。” 
　　迦葉復言：“汝頗更有因緣，知無他世耶？” 
　　婆羅門言：“有。” 
　　迦葉言：“以何緣知？” 
　　婆羅門言：“我所封村人有作賊者，伺察所得，將詣我所，語我言：‘此人為賊，惟愿治之！’我敕左右：‘將此人以稱稱之。’侍者受命，即以稱稱。又告侍者：‘汝將此人安徐殺之，勿損皮肉。’即受我教，殺之無損。我復敕左右：‘更重稱之。’乃重于本。迦葉，生稱彼人，識神猶在，顏色悅豫，猶能言語，其身乃輕；死已重稱，識神已滅，無有顏色，不能語言，其身更重。我以此緣，知無他世。” 
　　迦葉語婆羅門：“吾今問汝，隨意答我。如人稱鐵，先冷稱已，然后熱稱，何有光色柔軟而輕？何無光色堅硬而重？” 
　　婆羅門言：“熱鐵有色，柔軟而輕；冷鐵無色，剛強而重。” 
　　迦葉語言：“人亦如是，生有顏色，柔軟而輕；死無顏色，剛強而重。以此可知，必有他世。” 
　　婆羅門言：“汝雖引喻說有他世，如我所見，必無有也。” 
　　迦葉言：“汝復有何緣，知無他世？” 
　　婆羅門答言：“我有親族，遇患篤重。時，我到彼語言：‘扶此病人，令右脅臥。’視瞻、屈伸、言語如常；又使左臥，反覆宛轉，屈伸、視瞻、言語如常。尋即命終，吾復使人扶轉，左臥右臥，反覆諦觀，不復屈伸、視瞻、言語。吾以是知，必無他世。” 
　　迦葉復言：“諸有智者，以譬喻得解，今當為汝引喻。昔有一國不聞貝聲，時有一人善能吹貝，往到彼國，入一村中，執貝三吹，然后置地。時，村人男女聞聲驚動，皆就往問：‘此是何聲，哀和清徹乃如是耶？’彼人指貝曰：‘此物聲也。’時，彼村人以手觸貝曰：‘汝可作聲！汝可作聲！’貝都不鳴。其主即取貝三吹置地。時，村人言：‘向者，美聲非是貝力，有手有口，有氣吹之，然后乃鳴。’人亦如是，有壽有識，有息出入，則能屈伸、視瞻、語言；無壽無識，無出入息，則無屈伸、視瞻、語言。” 
　　又語婆羅門：“汝今宜舍此惡邪見，勿為長夜自增苦惱。” 
　　婆羅門言：“我不能舍。所以然者？我自生來長夜諷誦，玩習堅固，何可舍耶？” 
　　迦葉復言：“諸有智者，以譬喻得解，我今當更為汝引喻。乃往久遠有一國土，其土邊疆，人民荒壞。彼國有二人，一智一愚，自相謂言：‘我是汝親，共汝出城，采穞求財。’即尋相隨，詣一空聚，見地有麻，即語愚者：‘共取持歸。’時，彼二人各取一擔。復過前村，見有麻縷，其一智者言：‘麻縷成功，輕細可取。’其一人言：‘我已取麻，系縛牢固，不能舍也。’其一智者即取麻縷，重擔而去。復共前進，見有麻布，其一智者言：‘麻布成功，輕細可取。’彼一人言：‘我已取麻，系縛牢固，不能復舍。’其一智者即舍麻縷，取布自重。復共前行，見有劫貝，其一智者言：‘劫貝價貴，輕細可取。’彼一人言：‘我已取麻，系縛牢固，赍來道遠，不能舍也。’時，一智者即舍麻布而取劫貝。 
　　“如是前行，見劫貝縷，次見白疊，次若白銅，次見白銀，次見黃金，其一智者言：‘若無金者，當取白銀；若無白銀，當取白銅乃至麻縷；若無麻縷，當取麻耳！今者此村大有黃金，眾寶之上，汝宜舍麻，我當舍銀，共取黃金，自重而歸。’彼一人言：‘我取此麻，系縛牢固，赍來道遠，不能舍也。汝欲取者，自隨汝意。’其一智者舍銀取金，重擔而歸其家。親族遙見彼人大得金寶，歡喜奉迎。時，得金者見親族迎，復大歡喜。其無智人負麻而歸居家，親族見之，不悅亦不起迎，其負麻者倍增憂愧。婆羅門，汝今宜舍惡習邪見，勿為長夜自增苦惱，如負麻人執意堅固，不取金寶，負麻而歸，空自疲勞，親族不悅，長夜貧窮，自增憂苦也。” 
　　婆羅門言：“我終不能舍此見也。所以者何？我以此見多所教授，多所饒益，四方諸王皆聞我名，亦盡知我是斷滅學者。” 
　　迦葉復言：“諸有智者，以譬喻得解，我今當更為汝引喻。乃往久遠有一國土，其土邊疆，人民荒壞。時有商人，有千乘車，經過其土，水谷、薪草不自供足。時商主念言：‘我等伴多，水谷、薪草不自供足，今者寧可分為二分。’ 
　　“其一分者于前發引，其前發導師見有一人，身體粗大，目赤面黑，泥涂其身。遙見遠來，即問：‘汝從何來？’報言：‘我從前村來。’又問彼言：‘汝所來處，多有水谷、薪草不耶？’其人報言：‘我所來處，多有水谷，薪草無乏。我于中路逢天暴雨，其處多水，亦豐薪草。’又語商主：‘汝曹車上若有谷草，盡可捐棄。彼自豐有，不須重車。’時，彼商主語眾商言：‘吾向前行，見有一人，目赤面黑，泥涂其身。我遙問言：“汝從何來？”即答我言：“我從前村來。”我尋復問：“汝所來處，豐有水谷、薪草不也？”答我言：“彼大豐耳！”又語我言：“向于中路，逢天暴雨，此處多水，又豐薪草。”復語我言：“君等車上若有谷草，盡可損棄。彼自豐有，不須重車。汝等宜各棄諸谷草，輕車速進。”’即如其言，各共捐棄谷草，輕車速進。如是一日不見水草，一日、三日乃至七日，又復不見。時，商人窮于曠澤，為鬼所食。 
　　“其后一部，次復進路，商主時前復見一人，目赤面黑，泥涂其身。遙見問言：‘汝從何來？’彼人答言：‘從前村來。’又問：‘汝所來處，豐有水谷、薪草不耶？’彼人答曰：‘大豐有耳！’又語商主：‘吾于中路，逢天暴雨，其處多水，亦豐薪草。’又語商主：‘君等車上若有谷草，便可捐棄，彼自豐有，不須重車。’時，商主還語諸商人言：‘吾向前行，見有一人，道如此事：“君等車上若有谷草，可盡捐棄，彼自豐有，不須重車。”’時，商主言：‘汝等谷草慎勿損棄，須得新者然后當棄。所以者何？新陳相接，然后當得度此曠野。’時，彼商人重車而行，如是一日不見水草，二日、三日至于七日，又亦不見。但見前人為鬼所食，骸骨狼藉。 
　　“婆羅門，彼赤眼黑面者，是羅剎鬼也。諸有隨汝教者，長夜受苦，亦當如彼前部商人，無智慧故，隨導師語，自沒其身。婆羅門，諸有沙門、婆羅門，精進智慧，有所言說，承用其教者，則長夜獲安，如彼后部商人，有智慧故，得免危難。婆羅門，汝今寧可舍此惡見，勿為長夜自增苦惱。” 
　　婆羅門言：“我終不能舍所見也，設有人來強諫我者，生我忿耳，終不舍見。” 
　　迦葉又言：“諸有智者，以譬喻得解，我今當復為汝引喻。乃昔久遠有一國土，其土邊疆，人民荒壞。時有一人，好喜養豬，詣他空村，見有干糞，尋自念言：‘此處饒糞，我豬豚饑。今當取草裹此干糞，頭戴而歸。’即尋取草，裹糞而戴。于其中路，逢天大雨，糞汁流下，至于足跟。眾人見已，皆言：‘狂人！糞涂臭處，正使天晴，尚不應戴，況于雨中戴之而行？’其人方怒，逆罵詈言：‘汝等自癡，不知我家豬豚饑餓；汝若知者，不言我癡。’婆羅門，汝今寧可舍此惡見，勿守迷惑，長夜受苦。如彼癡子戴糞而行，眾人訶諫，逆更瞋罵，謂他不知。” 
　　婆羅門語迦葉言：“汝等若謂行善生天，死勝生者，汝等則當以刀自刎，飲毒而死，或五縛其身，自投高岸，而今貪生不能自殺者，則知死不勝生。” 
　　迦葉復言：“諸有智者，以譬喻得解，我今當更為汝引喻。昔者，此斯波醯村有一梵志，耆舊長宿，年百二十。彼有二妻，一先有子，一始有娠。時，彼梵志未久命終，其大母子語小母言：‘所有財寶，盡應與我，汝無分也。’時小母言：‘汝為小待，須我分娠。若生男者，應有財分；若生女者，汝自嫁娶，當得財物。’彼子殷勤再三索財，小母答如初。其子又逼不已，時彼小母即以利刀自決其腹，知為男女。” 
　　語婆羅門言：“母今自殺，復害胎子。汝婆羅門，亦復如是，既自殺身，復欲殺人。若沙門、婆羅門，精勤修善，戒德具足，久存世者，多所饒益，天人獲安。吾今末后為汝引喻，當使汝知惡見之殃。昔者，此斯波醯村有二伎人，善于弄丸，二人捔伎，一人得勝。時，不如者語勝者言：‘今日且停，明當更共試，’其不如者即歸家中，取其戲丸，涂以毒藥，暴之使干。明持此丸詣勝者所，語言：‘更可捔伎。’即前共戲，先以毒丸授彼勝者，勝者即吞。其不如者復授毒丸，得已隨吞，其毒轉行，舉身戰動。時，不如者以偈罵日：  
　　“‘吾以藥涂丸，而汝吞不覺， 
　　　　小伎汝為吞，久后自當知。’”  
　　迦葉語婆羅門言：“汝今當速舍此惡見，勿為專迷，自增苦毒，如彼伎人，吞毒不覺。” 
　　時，婆羅門白迦葉言：“尊者初設月喻，我時已解。所以往返，不時受者，欲見迦葉辯才智慧，生牢固信耳！我今信受，歸依迦葉。” 
　　迦葉報言：“汝勿歸我，如我所歸無上尊者，汝當歸依。” 
　　婆羅門言：“不審所歸無上尊者，今為所在？” 
　　迦葉報言：“今我師世尊，滅度未久。” 
　　婆羅門言：“世尊若在，不避遠近，其當親見，歸依禮拜。今聞迦葉言，如來滅度，今即歸依滅度如來及法、眾僧。迦葉，聽我于正法中為優婆塞！自今已后，盡壽不殺、不盜、不淫、不欺、不飲酒，我今當為一切大施。” 
　　迦葉語言：“若汝宰殺眾生，撾打僮仆，而為會者，此非凈福。又如磽確薄地，多生荊棘，于中種植，必無所獲。汝若宰殺眾生，撾打僮仆，而為大會，施邪見眾，此非凈福。若汝大施，不害眾生，不以杖楚加于僮仆，歡喜設會，施清凈眾，則獲大福。猶如良田，隨時種植，必獲果實。” 
　　“迦葉，自今已后，常凈施眾僧，不令斷絕。” 
　　時，有一年少梵志，名曰摩頭，在弊宿后立。弊宿顧語曰：“吾今欲設一切大施，汝當為我經營處分。” 
　　時，年少梵志聞弊宿語已，即為經營，為大施已，而作是言：“愿使弊宿今世、后世不獲福報。” 
　　時，弊宿聞彼梵志經營施已，有如是言：“愿使弊宿今世、后世不獲果報。”即命梵志而告之曰：“汝審有是言耶？” 
　　答曰：“如是，實有是言。所以然者？今所設食，粗澀弊惡，以此施僧，若以示王，王尚不能以手暫向，況當食之？現在所設，不可喜樂，何由后世得凈果報？王施僧衣純以麻布，若以示王，王尚不能以足暫向，況能自著？現在所施，不可喜樂，何由后世得凈果報？” 
　　時，婆羅門又告梵志：“自今已后，汝以我所食、我所著衣以施眾僧。” 
　　時，梵志即承教旨，以王所食、王所著衣供養眾僧。時，婆羅門設此凈施，身壞命終，生一下劣天中；梵志經營會者，身壞命終，生忉利天。 
　　爾時，弊宿婆羅門、年少梵志及斯波醯婆羅門、居士等，聞童女迦葉所說，歡喜奉行。  
佛說長阿含經卷第八 第二分散陀那經第四  
　　如是我聞：一時，佛在羅閱祇毗訶羅山七葉樹窟，與大比丘眾千二百五十人俱。 
　　時，王舍城有一居士，名散陀那，好行游觀，日日出城，至世尊所。時，彼居士仰觀日時，默自念言：“今往覲佛，非是時也。今者世尊必在靜室三昧思惟，諸比丘眾亦當禪靜。我今寧可往詣烏暫婆利梵志女林中，須日時到，當詣世尊，禮敬問訊，并詣諸比丘所，致敬問訊。” 
　　時，梵志女林中有一梵志，名尼俱陀，與五百梵志子俱止彼林。時，諸梵志眾聚一處，高聲大論，俱說遮道濁亂之言，以此終日。或論國事，或論戰斗兵杖之事，或論國家義和之事，或論大臣及庶民事，或論車馬游園林事，或論坐席、衣服、飲食、婦女之事，或論山海龜鱉之事，但說如是遮道之論，以此終日。 
　　時，彼梵志遙見散陀那居士來，即敕其眾，令皆靜默：“所以然者？彼沙門瞿曇弟子今從外來。沙門瞿曇白衣弟子中，此為最上。彼必來此，汝宜靜默。”時，諸梵志各自默然。 
　　散陀那居士至梵志所，問訊已，一面坐，語梵志曰：“我師世尊常樂閑靜，不好憒鬧，不如汝等與諸弟子處在人中，高聲大論，但說遮道無益之言。” 
　　梵志又語居士言：“沙門瞿曇頗曾與人共言論不？眾人何由得知沙門有大智慧？汝師常好獨處邊地，猶如瞎牛食草，偏逐所見。汝師瞿曇亦復如是，偏好獨見，樂無人處。汝師若來，吾等當稱以為瞎牛。彼常自言有大智慧，我以一言窮彼，能使默然，如龜藏六，謂可無患，以一箭射，使無逃處。” 
　　爾時，世尊在閑靜室，以天耳聞梵志居士有如是論，即出七葉樹窟，詣烏暫婆利梵志女林。時，彼梵志遙見佛來，敕諸弟子：“汝等皆默，瞿曇沙門欲來至此。汝等慎勿起迎、恭敬禮拜，亦勿請坐，取一別座，與之令坐。彼既坐已，卿等當問：‘沙門瞿曇，汝從本來，以何法教訓于弟子，得安隱處，凈修梵行？’” 
　　爾時，世尊漸至彼園。時彼梵志不覺自起，漸迎世尊，而作是言：“善來！瞿曇。善來！沙門，久不相見，今以何緣而來至此？可前小坐。”爾時，世尊即就其座，煕怡而笑，默自念言：“此諸愚人不能自專，先立要令，竟不能全。”所以然者？是佛神力令彼惡心自然敗壞。 
　　時，散陀那居士禮世尊足，于一面坐。尼俱陀梵志問訊佛已，亦一面坐，而白佛言：“沙門瞿曇，從本以來，以何法教訓誨弟子，得安隱處，凈修梵行？” 
　　世尊告曰：“且止！梵志，吾法深廣，從本以來，誨諸弟子，得安隱處，凈修梵行，非汝所及。” 
　　又告梵志：“正使汝師及汝弟子所行道法，有凈不凈，我盡能說。” 
　　時，五百梵志弟子各各舉聲，自相謂言：“瞿曇沙門有大威勢，有大神力，他問己義，乃開他義。” 
　　時，尼俱陀梵志白佛言：“善哉！瞿曇，愿分別之。” 
　　佛告梵志：“諦聽！諦聽！當為汝說。” 
　　梵志答言：“愿樂欲聞。” 
　　佛告梵志：“汝所行者皆為卑陋，離服裸形，以手障蔽，不瓨受食，不受盂食，不受兩壁中間食，不受二人中間食，不受兩刀中間食，不受兩盂中間食，不受共食家食，不受懷妊家食，見狗在門則不受其食，不受多蠅家食，不受請食，他言先識則不受其食；不食魚，不食肉，不飲酒，不兩器食；一餐一咽，至七餐止，受人益食，不過七益；或一日一食，或二日、三日、四日、五日、六日、七日一食；或復食菜，或復食莠，或食飯汁，或食糜米，或食稴稻，或食牛糞，或食鹿糞，或食樹根、枝葉、果實，或食自落果。 
　　“或被衣，或被莎衣，或衣樹皮，或草襜身，或衣鹿皮，或留頭發，或被毛編，或著冢間衣；或有常舉手者，或不坐床席，或有常蹲者；或有剃發留髦須者；或有臥荊棘者，或有臥果蓏上者，或有裸形臥牛糞上者；或一日三浴，或有一夜三浴。以無數眾苦，苦役此身。云何，尼俱陀，如此行者，可名凈法不？” 
　　梵志答曰：“此法凈，非不凈也。” 
　　佛告梵志：“汝謂為凈，吾當于汝凈法中說有垢穢。” 
　　梵志曰：“善哉！瞿曇，便可說之，愿樂欲聞！” 
　　佛告梵志：“彼苦行者，常自計念：‘我行如此，當得供養敬禮事。’是即垢穢。彼苦行者，得供養已，樂著堅固，愛染不舍，不曉遠離，不知出要，是為垢穢。彼苦行者，遙見人來，盡共坐禪；若無人時，隨意坐臥，是為垢穢。彼苦行者，聞他正義，不肯印可，是為垢穢。彼苦行者，他有正問，吝而不答，是為垢穢。 
　　“彼苦行者，設見有人供養沙門、婆羅門，則訶止之，是為垢穢。彼苦行者，若見沙門、婆羅門食更生物，就呵責之，是為垢穢。彼苦行者，有不凈食，不肯施人；若有凈食，貪著自食，不見己過，不知出要，是為垢穢。彼苦行者，自稱己善，毀仇他人，是為垢穢。彼苦行者，為殺、盜、淫、兩舌、惡口、妄言、綺語、貪取、嫉妒、邪見顛倒，是為垢穢。 
　　“彼苦行者，懈墮喜忘，不習禪定，無有智慧，猶如禽獸，是為垢穢。彼苦行者，貢高、驕慢、慢、增上慢，是為垢穢。彼苦行者，無有信義，亦無反復，不持凈戒，不能精勤受人訓誨，常與惡人以為伴黨，為惡不已，是為垢穢。彼苦行者，多懷瞋恨，好為巧偽，自怙己見，求人長短，恒懷邪見，與邊見俱，是為垢穢。云何，尼俱陀，如此行者可言凈不耶？” 
　　答曰：“是不凈，非是凈也。” 
　　佛言：“今當于汝垢穢法中，更說清凈無垢穢法。” 
　　梵志言：“惟愿說之！” 
　　佛言：“彼苦行者，不自計念：‘我行如是，當得供養恭敬禮事。’是為苦行無垢法也。彼苦行者，得供養已，心不貪著，曉了遠離，知出要法，是為苦行無垢法也。彼苦行者，禪有常法，有人、無人，不以為異，是為苦行無垢法也。彼苦行者，聞他正義，歡喜印可，是為苦行無垢法也。彼苦行者，他有正問，歡喜解說，是為苦行離垢法也。 
　　“彼苦行者，設見有人供養沙門、婆羅門，代其歡喜而不呵止，是為苦行離垢法也。彼苦行者，若見沙門、婆羅門食更生之物，不呵責之，是為苦行離垢法也。彼苦行者，有不凈食，心不吝惜；若有凈食，則不染著，能見己過，知出要法，是為苦行離垢法也。彼苦行者，不自稱譽，不毀他人，是為苦行離垢法也。彼苦行者，不殺、盜、淫、兩舌、惡口、妄言、綺語、貪取、嫉妒、邪見，是為苦行離垢法也。 
　　“彼苦行者，精勤不忘，好習禪行，多修智慧，不愚如獸，是為苦行離垢法也。彼苦行者，不為貢高、驕慢、自大，是為苦行離垢法也。彼苦行者，常懷信義，修反復行，能持凈戒，勤受訓誨，常與善人而為伴黨，積善不已，是為苦行離垢法也。彼苦行者，不懷瞋恨，不為巧偽，不恃己見，不求人短，不懷邪見，亦無邊見，是為苦行離垢法也。云何，梵志，如是苦行，為是清凈離垢法耶？” 
　　答曰：“如是，實是清凈離垢法也。” 
　　梵志白佛言：“齊此苦行，名為第一、堅固行耶？” 
　　佛言：“未也，始是皮耳！” 
　　梵志言：“愿說樹節！” 
　　佛告梵志：“汝當善聽！吾今當說。” 
　　梵志言：“唯然，愿樂欲聞！” 
　　“梵志，彼苦行者，自不殺生，不教人殺；自不偷盜，不教人盜；自不邪淫，不教人淫；自不妄語，亦不教人為。彼以慈心遍滿一方，余方亦爾。慈心廣大，無二無量，無有結恨，遍滿世間。悲、喜、舍心，亦復如是。齊此苦行，名為樹節。” 
　　梵志白佛言：“愿說苦行堅固之義！” 
　　佛告梵志：“諦聽！諦聽！吾當說之。” 
　　梵志曰：“唯然，世尊，愿樂欲聞！” 
　　佛言：“彼苦行者，自不殺生，教人不殺；自不偷盜，教人不盜；自不邪淫，教人不淫；自不妄語，教人不妄語。彼以慈心遍滿一方，余方亦爾。慈心廣大，無二無量，無有結恨，遍滿世間。悲、喜、舍心，亦復如是。彼苦行者，自識往昔無數劫事，一生、二生至無數生，國土成敗，劫數終始，盡見盡知。又自見知：我曾生彼種姓，如是名字，如是飲食，如是壽命，如是所受苦樂，從彼生此，從此生彼。如是盡憶無數劫事，是為，梵志，彼苦行者牢固無壞。” 
　　梵志白佛言：“云何為第一？” 
　　佛言：“梵志，諦聽！諦聽！吾當說之。” 
　　梵志言：“唯然，世尊，愿樂欲聞！” 
　　佛言：“彼苦行者，自不殺生，教人不殺；自不偷盜，教人不盜；自不邪淫，教人不淫；自不妄語，教人不欺。彼以慈心遍滿一方，余方亦爾。慈心廣大，無二無量，無有結恨，遍滿世間。悲、喜、舍心，亦復如是。彼苦行者，自識往昔無數劫事，一生、二生至無數生，國土成敗，劫數終始，盡見盡知。又自知見：我曾生彼種姓，如是名字、飲食、壽命，如是所經苦樂，從彼生此，從此生彼。如是盡憶無數劫事，彼天眼凈觀眾生類，死此生彼，顏色好丑、善惡所趣，隨行所墮，盡見盡知。又知眾生身行不善，口行不善，意行不善，誹謗賢圣，信邪倒見，身壞命終，墮三惡道。或有眾生身行善，口、意亦善，不謗賢圣，見正信行，身壞命終，生天、人中。行者天眼清凈，觀見眾生，乃至隨行所墮，無不見知，是為苦行第一勝也。” 
　　佛告梵志：“于此法中復有勝者，我常以此法化諸聲聞，彼以此法得修梵行。” 
　　時，五百梵志弟子各大舉聲，自相謂言：“今觀世尊為最尊上，我師不及。” 
　　時，彼散陀那居士語梵志曰：“汝向自言：‘瞿曇若來，吾等當稱以為瞎牛。’世尊今來，汝何不稱？又汝向言：‘當以一言窮彼瞿曇，能使默然，如龜藏六，謂可無患，以一箭射，使無逃處。’汝今何不以汝一言窮如來耶？” 
　　佛問梵志：“汝憶先時有是言不？” 
　　答曰：“實有。” 
　　佛告梵志：“汝豈不從先宿梵志聞諸佛如來獨處山林，樂閑靜處，如我今日樂于閑居，不如汝法，樂于憒鬧，說無益事，以終日耶？” 
　　梵志曰：“聞過去諸佛樂于閑靜，獨處山林，如今世尊，不如我法，樂于憒鬧，說無益事，以終日耶！” 
　　佛告梵志：“汝豈不念：‘瞿曇沙門能說菩提，自能調伏，能調伏人；自得止息，能止息人；自度彼岸，能使人度；自得解脫，能解脫人；自得滅度，能滅度人’？” 
　　時，彼梵志即從座起，頭面作禮，手捫佛足，自稱己名曰：“我是尼俱陀梵志，我是尼俱陀梵志，今者自歸，禮世尊足。” 
　　佛告梵志：“止！止！且住！使汝心解，便為禮敬。” 
　　時，彼梵志重禮佛足，在一面坐。 
　　佛告梵志：“汝將無謂佛為利養而說法耶？勿起是心！若有利養，盡以施汝。吾所說法，微妙第一，為滅不善，增益善法。” 
　　又告梵志：“汝將無謂佛為名稱，為尊重故，為導首故，為眷屬故，為大眾故，而說法耶？勿起此心！今汝眷屬盡屬于汝。我所說法，為滅不善，增長善法。” 
　　又告梵志：“汝將無謂佛以汝置不善聚、黑冥聚中耶？勿生是心！諸不善聚及黑冥聚汝但舍去，吾自為汝說善凈法。” 
　　又告梵志：“汝將無謂佛黜汝于善法聚、清白聚耶？勿起是心！汝但于善法聚、清白聚中精勤修行，吾自為汝說善凈法，滅不善行，增益善法。” 
　　爾時，五百梵志弟子皆端心正意，聽佛所說。時，魔波旬作此念言：“此五百梵志弟子端心正意，從佛聽法，我今寧可往壞其意。”爾時，惡魔即以己力壞亂其意。爾時，世尊告散陀那曰：“此五百梵志子端心正意，從我聽法，天魔波旬壞亂其意。今吾欲還，汝可俱去。”爾時，世尊以右手接散陀那居士置掌中，乘虛而歸。 
　　時，散陀那居士、尼俱陀梵志及五百梵志子聞佛所說，歡喜奉行。  
第二分眾集經第五  
　　如是我聞：一時，佛于末羅游行，與千二百五十比丘俱，漸至波婆城阇頭庵婆園。 
　　爾時，世尊以十五日月滿時，于露地坐，諸比丘僧前后圍繞。世尊于夜多說法已，告舍利弗言：“今者四方諸比丘集，皆共精勤，捐除睡眠。吾患背痛，欲暫止息，汝今可為諸比丘說法。” 
　　對曰：“唯然，當如圣教。” 
　　爾時，世尊即四牒僧伽梨，偃右脅如師子，累足而臥。 
　　時，舍利弗告諸比丘：“今此波婆城有尼乾子命終未久，其后弟子分為二部，常共諍訟，相求長短，迭相罵詈，各相是非：‘我知此法，汝不知此；汝在邪見，我在正法。’言語錯亂，無有前后，自稱己言，以為真正：‘我所言勝，汝所言負。我今能為談論之主，汝有所問，可來問我。’ 
　　“諸比丘，時國人民奉尼乾者，厭患此輩斗訟之聲，皆由其法不真正故。法不真正，無由出要，譬如朽塔不可復治，此非三耶三佛所說。諸比丘，唯我釋迦無上尊法，最為真正，可得出要，譬如新塔易可嚴飾，此是三耶三佛之所說也。諸比丘，我等今者，宜集法、律，以防諍訟，使梵行久立，多所饒益，天、人獲安。諸比丘，如來說一正法，一切眾生皆仰食存。如來所說復有一法，一切眾生皆由行往，是為一法如來所說，當共集之，以防諍訟，使梵行久立，多所饒益，天、人獲安。 
　　“諸比丘，如來說二正法：一、名，二、色。復有二法：一、癡，二、愛。復有二法：有見、無見。復有二法：一、無慚，二、無愧。復有二法：一、有慚，二、有愧。復有二法：一、盡智，二、無生智。復有二法，二因二緣生于欲愛：一者、凈妙色，二者、不思惟。復有二法，二因二緣生于瞋恚：一者、怨憎，二者、不思惟。復有二法，二因二緣生于邪見：一者、從他聞，二者、邪思惟。復有二法，二因二緣生于正見：一者、從他聞，二者、正思惟。復有二法，二因二緣：一者、學解脫，二者、無學解脫。復有二法，二因二緣：一者、有為界，二者、無為界。諸比丘，是為如來所說，當共撰集，以防諍訟，使梵行久立，多所饒益，天、人獲安。 
　　“諸比丘，如來說三正法，謂三不善根：一者、貪欲，二者、瞋恚，三者、愚癡。復有三法，謂三善根：一者、不貪，二者、不恚，三者、不癡。復有三法，謂三不善行：一者、不善身行，二者、不善口行，三者、不善意行。復有三法，謂三不善行：身不善行、口不善行、意不善行。復有三法，謂三惡行：身惡行、口惡行、意惡行。復有三法，謂三善行：身善行、口善行、意善行。復有三法，謂三不善想：欲想、瞋想、害想。復有三法，謂三善想：無欲想、無瞋想、無害想。復有三法，謂三不善思：欲思、恚思、害思。復有三法，謂三善思：無欲思、無恚思、無害思。 
　　“復有三法，謂三福業：施業、平等業、思惟業。復有三法，謂三受：樂受、苦受、不苦不樂受。復有三法，謂三愛：欲愛、有愛、無有愛。復有三法，謂三有漏：欲漏、有漏、無明漏。復有三法，謂三火：欲火、恚火、愚癡火。復有三法，謂三求：欲求、有求、梵行求。復有三法，謂三增盛：我增盛、世增盛、法增盛。復有三法，謂三界：欲界、恚界、害界。復有三法，謂三界：出離界、無恚界、無害界。復有三法，謂三界：色界、無色界、盡界。復有三法，謂三聚：戒聚、定聚、慧聚。復有三法，謂三戒：增盛戒、增盛定、增盛慧。 
　　“復有三法，謂三三昧：空三昧、無愿三昧、無相三昧。復有三法，謂三相：止息相、精勤相、舍相。復有三法，謂三明：自識宿命智明、天眼智明、漏盡智明。復有三法，謂三變化：一者、神足變化，二者、知他心隨意說法，三者、教誡。復有三法，謂三欲生本：一者、由現欲生人天，二者、由化欲生化自在天，三者、由他化欲生他化自在天。復有三法，謂三樂生：一者、眾生自然成辦，生歡樂心，如梵光音天初始生時；二者、有眾生以念為樂，自唱善哉，如光音天；三者、得止息樂，如遍凈天。 
　　“復有三法，謂三苦：行苦、苦苦、變易苦。復有三法，謂三根：未知欲知根、知根、知已根。復有三法，謂三堂：賢圣堂、天堂、梵堂。復有三法，謂三發：見發、聞發、疑發。復有三法，謂三論：過去有如此事，有如是論；未來有如此事，有如是論；現在有如此事，有如是論。復有三法，謂三聚：正定聚、邪定聚、不定聚。復有三法，謂三憂：身憂、口憂、意憂。復有三法，謂三長老：年耆長老、法長老、作長老。復有三法，謂三眼：肉眼、天眼、慧眼。諸比丘，是為如來所說正法，當共撰集，以防諍訟，使梵行久立，多所饒益，天、人獲安。 
　　“諸比丘，如來說四正法，謂口四惡行：一者、妄語，二者、兩舌，三者、惡口，四者、綺語。復有四法，謂口四善行：一者、實語，二者、軟語，三者、不綺語，四者、不兩舌。 
　　“復有四法，謂四不圣語：不見言見，不聞言聞，不覺言覺，不知言知。復有四法，謂四圣語：見則言見，聞者言聞，覺則言覺，知則言知。復有四法，謂四種食：摶食、觸食、念食、識食。復有四法，謂四受：有現作苦行后受苦報，有現作苦行后受樂報，有現作樂行后受苦報，有現作樂行后受樂報。復有四法，謂四受：欲受、我受、戒受、見受。復有四法，謂四縛：貪欲身縛、瞋恚身縛、戒盜身縛、我見身縛。 
　　“復有四法，謂四刺：欲刺、恚刺、見刺、慢刺。復有四法，謂四生：卵生、胎生、濕生、化生。復有四法，謂四念處：于是，比丘內身身觀，精勤不懈，憶念不忘，舍世貪憂；外身身觀，精勤不懈，憶念不忘，舍世貪憂；內外身身觀，精勤不懈，憶念不忘，舍世貪憂。受、意、法觀，亦復如是。復有四法，謂四意斷：于是，比丘未起惡法，方便使不起；已起惡法，方便使滅；未起善法，方便使起；已起善法，方便思惟，使其增廣。 
　　“復有四法，謂四神足：于是，比丘思惟欲定滅行成就；精進定、意定、思惟定，亦復如是。復有四法，謂四禪：于是，比丘除欲、惡不善法，有覺、有觀，離生喜、樂，入于初禪。滅有覺、觀，內信、一心，無覺、無觀，定生喜、樂，入第二禪。離喜修舍、念、進，自知身樂，諸圣所求，憶念、舍、樂，入第三禪。離苦、樂行，先滅憂、喜，不苦不樂、舍、念、清凈，入第四禪。復有四法，謂四梵堂：一慈、二悲、三喜、四舍。復有四法，謂四無色定：于是，比丘越一切色想，先盡瞋恚想，不念異想，思惟無量空處，舍空處已入識處，舍識處已入不用處，舍不用處已入有想無想處。 
　　“復有四法，謂四法足：不貪法足、不瞋法足、正念法足、正定法足。復有四法，謂四圣賢族：于是，比丘衣服知足，得好不喜，遇惡不憂，不染不著，知所禁忌，知出要路；于此法中精勤不懈，成辦其事，無闕無減，亦能教人成辦此事，是為第一知足住圣賢族。從本至今，未常惱亂；諸天、魔、梵、沙門、婆羅門、天及世間人，無能毀罵；飯食、床臥具、病瘦醫藥，皆悉知足，亦復如是。復有四法，謂四攝法：惠施、愛語、利人、等利。復有四法，謂四須陀洹支：比丘于佛得無壞信，于法、于僧、于戒得無壞信。復有四法，謂四受證：見色受證、身受滅證、念宿命證、知漏盡證。復有四法，謂四道：苦遲得、苦速得、樂遲得、樂速得。 
　　“復有四法，謂四圣諦：苦圣諦、苦集圣諦、苦滅圣諦、苦出要圣諦。復有四法，謂四沙門果：須陀洹果、斯陀含果、阿那含果、阿羅漢果。復有四法，謂四處：實處、施處、智處、止息處。復有四法，謂四智：法智、未知智、等智、知他人心智。復有四法，謂四辯才：法辯、義辯、詞辯、應辯。復有四法，謂四識住處：色識住、緣色、住色，與愛俱增長；受、想、行中亦如是住。復有四法，謂四扼：欲扼、有扼、見扼、無明扼。復有四法，謂四無扼：無欲扼、無有扼、無見扼、無無明扼。 
　　“復有四法，謂四凈：戒凈、心凈、見凈、度疑凈。復有四法，謂四知：可受知受、可行知行、可樂知樂、可舍知舍。復有四法，謂四威儀：可行知行、可住知住、可坐知坐、可臥知臥。復有四法，謂四思惟：少思惟、廣思惟、無量思惟、無所有思惟。復有四法，謂四記論：決定記論、分別記論、詰問記論、止住記論。復有四法，謂佛四不護法：如來身行清凈，無有闕漏，可自防護；口行清凈、意行清凈、命行清凈，亦復如是。是為如來所說正法，當共撰集，以防諍訟，使梵行久立，多所饒益，天、人獲安。 
　　“又，諸比丘，如來說五正法，謂五入：眼色、耳聲、鼻香、舌味、身觸。復有五法，謂五受陰：色受陰，受、想、行、識受陰。復有五法，謂五蓋：貪欲蓋、瞋恚蓋、睡眠蓋、掉戲蓋、疑蓋。復有五法，謂五下結：身見結、戒盜結、疑結、貪欲結、瞋恚結。復有五法，謂五上結：色愛、無色愛、無明、慢、掉。復有五法，謂五根：信根、精進根、念根、定根、慧根。復有五法，謂五力：信力、精進力、念力、定力、慧力。 
　　“復有五法，謂滅盡支：一者、比丘信佛、如來、至真、等正覺，十號具足；二者、比丘無病，身常安穩；三者、質直無有諛諂，能如是者，如來則示涅槃徑路；四者、自專其心，使不錯亂，昔所諷誦，憶持不忘；五者、善于觀察法之起滅，以賢圣行，盡于苦本。復有五法，謂五發：非時發、虛發、非義發、虛言發、無慈發。復有五法，謂五善發：時發、實發、義發、和言發、慈心發。復有五法，謂五憎嫉：住處憎嫉、檀越憎嫉、利養憎嫉、色憎嫉、法憎嫉。 
　　“復有五法，謂五趣解脫：一者、身不凈想，二者、食不凈想，三者、一切行無常想，四者、一切世間不可樂想，五者、死想。復有五法，謂五出要界：一者、比丘于欲不樂、不動，亦不親近，但念出要，樂于遠離，親近不怠，其心調柔，出要離欲，彼所因欲起諸漏纏，亦盡舍滅而得解脫，是為欲出要；瞋恚出要、嫉妒出要、色出要、身見出要，亦復如是。 
　　“復有五法，謂五喜解脫入。若比丘精勤不懈，樂閑靜處，專念一心，未解得解，未盡得盡，未安得安。何謂五？于是，比丘聞如來說法，或聞梵行者說，或聞師長說法，思惟觀察，分別法義，心得歡喜；得歡喜已，得法愛；得法愛已，身心安隱；身心安隱已，則得禪定；得禪定已，得實知見，是為初解脫入。于是，比丘聞法喜已，受持諷誦，亦復歡喜；為他人說，亦復歡喜；思惟分別，亦復歡喜；于法得定，亦復如是。復有五法，謂五人：中般涅槃、生般涅槃、無行般涅槃、有行般涅槃、上流阿迦尼吒。諸比丘，是為如來所說正法，當共撰集，以防諍訟，使梵行久立，多所饒益，天、人獲安。 
　　“又，諸比丘，如來說六正法，謂內六入：眼入、耳入、鼻入、舌入、身入、意入。復有六法，謂外六入：色入、聲入、香入、味入、觸入、法入。復有六法，謂六識身：眼識身，耳、鼻、舌、身、意識身。復有六法，謂六觸身：眼觸身，耳、鼻、舌、身、意觸身。復有六法，謂六受身：眼受身，耳、鼻、舌、身、意受身。復有六法，謂六想身：色想、聲想、香想、味想、觸想、法想。復有六法，謂六思身：色思、聲思、香思、味思、觸思、法思。復有六法，謂六愛身：色愛身，聲、香、味、觸、法愛身。復有六法，六諍本：若比丘好瞋不舍，不敬如來，亦不敬法，亦不敬眾，于戒穿漏，染污不凈，好于眾中多生諍訟，人所憎惡，嬈亂凈眾，天、人不安。諸比丘，汝等當自內觀，設有瞋恨，如彼嬈亂者，當集和合眾，廣設方便，拔此諍本。汝等又當專念自觀，若結恨已滅，當更方便，遮止其心，勿復使起。諸比丘，佷戾不諦、慳吝嫉妒、巧偽虛妄、自固己見、謬受不舍、迷于邪見、與邊見俱，亦復如是。復有六法，謂六界：地界、火界、水界、風界、空界、識界。復有六法，謂六察行：眼察色，耳聲、鼻香、舌味、身觸、意察法。 
　　“復有六法，謂六出要界。若比丘作是言：‘我修慈心，更生瞋恚。’余比丘語言：‘汝勿作此言，勿謗如來，如來不作是說。欲使修慈解脫，更生瞋恚想，無有是處。佛言除瞋恚已，然后得慈。’若比丘言：‘我行悲解脫，生憎嫉心；行喜解脫，生憂惱心；行舍解脫，生憎愛心；行無我行，生狐疑心；行無想行，生眾亂想。’亦復如是。復有六法，謂六無上：見無上、聞無上、利養無上、戒無上、恭敬無上、憶念無上。復有六法，謂六思念：佛念、法念、僧念、戒念、施念、天念。是為如來所說正法，當共撰集，以防諍訟，使梵行久立，多所饒益，天、人獲安。 
　　“諸比丘，如來說七正法，謂七非法：無信、無慚、無愧、少聞、懈怠、多忘、無智。復有七法，謂七正法：有信、有慚、有愧、多聞、精進、總持、多智。復有七法，謂七識住：或有眾生，若干種身，若干種想，天及人是，是初識住。或有眾生，若干種身而一想者，梵光音天最初生時是，是二識住。或有眾生，一身若干種想，光音天是，是三識住。或有眾生，一身一想，遍凈天是，是四識住。或有眾生，空處住、識處住、不用處住。 
　　“復有七法，謂七勤法：一者、比丘勤于戒行，二者、勤滅貪欲，三者、勤破邪見，四者、勤于多聞，五者、勤于精進，六者、勤于正念，七者、勤于禪定。復有七法，謂七想：不凈想、食不凈想、一切世間不可樂想、死想、無常想、無常苦想、苦無我想。復有七法，謂七三昧具：正見、正思、正語、正業、正命、正方便、正念。復有七法，謂七覺意：念覺意、法覺意、精進覺意、喜覺意、猗覺意、定覺意、護覺意。是為如來所說正法，當共撰集，以防諍訟，彼梵行久立，多所饒益，天、人獲安。 
　　“諸比丘，如來說八正法，謂世八法：利、衰、毀、譽、稱、譏、苦、樂。復有八法，謂八解脫：色觀色，一解脫；內無色想觀外色，二解脫；凈解脫，三解脫；度色想，滅瞋恚想，住空處解脫，四解脫；度空處，住識處，五解脫；度識處，住不用處，六解脫；度不用處，住有想無想處，七解脫；度有想無想處，住想知滅，八解脫。復有八法，謂八圣道：正見、正志、正語、正業、正命、正方便、正念、正定。復有八法，謂八人：須陀洹、向須陀洹、斯陀含、向斯陀含、阿那含、向阿那含、阿羅漢、向阿羅漢。是為如來所說正法，當共撰集，以防諍訟，使梵行久立，多所饒益，天、人獲安。 
　　“諸比丘，如來說九正法，所謂九眾生居：或有眾生，苦干種身，若干種想，天及人是，是初眾生居；復有眾生，若干種身而一想者，梵光音天最初生時是，是二眾生居；復有眾生，一身若干種想，光音天是，是三眾生居；復有眾生，一身一想，遍凈天是，是四眾生居；復有眾生，無想無所覺知，無想天是，是五眾生居；復有眾生，空處住，是六眾生居；復有眾生，識處住，是七眾生居；復有眾生，不用處住，是八眾生居；復有眾生，住有想無想處，是九眾生居。是為如來所說正法，當共撰集，以防諍訟，使梵行久立，多所饒益，天、人獲安。 
　　“諸比丘，如來說十正法。所謂十無學法：無學正見、正思、正語、正業、正命、正念、正方便、正定、正智、正解脫。是為如來所說正法，當共撰集，以防諍訟，使梵行久立，多所饒益，天、人獲安。” 
　　爾時，世尊印可舍利弗所說。時，諸比丘聞舍利弗所說，歡喜奉行。  
佛說長阿含經卷第九 第二分十上經第六  
　　如是我聞：一時，佛游鴦伽國，與大比丘眾千二百五十人俱，詣瞻婆城，止宿伽伽池側。以十五日月滿時，世尊在露地坐，大眾圍繞，竟夜說法，告舍利弗：“今者四方諸比丘集，皆各精勤，捐除睡眠，欲聞說法。吾患背痛，欲少止息，卿今可為諸比丘說法。” 
　　時，舍利弗受佛教已，爾時世尊即四牒僧伽梨，偃右脅臥如師子，累足而臥。爾時，耆年舍利弗告諸比丘：“今我說法，上中下言，皆悉真正，義味具足，梵行清凈。汝等諦聽！善思念之，當為汝說。”時，諸比丘受教而聽。 
　　舍利弗告諸比丘：“有十上法，除眾結縛，得至泥洹，盡于苦際，又能具足五百五十法。今當分別，汝等善聽！ 
　　“諸比丘，有一成法、一修法、一覺法、一滅法、一退法、一增法、一難解法、一生法、一知法、一證法。 
　　“云何一成法？謂于諸善法能不放逸。 
　　“云何一修法？謂常自念身。 
　　“云何一覺法？謂有漏觸。 
　　“云何一滅法？謂是我慢。 
　　“云何一退法？謂不惡露觀。 
　　“云何一增法？謂惡露觀。 
　　“云何一難解法？謂無間定。 
　　“云何一生法？謂有漏解脫。 
　　“云何一知法？謂諸眾生皆仰食存。 
　　“云何一證法？謂無礙心解脫。 
　　“又有二成法、二修法、二覺法、二滅法、二退法、二增法、二難解法、二生法、二知法、二證法。 
　　“云何二成法？謂知慚、知愧。 
　　“云何二修法？謂止與觀。 
　　“云何二覺法？謂名與色。 
　　“云何二滅法？謂無明、愛。 
　　“云何二退法？謂毀戒、破見。 
　　“云何二增法？戒具、見具。 
　　“云何二難解法？有因有緣，眾生生垢；有因有緣，眾生得凈。 
　　“云何二生法？盡智、無生智。 
　　“云何二知法？謂是處、非處。 
　　“云何二證法？謂明與解脫。 
　　“又有三成法、三修法、三覺法、三滅法、三退法、三增法、三難解法、三生法、三知法、三證法。 
　　“云何三成法？一者、親近善友，二者、耳聞法音，三者、法法成就。 
　　“云何三修法？謂三三昧：空三昧、無相三昧、無作三昧。 
　　“云何三覺法？謂三受：苦受、樂受、不苦不樂受。 
　　“云何三滅法？謂三愛：欲愛、有愛、無有愛。 
　　“云何三退法？謂三不善根：貪不善根、恚不善根、癡不善根。 
　　“云何三增法？謂三善根：無貪善根、無恚善根、無癡善根。 
　　“云何三難解法？謂三難解：賢圣難解、聞法難解、如來難解。 
　　“云何三生法？謂三相：息止相、精進相、舍離相。 
　　“云何三知法？謂三出要界：欲出要至色界，色界出要至無色界；舍離一切諸有為法，彼名為盡。 
　　“云何三證法？謂三明：宿命智、天眼智、漏盡智。諸比丘，是為三十法，如實無虛，如來知已，平等說法。 
　　“復有四成法、四修法、四覺法、四滅法、四退法、四增法、四難解法、四生法、四知法、四證法。 
　　“云何四成法？謂四輪法：一者、住中國，二者、近善友，三者、宿曾發精愿，四者、宿植善本。 
　　“云何四修法？謂四念處：比丘內身身觀，精勤不懈，憶念不忘，舍世貪憂；外身身觀，精勤不懈，憶念不忘，舍世貪憂；內外身身觀，精勤不懈，憶念不忘，舍世貪憂。受、意、法觀，亦復如是。 
　　“云何四覺法？謂四食：摶食、觸食、念食、識食。 
　　“云何四滅法？謂四受：欲受、我受、戒受、見受。 
　　“云何四退法？謂四扼：欲扼、有扼、見扼、無明扼。 
　　“云何四增法？謂四無扼：無欲扼、無有扼、無見扼、無無明扼。 
　　“云何四難解法？謂有四圣諦：苦諦、集諦、盡諦、道諦。 
　　“云何四生法？謂四智：法智、未知智、等智、知他心智。 
　　“云何四知法？謂四辯才：法辯、義辯、辭辯、應辯。 
　　“云何四證法？謂四沙門果：須陀洹果、斯陀含果、阿那含果、阿羅漢果。諸比丘，是為四十法，如實無虛，如來知已，平等說法。 
　　“復有五成法、五修法、五覺法、五滅法、五退法、五增法、五難解法、五生法、五知法、五證法。 
　　“云何五成法？謂五滅盡枝：一者、信佛、如來、至真，十號具足；二者、無病，身常安隱；三者、質直無有諛諂，直趣如來涅槃徑路；四者、專心不亂，諷誦不忘；五者、善于觀察法之起滅，以賢圣行盡于苦本。 
　　“云何五修法？謂五根：信根、精進根、念根、定根、慧根。 
　　“云何五覺法？謂五受陰：色受陰，受、想、行、識受陰。 
　　“云何五滅法？謂五蓋：貪欲蓋、瞋恚蓋、睡眠蓋、掉戲蓋、疑蓋。 
　　“云何五退法？謂五心礙結：一者、比丘疑佛，疑佛已，則不親近，不親近已，則不恭敬，是為初心礙結；又比丘于法、于眾、于戒，有穿漏行、不真正行、為污染行，不親近戒，亦不恭敬，是為四心礙結；又復比丘于梵行人生惡害心，心不喜樂，以粗惡言而毀罵之，是為五心礙結。 
　　“云何五增法？謂五喜本：一悅、二念、三猗、四樂、五定。 
　　“云何五難解法？謂五解脫入。若比丘精勤不懈，樂閑靜處，專念一心，未解得解，未盡得盡，未安得安。何謂五？若比丘聞佛說法，或聞梵行者說，或聞師長說，思惟觀察，分別法義，心得歡喜；得歡喜已，便得法愛；得法愛已，身心安隱；身心安隱已，則得禪定；得禪定已，得如實智，是為初解脫入。于是，比丘聞法歡喜，受持諷誦，亦復歡喜；為他人說，亦復歡喜；思惟分別，亦復歡喜；于法得定，亦復如是。 
　　“云何五生法？謂賢圣五智定：一者、修三昧現樂后樂，生內外智；二者、賢圣無愛，生內外智；三者、諸佛賢圣之所修行，生內外智；四者、猗寂滅相，獨而無侶，而生內外智；五者、于三昧一心入、一心起，生內外智。 
　　“云何五知法？謂五出要界：一者、比丘于欲不樂、不念，亦不親近，但念出要，樂于遠離，親近不怠，其心調柔，出要離欲，因欲起漏亦盡舍滅，而得解脫，是為欲出要；瞋恚出要、嫉妒出要、色出要、身見出要，亦復如是。 
　　“云何五證法？謂五無學聚：無學戒聚、定聚、慧聚、解脫聚、解脫知見聚。是為五十法，如實無虛，如來知已，平等說法。 
　　“復有六成法、六修法、六覺法、六滅法、六退法、六增法、六難解法、六生法、六知法、六證法。 
　　“云何六成法？謂六重法。若有比丘修六重法，可敬可重，和合于眾，無有諍訟，獨行無雜。云何六？于是，比丘身常行慈，敬梵行者，住仁愛心，名曰重法，可敬可重，和合于眾，無有諍訟，獨行無雜。復次，比丘口慈、意慈，以法得養及缽中余，與人共之，不懷彼此。復次，比丘圣所行戒，不犯不毀，無有染污，智者所稱，善具足持，成就定意。復次，比丘成就賢圣出要，平等盡苦，正見及諸梵行，是名重法，可敬可重，和合于眾，無有諍訟，獨行不雜。 
　　“云何六修法？謂六念：念佛、念法、念僧、念戒、念施、念天。 
　　“云何六覺法？謂六內入：眼入、耳入、鼻入、舌入、身入、意入。 
　　“云何六滅法？謂六愛：色愛、聲愛、香愛，味、觸、法愛。 
　　“云何六退法？謂六不敬法：不敬佛、不敬法、不敬僧、不敬戒、不敬定、不敬父母。 
　　“云何六增法？謂六敬法：敬佛、敬法、敬僧、敬戒、敬定、敬父母。 
　　“云何六難解法？謂六無上：見無上、聞無上、利養無上、戒無上、恭敬無上、念無上。 
　　“云何六生法？謂六等法：于是，比丘眼見色，無憂無喜，住舍專念；耳聲、鼻香、舌味、身觸、意法，不喜不憂，住舍專念。 
　　“云何六知法？謂六出要界。若比丘作是言：‘我修慈心，更生瞋恚。’余比丘言：‘汝勿作此言，勿謗如來。如來不作是說，欲使修慈解脫更生瞋恚者，無有是處。佛言除瞋恚已，然后得慈。’若比丘言：‘我行悲解脫，生憎嫉心；行喜解脫，生憂惱心；行舍解脫，生憎愛心；行無我行，生狐疑心；行無想行，生眾亂想。’亦復如是。 
　　“云何六證法？謂六神通：一者、神足通證，二者、天耳通證，三者、知他心通證，四者、宿命通證，五者、天眼通證，六者、漏盡通證。是為六十法，諸比丘，如實無虛，如來知已，平等說法。 
　　“復有七成法、七修法、七覺法、七滅法、七退法、七增法、七難解法、七生法、七知法、七證法。 
　　“云何七成法？謂七財：信財、戒財、慚財、愧財、聞財、施財、慧財，是為七財。 
　　“云何七修法？謂七覺意。于是，比丘修念覺意，依無欲、依寂滅、依遠離，修法、修精進、修喜、修猗、修定、修舍，依無欲、依寂滅、依遠離。 
　　“云何七覺法？謂七識住處：若有眾生，若干種身，若干種想，天及人是，是初識住；復有眾生，若干種身而一想者，梵光音天最初生時是，是二識住；復有眾生，一身若干種想，光音天是，是三識住；復有眾生，一身一想，遍凈天是，是四識住；或有眾生，空處住，是五識住；或識處住，是六識住；或不用處住，是七識住。 
　　“云何七滅法？謂七使法：欲愛使、有愛使、見使、慢使、瞋恚使、無明使、疑使。 
　　“云何七退法？謂七非法：謂比丘無信、無慚、無愧、少聞、懈墮、多忘、無智。 
　　“云何七增法？謂七正法：于是，比丘有信、有慚、有愧、多聞、不懈墮、強記、有智。 
　　“云何七難解法？謂七正善法：于是，比丘好義、好法、好知時、好知足、好自攝、好集眾、好分別人。 
　　“云何七生法？謂七想：不凈想、食不凈想、一切世間不可樂想、死想、無常想、無常苦想、苦無我想。 
　　“云何七知法？謂七勤：勤于戒行、勤滅貪欲、勤破邪見、勤于多聞、勤于精進、勤于正念、勤于禪定。 
　　“云何七證法？謂七漏盡力。于是，漏盡比丘于一切諸苦、集、滅、味、過、出要，如實知見，觀欲如火坑，亦如刀劍，知欲見欲，不貪于欲，心不住欲。漏盡比丘逆順觀察，如實覺知，如實見已，世間貪嫉、惡不善法不漏不起，修四念處，多修多行；五根、五力、七覺意、賢圣八道，多修多行。諸比丘，是為七十法，如實不虛，如來知已，平等說法。 
　　“復有八成法、八修法、八覺法、八滅法、八退法、八增法、八難解法、八生法、八知法、八證法。 
　　“云何八成法？謂八因緣，不得梵行而得智，得梵行已智增多。云何為八？于是，比丘依世尊住，或依師長，或依智慧梵行者住，生慚愧心，有愛有敬，是謂初因緣，未得梵行而得智，得梵行已智增多。復次，依世尊住，隨時請問：‘此法云所義、何所趣？’時，諸尊長即為開演甚深義理，是為二因緣。既聞法已，身心樂靜，是為三因緣。既樂靜已，不為遮道無益雜論，彼到眾中，或自說法，或請他說，猶復不舍賢圣默然，是為四因緣。多聞廣博，守持不忘，諸法深奧，上中下善，義味諦誠，梵行具足，聞已入心，見不流動，是為五因緣。修習精勤，滅惡增善，勉力堪任，不舍斯法，是為六因緣。有以智慧知起滅法，賢圣所趣，能盡苦際，是為七因緣。觀五受陰，生相、滅相，此色、色集、色滅，此受、想、行、識，識集、識滅，是為八因緣，未得梵行而有智，得梵行已智增多。 
　　“云何八修法？謂賢圣八道：正見、正志、正語、正業、正命、正方便、正念、正定。 
　　“云何八覺法？謂世八法：利、衰、毀、譽、稱、譏、苦、樂。 
　　“云何八滅法？謂八邪：邪見、邪志、邪語、邪業、邪命、邪方便、邪念、邪定。 
　　“云何八退法？謂八懈怠法。何謂八懈怠？比丘乞食不得食，便作是念：‘我于今日下村乞食不得，身體疲極，不能堪任坐禪、經行，今宜臥息。’懈怠比丘即便臥息，不肯精勤未得欲得、未獲欲獲、未證欲證，是為初懈怠。懈怠比丘得食既足，復作是念：‘我朝入村乞食，得食過足，身體沉重，不能堪任坐禪、經行，今宜寢息。’懈怠比丘即便寢息，不能精勤未得欲得、未獲欲獲、未證欲證。懈怠比丘設少執事，便作是念：‘我今日執事，身體疲極，不能堪任坐禪、經行，今宜寢息。’懈怠比丘即便寢息。懈怠比丘設欲執事，便作是念：‘明當執事，必有疲極，今者不得坐禪、經行，當豫臥息。’懈怠比丘即便臥息。懈怠比丘設少行來，便作是念：‘我朝行來，身體疲極，不能堪任坐禪、經行，我今宜當臥息。’懈怠比丘即便臥息。懈怠比丘設欲少行，便作是念：‘我明當行，必有疲極，今者不得坐禪、經行，當豫寢息。’懈怠比丘即尋寢息，不能精勤未得欲得、未獲欲獲、未證欲證，是為六。懈怠比丘設遇小患，便作是念：‘我得重病，困篤羸瘦，不能堪任坐禪、經行，當須寢息。’懈怠比丘即尋寢息，不能精勤未得欲得、未獲欲獲、未證欲證。懈怠比丘所患已瘥，復作是念：‘我病瘥未久，身體羸瘦，不能堪任坐禪、經行，宜自寢息。’懈怠比丘即尋寢息，不能精勤未得欲得、未獲欲獲、未證欲證。 
　　“云何八增法？謂八不怠。 
　　“云何八精進？比丘入村乞食，不得食還，即作是念：‘我身體輕便，少于睡眠，宜可精進坐禪、經行，未得者得，未獲者獲，未證者證。’于是，比丘即便精進，是為初精進比丘。乞食得足，便作是念：‘我今入村，乞食飽滿，氣力充足，宜勤精進坐禪、經行，未得者得，未獲者獲，未證者證。’于是，比丘即尋精進。精進比丘設有執事，便作是念：‘我向執事，廢我行道，今宜精進坐禪、經行，未得者得，未獲者獲，未證者證。’于是，比丘即尋精進。精進比丘設欲執事，便作是念：‘明當執事，廢我行道，今宜精進坐禪、經行，未得者得，未獲者獲，未證者證。’于是，比丘即便精進。精進比丘設有行來，便作是念：‘我朝行來，廢我行道，今宜精進坐禪、經行，未得者得，未獲者獲，未證者證。’于是，比丘即尋精進。精進比丘設欲行來，便作是念：‘我明當行，廢我行道，今宜精進坐禪、經行，未得者得，未獲者獲，未證者證。’于是，比丘即便精進。精進比丘設遇患時，便作是念：‘我得重病，或能命終，今宜精進，未得者得，未獲者獲，未證者證。’于是，比丘即便精進。精進比丘患得小瘥，復作是念：‘我病初瘥，或更增動，廢我行道，今宜精進坐禪、經行，未得者得，未獲者獲，未證者證。’于是，比丘即便精進坐禪、經行，是為八。 
　　“云何八難解法？謂八不閑妨修梵行。云何八？如來、至真出現于世，說微妙法，寂滅無為，向菩提道，有人生地獄中，是為不閑處，不得修梵行。如來、至真出現于世，說微妙法，寂滅無為，向菩提道，而有眾生在畜生中、餓鬼中、長壽天中、邊地無識，無佛法處，是為不閑處，不得修梵行。如來、至真、等正覺出現于世，說微妙法，寂滅無為，向菩提道，或有眾生生于中國，而有邪見，懷顛倒心，惡行成就，必入地獄，是為不閑處，不得修梵行。如來、至真、等正覺出現于世，說微妙法，寂滅無為，向菩提道，或有眾生生于中國，聾、盲、瘖、瘂，不得聞法，修行梵行，是為不閑處，不得修行梵行。如來、至真、等正覺不出世間，無有能說微妙法，寂滅無為，向菩提道，而有眾生生于中國，彼諸根具足，堪受圣教，而不值佛，不得修行梵行，是為八不閑。 
　　“云何八生法？謂八大人覺：道當少欲，多欲非道；道當知足，無厭非道；道當閑靜，樂眾非道；道當自守，戲笑非道；道當精進，懈怠非道；道當專念，多忘非道；道當定意，亂意非道；道當智慧，愚癡非道。 
　　“云何八知法？謂八除入：內有色想，觀外色少，若好若丑，常觀常念，是為初除入；內有色想，觀外色無量，若好若丑，常觀常念，是為二除入；內無色想，外觀色少，若好若丑，常觀常念，是為三除入；內無色想，外觀色無量，若好若丑，常觀常念，是為四除入；內無色想，外觀色青，青色、青光、青見，譬如青蓮華，亦如青波羅柰衣，純一青色、青光、青見，作如是想，常觀常念，是為五除入；內無色想，外觀色黃，黃色、黃光、黃見，譬如黃華、黃波羅柰衣，黃色、黃光、黃見，常念常觀，作如是想，是為六除入；內無色想，觀外色赤，赤色、赤光、赤見，譬如赤華、赤波羅柰衣，純一赤色、赤光、赤見，常觀常念，作如是想，是為七除入；內無色想，外觀色白，白色、白光、白見，譬如白華、白波羅柰衣，純一白色、白光、白見，常觀常念，作如是想，是為八除入。 
　　“云何八證法？謂八解脫：內有色想，觀外色，一解脫；內無色想，觀外色，二解脫；凈解脫，三解脫；度色想，滅瞋恚想，住空處，四解脫；度空處，住識處，五解脫；度識處，住不用處，六解脫；度不用處，住有想無想處，七解脫；度有想無想處，住想知滅，八解脫。諸比丘，是為八十法，如實無虛，如來知已，平等說法。 
　　“復有九成法、九修法、九覺法、九滅法、九退法、九增法、九難解法、九生法、九知法、九證法。 
　　“云何九成法？謂九凈滅支法：戒凈滅支、心凈滅枝、見凈滅枝、度疑凈滅支、分別凈滅支、道凈滅支、除凈滅支、無欲凈滅支、解脫凈滅支。 
　　“云何九修法？謂九喜本：一喜，二愛，三悅，四樂，五定，六如實知，七除舍，八無欲，九解脫。 
　　“云何九覺法？謂九眾生居：或有眾生，若干種身若干種想，天及人是，是初眾生居；或有眾生，若干種身而一想者，梵光音天最初生時是，是二眾生居；或有眾生，一身若干種想，光音天是，是三眾生居；或有眾生，一身一想，遍凈天是，是四眾生居；或有眾生，無想無所覺知，無想天是，是五眾生居；復有眾生，空處住，是六眾生居；復有眾生，識處住，是七眾生居；復有眾生，不用處住，是八眾生居；復有眾生，住有想無想處，是九眾生居。 
　　“云何九滅法？謂九愛本：因愛有求，因求有利，因利有用，因用有欲，因欲有著，因著有嫉，因嫉有守，因守有護。 
　　“云何九退法？謂九惱法：有人已侵惱我，今侵惱我，當侵惱我；我所愛者，已侵惱，今侵惱，當侵惱；我所憎者，已愛敬，今愛敬，當愛敬。 
　　“云何九增法？謂九無惱：彼已侵我，我惱何益？已不生惱，今不生惱，當不生惱。我所愛者，彼已侵惱，我惱何益？已不生惱，今不生惱，當不生惱。我所憎者，彼已愛敬，我惱何益？已不生惱，今不生惱，當不生惱。 
　　“云何九難解法？謂九梵行：若比丘有信而不持戒，則梵行不具；比丘有信、有戒，則梵行具足。若比丘有信、有戒而不多聞，則梵行不具；比丘有信、有戒、有多聞，則梵行具足。若比丘有信、有戒、有多聞，不能說法，則梵行不具；比丘有信、有戒、有多聞，能說法，則梵行具足。若比丘有信、有戒、有多聞，能說法，不能養眾，則梵行不具；若比丘有信、有戒、有多聞，能說法、能養眾，則梵行具足。若比丘有信、有戒、有多聞，能說法、能養眾，不能于大眾中廣演法言，則梵行不具；若比丘有信、有戒、有多聞，能說法、能養眾、能于大眾廣演法言，則梵行具足。若比丘有信、有戒、有多聞，能說法、能養眾、能在大眾廣演法言，而不得四禪，則梵行不具；若比丘有信、有戒、有多聞，能說法、能養眾、能于大眾廣演法言，又得四禪，則梵行具足。若比丘有信、有戒、有多聞，能說法、能養眾、在大眾中廣演法言，又得四禪，不于八解脫逆順游行，則梵行不具；若比丘有信、有戒、有多聞，能說法、能養眾、于大眾中廣演法言，具足四禪，于八解脫逆順游行，則梵行具足。若比丘有信、有戒、有多聞，能說法、能養眾、在大眾中廣演法言，得四禪，于八解脫逆順游行，然不能盡有漏成無漏，心解脫、智慧解脫，于現法中自身作證：生死已盡，梵行已立，所作已辦，更不受有，則梵行不具；若比丘有信、有戒、有多聞，能說法、能養眾、能在大眾廣演法言，成就四禪，于八解脫逆順游行，舍有漏成無漏，心解脫、智慧解脫，于現法中自身作證：生死已盡，梵行已立，所作已辦，更不受有，則梵行具足。 
　　“云何九生法？謂九想：不凈想、觀食不凈想、一切世間不可樂想、死想、無常想、無常苦想、苦無我想、盡想、無欲想。 
　　“云何九知法？謂九異法：生果異、因果異，生觸異、因觸異，生受異、因受異，生想異、因想異，生集異、因集異，生欲異、因欲異，生利異、因利異，生求異、因求異，生煩惱異、因煩惱異。 
　　“云何九證法？謂九盡：若入初禪，則聲刺滅；入第二禪，則覺觀刺滅；入第三禪，則喜刺滅；入第四禪，則出入息刺滅；入空處，則色想刺滅；入識處，則空想刺滅；入不用處，則識想刺滅；入有想無想處，則不用想刺滅；入滅盡定，則想受刺滅。諸比丘，是為九十法，如實不虛，如來知已，平等說法。 
　　“復有十成法、十修法、十覺法、十滅法、十退法、十增法、十難解法、十生法、十知法、十證法。 
　　“云何十成法？謂十救法：一者、比丘二百五十戒具，威儀亦具，見有小罪，生大怖畏，平等學戒，心無傾邪；二者、得善知識；三者、言語中正，多所合受；四者、好求善法，分布不吝；五者、諸梵行人有所施設，輒往佐助，不以為勞，難為能為，亦教人為；六者、多聞，聞便能持，未曾有忘；七者、精進，滅不善法，增長善法；八者、常自專念，無有他想，憶本善行，若在目前；九者、智慧成就，觀法生滅，以賢圣律而斷苦本；十者、樂于閑居，專念思惟，于禪中間無有調戲。 
　　“云何十修法？謂十正行：正見、正志、正語、正業、正命、正方便、正念、正定、正解脫、正智。 
　　“云何十覺法？謂十色入：眼入、耳入、鼻入、舌入、身入、色入、聲入、香入、味入、觸入。 
　　“云何十滅法？謂十邪行：邪見、邪志、邪語、邪業、邪命、邪方便、邪念、邪定、邪解脫、邪智。 
　　“云何十退法？謂十不善行跡：身殺、盜、淫，口兩舌、惡罵、妄言、綺語，意貪取、嫉妒、邪見。 
　　“云何十增法？謂十善行：身不殺、盜、淫，口不兩舌、惡罵、妄言、綺語，意不貪取、嫉妒、邪見。 
　　“云何十難解法？謂十賢圣居：一者、比丘除滅五枝，二者、成就六枝，三者、舍一，四者、依四，五者、滅異諦，六者、勝妙求，七者、無濁想，八者、身行已立，九者、心解脫，十者、慧解脫。 
　　“云何十生法？謂十稱譽處：若比丘自得信已，為他人說，亦復稱嘆諸得信者；自持戒已，為他人說，亦復稱嘆諸持戒者；自少欲已，為他人說，亦復稱嘆諸少欲者；自知足已，為他人說，亦復稱嘆諸知足者；自樂閑靜，為他人說，亦復稱嘆樂閑靜者；自多聞已，為他人說，亦復稱嘆諸多聞者；自精進已，為他人說，亦復稱嘆諸精進者；自專念已，為他人說，亦復稱嘆諸專念者；自得禪定，為他人說，亦復稱嘆得禪定者；自得智慧，為他人說，亦復稱嘆得智慧者。 
　　“云何十知法？謂十滅法：正見之人能滅邪見，諸緣邪見，起無數惡，亦盡除滅；諸因正見，生無數善，盡得成就。正志、正語、正業、正命、正方便、正念、正定、正解脫、正智，正智之人能滅邪智，諸因邪智，起無數惡，悉皆除滅；諸因正智，起無數善法，盡得成就。 
　　“云何十證法？謂十無學法：無學正見、正志、正語、正業、正命、正方便、正念、正定、正解脫、正智。諸比丘，是為百法，如實無虛，如來知已，平等說法。” 
　　爾時，舍利弗佛所印可，諸比丘聞舍利弗所說，歡喜奉行。  
佛說長阿含經卷第十 第二分增一經第七  
　　如是我聞：一時，佛在舍衛國祇樹給孤獨園，與大比丘眾千二百五十人俱。 
　　爾時，世尊告諸比丘：“我與汝等說微妙法，上中下言，皆悉真正，義味清凈，梵行具足，謂一增法也。汝等諦聽！善思念之，當為汝說。”時，諸比丘受教而聽。 
　　佛告比丘：“一增法者，謂一成法、一修法、一覺法、一滅法、一證法。 
　　“云何一成法？謂不舍善法。 
　　“云何一修法？謂常自念身。 
　　“云何一覺法？謂有漏觸。 
　　“云何一滅法？謂有我慢。 
　　“云何一證法？謂無礙心解脫。 
　　“又有二成法、二修法、二覺法、二滅法、二證法。 
　　“云何二成法？謂知慚、知愧。 
　　“云何二修法？謂止與觀。 
　　“云何二覺法？謂名與色。 
　　“云何二滅法？謂無明、有愛。 
　　“云何二證法？謂明與解脫。 
　　“又有三成法、三修法、三覺法、三滅法、三證法。 
　　“云何三成法？一者、親近善友，二者、耳聞法音，三者、法法成就。 
　　“云何三修法？謂三三昧：空三昧、無相三昧、無作三昧。 
　　“云何三覺法？謂三受：苦受、樂受、不苦不樂受。 
　　“云何三滅法？謂三愛：欲愛、有愛、無有愛。 
　　“云何三證法？謂三明：宿命智、天眼智、漏盡智。 
　　“又有四成法、四修法、四覺法、四滅法、四證法。 
　　“云何四成法？一者、住中國，二者、近善友，三者、自謹慎，四者、宿植善本。 
　　“云何四修法？住四念處。比丘內身身觀，精勤不懈，憶念不忘，舍世貪憂；外身身觀，精勤不懈，憶念不忘，舍世貪憂；內外身身觀，精勤不懈，憶念不忘，舍世貪憂。受、意、法觀，亦復如是。 
　　“云何四覺法？謂四食：摶食、觸食、念食、識食。 
　　“云何四滅法？謂四受：欲受、我受、戒受、見受。 
　　“云何四證法？謂四沙門果：須陀洹果、斯陀含果、阿那含果、阿羅漢果。 
　　“又有五成法、五修法、五覺法、五滅法、五證法。 
　　“云何五成法？謂五滅盡支：一者、信佛、如來、至真，十號具足；二者、無病，身常安隱；三者、質直無有諛諂，直趣如來涅槃徑路；四者、專心不亂，諷誦不忘；五者、善于觀察法之起滅，以賢圣行盡于苦本。 
　　“云何五修法？謂五根：信根、精進根、念根、定根、慧根。 
　　“云何五覺法？謂五受陰：色受陰，受、想、行、識受陰。 
　　“云何五滅法？謂五蓋：貪欲蓋、瞋恚蓋、睡眼蓋、掉戲蓋、疑蓋。 
　　“云何五證法？謂五無學聚：無學戒聚、無學定聚、慧聚、解脫聚、解脫知見聚。 
　　“復有六成法、六修法、六覺法、六滅法、六證法。 
　　“云何六成法？謂六重法。若有比丘修六重法，可敬可重，和合于眾，無有諍訟，獨行無雜。云何六？于是，比丘身常行慈及修梵行，住仁愛心，名曰重法，可敬可重，和合于眾，無有諍訟，獨行無雜。復次，比丘口慈、意慈，以己供養及缽中余，與人共之，不懷彼此。復次，比丘圣所行戒，不犯不毀，無有染污，智者所稱，善具足持戒，成就賢圣出要，平等盡苦，正見及諸梵行，是名重法，可敬可重，和合于眾，無有諍訟，獨行不雜。 
　　“云何六修法？謂六念：佛念、法念、僧念、戒念、施念、天念。 
　　“云何六覺法？謂六內入：眼入、耳入、鼻入、舌入、身入、意入。 
　　“云何六滅法？謂六愛：色愛、聲愛，香、味、觸、法愛。 
　　“云何六證法？謂六神通：一者、神足通證，二者、天耳通證，三者、知他心通證，四者、宿命通證，五者、天眼通證，六者、漏盡通證。 
　　“復有七成法、七修法、七覺法、七滅法、七證法。 
　　“云何七成法？謂七財：信財、戒財、慚財、愧財、聞財、施財、惠財，是為七財。 
　　“云何七修法？謂七覺意。于是，比丘修念覺意，依無欲、依寂滅、依遠離；修法、修精進、修喜、修猗、修定、修舍，依無欲、依寂滅、依遠離。 
　　“云何七覺法？謂七識住處：若有眾生，若干種身若干種想，天及人，此是初識住；復有眾生，若干種身而一想者，梵光音天最初生時是，是二識住；復有眾生，一身若干種想，光音天是，是三識住；復有眾生，一身一想，遍凈天是，是四識住處；復有眾生，空處住，是五識住；或識處住，是六識住；或不用處，是七識住。 
　　“云何七滅法？謂七使法：欲愛使、有愛使、見使、慢使、瞋恚使、無明使、疑使。 
　　“云何七證法？為七漏盡力。于是，漏盡比丘于一切諸苦、集、滅、味、過、出要，如實知見，觀欲如火坑，亦如刀劍，知欲見欲，不貪于欲，心不住欲；于中復善觀察，如實得知，如實見已，世間貪淫、惡不善法不起不漏，修四念處，多修多行，五根、五力、七覺意、賢圣八道，多修多行。 
　　“復有八成法、八修法、八覺法、八滅法、八證法。 
　　“云何八成法？謂八因緣，未得梵行而得智，得梵行已智增多。云何為八？如是比丘依世尊住，或依師長，或依智慧梵行者住，生慚愧心，有愛有敬，是為初因緣；未得梵行而得智，得梵行已智增多。復次，依世尊住，隨時請問：‘此法云何義、何所趣？’尊長即為開演深義，是為二因緣。既聞法已，身心樂靜，是為三因緣。不為遮道無益雜論，彼到眾中，或自說法，或請他說，猶復不舍賢圣默然，是為四因緣。多聞廣博，守持不忘，諸法深奧，上中下善，義味誠諦，梵行具足；聞已入心，見不流動，是為五因緣。修習精勤，滅不善行，善行日增，勉力堪任，不舍斯法，是為六因緣。又以智慧知起滅法，圣賢所趣，能盡苦際，是為七因緣。又觀五受陰，生相、滅相；此色，色集、色滅；此受、想、行、識，識集、識滅，是為八因緣，未得梵行而有智，已得梵行智增多。 
　　“云何八修法？謂賢圣八道：正見、正志、正語、正業、正命、正方便、正念、正定。 
　　“云何八覺法？謂世八法：利、衰、毀、譽、稱、譏、苦、樂。 
　　“云何八滅法？謂八邪：邪見、邪志、邪語、邪業、邪命、邪方便、邪念、邪定。 
　　“云何八證法？謂八解脫：色觀色，一解脫；內有色想，外觀色，二解脫；凈解脫，三解脫；度色想，滅瞋恚想，住空處，四解脫；度空處，住識處，五解脫；度識處，住不用處，六解脫；度不用處，住有想無想處，七解脫；度有想無想處，住想知滅，八解脫。 
　　“復有九成法、九修法、九覺法、九滅法、九證法。 
　　“云何九成法？謂九凈滅支法：戒凈滅支、心凈滅支、見凈滅支、度疑凈滅支、分別凈滅支、道凈滅支、除凈滅支、無欲凈滅支、解脫凈滅支。 
　　“云何九修法？謂九喜本：一喜，二愛，三悅，四樂，五定，六如實知，七除舍，八無欲，九解脫。 
　　“云何九覺法？謂九眾生居：或有眾生，若干種身若干種想，天及人是，是初眾生居；或有眾生，若干種身而一想者，梵光音天最初生時是，是二眾生居；或有眾生，一身若干種想，光音天是，是三眾生居；或有眾生，一身一想，遍凈天是，是四眾生居；或有眾生，無想無所覺知，無想天是，是五眾生居；復有眾生，空處住，是六眾生居；復有眾生，識處住，是七眾生居；復有眾生，不用處住，是八眾生居；復有眾生，住有想無想處，是九眾生居。 
　　“云何九滅法？謂九愛本：因愛有求，因求有利，因利有用，因用有欲，因欲有著，因著有嫉，因嫉有守，因守有護。 
　　“云何九證法？謂九盡：若入初禪，則聲刺滅；入第二禪，則覺觀刺滅；入第三禪，則喜剌滅；入第四禪，則出入息刺滅；入空處，則色想刺滅；入識處，則空想刺滅；入不用處，則識想刺滅；入有想無想處，則不用想刺滅；入滅盡定，則想受刺滅。 
　　“復有十成法、十修法、十覺法、十滅法、十證法。 
　　“云何十成法？謂十救法：一者、比丘二百五十戒具，威儀亦具，見有小罪，生大怖畏，平等學戒，心無傾邪；二者、得善知識；三者、言語中正，多所堪忍；四者、好求善法，分布不吝；五者、諸梵行人有所施設，輒往佐助，不以為勞，難為能為，亦教人為；六者、多聞，聞便能持，未曾有忘；七者、精勤，滅不善法，增長善法；八者、常自專念，無有他想，憶本善行，如在目前；九者、智慧成就，觀法生滅，以賢圣律斷于苦本；十者、樂于閑居，專念思惟，于禪中間無有調戲。 
　　“云何十修法？謂十正行：正見、正志、正語、正業、正命、正方便、正念、正定、正解脫、正智。 
　　“云何十覺法？謂十色入：眼入、耳入、鼻入、舌入、身入、色入、聲入、香入、味入、觸入。 
　　“云何十滅法？謂十邪行：邪見、邪志、邪語、邪業、邪命、邪方便、邪念、邪定、邪解脫、邪智。 
　　“云何十證法？謂十無學法：無學正見、正志、正語、正業、正命、正方便、正念、正定、正解說、正智。 
　　“諸比丘，此名一增法，我今為汝等說如是法，吾為如來、為諸弟子所應作者，皆已備悉，慈愍殷勤，訓誨汝等，汝等亦宜勤奉行之！諸比丘，當在閑居樹下空處，精勤坐禪，勿自放恣。今不勉力，后悔何益？此是我教，勤受持之。” 
　　爾時，諸比丘聞佛所說，歡喜奉行。  
第二分三聚經第八  
　　如是我聞：一時，佛在舍衛國祇樹給孤獨園，與大比丘眾千二百五十人俱。 
　　爾時，世尊告諸比丘：“我與汝等說微妙法，義味清凈，梵行具足，謂三聚法。汝等諦聽！思惟念之，當為汝說。”時，諸比丘受教而聽。 
　　佛告比丘：“三法聚者：一法趣惡趣，一法趣善趣，一法趣涅槃。云何一法趣于惡趣？謂無仁慈，懷毒害心，是謂一法將向惡趣。云何一法趣于善趣？謂不以惡心加于眾生，是為一法將向善趣。云何一法趣于涅槃？謂能精勤，修身念處，是為一法將向涅槃。 
　　“復有二法趣向惡趣，復有二法趣向善趣，復有二法趣向涅槃。云何二法趣向惡趣？一謂毀戒，二謂破見。云何二法趣向善趣？一謂戒具，二謂見具。云何二法趣向涅槃？一謂為止，二謂為觀。 
　　“復有三法趣向惡趣，三法向善趣，三法向涅槃。云何三法向惡趣？謂三不善根：貪不善根、恚不善根、癡不善根。云何三法向善趣？謂三善根：無貪善根、無恚善根、無癡善根。云何三法趣向涅槃？謂三三味：空三昧、無相三昧、無作三昧。 
　　“又有四法趣向惡趣，四法向善趣，四法向涅槃。云何四法向惡趣？謂愛語、恚語、怖語、癡語。云何四法向善趣？謂不愛語、不恚語、不怖語、不癡語。云何四法向涅槃？謂四念處：身念處、受念處、意念處、法念處。 
　　“復有五法向惡趣，五法向善趣，五法向涅槃。云何五法向惡趣？謂破五戒：殺、盜、淫逸、妄語、飲酒。云何五法向善趣？謂持五戒：不殺、不盜、不淫、不欺、不飲酒。云何五法趣向涅槃？謂五根：信根、精進根、念根、定根、慧根。 
　　“又有六法向惡趣，六法向善趣，六法向涅槃。云何六法向惡趣？謂六不敬：不敬佛、不敬法、不敬僧、不敬戒、不敬定、不敬父母。云何六法向善趣？謂六敬法：敬佛、敬法、敬僧、敬戒、敬定、敬父母。云何六法向涅槃？謂六思念：念佛、念法、念僧、念戒、念施、念天。 
　　“又有七法向惡趣，七法向善趣，七法向涅槃。云何七法向惡趣？謂殺生、不與取、淫逸、妄語、兩舌、惡口、綺語。云何七法向善趣？謂不殺生、不盜、不淫、不欺、不兩舌、不惡口、不綺語。云何七法向涅槃？謂七覺意：念覺意、擇法覺意、精進覺意、猗覺意、定覺意、喜覺意、舍覺意。 
　　“又有八法向惡趣，八法向善趣，八法向涅槃。云何八法向惡趣？謂八邪行：邪見、邪志、邪語、邪業、邪命、邪方便、邪念、邪定。云何八法向善趣？謂世正見、正志、正語、正業、正命、正方便、正念、正定。云何八法向涅槃？謂八賢圣道：正見、正志、正語、正業、正命、正方便、正念、正定。 
　　“又有九法向惡趣，九法向善趣，九法向涅槃。云何九法向惡趣？謂九惱：有人已侵惱我，今侵惱我，當侵惱我；我所愛者，已侵惱，今侵惱，當侵惱；我所憎者，已愛敬，今愛敬，當愛敬。云何九法向善趣？謂九無惱：彼已侵我，我惱何益？已不生惱，今不生惱，當不生惱；我所愛者，彼已侵惱，我惱何益？已不生惱，今不生惱，當不生惱；我所憎者，彼已愛敬，我惱何益？已不生惱，當不生惱，今不生惱。云何九法向涅槃？謂九善法：一喜，二愛，三悅，四樂，五定，六實知，七除舍，八無欲，九解脫。 
　　“又有十法向惡趣，十法向善趣，十法向涅槃。云何十法向惡趣？謂十不善：身殺、盜、淫，口兩舌、惡罵、妄言、綺語，意貪取、嫉妒、邪見。云何十法向善趣？謂十善行：身不殺、盜、淫，口不兩舌、惡罵、妄言、綺語，意不貪取、嫉妒、邪見。云何十法向涅槃？謂十直道：正見、正志、正語、正業、正命、正方便、正念、正定、正解脫、正智。諸比丘，如是十法，得至涅槃，是名三聚微妙正法。我為如來、為眾弟子所應作者，無不周備，憂念汝等，故演經道。汝等亦宜自憂其身，當處閑居、樹下思惟，勿為懈怠。今不勉力，后悔無益。” 
　　諸比丘聞佛所說，歡喜奉行。  
第二分大緣方便經第九  
　　如是我聞：一時，佛在拘流沙國劫摩沙住處，與大比丘眾千二百五十人俱。 
　　爾時，阿難在閑靜處，作是念言：“甚奇！甚特！世尊所說十二因緣法之光明，甚深難解！如我意觀，猶如目前，以何為深？”于是，阿難即從靜室起，至世尊所，頭面禮足，在一面坐，白世尊言：“我向于靜室，默自思念：‘甚奇！甚特！世尊所說十二因緣法之光明，甚深難解！如我意觀，如在目前，以何為深？’” 
　　爾時，世尊告阿難曰：“止！止！勿作此言！十二因緣法之光明，甚深難解！阿難，此十二因緣難見難知，諸天、魔、梵、沙門、婆羅門未見緣者，若欲思量觀察分別其義者，則皆荒迷，無能見者。阿難，我今語汝老死有緣，若有問言：‘何等是老死緣？’應答彼言：‘生是老死緣。’若復問言：‘誰是生緣？’應答彼言：‘有是生緣。’若復問言：‘誰是有緣？’應答彼言：‘取是有緣。’若復問言：‘誰是取緣？’應答彼言：‘愛是取緣。’若復問言：‘誰是愛緣？’應答彼言：‘受是愛緣。’若復問言：‘誰是受緣？’應答彼言：‘觸是受緣。’若復問言：‘誰為觸緣？’應答彼言：‘六入是觸緣。’若復問言：‘誰為六入緣？’應答彼言：‘名色是六入緣。’若復問言：‘誰為名色緣？’應答彼言：‘識是名色緣。’若復問言：‘誰為識緣？’應答彼言：‘行是識緣。’若復問言：‘誰為行緣？’應答彼言：‘癡是行緣。’阿難，如是緣癡有行，緣行有識，緣識有名色，緣名色有六入，緣六入有觸，緣觸有受，緣受有愛，緣愛有取，緣取有有，緣有有生，緣生有老、死、憂、悲、苦惱，大患所集，是為此大苦陰緣。” 
　　佛告阿難：“緣生有老死，此為何義？若使一切眾生無有生者，寧有老死不？” 
　　阿難答曰：“無也。” 
　　“是故，阿難，以此緣，知老死由生，緣生有老死。我所說者，義在于此。” 
　　又告阿難：“緣有有生，此為何義？若使一切眾生無有欲有、色有、無色有者，寧有生不？” 
　　答曰：“無也。” 
　　“阿難，我以此緣，知生由有，緣有有生。我所說者，義在于此。” 
　　又告阿難：“緣取有有，此為何義？若使一切眾生無有欲取、見取、戒取、我取者，寧有有不？” 
　　答曰：“無也。” 
　　“阿難，我以此緣，知有由取，緣取有有。我所說者，義在于此。” 
　　又告阿難：“緣愛有取，此為何義？若使一切眾生無有欲愛、有愛、無有愛者，寧有取不？” 
　　答曰：“無有。” 
　　“阿難，我以此緣，知取由愛，緣愛有取。我所說者，義在于此。” 
　　又告阿難：“緣受有愛，此為何義？若使一切眾生無有樂受、苦受、不苦不樂受者，寧有愛不？” 
　　答曰：“無也。” 
　　“阿難，我以此緣，知愛由受，緣受有愛。我所說者，義在于此。阿難，當知因愛有求，因求有利，因利有用，因用有欲，因欲有著，因著有嫉，因嫉有守，因守有護。阿難，由有護故，有刀杖、諍訟，作無數惡。我所說者，義在于此。阿難，此為何義？若使一切眾生無有護者，當有刀杖、諍訟，起無數惡不？” 
　　答曰：“無也。” 
　　“是故，阿難，以此因緣，知刀杖、諍訟由護而起，緣護有刀杖、諍訟。阿難，我所說者，義在于此。” 
　　又告阿難：“因守有護，此為何義？若使一切眾生無有守者，寧有護不？” 
　　答曰：“無也。” 
　　“阿難，我以此緣，知護由守，因守有護。我所說者，義在于此。阿難，因嫉有守，此為何義？若使一切眾生無有嫉者，寧有守不？” 
　　答曰：“無也。” 
　　“阿難，我以此緣，知守由嫉，因嫉有守。我所說者，義在于此。阿難，因著有嫉，此為何義？若使一切眾生無有著者，寧有嫉不？” 
　　答曰：“無也。” 
　　“阿難，我以此緣，知嫉由著，因著有嫉。我所說者，義在于此。阿難，因欲有著，此為何義？若使一切眾生無有欲者，寧有著不？” 
　　答曰：“無也。” 
　　“阿難，我以此緣，知著由欲，因欲有著。我所說者，義在于此。阿難，因用有欲，此為何義？若使一切眾生無有用者，寧有欲不？” 
　　答曰：“無也。” 
　　“阿難，我以此義，知欲由用，因用有欲。我所說者，義在于此。阿難，因利有用，此為何義？若使一切眾生無有利者，寧有用不？” 
　　答曰：“無也。” 
　　“阿難，我以此義，知用由利，因利有用。我所說者，義在于此。阿難，因求有利，此為何義？若使一切眾生無有求者，寧有利不？” 
　　答曰：“無也。” 
　　“阿難，我以此緣，知利由求，因求有利。我所說者，義在于此。阿難，因愛有求，此為何義？若使一切眾生無有愛者，寧有求不？” 
　　答曰：“無也。” 
　　“阿難，我以此緣，知求由愛，因愛有求。我所說者，義在于此。” 
　　又告阿難：“因愛有求至于守護；受亦如是，因受有求至于守護。” 
　　佛告阿難：“緣觸有受，此為何義？阿難，若使無眼、無色、無眼識者，寧有觸不？” 
　　答曰：“無也。” 
　　“若無耳、聲、耳識，鼻、香、鼻識，舌、味、舌識，身、觸、身識，意、法、意識者，寧有觸不？” 
　　答曰：“無也。” 
　　“阿難，若使一切眾生無有觸者，寧有受不？” 
　　答曰：“無也。” 
　　“阿難，我以是義，知受由觸，緣觸有受。我所說者，義在于此。阿難，緣名色有觸，此為何義？若使一切眾生無有名色者，寧有心觸不？” 
　　答曰：“無也。” 
　　“若使一切眾生無形色相貌者，寧有身觸不？” 
　　答曰：“無也。” 
　　“阿難，若無名色，寧有觸不？” 
　　答曰：“無也。” 
　　“阿難，我以是緣，知觸由名色，緣名色有觸。我所說者，義在于此。阿難，緣識有名色，此為何義？若識不入母胎者，有名色不？” 
　　答曰：“無也。” 
　　“若識入胎不出者，有名色不？” 
　　答曰：“無也。” 
　　“若識出胎，嬰孩壞敗，名色得增長不？” 
　　答曰：“無也。” 
　　“阿難，若無識者，有名色不？” 
　　答曰：“無也。” 
　　“阿難，我以是緣，知名色由識，緣識有名色。我所說者，義在于此。阿難，緣名色有識，此為何義？若識不住名色，則識無住處；若識無住處，寧有生、老、病、死、憂、悲、苦惱不？” 
　　答曰：“無也。” 
　　“阿難，若無名色，寧有識不？” 
　　答曰：“無也。” 
　　“阿難，我以此緣，知識由名色，緣名色有識。我所說者，義在于此。阿難，是故名色緣識，識緣名色，名色緣六入，六入緣觸，觸緣受，受緣愛，愛緣取，取緣有，有緣生，生緣老、死、憂、悲、苦惱，大苦陰集。 
　　“阿難，齊是為語，齊是為應，齊是為限，齊此為演說，齊是為智觀，齊是為眾生。阿難，諸比丘于此法中，如實正觀，無漏心解脫。阿難，此比丘當名為慧解脫。如是解脫比丘，如來終亦知，如來不終亦知，如來終不終亦知，如來非終非不終亦知。何以故？阿難，齊是為語，齊是為應，齊是為限，齊是為演說，齊是為智觀，齊是為眾生；如是盡知已，無漏心解脫比丘不知不見如是知見。阿難，夫計我者，齊幾名我見，名色與受，俱計以為我？有人言：‘受非我，我是受。’或有言：‘受非我，我非受，受法是我。’或有言：‘受非我，我非受，受法非我，但愛是我。’ 
　　“阿難，彼見我者，言受是我，當語彼言：‘如來說三受：樂受、苦受、不苦不樂受。當有樂受時，無有苦受、不苦不樂受；有苦受時，無有樂受、不苦不樂受；有不苦不樂受時，無有苦受、樂受。’所以然者？阿難，樂觸緣生樂受，若樂觸滅受亦滅。阿難，苦觸緣生苦受，若苦觸滅受亦滅。不苦不樂觸緣生不苦不樂受，若不苦不樂觸滅受亦滅。阿難，如兩木相攢則有火生，各置異處則無有火；此亦如是，因樂觸緣故生樂受，若樂觸滅受亦俱滅。因苦觸緣故生苦受，若苦觸滅受亦俱滅。因不苦不樂觸緣生不苦不樂受，若不苦不樂觸滅受亦俱滅。阿難，此三受有為無常，從因緣生，盡法、滅法，為朽壞法，彼非我有，我非彼有，當以正智如實觀之。阿難，彼見我者，以受為我，彼則為非。 
　　“阿難，彼見我者，言受非我，我是受者，當語彼言：‘如來說三受：苦受、樂受、不苦不樂受。若樂受是我者，樂受滅時，則有二我，此則為過。若苦受是我者，苦受滅時，則有二我，此則為過。若不苦不樂受是我者，不苦不樂受滅時，則有二我，此則為過。’阿難，彼見我者，言：‘受非我，我是受。’彼則為非。阿難，彼計我者，作是說：‘受非我，我非受，受法是我。’當語彼言：‘一切無受，汝云何言有受法，汝是受法耶？’對曰：‘非是。’是故，阿難，彼計我者，言：‘受非我，我非受，受法是我。’彼則為非。 
　　“阿難，彼計我者，作是言：‘受非我，我非受，受法非我，但愛是我’者，當語彼言：‘一切無受，云何有愛？汝是愛耶？’對曰：‘非也。’是故，阿難，彼計我者，言：‘受非我，我非受，受法非我，愛是我’者，彼則為非。阿難，齊是為語，齊是為應，齊是為限，齊是為演說，齊是為智觀，齊是為眾生。阿難，諸比丘于此法中如實正觀，于無漏心解脫。阿難，此比丘當名為慧解脫。如是解脫心比丘，有我亦知，無我亦知，有我無我亦知，非有我非無我亦知。何以故？阿難，齊是為語，齊是為應，齊是為限，齊是為演說，齊是為智觀，齊是為眾生；如是盡知已，無漏心解脫比丘不知不見如是知見。” 
　　佛語阿難：“彼計我者，齊已為定，彼計我者，或言少色是我，或言多色是我，或言少無色是我，或言多無色是我。阿難，彼言少色是我者，定少色是我，我所見是，余者為非；多色是我者，定多色是我，我所見是，余者為非；少無色是我者，定言少無色是我，我所見是，余者為非；多無色是我者，定多無色是我，我所見是，余者為非。” 
　　佛告阿難：“七識住，二入處，諸有沙門、婆羅門言：‘此處安隱，為救、為護、為舍、為燈、為明、為歸，為不虛妄，為不煩惱。’云何為七？或有眾生，若干種身若干種想，天及人，此是初識住處。諸沙門、婆羅門言：‘此處安隱，為救、為護、為舍、為燈、為明、為歸，為不虛妄，為不煩惱。’阿難，若比丘知初識住，知集、知滅、知味、知過、知出要，如實知者。阿難，彼比丘言：‘彼非我，我非彼。’如實知見。或有眾生，若干種身而一想，梵光音天是。或有眾生，一身若干種想，光音天是。或有眾生，一身一想，遍凈天是。或有眾生，住空處。或有眾生，住識處。或有眾生，住不用處。是為七識住處。或有沙門、婆羅門言：‘此處安隱，為救、為護、為舍、為燈、為明、為歸，為不虛妄，為不煩惱。’阿難，若比丘知七識住，知集、知滅、知味、知過、知出要，如實知見，彼比丘言：‘彼非我，我非彼。’如實知見。是為七識住。 
　　“云何二入處？無想入、非想非無想入。是為，阿難，此二入處，或有沙門、婆羅門言：‘此處安隱，為救、為護、為舍、為燈、為明、為歸，為不虛妄，為不煩惱。’阿難，若比丘知二入處，知集、知滅、知味、知過、知出要，如實知見，彼比丘言：‘彼非我，我非彼。’如實知見。是為二入。 
　　“阿難，復有八解脫。云何八？色觀色，初解脫；內色想，觀外色，二解脫；凈解脫，三解脫；度色想，滅有對想，不念雜想，住空處，四解脫；度空處，住識處，五解脫；度識處，住不用處，六解脫；度不用處，住有想無想處，七解脫；滅盡定，八解脫。阿難，諸比丘于此八解脫，逆順游行，入出自在，如是比丘得俱解脫。” 
　　爾時，阿難聞佛所說，歡喜奉行。  
第二分釋提桓因問經第十  
　　如是我聞：一時，佛在摩竭國庵婆羅村北，毗陀山因陀婆羅窟中。 
　　爾時，釋提桓因發微妙善心，欲來見佛：“今我當往至世尊所。” 
　　時，諸忉利天聞釋提桓因發微妙善心，欲詣佛所，即尋詣帝釋，白言：“善哉！帝釋，發妙善心，欲詣如來。我等亦樂侍從詣世尊所。” 
　　時，釋提桓因即告執樂神般遮翼曰：“我今欲詣世尊所，汝可俱行，此忉利諸天亦當與我俱詣佛所。” 
　　對曰：“唯然。”時，般遮翼持琉璃琴，于帝釋前忉利天眾中鼓琴供養。 
　　時，釋提桓因、忉利諸天及般遮翼，于法堂上忽然不現，譬如力士屈伸臂頃，至摩竭國北毗陀山中。 
　　爾時，世尊入火焰三昧，彼毗陀山同一火色。時國人見，自相謂言：“此毗陀山同一火色，將是如來諸天之力。” 
　　時，釋提桓因告般遮翼曰：“如來至真甚難得睹，而能垂降此閑靜處，寂默無聲，禽獸為侶，此處常有諸大神天侍衛世尊。汝可于前鼓琉璃琴娛樂世尊，吾與諸天尋于后往。” 
　　對曰：“唯然。”即受教已，持琉璃琴于先詣佛。去佛不遠，鼓琉璃琴，以偈歌曰：  
　　“跋陀禮汝父，汝父甚端嚴， 
　　　生汝時吉祥，我心甚愛樂。 
　　　本以小因緣，欲心于中生， 
　　　展轉遂增廣，如供養羅漢。 
　　　釋子專四禪，常樂于閑居， 
　　　正意求甘露，我專念亦爾。 
　　　能仁發道心，必欲成正覺， 
　　　我今求彼女，必欲會亦爾。 
　　　我心生染著，愛好不舍離， 
　　　欲舍不能去，如象為鉤制。 
　　　如熱遇涼風，如渴得冷泉， 
　　　如取涅槃者，如水滅于火。 
　　　如病得良醫，饑者得美食， 
　　　充足生快樂，如羅漢游法。 
　　　如象被深鉤，而猶不肯伏， 
　　　奔突難禁制，放逸不自止。 
　　　猶如清涼池，眾華覆水上， 
　　　疲熱象沐浴，舉身得清涼。 
　　　我前后所施，供養諸羅漢， 
　　　世有福報者，盡當與彼供。 
　　　汝死當共死，汝無我活為？ 
　　　寧使我身死，不能無汝存。 
　　　忉利天之主，釋今與我愿， 
　　　稱汝禮節具，汝善思察之。”  
　　爾時，世尊從三昧起，告般遮翼言：“善哉！善哉！般遮翼，汝能以清凈音和琉璃琴稱贊如來，琴聲、汝音，不長不短，悲和哀婉，感動人心。汝琴所奏，眾義備有，亦說欲縛，亦說梵行，亦說沙門，亦說涅槃。” 
　　爾時，般遮翼白佛言：“我念世尊昔郁鞞羅尼連禪水邊，阿游波陀尼俱律樹下初成佛道時，有尸漢陀天大將子及執樂天王女，共于一處，但設欲樂。我于爾時見其心爾，即為作頌，頌說欲縛，亦說梵行，亦說沙門，亦說涅槃。時，彼天女聞我偈已，舉目而笑，語我言：‘般遮翼，我未見如來。我曾于忉利天法講堂上，聞彼諸天稱贊如來，有如是德，有如是力。汝常懷信，親近如來，我今意欲與汝共為知識。’世尊，我時與一言之后，不復與語。” 
　　時，釋提桓因作是念：“此般遮翼已娛樂如來訖，我今寧可念于彼人。”時，天帝釋即念彼人。時，般遮翼復生念言：“今天帝釋乃能念我。”即持琉璃琴詣帝釋所。帝釋告曰：“汝以我名并稱忉利天意，問訊世尊：‘起居輕利，游步強耶？’” 
　　時，般遮翼承帝釋教，即詣世尊所，頭面禮足，于一面住，白世尊言：“釋提桓因及忉利諸天故，遣我來問訊世尊：‘起居輕利，游步強耶？’” 
　　世尊報曰：“使汝帝釋及忉利天壽命延長，快樂無患。所以然者？諸天、世人及阿須輪諸眾生等，皆貪壽命、安樂、無患。” 
　　爾時，帝釋復自念言：“我等宜往禮覲世尊。”即與忉利諸天往詣佛所，頭面禮足，卻住一面，時，帝釋白佛言：“不審我今去世尊遠近可坐？” 
　　佛告帝釋曰：“汝天眾多，但近我坐。” 
　　時，世尊所止因陀羅窟，自然廣博，無所障礙。爾時，帝釋與忉利諸天及般遮翼，皆禮佛足，于一面坐。帝釋白佛言：“一時，佛在舍衛國婆羅門舍，爾時世尊入火焰三昧。我時以少因緣，乘千輻寶車，詣毗樓勒天王所，于空中過，見一天女叉手在世尊前立，我尋語彼女言：‘若世尊三昧起者，汝當稱我名字，問訊世尊，起居輕利，游步強耶？’不審彼女后竟為我達此心不？世尊，寧能憶此事不？” 
　　佛言：“憶耳！彼女尋以汝聲致問于我，吾從定起，猶聞汝車聲。” 
　　帝釋白佛言：“昔者，我以少緣，與忉利諸天集在法堂，彼諸舊天皆作是言：‘若如來出世，增益諸天眾，減損阿須輪眾。’今我躬見世尊，躬身自知，躬自作證，如來、至真出現于世，增益諸天眾，減損阿須輪眾。此有瞿夷釋女，于世尊所凈修梵行，身壞命終，生忉利天宮，即為我子。忉利諸天皆稱言：‘瞿夷大天子有大功德，有大威力。’復有余三比丘，于世尊所凈修梵行，身壞命終，生于卑下執樂神中，常日日來為我給使。瞿夷見已，以偈觸嬈曰：  
　　“‘汝為佛弟子，我本在家時， 
　　　　以衣食供養，禮拜致恭恪。 
　　　　汝等名何人？躬受佛教誡， 
　　　　凈眼之所說，汝不觀察之。 
　　　　我本禮敬汝，從佛聞上法， 
　　　　生三十三天，為帝釋作子。 
　　　　汝等何不觀，我所有功德？ 
　　　　本為女人身，今為帝釋子。 
　　　　汝等本俱共，同修于梵行， 
　　　　今獨處卑賤，為吾等給使。 
　　　　本為弊惡行，今故受此報， 
　　　　獨處于卑賤，為吾等給使。 
　　　　生此處不凈，為他所觸嬈， 
　　　　聞已當患厭，此處可厭患。 
　　　　從今當精勤，勿復為人使。’  
　　　“二人勤精進，思惟如來法， 
　　　　舍彼所戀著，觀欲不凈行， 
　　　　欲縛不真實，誑惑于世間， 
　　　　如象離羈絆，超越忉利天。 
　　　　釋及忉利天，集法講堂上， 
　　　　彼已勇猛力，超越忉利天。 
　　　　釋嘆未曾有，諸天亦見過， 
　　　　此是釋迦子，超越忉利天， 
　　　　患厭于欲縛，瞿夷說此言。 
　　　　摩竭國有佛，名曰釋迦文， 
　　　　彼子本失意，其后還得念。 
　　　　三人中一人，故為執樂神， 
　　　　二人見道諦，超越忉利天。 
　　　　世尊所說法，弟子不懷疑， 
　　　　俱共同聞法，二人勝彼一。 
　　　　自見殊勝已，皆生光音天， 
　　　　我觀見彼已，故來至佛所。”  
　　帝釋白佛言：“愿開閑暇，一決我疑。” 
　　佛言：“隨汝所問，吾當為汝一一演說。” 
　　爾時，帝釋即白佛言：“諸天、世人、乾沓和、阿修羅及余眾生等，盡與何結相應，乃至怨仇、刀杖相向？” 
　　佛告帝釋言：“怨結之生，皆由貪嫉，故使諸天、世人、阿修羅、余眾生等，刀杖相加。” 
　　爾時，帝釋即白佛言：“實爾！世尊，怨結之生，由貪嫉故，使諸天、世人、阿修羅、余眾生等，刀杖相加。我今聞佛所說，疑網悉除，無復疑也。但不解此貪嫉之生，何由而起？何因何緣？誰為原首？從誰而有？從誰而無？” 
　　佛告帝釋：“貪嫉之生，皆由愛憎；愛憎為因，愛憎為緣，愛憎為首，從此而有，無此則無。” 
　　爾時，帝釋即白佛言：“實爾！世尊，貪嫉之生，皆由愛憎；愛憎為因，愛憎為緣，愛憎為首，從此而有，無此則無。我今聞佛所說，迷惑悉除，無復疑也。但不解愛憎復何由而生？何因何緣？誰為原首？從誰而有？從誰而無？” 
　　佛告帝釋：“愛憎之生，皆由于欲；因欲緣欲，欲為原首，從此而有，無此則無。” 
　　爾時，帝釋白佛言：“實爾！世尊，愛憎之生，皆由于欲；因欲緣欲，欲為原首，從此而有，無此則無。我今聞佛所說，迷惑悉除，無復疑也。但不知此欲復何由而生？何因何緣？誰為原首？從誰而有？從誰而無？” 
　　佛告帝釋：“愛由想生，因想緣想，想為原首，從此而有，無此而無。” 
　　爾時，帝釋白佛言：“實爾！世尊，愛由想生，因想緣想，想為原首，從此而有，無此則無。我今聞佛所說，無復疑也。但不解想復何由而生？何因何緣？誰為原首？從誰而有？從誰而無？” 
　　佛告帝釋：“想之所生，由于調戲；因調緣調，調為原首，從此而有，無此則無。帝釋，若無調戲則無想，無想則無欲，無欲則無愛憎，無愛憎則無貪嫉；若無貪嫉，則一切眾生不相傷害。帝釋，但緣調為本，因調緣調，調為原首，從此有想，從想有欲，從欲有愛憎，從愛憎有貪嫉；以貪嫉故，使群生等共相傷害。” 
　　帝釋白佛言：“實爾！世尊，由調有想，因調緣調，調為原首，從此有想，由調而有，無調則無。若本無調者則無想，無想則無欲，無欲則無愛憎，無愛憎則無貪嫉，無貪嫉則一切群生不相傷害；但想由調生，因調緣調，調為原首，從調有想，從想有欲，從欲有愛憎，從愛憎有貪嫉，從貪嫉使一切眾生共相傷害。我今聞佛所說，迷惑悉除，無復疑也。” 
　　爾時，帝釋復白佛言：“一切沙門、婆羅門盡除調戲在滅跡耶？為不除調戲在滅跡耶？” 
　　佛告帝釋：“一切沙門、婆羅門不盡除調戲在滅跡也。所以然者？帝釋，世間有種種界，眾生各依己界，堅固守持，不能舍離，謂己為實，余者為虛。是故，帝釋，一切沙門、婆羅門不盡除調戲而在滅跡。” 
　　爾時，帝釋白佛言：“實爾！世尊，世間有種種眾生，各依己界，堅固守持，不能舍離，謂己為是，余為虛妄，是故一切沙門、婆羅門不盡除調戲而在滅跡。我聞佛言，疑惑悉除，無復疑也。” 
　　帝釋復白佛言：“齊幾調在滅跡耶？” 
　　佛告帝釋：“調戲有三：一者、口，二者、想，三者、求。彼口所言，自害、害他，亦二俱害；舍此言已，如所言，不自害、不害他，不二俱害，知時比丘如口所言，專念不亂。想亦自害、害他，亦二俱害；舍此想已，如所想，不自害、不害他，二俱不害，知時比丘如所想，專念不亂。帝釋，求亦自害、害他，亦二俱害；舍此求已，如所求，不自害、不害他，不二俱害，知時比丘如所求，專念不亂。” 
　　爾時，釋提桓因言：“我聞佛所說，無復狐疑。” 
　　又白佛言：“齊幾名賢圣舍心？” 
　　佛告帝釋：“舍心有三：一者、喜身，二者、憂身，三者、舍身。帝釋，彼喜身者，自害、害他，亦二俱害；舍此喜已，如所喜，不自害、不害他，二俱不害，知時比丘專念不忘，即名受具足戒。帝釋，彼憂身者，自害、害彼，亦二俱害；舍此憂已，如所憂，不自害、不害他，二俱不害，知時比丘專念不忘，即名受具足戒。復次，帝釋，彼舍身者，自害、害他，亦二俱害；舍此身已，如所舍，不自害、不害他，二俱不害，知時比丘專念不忘，是即名為受具足戒。” 
　　帝釋白佛言：“我聞佛所說，無復狐疑。” 
　　又白佛言：“齊幾名賢圣律諸根具足？” 
　　佛告帝釋：“眼知色，我說有二：可親、不可親。耳聲、鼻香、舌味、身觸、意法，我說有二：可親、不可親。” 
　　爾時，帝釋白佛言：“世尊，如來略說，未廣分別，我以具解。眼知色，我說有二：可親、不可親。耳聲、鼻香、舌味、身觸、意法有二：可親、不可親。世尊，如眼觀色，善法損減，不善法增，如此眼知色，我說不可親；耳聲、鼻香、舌味、身觸、意知法，善法損減，不善法增，我說不可親。世尊，如眼見色，善法增長，不善法減，如是眼知色，我說可親；耳聲、鼻香、舌味、身觸、意知法，善法增長，不善法減，我說可親。” 
　　佛告帝釋：“善哉！善哉！是名賢圣律諸根具足。” 
　　帝釋白佛言：“我聞佛所說，無復狐疑。” 
　　復白佛言：“齊幾比丘名為究竟、究竟梵行、究竟安隱、究竟無余？” 
　　佛告帝釋：“為愛所苦，身得滅者，為究竟、究竟梵行、究竟安隱、究竟無余。” 
　　帝釋白佛言：“我本長夜，所懷疑網，今者如來開發所疑。” 
　　佛告帝釋：“汝昔頗曾詣沙門、婆羅門所問此義不？” 
　　帝釋白佛言：“我自憶念：昔者，曾詣沙門、婆羅門所諮問此義。昔我一時曾集講堂，與諸天眾共論：‘如來為當出世？為未出世？’時共推求，不見如來出現于世，各自還宮，五欲娛樂。世尊，我復于后時見諸大神天，自恣五欲已，漸各命終。時我，世尊，懷大恐怖，衣毛為豎。時，見沙門、婆羅門處在閑靜，去家離欲，我尋至彼所，問言：‘云何名究竟？’我問此義，彼不能報。彼既不知，逆問我言：‘汝為是誰？’我尋報言：‘我是釋提桓因。’彼復問言：‘汝是何釋？’我時答言：‘我是天帝釋，心有所疑，故來相問耳！’時，我與彼如所知見，說于釋義。彼聞我言，更為我弟子。我今是佛弟子，得須陀洹道，不墮余趣，極七往返，必成道果，惟愿世尊記我為斯陀含！”說此語已，復作頌曰：  
　　“由彼染穢想，故生我狐疑， 
　　　長夜與諸天，推求于如來。 
　　　見諸出家人，常在閑靜處， 
　　　謂是佛世尊，故往稽首言。 
　　　我今故來問，云何為究竟？ 
　　　問已不能報，道跡之所趣。 
　　　今日無等尊，是我久所求， 
　　　已觀察己行，心已正思惟。 
　　　唯圣先已知，我心之所行， 
　　　長夜所修業，愿凈眼記之。 
　　　歸命人中上，三界無極尊， 
　　　能斷恩愛刺，今禮日光尊。”  
　　佛告帝釋：“汝憶本得喜樂、念樂時不？” 
　　帝釋答曰：“如是，世尊，憶昔所得喜樂、念樂。世尊，我昔曾與阿須輪共戰，我時得勝，阿須輪退，我時則還，得歡喜、念樂，計此歡喜、念樂，唯有穢惡刀杖喜樂、斗訟喜樂。今我于佛所得喜、念樂，無有刀杖、諍訟之樂。” 
　　佛告帝釋：“汝今得喜樂、念樂，于中欲求何功德果？” 
　　爾時，帝釋白佛言：“我于喜樂、念樂中，欲求五功德果。何等五？”即說偈言：  
　　“我后若命終，舍于天上壽， 
　　　處胎不懷患，使我心歡喜。 
　　　佛度未度者，能說正真道， 
　　　于三佛法中，我要修梵行。 
　　　以智慧身居，心自見正諦， 
　　　得達本所起，于是長解脫。 
　　　但當勤修行，習佛真實智， 
　　　設不獲道證，功德猶勝天。 
　　　諸有神妙天，阿迦尼吒等， 
　　　下至末后身，必當生彼處。 
　　　我今于此處，受天清凈身， 
　　　復得增壽命，凈眼我自知。”  
　　說此偈已，白佛言：“我于喜樂、念樂中，欲得如是五功德果。” 
　　爾時，帝釋語忉利諸天曰：“汝于忉利天上梵童子前恭敬禮事，今于佛前復設此敬者，不亦善哉！” 
　　其語未久，時梵童子忽然于虛空中天眾上立，向天帝釋而說偈曰：  
　　“天王清凈行，多利益眾生， 
　　　摩竭帝釋主，能問如來義。”  
　　時，梵童子說此偈已，忽然不現。是時，帝釋即從座起，禮世尊足，繞佛三匝，卻行而退。忉利諸天及般遮翼亦禮佛足，卻行而退。時，天帝釋少復前行，顧語般遮翼曰：“善哉！善哉！汝能先于佛前鼓琴娛樂，然后我及諸天于后方到。我今知汝補汝父位，于乾沓和中最為上首，當以彼跋陀乾沓和王女與汝為妻。” 
　　世尊說此法時，八萬四千諸天遠塵離垢，諸法法眼生。 
　　時，釋提桓因、忉利諸天及般遮翼聞佛所說，歡喜奉行。  
佛說長阿含經卷第十一 第二分阿[少/兔]夷經第十一  
　　如是我聞：一時，佛在冥寧國阿[少/兔]夷土，與大比丘眾千二百五十人俱。 
　　爾時，世尊著衣持缽，入阿[少/兔]夷城乞食。爾時，世尊默自念言：“我今乞食，于時如早，今宜往詣房伽婆梵志園觀。”比丘須時至，然后乞食。爾時，世尊即詣彼園。時彼梵志遙見佛來，即起奉迎，共相問訊，言：“善來！瞿曇，不面來久。今以何緣乃能屈顧？惟愿瞿曇就此處坐！”爾時，世尊即就其座。 
　　時，彼梵志于一面坐，白世尊言：“先夜隸車子善宿比丘來至我所，語我言：‘大師，我不于佛所修梵行也。所以然者？佛疏外我。’彼人見向說瞿曇過，雖有此言，我亦不受。” 
　　佛告梵志：“彼善宿所言，知汝不受耳！昔我一時，在毗舍離獼猴池側集法堂上，時此善宿來至我所，語我言：‘如來外我，我不于如來所修梵行也。’我時告曰：‘汝何故言：我不于如來所修梵行，如來外我耶？’善宿報我言：‘如來不為我現神足變化。’ 
　　“時，我語言：‘吾可請汝于我法中凈修梵行，當為汝現神足耶？復當語我：如來當為我現神足變化，然后我當修梵行耶？’時，善宿報我言：‘不也，世尊，’佛告善宿：‘我亦不語汝言：汝于我法中凈修梵行，當為汝現神足變化。汝亦不言為我現神足者，當修梵行。云何，善宿，如汝意者，謂如來能現神足、為不能現耶？我所說法，彼法能得出要，盡苦際不耶？’善宿白佛言：‘如是，世尊，如來能現神足，非為不能；所可說法，能得出要，盡諸苦際，非為不盡。’‘是故，善宿，我所說法修梵行者，能現神足，非為不能；出要離苦，非不能離。汝于此法欲何所求？’ 
　　“善宿言：‘世尊不能隨時教我，我父秘術，世尊盡知，吝不教我。’佛言：‘善宿，我頗曾言：汝于我法中修梵行者，教汝父術耶？汝頗復言：教我父術者，當于佛所修梵行耶？’答曰：‘不也。’‘是故，善宿，我先無此言，汝亦無言，今者何故作此語耶？云何，善宿，汝謂如來能說汝父秘術，為不能說耶？所可說法，能得出要，盡苦際不耶？’善宿報言：‘如來能說父之秘術，非為不能；說法出要，能盡苦際，非為不能。’佛告善宿：‘若我能說汝父秘術，亦能說法出要離苦，汝于我法中復欲何求？’ 
　　“又告善宿：‘汝先于毗舍離跋阇土地，無數方便，稱嘆如來，稱嘆正法，稱嘆眾僧。譬如有人八種稱嘆彼清涼池，使人好樂：一冷，二輕，三柔，四清，五甘，六無垢，七飲無饜，八便身。汝亦如是，于毗舍離跋阇土，稱嘆如來，稱嘆正法，稱嘆眾僧，使人信樂。善宿，當知今汝退者，世間當復有言：善宿比丘多有知識，又是世尊所親，亦是世尊弟子，不能盡形凈修梵行，舍戒就俗，處卑陋行。’梵志，當知我時備語，不順我教，舍戒就俗。 
　　“梵志，一時，我在獼猴池側法講堂上。時有尼乾子，字伽羅樓，在彼處止，人所宗敬，名稱遠聞，多有知識，利養備具。時，善宿比丘著衣持缽，入毗舍離城乞食，漸漸轉到尼乾子所。爾時，善宿以深遠義問尼乾子，彼不能答，便生瞋恚。善宿自念：‘我觸嬈此人，將無長夜有苦惱報耶？’梵志，當知時善宿比丘于乞食后，執持衣缽，來至我所，頭面禮足，在一面坐。善宿爾時亦不以此緣告我。我語之曰：‘愚人！汝寧可自稱為沙門釋子耶？’善宿尋報我言：‘世尊，何故稱我為愚？不應自稱為釋子耶？’我告之曰：‘愚人！汝曾往至尼乾子所問深遠義，彼不能報，便生瞋恚。汝時自念：我今觸此尼乾，將無長夜有苦惱報耶？汝有是念不？’ 
　　“善宿白佛言：‘彼是羅漢，何緣乃有此嫉恚心？’我時答曰：‘愚人！羅漢何緣有嫉恚心？非我羅漢有嫉恚心，汝今自謂彼是羅漢，彼有七苦行，長夜執持。何謂七？一、盡形壽不著衣裳；二、盡形壽不飲酒食肉，而不食飯及與麨面；三、盡形壽不犯梵行；四、盡形壽毗舍離有四石塔——東名憂園塔、南名象塔、西名多子塔、北名七聚塔，盡形不離四塔，為四苦行。而彼后當犯此七苦行已，于毗舍離城外命終。譬如野干疥癩衰病，死丘冢間，彼尼乾子亦復如是；自為禁法，后盡犯之。本自誓言，盡形不著衣服，后還著衣；本自誓言，盡形壽不飲酒啖肉，不食飯及麨面，而后盡食；本自誓言，不犯梵行，而后亦犯；本言不越四塔——東憂園塔、南象塔、西多子塔、北七聚塔，今盡遠離，不復親近。彼人自違此七誓已，出毗舍離城，冢間命終。’佛告善宿曰：‘愚人！汝不信我言，汝自往觀，自當知耳！’” 
　　佛告梵志：“一時，比丘善宿著衣持缽，入城乞食。乞食已，還出城，于空冢間見尼乾子于彼命終；見已，來至我所，頭面禮足，在一面坐，不以此事而語我言。梵志，當知我爾時語善宿曰：‘云何，善宿，我先所記尼乾子如我語不？’對曰：‘如是，如世尊言。’梵志，當知我與善宿現神通證，而彼言：‘世尊不為我現。’ 
　　“又一時，我在冥寧國白土之邑。時有尼乾子，名究羅帝，在白土住，人所宗敬，名稱遠聞，多得利養。時，我著衣持缽，入城乞食。時善宿比丘隨我后行，見究羅帝尼乾子在糞堆上伏舐糠糟。梵志，當知時善宿比丘見此尼乾子在糞堆上伏舐糠糟已，作是念言：‘世間諸有阿羅漢、向阿羅漢道者無有及此，此尼乾子其道最勝。所以者何？此人苦行乃能如是，除舍驕慢，于糞堆上伏舐糠糟。’ 
　　“梵志，時，我右旋告善宿曰：‘汝意愚人！寧可自稱為釋子耶？’善宿白佛言：‘世尊，何故稱我為愚？不應自稱為釋子耶？’佛告善宿言：‘汝愚人！觀此究羅帝蹲糞堆上伏食糠糟，汝見已，作是念：“諸世間阿羅漢及向阿羅漢者，此究羅帝最為尊上。所以者何？今此究羅帝乃能苦行，除舍驕慢，蹲糞堆上伏舐糠糟。”汝有是念不？’答我言：‘實爾。’善宿又言：‘何故，世尊，于阿羅漢所生嫉妒心？’佛告愚人：‘我不于羅漢所生嫉妒心，何為于羅漢所生嫉妒心？汝今愚人！謂究羅帝真阿羅漢。此人卻后七日當腹脹命終，生起尸餓鬼中，常苦饑餓。其命終后，以葦索系抴于冢間。汝若不信者，可先往語之。’ 
　　“時，善宿即往詣究羅帝所，語言：‘彼沙門瞿曇記汝：卻后七日當腹脹命終，生起尸餓鬼中，死已以葦索系抴于冢間。’善宿復白：‘汝當省食，勿使彼言當也。’梵志，當知時究羅帝至滿七日，腹脹而死，即生起尸餓鬼中，死已以葦索系抴于冢間。爾時，善宿聞佛語已，屈指計日。至七日已，時善宿比丘即往至裸形村中，到已，問其村人曰：‘諸賢，究羅帝今何所在？’報曰：‘已取命終。’問曰：‘何患命終耶？’答曰：‘腹脹。’問曰：‘云何殯送？’答曰：‘以葦索系抴于冢間。’ 
　　“梵志，時，善宿聞此語已，即往冢間。欲至未至，時彼死尸并動膝腳，忽爾而蹲。時彼善宿故前到死尸所，語言：‘究羅帝，汝命終耶？’死尸答言：‘我已命終。’問曰：‘汝以何患命終？’死尸答言：‘瞿曇記我：七日后腹脹命終。我如其言，至滿七日，腹脹命終。’善宿復問：‘汝生何處？’尸即報言：‘彼瞿曇所記：當生起尸餓鬼中。我今日生起尸餓鬼中。’善宿問曰：‘汝命終時，云何殯送？’尸答曰：‘瞿曇所記：以葦索系抴于冢間。實如彼言，以葦索系抴于冢間。’時，死尸語善宿曰：‘汝雖出家，不得善利。瞿曇沙門說如此事，汝常不信。’作是語已，死尸還臥。 
　　“梵志，時，善宿比丘來至我所，頭面禮足，在一面坐，不以此緣語我。我尋語曰：‘如我所記，究羅帝者實爾以不？’答曰：‘實爾，如世尊言。’梵志，我如是數數為善宿比丘現神通證，而彼猶言：‘世尊不為我現神通。’” 
　　佛告梵志：“我于一時，在獼猴池法講堂上。時有梵志，名曰波梨子，在彼處止，人所宗敬，名稱遠聞，多有利養，于毗舍離大眾之中，作如是說：‘沙門瞿曇自稱智慧，我亦智慧；沙門瞿曇自稱神足，我亦有神足；沙門瞿曇得超越道，我亦得超越道。我當與彼共現神足，沙門現一，我當現二；沙門現二，我當現四；沙門現八，我現十六；沙門現十六，我現三十二；沙門現三十二，我現六十四。隨彼沙門所現多少，我盡當倍。’ 
　　“梵志，時，善宿比丘著衣持缽，入城乞食，見波梨梵志于大眾中作如是說：‘沙門瞿曇自稱智慧，我亦智慧；沙門瞿曇自稱神足，我亦有神足；沙門瞿曇得超越道，我亦得超越道。我當與彼共現神足，沙門現一，我當現二；沙門現四，我當現八乃至隨沙門所現多少，我盡能倍。’時，善宿比丘乞食已，來至我所，頭面禮，一面坐，語我言：‘我于晨朝著衣持缽，入城乞食，時聞毗舍離波梨子于大眾中作是說言：“沙門瞿曇有大智慧，我亦有大智慧；沙門瞿曇有神足，我亦有神足；瞿曇現一，我當現二乃至隨瞿曇所現多少，我盡能倍。”’具以此事而來告我。我語善宿言：‘彼波梨子于大眾中不舍此語，不舍此見，不舍此慢，來至我所者，終無是處。若彼作是念“我不舍此語，不舍此見，不舍此慢，而至沙門瞿曇所”者，彼頭即當破為七分。欲使彼人不舍此語，不舍見慢，而能來者，無有是處。’ 
　　“善宿言：‘世尊護口，如來護口。’佛告善宿：‘汝何故言：世尊護口，如來護口？’善宿言：‘彼波梨子有大威神，有大德力，脫當來者將無見世尊虛耶？’佛告善宿：‘如來所言頗有二耶？’對曰：‘無也。’又告善宿：‘若無二者，汝何故言：世尊護口，如來護口？’善宿白佛言：‘世尊為自知見彼波梨子？為諸天來語？’佛言：‘我亦自知，亦諸天來語故知。此毗舍離阿由陀大將，身壞命終，生忉利天，彼來語我言：“波梨梵志子不知羞慚，犯戒妄語，在毗舍離，于大眾中作如是誹謗言：阿由陀大將身壞命終，生起尸鬼中。然我實身壞命終，生忉剎天。”波梨子我先自知，亦諸天來語故知。’佛告愚人善宿：‘汝不信我言者，入毗舍離，隨汝唱之，我食后當往詣波梨梵志子所。’” 
　　佛告梵志：“時，彼善宿過其夜已，著衣持缽，入城乞食。時，彼善宿向毗舍離城中眾多婆羅門、沙門、梵志，具說此言：‘波梨梵志子于大眾中說如此言：“沙門瞿曇有大智慧，我亦有大智慧；沙門瞿曇有大威力，我亦有大威力；沙門瞿曇有大神足，我亦有大神足；沙門現一，我當現二乃至沙門隨所現多少，我盡當倍。”而今沙門瞿曇欲詣彼波梨子所，汝等眾人盡可詣彼。’時，波梨梵志在道而行，善宿見已，速詣其所，語言：‘汝于毗舍離大眾中作如是言：“沙門瞿曇有大智慧，我亦有大智慧乃至沙門瞿曇，隨所現神足多少，我盡當倍。”瞿曇聞此言，今欲來至汝所，汝可速歸。’報言：‘我當歸耳！我當歸耳！’作此語已，尋自惶懼，衣毛為豎，不還本處，乃詣道頭波梨梵志林中，坐繩床上，愁悶迷亂。” 
　　佛告梵志：“我于食后與眾多隸車、沙門、婆羅門、梵志、居士詣波梨子住處，就座而坐。于彼眾中有梵志名曰遮羅，時眾人喚彼遮羅而告之曰：‘汝詣道頭林中語波梨子言：“今眾多隸車、沙門、婆羅門、梵志、居士盡集汝林，眾共議言：梵志波梨于大眾中自唱此言：沙門瞿曇有大智慧，我亦有大智慧乃至瞿曇隨現神足多少，我盡能倍。沙門瞿曇故來至汝林中，汝可來看。”’于是，遮羅聞眾人語已，即詣道頭林語波梨子言：‘彼眾多隸車、沙門、婆羅門、梵志、居士盡集在汝林，眾共議言：梵志波梨子于大眾中自唱此言：沙門瞿曇有大智慧，我亦有大智慧乃至沙門瞿曇現神足，隨現多少，我盡能倍。瞿曇今在彼林中，波梨今者寧可還也？’爾時，波梨梵志即報遮羅曰：‘當歸！當歸！’作是語已，于繩床上轉側不安。爾時，繩床復著其足，彼乃不能得離繩床，況能行步至世尊所？ 
　　“時，遮羅語波梨言：‘汝自無智，但有空聲為言：“當歸！當歸！”尚自不能離此繩床，何由能得至大眾所？’呵責波梨子已，即還詣大眾所，報言：‘我以持眾人聲，往語波梨子。彼報我言：“當歸！當歸！”即于繩床上動轉其身，床即著足，不能得離。彼尚不能離其繩床，何由能得來到此眾？’爾時，有一頭摩隸車子在眾中坐，即從座起，偏露右臀，長跪叉手，白彼眾言：‘大眾小待，我今自往將彼人來！’” 
　　佛言：“我爾時語頭摩隸車子言：‘彼人作如是語，懷如是見，起如是慢，欲使此人來至佛所，無有是處。頭摩子，正使汝以革繩重系，群牛共挽，至彼身碎，彼終不能舍如是語、如是見、如是慢，來至我所。若不信我言，汝往自知。’爾時，頭摩隸車子故往至波梨子所，語波梨子言：‘眾多隸車、沙門、婆羅門、梵志、居士盡集汝林，眾共議言：梵志波梨子于大眾中口自唱言：沙門瞿曇有大智慧，我亦有大智慧乃至沙門瞿曇現其神足，隨所現多少，我盡能倍。瞿曇沙門今在彼林，汝可還歸。’爾時，波梨子即報言：‘當歸！當歸！’作是語已，于繩床上動轉其身，爾時繩床復著其足，彼乃不能自離繩床，況復行步至世尊所？ 
　　“時，頭摩語波梨子言：‘汝自無智，但有空聲為言：“當歸！當歸！”尚自不能離此繩床，何由能得至大眾所？’頭摩復語波梨子曰：‘諸有智者，以譬喻得解。乃往久遠有一師子獸王在深林中住，師子清旦初出窟時，四向顧望，奮迅三吼，然后游行，擇肉而食。波梨子，彼師子獸王食已還林，常有一野干隨后食殘，氣力充足，便自言：“彼林中師子竟是何獸，能勝我耶？我今寧可獨擅一林，清旦出窟，四向顧望，奮迅三吼，然后游行，擇肉而食耶？”彼尋獨處一林，清旦出窟，奮迅三吼，然后游行，欲學師子吼，而作野干鳴。波梨子，汝今亦爾，蒙佛威恩，存生于世，得人供養，而今更與如來共競。’時，頭摩子以偈責數曰：  
　　“‘野干稱師子，自謂為獸王， 
　　　　欲作師子吼，還出野干聲。 
　　　　獨處于空林，自謂為獸王， 
　　　　欲作師子吼，還出野干聲。 
　　　　跪地求穴鼠，穿冢覓死尸， 
　　　　欲作師子吼，還出野干聲。’  
　　“頭摩子告曰：‘汝亦如是，蒙佛恩力，存生于世，得人供養，而今更與如來共競。’時，彼頭摩子以四種喻，面呵責已，還詣大眾，報言：‘我以持眾人聲喚波梨子，彼報我言：“當歸！當歸！”即于繩床上動轉其身，床即著足，不能得離。彼尚不能自離繩床，何由能得來到此眾？’爾時，世尊告頭摩子言：‘我先語汝，欲使此人來至佛所，無有是處。正使汝以革繩重系，群牛共挽，至身碎壞，彼終不肯舍如是語、如是見、慢，來至我所。’梵志，時，我即與彼大眾種種說法，示教利喜，于彼眾中三師子吼，身升虛空，還詣本處。” 
　　佛告梵志：“或有沙門、婆羅門言：‘一切世間，梵自在天所造。’我問彼言：‘一切世間實梵自在天所造耶？’彼不能報，還問我言：‘瞿曇，此事云何？’我報彼言：‘或有此世間初壞敗時，有余眾生命盡行盡，從光音天命終，乃更生余空梵處，于彼起愛，生樂著心，復欲使余眾生來生此處。其余眾生命盡行盡，復生彼處。時，彼眾生自作是念：“我今是大梵王，忽然而有，無作我者。我能盡達諸義所趣，于千世界最得自在，能作能化，微妙第一，為人父母。我先至此，獨一無侶，由我力故，有此眾生，我作此眾生。”彼余眾生亦復順從，稱為梵王，忽然而有，盡達諸義，于千世界最得自在，能作能化，微妙第一，為人父母，先有是一，后有我等，此大梵王化作我等。此諸眾生隨彼壽終來生此間，其漸長大，剃除須發，服三法衣，出家為道。彼入定意三昧，隨三昧心憶本所生，彼作是語：“此大梵天忽然而有，無有作者，盡達諸義，于千世界最得自在，能作能化，微妙第一，為人父母。彼大梵天常住不移，無變易法，我等梵天所化，是以無常，不得久住，為變易法。”’如是，梵志，彼沙門、婆羅門以此緣故，各言彼梵自在天造此世界。梵志，造此世界者，非彼所及，唯佛能知。又過此事，佛亦盡知，雖知不著，苦、集、滅、味、過、出要，如實知之，以平等觀無余解脫，名曰如來。” 
　　佛告梵志：“或有沙門、婆羅門作是言：‘戲笑懈怠是眾生始。’我語彼言：‘云何，汝等實言：戲笑懈怠是眾生始耶？’彼不能報，逆問我言：‘瞿曇，此事云何？’時我報言：‘或有光音眾生喜戲笑懈怠，身壞命終，來生此間，漸慚長大，剃除須發，服三法衣，出家修道，便入心定三昧，以三昧力識本所生，便作是言：“彼余眾生不喜戲笑，常在彼處，永住不變；由我等數喜戲笑，致此無常，為變易法。”’如是，梵志，彼沙門、婆羅門以是緣故，言戲笑是眾生始。如是佛盡知之，過是亦知，知而不著，已不著苦、集、滅、味、過、出要，如實知之，已平等觀無余解脫，名曰如來。” 
　　佛告梵志：“或有沙門、婆羅門言：‘失意是眾生始。’我語彼言：‘汝等實言：失意是眾生始耶？’彼不知報，還問我言：‘瞿曇，此事云何？’我語彼言：‘或有眾生展轉相看已，便失意，由是命終，來生此間，漸漸長大，剃除須發，服三法衣，出家修道，便入心定三昧，以三昧力識本所生，便作是言：“如彼眾生以不展轉相看，不失意故，常住不變；我等于彼數數相看已，便失意，致此無常，為變易法。”’如是，梵志，彼沙門、婆羅門以是緣故，言失意是眾生始。如此唯佛知之，過是亦知，知已不著，苦、集、滅、味、過、出要，如實知之，已平等觀無余解脫，故名如來。” 
　　佛告梵志：“或有沙門、婆羅門言：‘我無因而出。’我語彼言：‘汝等實言：本無因出耶？’彼不能報，逆來問我，我時報曰：‘或有眾生無想無知，若彼眾生起想，則便命終，來生此間，漸漸長大，剃除須發，服三法衣，出家修道，便入心定三昧，以三昧力識本所生，便作是言：“我本無有，今忽然有；此世間本無，今有，此實余虛。”’如是，梵志，沙門、婆羅門以此緣故，言無因出。唯佛知之，過是亦知，知已不著，苦、集、滅、味、過、出要，如實知之，已平等觀無余解脫，故名如來。” 
　　佛告梵志：“我所說如是，或有沙門、婆羅門于屏處誹謗我言：‘沙門瞿曇自稱弟子入凈解脫，成就凈行，彼知清凈，不遍知凈。’然我不作是說：‘我弟子入凈解脫，成就凈行，彼知清凈，不遍知凈。’梵志，我自言：‘我弟子入凈解脫，成就凈行，彼知清凈，一切遍凈。’” 
　　是時，梵志白佛言：“彼不得善利，毀謗沙門瞿曇言：‘沙門自言：我弟子入凈解脫，成就凈行，彼知清凈，不遍知凈。’然世尊不作是語，世尊自言：‘我弟子入凈解脫，成就凈行，彼知清凈，一切遍凈。’” 
　　又白佛言：“我亦當入此凈解脫，成就凈行，一切遍知。” 
　　佛告梵志：“汝欲入者，甚為難也。汝見異、忍異、行異，欲依余見入凈解脫者，難可得也。但使汝好樂佛，心不斷絕者，則于長夜，常得安樂。” 
　　爾時，房伽婆梵志聞佛所說，歡喜奉行。  
第二分善生經第十二  
　　如是我聞：一時，佛在羅閱祇耆阇崛山中，與大比丘眾千二百五十人俱。 
　　爾時，世尊時到著衣持缽，入城乞食。時，羅閱祇城內有長者子，名曰善生，清旦出城，詣園游觀，初沐浴訖，舉身皆濕，向諸方禮，東、西、南、北、上、下諸方，皆悉周遍。 
　　爾時，世尊見長者子善生詣園游觀，初沐浴訖，舉身皆濕，向諸方禮。世尊見已，即詣其所，告善生言：“汝以何緣，清旦出城，于園林中，舉身皆濕，向諸方禮？” 
　　爾時，善生白佛言：“我父臨命終時，遺敕我言：‘汝欲禮者，當先禮東方、南方、西方、北方、上方、下方。’我奉承父教，不敢違背，故澡浴訖，先叉手東面，向東方禮；南、西、北方，上、下諸方，皆悉周遍。” 
　　爾時，世尊告善生曰：“長者子，有此方名耳，非為不有；然我賢圣法中，非禮此六方以為恭敬。” 
　　善生白佛言：“惟愿世尊善為我說賢圣法中禮六方法！” 
　　佛告長者子：“諦聽！諦聽！善思念之，當為汝說。” 
　　善生對曰：“唯然，愿樂欲聞！” 
　　佛告善生：“若長者、長者子知四結業，不于四處而作惡行，又復能知六損財業，是謂，善生，長者、長者子離四惡行，禮敬六方。今世亦善，后獲善報，今世根基，后世根基，于現法中，智者所稱，獲世一果，身壞命終，生天、善處。善生，當知四結行者：一者、殺生，二者、盜竊，三者、淫逸，四者、妄語，是四結行。云何為四處？一者、欲，二者、恚，三者、怖，四者、癡。若長者、長者子于此四處而作惡者，則有損耗。” 
　　佛說是已，復作頌曰：  
　　“欲瞋及怖癡，有此四法者， 
　　　名譽日損減，如月向于晦。”  
　　佛告善生：“若長者、長者子于此四處不為惡者，則有增益。” 
　　爾時，世尊重作頌曰：  
　　“于欲恚怖癡，不為惡行者， 
　　　名譽日增廣，如月向上滿。”  
　　佛告善生：“六損財業者：一者、耽湎于酒，二者、博戲，三者、放蕩，四者、迷于伎樂，五者、惡友相得，六者、懈墮，是為六損財業。善生，若長者、長者子解知四結行，不于四處而為惡行，復知六損財業，是為，善生，于四處得離，供養六方。今善后善，今世根基，后世根基，于現法中，智者所譽，獲世一果，身壞命終，生天、善處。善生，當知飲酒有六失：一者、失財，二者、生病，三者、斗諍，四者、惡名流布，五者、恚怒暴生，六者、智慧日損。善生，若彼長者、長者子飲酒不已，其家產業日日損減。善生，博戲有六失。云何為六？一者、財產日耗，二者、雖勝生怨，三者、智者所責，四者、人不敬信，五者、為人疏外，六者、生盜竊心。善生，是為博戲六失。若長者、長者子博戲不已，其家產業日日損減。放蕩有六失：一者、不自護身，二者、不護財貨，三者、不護子孫，四者、常自驚懼，五者、諸苦惡法常自纏身，六者、喜生虛妄，是為放蕩六失。若長者、長者子放蕩不已，其家財產日日損減。 
　　“善生，迷于伎樂復有六失：一者、求歌，二者、求舞，三者、求琴瑟，四者、波內早，五者、多羅槃，六者、首呵那，是為伎樂六失。若長者、長者子伎樂不已，其家財產日日損減。惡友相得復有六失：一者、其方便生欺，二者、好喜屏處，三者、誘他家人，四者、圖謀他物，五者、財利自向，六者、好發他過，是為惡友六失。若長者、長者子習惡友不已，其家財產日日損減。懈墮有六失：一者、富樂不肯作務，二者、貧窮不肯勤修，三者、寒時不肯勤修，四者、熱時不肯勤修，五者、時早不肯勤修，六者、時晚不肯勤修，是為懈墮六失。若長者、長者子懈墮不已，其家財業日日損減。” 
　　佛說是已，復作頌曰：  
　　“迷惑于酒者，還有酒伴黨， 
　　　財產正集聚，隨己復散盡。 
　　　飲酒無節度，常喜歌舞戲， 
　　　晝出游他家，因此自陷墜。 
　　　隨惡友不改，誹謗出家人， 
　　　邪見世所嗤，行穢人所黜。 
　　　好惡著外色，但論勝負事， 
　　　親要無返復，行穢人所黜。 
　　　為酒所荒迷，貧窮不自量， 
　　　輕財好奢用，破家致禍患。 
　　　擲博群飲酒，共伺他淫女， 
　　　玩習卑鄙行，如月向于晦。 
　　　行惡能受惡，與惡友同事， 
　　　今世及后世，終始無所獲。 
　　　晝則好睡眠，夜覺多希望， 
　　　獨昏無善友，不能修家務。 
　　　朝夕不肯作，寒暑復懈墮， 
　　　所為事不究，亦復毀成功。 
　　　若不計寒暑，朝夕勤修務， 
　　　事業無不成，至終無憂患。”  
　　佛告善生：“有四怨如親，汝當覺知。何謂為四？一者、畏伏，二者、美言，三者、敬順，四者、惡友。” 
　　佛告善生：“畏伏有四事。云何為四？一者、先與后奪，二者、與少望多，三者、畏故強親，四者、為利故親，是為畏伏四事。” 
　　佛告善生：“美言親復有四事。云何為四？一者、善惡斯順，二者、有難舍離，三者、外有善來密止之，四者、見有危事便排擠之，是為美言親四事。敬順親復有四事。云何為四？一者、先誑，二者、后誑，三者、現誑，四者、見有小過便加杖之，是為敬順親四事。惡友親復有四事。云何為四？一者、飲酒時為友，二者、博戲時為友，三者、淫逸時為友，四者、歌舞時為友，是為惡友親四事。” 
　　世尊說此已，復作頌曰：  
　　“畏伏而強親，美言親亦爾， 
　　　敬順虛誑親，惡友為惡親。 
　　　此親不可恃，智者當覺知， 
　　　宜速遠離之，如避于險道。”  
　　佛告善生：“有四親可親，多所饒益，為人救護。云何為四？一者、止非，二者、慈愍，三者、利人，四者、同事。是為四親可親，多所饒益，為人救護，當親近之。善生，止非有四事，多所饒益，為人救護。云何為四？一者、見人為惡則能遮止，二者、示人正直，三者、慈心愍念，四者、示人天路。是為四止非，多所饒益，為人救護。 
　　“復次，慈愍有四事：一者、見利代喜，二者、見惡代憂，三者、稱譽人德，四者、見人說惡便能抑制。是為四慈愍，多所饒益，為人救護。利益有四。云何為四？一者、護彼不令放逸，二者、護彼放逸失財，三者、護彼使不恐怖，四者、屏相教誡。是為四利人，多所饒益，為人救護。同事有四。云何為四？一者、為彼不惜身命，二者、為彼不惜財寶，三者、為彼濟其恐怖，四者、為彼屏相教誡。是為四同事，多所饒益，為人救護。” 
　　世尊說是已，復作頌曰：  
　　“制非防惡親，慈愍存他親， 
　　　利人益彼親，同事齊己親。 
　　　此親乃可親，智者所附近， 
　　　親中無等親，如慈母親子。 
　　　若欲親可親，當親堅固親， 
　　　親者戒具足，如火光照人。”  
　　佛告善生：“當知六方。云何為六方？父母為東方，師長為南方，妻婦為西方，親黨為北方，僮仆為下方，沙門、婆羅門、諸高行者為上方。善生，夫為人子，當以五事敬順父母。云何為五？一者、供奉能使無乏，二者、凡有所為先白父母，三者、父母所為恭順不逆，四者、父母正令不敢違背，五者、不斷父母所為正業。善生，夫為人子，當以此五事敬順父母。父母復以五事敬親其子。云何為五？一者、制子不聽為惡，二者、指授示其善處，三者、慈愛入骨徹髓，四者、為子求善婚娶，五者、隨時供給所須。善生，子于父母敬順恭奉，則彼方安隱，無有憂畏。 
　　“善生，弟子敬奉師長復有五事。云何為五？一者、給侍所須，二者、禮敬供養，三者、尊重戴仰，四者、師有教敕敬順無違，五者、從師聞法善持不忘。善生，夫為弟子當以此五法敬事師長。師長復以五事敬視弟子。云何為五？一者、順法調御，二者、誨其未聞，三者、隨其所問令善解義，四者、示其善友，五者、盡以所知誨授不吝。善生，弟子于師長敬順恭奉，則彼方安隱，無有憂畏。 
　　“善生，夫之敬妻亦有五事。云何為五？一者、相待以禮，二者、威嚴不闕，三者、衣食隨時，四者、莊嚴以時，五者、委付家內。善生，夫以此五事敬待于妻。妻復以五事恭敬于夫。云何為五？一者、先起，二者、后坐，三者、和言，四者、敬順，五者、先意承旨。善生，是為夫之于妻敬待，如是則彼方安隱，無有憂畏。 
　　“善生，夫為人者，當以五事親敬親族。云何為五？一者、給施，二者、善言，三者、利益，四者、同利，五者、不欺。善生，是為五事親敬親族。親族亦以五事親敬于人。云何為五？一者、護放逸，二者、護放逸失財，三者、護恐怖，四者、屏相教誡，五者、常相稱嘆。善生，如是敬視親族，則彼方安隱，無有憂畏。 
　　“善生，主于僮使以五事教授。云何為五？一者、隨能使役，二者、飲食隨時，三者、賜勞隨時，四者、病與醫藥，五者、縱其休假。善生，是為五事教授僮使。僮使復以五事奉事其主。云何為五？一者、早起，二者、為事周密，三者、不與不取，四者、作務以次，五者、稱揚主名。是為主待僮使，則彼方安隱，無有憂畏。 
　　“善生，檀越當以五事供奉沙門、婆羅門。云何為五？一者、身行慈，二者、口行慈，三者、意行慈，四者、以時施，五者、門不制止。善生，若檀越以此五事供奉沙門、婆羅門，沙門、婆羅門當復以六事而教授之。云何為六？一者、防護不令為惡，二者、指授善處，三者、教懷善心，四者、使未聞者聞，五者、已聞能使善解，六者、開示天路。善生，如是檀越恭奉沙門、婆羅門，則彼方安隱，無有憂畏。” 
　　世尊說已，重說偈曰：  
　　“父母為東方，師長名南方， 
　　　妻婦為西方，親族為北方， 
　　　童仆為下方，沙門為上方。 
　　　諸有長者子，禮敬于諸方， 
　　　敬順不失時，死皆得生天。 
　　　惠施及軟言，利人多所益， 
　　　同利等彼己，所有與人共。 
　　　此四多負荷，任重如車輪； 
　　　世間無此四，則無有孝養。 
　　　此法在世間，智者所撰擇， 
　　　行則獲大果，名稱遠流布。 
　　　嚴飾于床座，供設上飲食， 
　　　供給所當得，名稱遠流布。 
　　　親舊不相遺，示以利益事， 
　　　上下常和同，于此得善譽。 
　　　先當習伎藝，然后獲財業， 
　　　財業既已具，宜當自守護。 
　　　出財未至奢，當撰擇前人， 
　　　欺誑觝突者，寧乞未舉與。 
　　　積財從小起，如蜂集眾華， 
　　　財寶日滋息，至終無損耗。 
　　　一食知止足，二修業勿怠， 
　　　三當先儲積，以擬于空乏， 
　　　四耕田商賈，擇地而置牧， 
　　　五當起塔廟，六立僧房舍， 
　　　在家勤六業，善修勿失時。 
　　　如是修業者，則家無損減， 
　　　財寶日滋長，如海吞眾流。”  
　　爾時，善生白世尊言：“甚善！世尊，實過本望，逾我父教，能使覆者得仰，閉者得開，迷者得悟，冥室燃燈，有目得視。如來所說，亦復如是，以無數方便，開悟愚冥，現清白法。所以者何？佛為如來、至真、等正覺，故能開示，為世明導。今我歸依佛、歸依法、歸依僧，惟愿世尊聽我于正法中為優婆塞！自今日始，盡形壽不殺、不盜、不淫、不欺、不飲酒。” 
　　爾時，善生聞佛所說，歡喜奉行。   
 上一部：乾隆大藏經·小乘阿含部·雜阿含經五十卷（第四十一卷～第五十卷）  下一部：乾隆大藏經·小乘阿含部·佛說長阿含經二十二卷（第十二卷～第二十二卷）   
 
   
  
乾隆大藏經·小乘阿含部·佛說長阿含經        
    