    第0539-05部～增壹阿含經五十卷（第四十一卷～第五十卷）           
    
  
   小乘阿含部、第0539部    
增壹阿含經五十卷（第四十一卷～第五十卷）    
符秦三藏曇摩難提譯      
  

增壹阿含經卷第四十一 馬王品第四十五  
　　聞如是：一時，佛在羅閱城迦蘭陀竹園所，與大比丘眾五百人俱。 
　　爾時，彼城中有婆羅門，名曰摩醯提利，善明外道經術，天文、地術靡不貫練，世間所可周旋之法，悉皆明了。彼婆羅門女，名曰意愛，極為聰朗，顏貌端正，世之希有。 
　　是時，婆羅門便作是念：“我等婆羅門經籍有是語：有二人出世甚為難遇，實不可值。云何為二人？所謂如來、至真、等正覺，轉輪圣王。若轉輪圣王出世之時，便有七寶自然向應。我今有此女寶，顏貌殊妙，玉女中最第一。如今無有轉輪圣王。又我聞：真凈王子名曰悉達，出家學道，有三十二大人之相、八十種好，彼若當在家者，便當為轉輪圣王；若出家學道者，便成佛道。我今可將此女與彼沙門。” 
　　是時，婆羅門即將此女，至世尊所，前白佛言：“惟愿沙門受此玉女！” 
　　佛告婆羅門曰：“止！止！梵志，吾不須此著欲之人。” 
　　時，婆羅門復再三白佛言：“沙門，受此玉女。方比世界，此女無比！” 
　　佛告梵志：“已受汝意，但吾已離家，不復習欲。” 
　　爾時，有長老比丘在如來后，執扇扇佛。是時，長老比丘白世尊言：“惟愿如來受此女人！若如來不須者，給我等使令！” 
　　是時，世尊告長老比丘：“汝為愚惑，乃能在如來前吐此惡意。汝云何轉系意在此女人所？夫為女人有九惡法。云何為九？一者、女人臭穢不凈，二者、女人惡口，三者、女人無反復，四者、女人嫉妒，五者、女人慳嫉，六者、女人多喜游行，七者、女人多瞋恚，八者、女人多妄語，九者、女人所言輕舉。是謂，比丘，女人有此九法弊惡之行。” 
　　爾時，世尊便說此偈：  
　　“常喜笑啼哭，現親實不親， 
　　　當求他方便，汝勿興亂念。”  
　　是時，長老比丘白世尊言：“女人雖有此九弊惡之法，然我今日觀察此女無有瑕疵。” 
　　佛告比丘：“汝今愚人，不信如來神口所說乎？吾今當說，過去久遠婆羅柰城中有商客，名曰普富，將五百商人入海采寶。然彼大海側有羅剎所居之處，恒食啖人民。是時，海中風起，吹此船筏，墮彼羅剎部中。是時，羅剎遙見商客來，歡喜無量，即隱羅剎之形，化作女人，端正無比，語諸商人曰：‘善來！諸賢，此寶渚之上，與彼天宮不異，多諸珍寶，數千百種，饒諸飯食。又有好女，皆無夫主，可與我等共相娛樂。’ 
　　“比丘當知：彼商客眾中，其愚惑者，見女人已，便起想著之念。是時，普富商主便作是念：‘此大海之中非人所居之處，那得有此女人止住？此必是羅剎，勿足狐疑。’是時，商主語女人言：‘止！止！諸妹，我等不貪女色。’ 
　　“是時，月八日、十四日、十五日，馬王在虛空周旋，作此告敕：‘誰欲渡大海之難？我能負度。’比丘當知：當爾之時，彼商主上高樹上，遙見馬王，聞音響之聲，歡喜踴躍，不能自勝，往趣馬王所；到已，語馬王曰：‘我等五百商人為風所吹，今來墮此極難之處，欲得渡海，惟愿渡之！’是時，馬王語彼商人曰：‘汝等悉來，吾當渡至海際。’ 
　　“是時，普富長者語眾商人曰：‘今馬王近在，悉來就彼共渡海難。’ 
　　“是時，人眾報曰：‘止！止！大主，我等且在此間自相娛樂。所以在閻浮提勤苦者，欲求于快樂之處；珍奇、寶物及于玉女此間悉備，便可此間五欲自娛樂。后日居漸漸合集財貨，當共度難。’ 
　　“時，彼大商主告諸人曰：‘止！止！愚人！此間無有女人。大海之中，云何有人居處？’諸商人報曰：‘且止！大主，我等不能舍此而去。’ 
　　“是時，普富商主便說偈言：  
　　“‘我等墮此難，無男無女想， 
　　　　斯是羅剎種，漸當食我等。’  
　　“‘設當汝等不與我共去者，各自將護。設我身、口、意所犯者，悉皆原舍，莫經心意。’ 
　　“是時，諸商人與說共別之偈：  
　　“‘與我問訊彼，閻浮親里輩， 
　　　　在此而娛樂，不得時還家。’  
　　“是時，商主復以偈報曰：  
　　“‘汝等實遭厄，惑此不肯歸， 
　　　　如此不復久，盡為鬼所食。’  
　　“說此偈已，便舍而去，往至馬王所，頭面禮足，即乘而去。是時，諸人遙見其主已乘馬王，其中或有喚呼，或復有不稱怨者。 
　　“是時，最大羅剎之主，復向諸羅剎而說此偈：  
　　“‘已墮師子口，出外甚為難， 
　　　　何況入我渚，欲出實為難！’  
　　“是時，羅剎之主，即化作女人之形，極為端正，又以兩手指胸說曰：‘設不食汝等，終不為羅剎也！’ 
　　“是時，馬王即負商主，度至海岸。爾時，余五百商人盡受其困。 
　　“爾時，波羅柰城中有王名梵摩達，治化人民。是時，羅剎尋從大商主后：‘咄！失我夫主！’是時，賈主即還詣家。是時，羅剎化抱男兒，至梵摩達王所，前白王言：‘世間極有災怪，盡當滅壞。’王告之曰：‘世間有何災怪，盡當滅壞耶？’羅剎白王：‘為夫所棄，有我無過于夫主。’是時，梵摩達王見此女人極為殊妙，興起想著，語女人曰：‘汝夫主者，乃無人義而舍汝去。’是時，梵摩達王遣人呼其夫曰：‘汝實棄此好婦乎？’商主報曰：‘此是羅剎，非女人也！’羅剎女復白王言：‘此人無夫主之義，今日見棄，復罵我言，云是羅剎。’王問之曰：‘汝實不用者，吾當攝之。’商主白王：‘此是羅剎！隨王圣意。’ 
　　“是時，梵摩達王即將此女內著深宮，隨時接納，不令有怨。是時，羅剎非人時取王食啖，唯有骨存，便舍而去。” 
　　“比丘，勿作斯觀！爾時商主者，舍利弗比丘是也。爾時羅剎者，今此女人是也。爾時梵摩達王者，今長老比丘是也。是時馬王者，今我身是。爾時五百商人者，今五百比丘是。以此方便，知欲為不凈想，今故興意起于想著乎？” 
　　爾時，彼比丘即禮佛足，白佛世尊言：“惟愿受悔，恕其重過！自今已后更不復犯！” 
　　是時，彼比丘受如來教已，即在閑靜之處，克已自修，所以族姓子，勤修梵行者，欲得修無上梵行。是時，彼比丘便成阿羅漢。 
　　爾時，諸比丘聞佛所說，歡喜奉行。  
　　聞如是：一時，佛在釋翅暗婆梨果園，與大比丘眾五百人俱。 
　　是時，尊者舍利弗、尊者目揵連于彼夏坐已，將五百比丘在人間游化，漸漸來至釋翅村中。爾時，行來比丘及住比丘各各自相謂言，共相問訊，又且聲音高大。爾時，世尊聞諸比丘音響高大，即告阿難曰：“今此園中是誰音響，聲大乃爾？如似破木石之聲。” 
　　阿難白佛言：“今舍利弗及目連將五百比丘來在此，行來比丘與住比丘，共相問訊，故有此聲耳！” 
　　佛告阿難曰：“汝速遣舍利弗、目揵連比丘：‘不須住此！’” 
　　是時，阿難受教已，即往至舍利弗、目揵連比丘所，即語之曰：“世尊有教，速離此去，不須住此！” 
　　舍利弗報曰：“唯然受教！” 
　　爾時，舍利弗、目揵連即出彼園中，將五百比丘涉道而去。 
　　爾時，諸釋聞舍利弗、目揵連比丘為世尊所遣，即往至舍利弗、目揵連比丘所，頭面禮足，白舍利弗曰：“諸賢，欲何所趣向？” 
　　舍利弗報曰：“我等為如來所遣，各求安處。” 
　　是時，諸釋白舍利弗言：“諸賢，小留意，我等當向如來懺悔！” 
　　是時，諸釋即往至世尊所，頭面禮足，在一面坐，白世尊言：“惟愿世尊原舍遠來比丘過咎！惟愿世尊以時教誨！其中遠來比丘初學道者，新來入法中，未覲尊顏，備有變悔之心。猶如茂苗不遇潤澤，便不成就；今此比丘亦復如是，不覲如來而去者，恐能有變悔之心。” 
　　是時，梵天王知如來心中所念，猶如力士屈伸臂頃，從梵天沒，來至如來所，頭面禮足，在一面立。爾時，梵天王白世尊言：“惟愿世尊原舍遠來比丘所作愆過，以時教誨！其中或有比丘未究竟者，便懷變悔之心。彼人不睹如來顏像，便有變意，還就本業。亦如新生犢子，生失其母，憂愁不食；此亦如是，若新學比丘不得睹如來者，便當遠離此正法。”爾時，世尊便受釋種之諫，及梵天王犢子之喻。 
　　是時，世尊顧盻阿難，便生斯念：“如來已受諸人民及天人之諫。”是時，阿難即往至舍利弗、目揵連比丘所，而語之曰：“如來欲得與眾僧相見，天及人民皆陳啟此理。” 
　　爾時，舍利弗告諸比丘曰：“汝等各收攝衣缽，共往世尊所，然如來已受我等懺悔！” 
　　是時，舍利弗、目揵連將五百比丘至世尊所，頭面禮足，在一面坐。 
　　是時，佛問舍利弗曰：“吾向者遣諸比丘僧，于汝意云何？” 
　　舍利弗言：“向者如來遣諸眾僧，我便作是念：‘如來好游閑靜，獨處無為，不樂在鬧，是故遣諸圣眾耳！’” 
　　佛告舍利弗曰：“汝后復生何念？圣眾是時誰之累？” 
　　舍利弗白佛言：“時我，世尊，復生此念：‘我亦當在閑靜獨游，不處市鬧中。’” 
　　佛告舍利弗曰：“勿作是語，亦莫生此念，云我當在閑靜之處也。如今圣眾之累，豈非依舍利弗、目揵連比丘乎？” 
　　爾時，世尊告大目揵連曰：“我遣諸眾僧，汝有何念？” 
　　目揵連白佛言：“如來遣眾僧，我便生斯念：‘如來欲得獨處無為，故遣圣眾耳！’” 
　　佛告目揵連：“汝后復生何念？” 
　　目揵連白佛言：“然今如來遣諸圣眾，我等宜還收集之，令不分散。” 
　　佛告目揵連：“善哉！目連，如汝所說，眾中之標首，唯吾與汝二人耳！自今已往，目揵連當教誨諸后學比丘，使長夜之中永處安隱之處，無令中退，墮落生死。若有比丘成就九法者，于現法中不得長大。云何為九？與惡知識從事，親近非事；恒喜游行；恒抱長患；好畜財貨；貪著衣缽；多虛健忘；亂意非定；無有慧明，不解義趣；不隨時受誨。是謂，目連，若比丘成就此九者，于現法中不得長大，有所潤及。 
　　“設有比丘能成就九者、便有所成辦。云何為九？與善知識從事，修行正法，不著邪業；恒游獨處，不樂人間；少病無患；亦復不多畜諸財寶；不貪著衣缽；勤行精進；無有亂心；聞義便解，更不重受；隨時聽法，無有厭足。是謂，目連，若有比丘成就此九法者，于現法中多所饒益。是故，目連，當念勤加往誨諸比丘，使長夜之中致無為之處。” 
　　爾時，世尊便說此偈：  
　　“常念自覺悟，勿著于非法， 
　　　所修應正行，得度生死難。 
　　　作是而獲是，作此獲此福， 
　　　眾生流浪久，斷于老病死。 
　　　以辦更不習，復更造非行， 
　　　如此放逸人，成于有漏行。 
　　　設有勤加心，恒在心首者， 
　　　展轉相教誡，便成無漏行。  
　　“是故，目揵連，當與諸比丘而作是誨，當念作是學！” 
　　是時，世尊與諸比丘說極妙之法，令發歡喜之心。 
　　是時，諸比丘聞法已，于彼眾中六十余比丘漏盡意解。 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“若有比丘依村落住，善法消滅，惡法遂增。彼比丘當作是學：‘我今在村落居止，惡法遂增，善法漸減，念不專一，不得盡有漏，不至無為安隱之處。我所得衣被、飲食、床臥具、病瘦醫藥，勞苦乃獲。’彼比丘當作是學：‘吾今住此村落之中，惡法遂增，善法消減。我亦不以衣被、飲食、床臥具、醫藥故來作沙門。吾所求愿者，今不獲果！’又彼比丘當遠離村落去。 
　　“若復有比丘依村落住，善法增益，惡法消減，所得衣被、飲食、床臥具，勤勞乃獲。彼比丘當作是學：‘我今依此村落住，善法增益，惡法消減。所得供養之具，勤勞乃得。又我不以衣被故出家學道，修于梵行。我所學道，求愿者必成其法，應當盡形壽承事供養。’” 
　　爾時，世尊便說偈曰：  
　　“衣被及飲食，床具及所安， 
　　　不應貪著想，亦莫來此世。 
　　　不以衣被故，出家而學道， 
　　　所以學道者，必果其所愿。 
　　　比丘尋應時，盡形住彼村， 
　　　于彼般涅槃，盡其命根本。  
　　“是時，彼比丘若在人間靜處所游之村，善法增益，惡法自滅；彼比丘盡形壽住彼村中，不應遠游。” 
　　是時，阿難白世尊言：“如來常不說四大依食得存，亦依于心所念法，諸善之法依心而生。又彼比丘依村落住，勞苦精神乃求衣食。彼云何生善法，住彼村落而不遠游？” 
　　佛告阿難：“衣被、飯食、床臥具、病瘦醫藥有三種。若復比丘專念四事供養，所欲不果，此依是苦。若復興知足之心，不起想著，諸天、人民代其歡喜。又比丘，當作是學！我由此故而說此義。是故，阿難，比丘當念少欲知足。如是，阿難，當作是學！” 
　　爾時，阿難聞佛所說，歡喜奉行。  
　　聞如是：一時，佛在婆羅園中。 
　　爾時，世尊時到，著衣持缽，入婆羅村乞食。是時，弊魔波旬便作是念：“今此沙門欲入村乞食，我今當以方宜教諸男女不令與食。”是時，弊魔波旬尋告國界人民之類：“無令施彼沙門瞿曇之食。” 
　　爾時，世尊入村乞食，人民之類皆不與如來共言談者，亦無有來承事供養者。如來乞食竟不來，便還出村。 
　　是時，弊魔波旬至如來所，問佛言：“沙門，乞食竟不得乎？” 
　　世尊告曰：“由魔所為，使吾不得食，汝亦不久當受其報。魔！今聽吾說，賢劫之中有佛名拘樓孫如來、至真、等正覺、明行成為、善逝、世間解、無上士、道法御、天人師，號佛、眾佑，出現于世。是時，彼亦依此村居止，將四十萬眾。爾時，弊魔波旬便作是念：‘吾今求此沙門方便，終不果獲。’時，魔復作是念：‘吾今當約敕婆羅村中人民之類，使不施沙門之食。’是時，諸圣眾著衣持缽，入村乞食，爾時諸比丘竟不得食，即還出村。 
　　“爾時，彼佛告諸比丘：‘說如此妙法，夫觀食有九事：四種人間食，五種出人間食。云何四種是人間食？一者、摶食，二者、更樂食，三者、念食，四者、識食，是謂世間有四種之食。彼云何名為五種之食，出世間之表？一者、禪食，二者、愿食，三者、念食，四者、八解脫食，五者、喜食，是謂名為五種之食。如是，比丘，五種之食，出世間之表，當共專念舍除四種之食，求于方便辦五種之食。如是，比丘，當作是學！’ 
　　“爾時，諸比丘受彼佛教已，即自克己，成辦五種之食。是時，彼魔波旬不能得其便。 
　　“是時，波旬便作是念：‘吾今不能得此沙門方便，今當求眼、耳、鼻、口、身、意之便。吾今當住村中，教諸人民，使沙門眾等未得利養，使令得之，已辦利養倍增多也；使彼比丘貪著利養，不能暫舍，復欲從眼、耳、鼻、口、身、意得方便乎！’ 
　　“是時，彼佛、聲聞到時，著衣持缽，入村乞食。是時，婆羅門村人民供給比丘衣被、飯食、床臥具、病瘦醫藥，不令有乏，皆前捉僧伽梨，以物強施。是時，彼佛與眾聲聞說如此之法：‘夫利養者，墮人惡趣，不令至無為之處。汝等，比丘，莫趣想著之心，向于利養，當念舍離；其有比丘著利養者，不成五分法身，不具戒德。’ 
　　“是故，比丘，未生利養之心，當使不生；已生利養之心，時速滅之。如是，比丘，當作是學！”時，魔波旬即隱形去。 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“當行慈心，廣布慈心；以行慈心，所有瞋恚之心，自當消除。所以然者？比丘當知：昔日有鬼極為弊暴，來在釋提桓因座上而坐。是時，三十三天極為瞋恚：‘云何此鬼在我主床上坐乎？’是時，諸天適興恚心，彼鬼遂轉端正，顏貌殊常。爾時，釋提桓因在普集講堂上坐，與玉女共相娛樂。是時，有天子往至釋提桓因所，白帝釋言：“瞿翼當知：今有惡鬼在尊座上坐，今三十三天極懷恚怒，諸天適興恚怒，彼鬼遂轉端正，顏貌勝常。’是時，釋提桓因便作是念：‘此鬼必是神妙之鬼。’ 
　　“是時，釋提桓因往至彼鬼所，相去不遠，自稱姓名：‘吾是釋提桓因，諸天之主。’時，釋提桓因自稱姓名時，彼惡鬼轉成丑形，顏貌可惡。是彼惡鬼即時消滅。比丘，當以此方便，知其行慈心而不舍離，其德如是。 
　　“又且，比丘，吾昔日時，七歲之中恒修慈心，經歷七成劫、敗劫，不往來生死。劫欲壞時，便生光音天；劫欲成時，便生無想天上，或作梵天，統領諸天，領十千世界。又復三十七變為釋提桓因，又無數變為轉輪圣王。比丘，以此方便，知其行慈心，其德如是。 
　　“復次，行慈心者，身壞命終，生梵天上，離三惡道，去離八難。復次，其行慈者，生中正之國。復次，行慈心者，顏貌端正，諸根不缺，形體完具。復次，其行慈心者，躬自見如來，承事諸佛，不樂在家，欲得出家學道，著三法衣，剃除須發，修沙門之法，修無上梵行。 
　　“比丘當知：猶如金剛，人取食之，終不消化，要當下過。其行慈心之人，亦復如是。若如來出世，要當作道，修無上梵行：生死已盡，梵行已立，所作已辦，更不復受后有，如實知之。” 
　　是時，尊者阿難白佛言：“世尊，設如來不出世時，彼善男子不樂在家，當何所趣向？” 
　　佛告阿難曰：“若如來不出時，然善男子不樂在家，自剃須發，在閑靜之處，克己自修，即于彼處，盡諸有漏，成無漏行。” 
　　是時，阿難白佛言：“云何，世尊，彼人自修梵行、三乘之行，彼人何所趣向？” 
　　佛告阿難：“如汝所言，吾恒說三乘之行。過去、將來三世諸佛，盡當說三乘之法。阿難當知：或有是時，眾生之類顏貌壽命，轉轉減少，形器瘦弱，無復威神，多諸瞋怒、嫉妒、恚癡、奸偽、幻惑，所行不真。或復有利根捷疾，展轉諍競，共相斗訟；或以手拳、瓦石、刀杖，共相傷害。是時，眾生之類執草便成刀劍，斷斯命根。其中眾生，行慈心者無有瞋怒，見此變怪，皆懷恐懼，悉共馳走，離此惡處，在山野之中，自然剃除須發，著三法衣，修無上梵行，克己自修，盡有漏心而得解脫，便入無漏境，各各自相謂言：‘我等已勝怨家。’阿難當知：彼名為最勝。” 
　　是時，阿難復白佛言：“彼人為在何部？聲聞部？辟支佛部？為佛部耶？” 
　　佛告阿難：“彼人當名正在辟支佛部。所以然者？此人皆由造諸功德，行眾善本，修清凈四諦，分別諸法。夫行善法者，即慈心是也。所以然者？履仁行慈，此德廣大。吾昔日著此慈仁之鎧，降伏魔官屬，坐樹王下，成無上道。以此方便，知慈最第一，慈者最勝之法也！阿難當知：故名為最勝，行慈心者，其德如是，不可稱計。當求方便，修行慈心。如是，阿難，當作是學！” 
　　爾時，阿難聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，尊者舍利弗清旦從靜室起，至世尊所，頭面禮足，在一面坐。爾時，佛告舍利弗曰：“汝今諸根清凈，顏貌與人有異，汝今游何三昧？” 
　　舍利弗白佛言：“唯然，世尊，我恒游空三昧。” 
　　佛告舍利弗言：“善哉！善哉！舍利弗，乃能游于空三昧。所以然者？諸虛空三昧者最為第一！其有比丘游虛空三昧，計無吾我、人、壽命，亦不見有眾生；亦復不見諸行本末；已不見，亦不造行本；已無行，更不受有；已無受有，不復受苦樂之報。 
　　“舍利弗當知：我昔未成佛道，坐樹王下，便作是念：‘此眾生類為不克獲何法，流轉生死，不得解脫？’時，我復作是念：‘無有空三昧者，便流浪生死，不得至竟解脫。有此空三昧，但眾生未克，使眾生起想著之念，已起世間之想，便受生死之分。若得是空三昧，亦無所愿，便得無愿三昧；以得無愿三昧，不求死此生彼；都無想念時，彼行者復有無想三昧可得娛樂。此眾生類皆由不得三三昧故，流浪生死。’觀察諸法已，便得空三昧，已得空三昧，便成阿耨多羅三藐三菩提。當我爾時，以得空三昧，七日七夜觀視道樹，目未曾眗。 
　　“舍利弗，以此方便，知空三昧者，于諸三昧最為第一三昧；王三昧者，空三昧是也！是故，舍利弗，當求方便，辦空三昧。如是，舍利弗，當作是學！” 
　　爾時，舍利弗聞佛所說，歡喜奉行。  
　　聞如是：一時，佛在羅閱城迦蘭陀竹園所，與大比丘眾千二百五十人俱。 
　　爾時，羅閱城中有長者名曰尸利掘，饒財多寶：金銀、珍寶、硨磲、瑪瑙，不可稱計；又且疏薄佛法，但事外道尼揵子，國王、大臣皆悉識知。是時，外道梵志及尼揵子，在家、出家者自誹謗，言有我，言有我身。并六師輩皆悉云集，共作此論：“今沙門瞿曇靡事不知，有一切智，然我等不得利養，今此沙門多得利養，要當作方宜，使不得利養。我等當往至尸利掘舍，教彼長者而作權宜。” 
　　是時，外道梵志尼揵子及彼六師往至尸利掘長者家，語長者曰：“大姓當知：汝是梵天所生，是梵天子，多所饒益。汝今可往至沙門瞿曇所，愍我等故，請沙門及比丘眾來在家祠之。又敕屋中作大火坑，極燃熾火，食皆著毒，請使來食。若沙門瞿曇有一切智，知三世事者，則不受請；設無一切智，便當受請，將諸弟子，盡為火所燒，天、人得安，無有災害。” 
　　是時，尸利掘默然，隨六師語，即出城至世尊所，頭面禮足，持雜毒之心，白如來言：“惟愿世尊及比丘僧當受我請！” 
　　爾時，世尊知彼心中所念，默然受請。是時，尸利掘以見如來默然受請，便從座起，頭面禮足，便退而去；中道便作是念：‘今我六師所說審諦。然沙門不知我心中所念，必當為大火所燒。’是時，尸利掘即還家敕作大坑，燃大燒火；復約敕辦種種飯食，皆悉著毒；復于門外作大火坑，燃大火；又于火上施設敷床，皆以惡毒著食中而白：“時至。” 
　　爾時，世尊以知時至，著衣持缽，將諸比丘眾，前后圍繞，往至彼家。又敕諸比丘僧：“諸人皆不得先吾前行，亦不得先吾前坐，亦復不得先吾前食。” 
　　是時，羅閱城中人民之類聞尸利掘作大火坑，又作毒食，請佛及比丘僧。四部之眾悉皆涕泣：“將非害如來及比丘僧乎？”或復有至世尊所，頭面禮足，白佛言：“愿世尊莫至彼長者家！又彼人作大火坑，兼作毒食。” 
　　佛告之曰：“諸人勿懷恐怖，如來終不為他所害。正使閻浮里內火至梵天，猶不能燒吾，何況此小火？欲害如來，終無此理！優婆塞當知：吾無復害心。” 
　　爾時，世尊與比丘僧，前后圍繞，入羅閱城，至長者家。爾時，世尊告諸比丘：“汝等勿先入長者家，亦莫先食；要須如來食，然后乃食。” 
　　爾時，世尊適舉足門閾上，爾時火坑自然化作浴池，極為清涼；眾華滿其中，亦生蓮華，大如車輪，七寶為莖，亦生余蓮華，蜜蜂王游戲其中。爾時，釋提桓因、梵天王及四天王及乾沓和、阿須輪及諸閱叉、鬼神等，見火坑中生此蓮華，各各稱慶！異音同聲，各各說曰：“便為如來勝中第一！” 
　　爾時，彼長者家有種種外道異學，集在其家。爾時，優婆塞、優婆夷見如來變化已，歡喜踴躍，不能自勝。外道異學見如來變化已，甚懷愁憂。上虛空中諸尊神天，散種種名華于如來身上。 
　　爾時，世尊履虛，去地四寸，至長者家。如來舉足之處，便生蓮華，大如車輪。爾時，世尊右回告諸比丘：“汝等悉皆蹈此蓮華上。” 
　　時，諸聲聞皆從蓮華上至長者家。爾時，世尊便說古昔之喻說：“我過德已來，供養恒沙諸佛，承事、禮敬，未失圣意，持是至誠之誓，使此諸座，皆悉牢固。” 
　　爾時，世尊告諸比丘：“我今聽諸比丘，先以手憑座，然后乃座。此是我之教也。”爾時，世尊及諸比丘僧皆悉就座。是座下皆生蓮華，極為芬香。 
　　是時，尸利掘見如來如斯變化，便生斯念：“吾為外道異學所誤，失我人中之行，永失天路，心意憒然，如飲雜毒，必當趣此三惡道中，實是如來出世難遇。”覺知此已，即時涕零，頭面禮足，白佛言：“惟愿如來聽我悔過！改往修來，自知有罪，觸嬈如來。惟愿世尊受我悔過，更不犯之！” 
　　佛告言：“長者改過，捐舍本意，乃能自知觸犯如來。賢圣法中甚為曠大，聽汝改過，隨法而舍；我今受汝改悔，后更莫犯！”如是再三。 
　　爾時，阿阇世王聞尸利掘長者施大火坑，及雜毒食，欲害如來；聞已，瞋恚熾盛，告群臣曰：“要當消滅閻浮里地與此人同尸利掘名字者。”又復阿阇世憶如來功德已，悲泣涕零，脫天冠已，告群臣曰：“吾今復用活為？乃使如來為火所燒，及比丘僧皆當被燒。汝等速來至長者家，觀視如來。” 
　　爾時，耆婆伽王子白阿阇世王：“大王，勿懷愁憂，亦莫興惡想。所以然者？如來終不為他所害，今日尸利掘長者當為如來弟子。惟愿大王當往觀變化！” 
　　時，阿阇世為耆婆伽所誨喻，乘雪山大象，尋時至尸利掘長者家，下象即至尸利掘舍內。爾時，眾人普集門外，有八萬四千人。爾時，阿阇世王見蓮華大如車輪，歡喜踴躍，不能自勝，并作是說：“使如來恒勝眾魔。”告耆婆伽王子曰：“善哉！耆婆伽，乃信如來如斯之要。”時，阿阇世王至世尊所，頭面禮足，在一面坐。爾時，阿阇世王見如來口出光明，亦復遍見如來顏色殊特，極懷歡喜，不能自勝！ 
　　爾時，尸利掘長者白世尊言：“我所設食皆悉有毒，惟愿世尊小停！今當更施食。所以然者？無令如來體有增損。” 
　　佛告長者：“如來及弟子終不為他所害，但長者食已辦者，隨時供設。” 
　　爾時，長者手自斟酌，行種種飯食。 
　　爾時，世尊便說斯偈：  
　　“至誠佛法眾，害毒無遺余， 
　　　諸佛無有毒，至誠佛害毒。 
　　　至誠佛法眾，害毒無遺余， 
　　　諸佛無有毒，至誠法害毒。 
　　　至誠佛法眾，害毒無遺余， 
　　　諸佛無有毒，至誠僧害毒。 
　　　貪欲瞋恚毒，世間有三毒， 
　　　如來永無毒，至誠佛害毒。 
　　　欲怒瞋恚毒，此三世間毒， 
　　　如來法無毒，至誠法害毒。 
　　　欲怒瞋恚毒，世間有三毒， 
　　　如來僧無毒，至誠僧害毒。”  
　　爾時，世尊說此語已，便食雜毒之食。爾時，世尊告諸比丘：“汝等，皆莫先食，要須如來食已，然后乃食。” 
　　爾時，長者手自斟酌，行種種飲食，供養佛及比丘僧。爾時，尸利掘長者見如來食訖，除去缽器，更取小座，在如來前坐。爾時，世尊與長者及八萬四千眾說微妙之論，所謂論者：施論、戒論、生天之論，欲不凈想，淫泆大患，出要為樂。如來觀彼長者心意及八萬四千眾心開意解，無復塵垢，諸佛世尊常所說法——苦、集、盡、道，盡與八萬四千眾說，廣分別其行。 
　　爾時，眾人即于座上，諸塵垢盡，得法眼凈，猶如新衣易染為色。爾時，庶人亦復如是，各于座上，已見道跡，已見法得法，分別諸法，度諸狐疑，得無所畏，更不事余師，自歸佛、法、僧而受五戒。 
　　爾時，尸利掘長者自知得道跡，前白佛言：“寧施如來毒，獲大果報，不與余外道異學甘露，更受其罪。所以然者？我今以毒食請佛及比丘僧，于現法中得此證驗。長夜為此外道所惑，乃興斯心于如來所。其有事外道異學者，皆墮邊際。” 
　　佛告長者：“如汝所言，而無有異，皆為他所誑！” 
　　爾時，尸利掘白佛言：“自今已后，不復信此外道異學，不聽諸四部之眾在家供養。” 
　　佛告長者：“勿作是說！所以然者？汝今恒供養斯諸外士。施諸畜生，其福難量，況復人乎？若有外道異學問曰：‘尸利掘是誰弟子？’汝等云何報之？” 
　　爾時，尸利掘即從座起，長跪叉手，白世尊言：“勇猛而解脫，今受此人身，是第七仙人，是釋迦文弟子！” 
　　世尊告曰：“善哉！長者，乃能說此微妙之嘆。” 
　　爾時，世尊重與長者說甚深之法，即時便說斯嚫：  
　　“祠祀火為上，詩書頌為最， 
　　　人中王為尊，眾流海為原， 
　　　星中月為明，光明日為上。 
　　　上下及四方，一切有形類， 
　　　諸天及世間，佛為最第一！ 
　　　欲求其福者，當供養三佛。”  
　　爾時，世尊說此偈已，即從座起。 
　　爾時，尸利掘及諸來會聞佛所說，歡喜奉行。  
增壹阿含經卷第四十二 結禁品第四十六  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“有十事功德，如來與諸比丘說禁戒。云何為十？所謂承事圣眾；和合將順；安隱圣眾；降伏惡人；使諸慚愧比丘不令有惱；不信之人使立信根；已有信者倍令增益；于現法中得盡有漏，亦令后世諸漏之病皆悉除盡；復令正法得久住世；常念思惟當何方便正法久存。是謂，比丘，十法功德，如來與諸比丘而說禁戒。是故，比丘，當求方便，成就禁戒，勿令有失。如是，比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“圣所居之處有十事，三世諸圣常處其中。云何為十？于是，比丘，五事已除，成就六事，恒護一事，將護四部眾，觀諸劣弱，平等親近，正向無漏，依倚身行，心善解脫，智慧解脫。 
　　“云何比丘五事已除？于是，比丘五結已斷，如是五事已除。 
　　“云何比丘成就六事？于是，比丘承六重之法，如是比丘成就六事。 
　　“云何比丘恒護一事？于是，比丘恒護于心有漏、無漏、有為、無為至涅槃門，如是比丘恒護一事。 
　　“云何比丘將護四部之眾？于是，比丘成就四神足，如是便為將護四部之眾。 
　　“云何比丘觀于劣弱？于是，比丘生死眾行已盡，如是比丘觀于劣弱。 
　　“云何比丘平等親近？于是，比丘三結已盡，是謂比丘平等親近。 
　　“何比丘正向無漏？于是，比丘除去驕慢，如是比丘正向無漏。” 
　　“云何比丘依倚身行？于是，比丘無明已除，如是比丘依倚身行。 
　　“云何比丘心善得解脫？于是，比丘愛已除盡，如是比丘心善得解脫。 
　　“云何比丘智慧解脫？于是，比丘觀苦諦，集、盡、道諦，如實知之，如是比丘智慧解脫。 
　　“是謂，比丘，圣賢十事所居之處，昔日賢圣亦居此處，以居方居。是故，比丘，念除五事，成就六法，守護一法，將護四部之眾，觀察劣弱，平等親近，正向無漏，依倚身行，心得解脫，智慧解脫。如是，比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“如來成就十力，自知為無著，在大眾中能師子吼，轉于無上梵輪而度眾生。所謂此色，此色集，此色盡，此色出要。觀此痛、想、行、識，識集，識盡，識出要，因是有是，此生則生。無明緣行，行緣識，識緣名色，名色緣六入，六入緣更樂，更樂緣痛，痛緣愛，愛緣受，受緣有，有緣死，死緣愁、憂、苦、惱，不可稱計。因此五陰之身，有此集法。此滅則滅，此無則無，無明盡行盡，行盡識盡，識盡名色盡，名色盡六入盡，六入盡更樂盡，更樂盡痛盡，痛盡愛盡，愛盡受盡，受盡有盡，有盡死盡，死盡愁、憂、苦、惱皆悉除盡。 
　　“比丘當知：我法甚為廣大，無崖無底，斷諸狐疑，安隱處正法。若善男子、善女人勤用心，不令有缺，正使身體枯壞，終不舍精進之行，系意不忘。修行苦法，甚為不易，樂閑居之處，靜寂思惟，莫舍頭陀之行，如今如來現在善修梵行。是故，比丘，若自觀察時，思惟微妙之法，又當察二義，無放逸行使成果實，至甘露滅盡之處。若當受他供養衣被、飲食、床臥具、病瘦醫藥，不唐其勞，亦使父母得其果報，承事諸佛，禮敬供養。如是，比丘，當如是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“如來成十種力，得四無所畏，在大眾中能師子吼。云何為十力？于是，如來是處如實知之，非處如實知之。 
　　“復次，如來處所，知他眾生因緣處所受其果報。 
　　“復次，如來知若干種界、若干種持、若干種入，如實知之。 
　　“復次，如來知若干種解脫、無量解脫，如實知之。 
　　“復次，如來知他眾生智慧多少，如實知之。 
　　“復次，如來知他眾生心中所念，如實知之：有欲心知有欲心，無欲心知無欲心；有瞋恚心知有瞋恚心，無瞋恚心知無瞋恚心；有愚癡心知有愚癡心，無愚癡心知無愚癡心；有愛心知有愛心，無愛心知無愛心；有受心知有受心，無受心知無受心；亂心知有亂心，無亂心知無亂心；散心知有散心，無散心知無散心；少心知有少心，無少心知無少心；廣心知有廣心，無廣心知無廣心；無量心知無量心，有量心知有量心，如實知之。定心知有定心，無定心知無定心；解脫心知解脫心，無解脫心知無解脫心。 
　　“復次，如來盡知一切所趣心之道，或一生、二生、三生、四生、五生、十生、五十生、百生、千生、億百千生、無量生、成劫、敗劫、無數成敗劫中：‘我昔生彼處，名是，字是，食如此之食，受其苦樂，壽命長短，死此生彼，彼死生此。’自憶如是無數宿命之事。 
　　“復次，如來知眾生生死之趣，以天眼觀眾生之類，善色、惡色，善趣、惡趣，隨行所種，皆悉知之。或復眾生身、口、意行惡，誹謗賢圣，造邪見業，身壞命終，生地獄中；或復眾生身、口、意行善，不誹謗賢圣，恒行正見，身壞命終，生善處天上，是謂名為天眼清凈，觀眾生類所趣之行。 
　　“復次，如來有漏盡，成無漏，心解脫、智慧解脫：生死已盡，梵行已立，所作已辦，更不復受有，如實知之。是謂如來有此十力，名為無著，得四無所畏，在大眾中作師子吼，轉于梵輪。 
　　“云何如來得四無所畏？欲言如來成等正覺，若有眾生欲言知者，則無此處；若復有沙門、婆羅門，欲來誹謗佛不成等正覺者，則無此處；以無此處，則獲安隱。 
　　“然我今日欲言已盡有漏，設復有沙門、婆羅門、天、若魔天來欲言未盡有漏者，則無此處；以無此處，則獲安隱。 
　　“復次，我所說法，賢圣得出要者，如實盡于苦際。設有沙門、婆羅門、天、若魔天來欲言未盡苦際者，無此處；以無此處，則獲安隱。 
　　“復次，我所說內法者、墮惡趣者，設復有沙門、婆羅門來欲言非者，則無此處。是謂，比丘，如來有四無所畏。 
　　“設有外道異學言：‘彼沙門瞿曇，有何等之力？有何無畏？自稱無著最尊。’汝等當持此十力往報之。設復外道異學重作是說：‘我等亦成就十力。’汝等比丘復當問曰：‘汝有何十力？’是時，外道異學則不能報也，遂增其惑。所以然者？我終不見沙門、婆羅門自稱言得四無所畏，除如來者。是故，比丘，當求方便，成十力、四無所畏。如是，比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“有十念廣分別修行，盡斷欲愛、色愛、無色愛、驕慢、無明。云何為十？所謂念佛、念法、念比丘僧、念戒、念施、念天、念止觀、念安般、念身、念死。是謂，比丘，有眾生修行此十念者，盡斷欲愛、色愛、無色愛，一切無明、驕慢，皆悉除盡。如是，比丘，當作是學！” 
　　爾時，諸比丘聞佛所說，歡喜奉行。  
　　一時，佛在舍衛國祇樹給孤獨園。 
　　爾時，世尊告諸比丘：“親近國家有十非法。云何為十？于是國家起謀害心，欲殺國王，緣此陰謀，王致命終。彼人民類便作是念：‘此沙門、道士數來往返，此必是沙門所為。’是謂初非法親國之難。 
　　“復次，大臣叛逆為王所收，皆取害之。是時，人民便作是念：‘此沙門、道士數來往返，此必是沙門所為。’是謂第二非法入國之難。 
　　“復次，國家亡失財寶。時，收藏人復生此念：‘今此寶物我恒守護，更無余人來入此者，必沙門取之。’是謂沙門第三非法入國之難。 
　　“復次，國王女年在盛時，猶未出適，身便懷妊。是時，人民作是念：‘此中更無余人往返，必沙門所為。’是謂第四非法親國之難。 
　　“復次，國王身抱重患，中他人藥。是時，人民復作是念：‘其中更無余人，此必是沙門所為。’是謂第五非法親國之難。 
　　“復次，國王、大臣各共競諍，共相傷害。是時，人民便作是念：‘此諸大臣本共和合，今共競諍，此非余人所為，必是沙門、道士。’是謂第六非法親國之難。 
　　“復次，二國共斗，各爭勝。是時，人民便作是念：‘此沙門、道士數來在內，必是沙門所為。’是謂第七非法親國之難。 
　　“復次，國王本好惠施，與民分財，后便吝悔，不肯惠施。是時，人民各生斯念：‘我等國主本喜惠施，今復慳貪，無惠施心，此必沙門所為。’是謂第八非法親國之難。 
　　“復次，國王恒以正法，取民財物，后復非法取民財寶。是時，人民各生斯意：‘我等國主本以法取民財寶，今復以非法取民財寶，此必沙門所為。’是謂第九非法親國之難。 
　　“復次，國土人民普得疫病，皆由宿緣。是時，人民各生斯念：‘我等昔日無復疾病，今各得患，死者盈路，必是沙門咒術所致。’是謂第十非法親國之難。 
　　“是謂，比丘，十非法入國之難。是故，比丘，莫復生心親近國家。如是，比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“若國王成就十法者，不得久存，多諸盜賊。云何為十？于時國王慳貪，以小輕事，便興瞋恚，不觀義理。若王成就初法，則不得久存，國饒盜賊。 
　　“復次，彼王貪著財物，不肯庶幾，是謂國王成就此二法，則不得久存。 
　　“復次，彼王不受人諫，為人暴虐，無有慈心，是謂第三法，不得久存。 
　　“復次，彼王枉諸人民，橫取系閉，在牢獄中，無有出期，是謂第四法，不得久存。 
　　“復次，國王非法相佐，不案正行，是謂五法，不得久存。 
　　“復次，彼王貪著他色，遠離己妻，是謂彼王成就六法，不得久存。 
　　“復次，國王好喜嗜酒，不理官事，是謂成就七法，不得久存。 
　　“復次，國王好喜歌舞戲樂，不理官事，是謂第八法，不得久存。 
　　“復次，國王恒抱長患，無有強健之日，是謂第九之法，不得久存。 
　　“復次，國王不信忠孝之臣，翅羽鮮少，無有強佐，是謂國王成就此十法，不得久存。 
　　“今比丘眾亦復如是，若成就十法，不增善本功德，身壞命終，入地獄中。何謂十法？于是，比丘不持禁戒，亦無恭恪之心，是謂比丘成就初法，不得究竟有所至到。 
　　“復次，比丘不承事佛，不信真言，是謂比丘成就第二之法，不得久住。 
　　“復次，比丘不承事法，漏諸戒律，是謂比丘成就第三之法，不得久住。 
　　“復次，比丘承事圣眾，恒自卑意，不信彼受，是謂比丘成就第四之法，不得久住。 
　　“復次，比丘，貪著利養，心不放舍，是謂比丘成就第五之法，不得久住。 
　　“復次，比丘不多學問，不勤加誦讀玩習，是謂比丘成就六法，不得久存。 
　　“復次，比丘不與善知識從事，恒與惡知識從事，是謂比丘第七之法，不得久存。 
　　“復次，比丘恒喜事役，不念坐禪，是謂第八之法，不得久存。 
　　“復次，比丘復著算數，返道就俗，不習正法，是謂比丘第九之法，不得久存。 
　　“復次，比丘不樂修梵行，貪著不凈，是謂比丘第十之法，不得久存。是謂，比丘，成就此十法者，必墮三惡趣，不生善處。 
　　“若國王成就十法，便得久住于世。云何為十？于是，國王不著財物，不興瞋恚，亦復不以小事起怒害心，是謂第一之法，便得久存。 
　　“復次，國王受群臣諫，不逆其辭，是謂成就第二之法，便得久存。 
　　“復次，國王常好惠施，與民同歡，是謂第三之法，便得久存。 
　　“復次，國王以法取物，不以非法，是謂第四之法，便得久存。 
　　“復次，彼王不著他色，恒自守護其妻，是謂成就第五之法，便得久存。 
　　“復次，國王亦不飲酒，心不荒亂，是謂成就第六之法，便得久存。 
　　“復次，國王亦不戲笑，降伏外敵，是謂成就第七之法，便得久存。 
　　“復次，國王案法治化，終無阿曲，是謂成就第八之法，便得久存。 
　　“復次，國王與群臣和睦，無有競爭，是謂成就第九之法，便得久存。 
　　“復次，國王無有病患，氣力強盛，是謂第十之法，便得久存。若國王成就此十法者，便得久存，無奈之何。 
　　“比丘眾亦復如是，若成就十法者，如屈伸臂頃，便生天上。云何為十？于是，比丘奉持禁戒，戒德具足，不犯正法，是謂比丘成就此初法，身壞命終，生善處天上。 
　　“復次，比丘于如來所，有恭敬之心，是謂比丘成就此第二法，得生善處。 
　　“復次，比丘順從法教，一無所犯，是謂比丘成就第三之法，得生善處。 
　　“復次，比丘恭奉圣眾，無有懈惰之心，是謂成就第四之法，得生天上。 
　　“復次，比丘少欲知足，不著利養，是謂比丘成就第五之法，得生天上。 
　　“復次，比丘不自用意，恒隨戒法，是謂成就第六之法，生于善處。 
　　“復次，比丘不著事務，常喜坐禪，是謂成就第七之法，得生天上。 
　　“復次，比丘樂閑靜之處，不在人間，是謂成就第八之法，生于善處。 
　　“復次，比丘不與惡知識從事，常與善知識從事，是謂成就第九之法，得生善處。 
　　“復次，比丘常修梵行，離于惡法，多聞學義，不失次敘，如是比丘成就十法者，如屈伸臂頃，生善處天上。 
　　“是謂，比丘，十非法之行入地獄者，當念舍離；十正法之行，當共奉修。如是，比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在羅閱城迦蘭陀竹園所，與大比丘眾五百人俱。 
　　是時，眾多比丘時到，著衣持缽，入羅閱城乞食。是時，眾多比丘便作是念：“我等入城乞食，日猶故早，我等可至外道異學，與共論議。”是時，眾多比丘便至外道異學所。時，諸外道遙見諸沙門來，各各自相謂言：“各各寂寞，勿有高聲語言。沙門瞿曇弟子今來此間！然沙門之法，稱譽寂寞之人，令知我等正法，不辭有亂。” 
　　爾時，眾多比丘便至外道異學所，共相問訊，在一面坐。 
　　爾時，外道問諸比丘：“汝等，沙門瞿曇與諸弟子說此妙法，是諸比丘盡解一切諸法而自游戲不乎？我等亦復與諸弟子說此妙法而自游戲。我之所說，與汝有何等異？有何差別？說法、教戒一類無異。”是時，眾多比丘聞外道異學所說，亦不稱善，復非言惡，即從座起，各退而去。 
　　是時，眾多比丘自相謂言：“我等當持此義，往白世尊。若如來有所說者，我當念奉行。” 
　　爾時，眾多比丘入羅閱城乞食已，還至房中，收攝衣缽，往至世尊所，頭面禮足，住在一面。爾時，眾多比丘以此緣本，盡向如來說之。爾時，世尊告諸比丘：“彼外道異學問此義已，汝等應持此語報之：‘一論、一義、一演乃至十論、十義、十演，說此語時有何等義？’設汝持此語往問者，彼人則不能報之，彼外道異學遂增愚惑。所以然者？非彼所有境界。 
　　“是故，比丘，我不見天及人民、魔若魔天、釋、梵天王能報此語者，除如來及如來弟子從吾聞者，此則不論。一論、一義、一演，我雖說此義，由何故而說乎？一切眾生由食而存，無食則死。彼比丘平等厭患，平等解脫，平等觀察，平等分別其義，平等盡苦際，同一義而不二。一論、一義、一演，我所說者，正謂此耳！ 
　　“二論、二義、二演，我雖說此義，由何說乎？名與色，彼何等謂名？所謂痛、想、念、更樂、思惟，是謂名也。彼云何名為色耶？四大及四大所造色，是謂名為色。以此緣本，故名為色也。二論、二義、二演者，由此因緣故，我今說之。若比丘平等厭患，平等解脫，平等觀察，平等分別其義，平等盡其苦際。 
　　“三論、三義、三演，由何等故而說此義乎？所謂三痛。云何為三？所謂苦痛、樂痛、不苦不樂痛。彼云何名為樂痛？所謂心中樂想，亦不分散，是謂名為樂痛。彼云何名為苦痛？所謂心中憒亂而不定一，思惟若干想，是謂名苦痛。彼云何名為不苦不樂痛？所謂心中無苦無樂想，復非一定，復非亂想，亦不思惟法與非法，恒自寂默，心無有記，是故名為不苦不樂痛，是謂三痛。若比丘平等厭患，平等解脫，平等觀察，平等分別其義，平等盡其苦際。我所說三論、三義、三演者，正謂此耳！ 
　　“四論、四義、四演，由何等故復說此義乎？所謂四諦。云何為四？所謂苦、集、盡、道圣諦。彼云何為苦諦？所謂生苦、老苦、病苦、死苦、憂悲惱苦、怨憎會苦、恩愛別苦、所欲不得苦。彼云何名為集諦？所謂愛本與欲相應者，是謂名為集諦。彼云何名為苦盡諦？所謂彼愛永盡無余，更不復生，是謂名苦盡諦。彼云何名為苦出要諦？所謂賢圣八品道：正見、正治、正語、正命、正業、正方便、正念、正三昧，是名為八品之道也。若比丘平等厭患，平等解脫，平等分別其義，平等觀察，平等盡其苦際。是謂四論、四義、四演，我所說者，正謂此耳！ 
　　“五論、五義、五演，我今所說由何等故說？所謂五根。云何為五？信根、精進根、念根、定根、慧根。云何名為信根？所謂賢圣弟子，信如來道法，彼如來、至真、等正覺、明行成為、善逝、世間解、無上士、道法御、天人師，號佛、眾佑，出現于世，是謂名為信根。彼云何名為精進根？所謂身心意并勤勞不倦，滅不善法，使善增益，順心執持，是謂名為精進根。彼云何名為念根？所謂念根者，所誦不忘，恒在心懷，總持不失，有為、無漏之法，終不忘失，是謂名為念根。彼云何名為定根？所謂定根者，心中無錯亂，無若干想，恒專精一意，是謂名為三昧根。彼云何名智慧根？所謂知苦、知集、知盡、知道，是謂名智慧之根，此名五根也。比丘于中平等解脫，平等分別其義，平等盡其苦際。五論、五義、五演，我所說者，正謂此耳！ 
　　“六論、六義、六演，我所說者由何等故乎？所謂六重之法也。云何為六？于是，比丘恒身行慈心，若在閑凈室中，常若一心，可尊可貴，恒與和合，是謂比丘第一重法。復次，口行慈心，終無虛妄，可敬可貴，是謂第二重法。復次，意行慈，不起憎嫉，可敬可貴，是謂第三重法。復次，若得法利之養，缽中遺余，與諸梵行之人等心施與，是謂第四重法可敬可貴。復次，奉持禁戒，無所脫失，賢圣人之所貴，是謂第五重法可敬可貴。復次，正見賢圣得出要，得盡苦際，意不錯亂，與諸梵行之人等修其行，是謂第六重之法可敬可貴。爾時，比丘平等厭患，平等解脫，平等分別其義，平等盡于苦際。六論、六義、六演，我所說者，正謂此耳！ 
　　“七論、七義、七演，由何等故而說此乎？所謂七神識止處。云何為七？或有眾生，若干想，若干種身，所謂天及人也。或有眾生，若干種身一想，所謂梵迦夷天最初出時。或有眾生，一想一身，所謂光音天是也。或有眾生，一身若干想，所謂遍凈天是也。或有眾生，空處無量，所謂空處天是也。或有眾生，識處無量，所謂識處天是也。或有眾生，無所有處無量，所謂不用處天是也。或有眾生，有想無想處無量，所謂有想無想天是也。是謂，比丘，七神止處。于是，比丘平等解脫乃至平等盡于苦際。七論、七義、七演，我所說者，正謂此耳！ 
　　“八論、八義、八演，我所說者由何等故而說此乎？所謂世間八法是隨世回轉。云何為八？利、衰、毀、譽、稱、譏、苦、樂，是謂世間八法隨世回轉。若比丘于中平等解脫乃至盡于苦際。八論、八義、八演，我所說者，正謂此耳！ 
　　“九論、九義、九演，我所說者由何故而說此乎？所謂九眾生居處。云何為九？若有眾生，若干種身，所謂天及人。或有眾生，若干種身一想，所謂梵迦夷天最初出時是也。或有眾生，一想一身，所謂光音天是也。或有眾生，一身若干想，所謂遍凈天是也。或有眾生，空處無量，所謂空處天是也。或有眾生，識處無量，所謂識處天是也。或有眾生，無所有處無量，所謂不用處天是也。或有眾生，有想無想處無量，所謂有想無想天是也。無想眾生及諸所生之類，為九神止處。于是，比丘平等解脫乃至盡于苦際。九論、九義、九演，我所說者，正謂此耳！ 
　　“十論、十義、十演，由何等說乎？所謂十念，念佛、念法、念比丘僧、念戒、念施、念天、念休息、念安般、念身、念死，是謂十念。若比丘平等解脫乃至盡于苦際。十論、十義、十演，如是，比丘，從一至十。 
　　“比丘當知：若外道異學聞此語者，猶不能熟視顏色，況欲報之？其有比丘解此義者，于現法中最尊第一之人。若復比丘、比丘尼思惟此義，乃至十歲，必成二果：若阿羅漢、若阿那含。比丘，且舍十歲，若一年之中思惟此義者，必成二果，終無中退。比丘，且舍一年，其四部之眾十月，若至一月思惟此義者，必成二果，亦不中退。且舍一月，若四部之眾七日之中思惟此義，必成二果，終不有疑。” 
　　爾時，阿難在世尊后，執扇扇佛。爾時，阿難白佛言：“世尊，此法極為甚深。若所在方面有此法者，當知便遇如來。唯然，世尊，此法名何等？當云何奉行？” 
　　佛告阿難：“此經名為十法之義，當念奉行！” 
　　爾時，阿難及諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“其有修行十想者，便盡有漏，獲通作證，漸至涅槃。云何為十？所謂白骨想、青瘀想、膨脹想、食不消想、血想、啖想、有常無常想、貪食想、死想、一切世間不可樂想。是謂，比丘，修此十想者，得盡有漏，得至涅槃界。又是，比丘，十想之中，一切世間不可樂想最為第一。所以然者？其有修行不可樂想，持信奉法，此二人必越次取證。是故，比丘，若在樹下靜處露坐，當思惟此十想。是故，比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，有一比丘至世尊所，頭面禮足，在一面坐。爾時，彼比丘白世尊言：“如來今日與諸比丘說：‘十想之法，其能修者，斷諸有漏，成無漏行。’如我，世尊，不堪任行此十想。所以然者？欲心多故，身意熾盛，不得寧息。” 
　　爾時，世尊告彼比丘：“汝今當舍凈想，思惟不凈想；舍有常想，思惟無常想；舍有我想，思惟無我想；舍可樂想，思惟不可樂想。所以然者？若比丘思惟凈想，欲心便熾盛；若思惟不凈想，便無欲心。比丘當知：欲為不凈，如彼屎聚；欲如鴝鵒，饒諸音響；欲無返復，如彼毒蛇；欲如幻化，如日消雪；當念舍欲，如棄冢間；欲還自害，如蛇懷毒；欲無厭患，如飲咸水；欲難可滿，如海吞流；欲多可畏，如羅剎村；欲猶怨家，恒當遠離；欲猶少味，如蜜涂刀；欲不可愛，如路白骨；欲現外形，如廁生華；欲為不真，如彼畫瓶，內盛丑物，外見殊特；欲無牢固，亦如聚沫。是故，比丘，當念遠離貪欲之想，思惟不凈之想。汝今，比丘，當憶昔迦葉佛所奉行十想，今當重思惟十想，有漏心便解脫。” 
　　爾時，彼比丘悲泣墮淚，不能自止，即時頭面禮佛，白世尊言：“唯，世尊，愚惑積久，如來躬自說十想，方欲遠離。今自懺悔，后更不犯！惟愿如來受其重過，原恕不及！” 
　　佛告比丘：“聽汝改過，勿復更犯！又如來與汝說十想而不肯奉持。” 
　　是時，彼比丘聞世尊教誡已，在閑靜之處，克己思惟，所以族姓子，剃除須發，著三法衣，修無上梵行者，欲升其所愿：生死已盡，梵行已立，所作已辦，更不復受胎，如實知之。爾時，彼比丘便成阿羅漢。 
　　爾時，諸比丘聞佛所說，歡喜奉行。  
　　結禁、圣賢居，二力及十念， 
　　親國、無掛礙，十輪、想、觀想。  
增壹阿含經卷第四十三 善惡品第四十七  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“若有眾生奉行十法，便生天上；又行十法，便生惡趣；又行十法，入涅槃界。 
　　“云何修行十法，生惡趣中？于是，有人殺生、盜劫、淫泆、妄言、綺語、惡口、兩舌斗亂彼此、嫉妒、瞋恚、興起邪見，是謂十法。其有眾生，行此十法，入惡趣中。 
　　“云何修行十法，得生天上？于是，有人不殺，不盜，不淫，不妄言、綺語、惡口，不兩舌斗亂彼此，不嫉妒、恚害、興起邪見。若有人行此十法者，便生天上。 
　　“云何修行十法，得至涅槃？所謂十念，念佛、念法、念比丘僧、念天、念戒、念施、念休息、念安般、念身、念死，是謂修行十法，得至涅槃。比丘當知：其生天及惡趣者，當念舍離；其十法得至涅槃者，善修奉行。如是，比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在合衛國祇樹給孤獨園。 
　　爾時，世尊告諸比丘：“由十惡之本，外物衰耗，何況內法。云何為十？所謂殺、盜、淫、妄言、綺語、惡口、兩舌斗亂彼此、嫉妒、恚害、心懷邪見。由殺生報故，眾生壽命極短；由不與取報故，眾生生便貧賤；由淫泆報故，眾生門不貞良；由妄語報故，眾生口氣丑弊，致不鮮潔；由綺語報故，致土地不平整；由兩舌報故，土地生荊棘；由惡口報故，語有若干種；由嫉妒報故，以致谷不豐熟；由恚害報故，多諸穢惡之物；由邪見報故，自然生八大地獄。因此十惡報故，使諸外物衰耗，何況內物！是謂，比丘，當念舍離十惡之法，修行十善法。如是，比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，波斯匿王往至世尊所，頭面禮足，在一面坐。爾時，波斯匿王往白世尊言：“如來審有是語：‘施我獲福多，余者獲福少；施我弟子，勿施余人。’設有人作是語者，豈非毀如來法乎？” 
　　佛告王曰：“我無此語：‘獨應施我，勿施余人。’大王當知，我恒有此語：‘若比丘缽中遺余擲著水中，軟蟲食之猶得其福，何況施人而不獲福乎？’但，大王，我有是語：‘施持戒人，其福益多，勝于犯戒之人。’” 
　　爾時，波所匿王前白佛言：“唯然，世尊，施持戒人，其福倍多于犯戒之人者上。” 
　　王復白佛言：“尼揵子來語我言：‘沙門瞿曇知于幻術，能回轉世人。’世尊，此語為審乎？為非耶？” 
　　佛告王曰：“如是，大王，如向來言：‘我有幻法，能回轉世人。’” 
　　王白佛言：“何者名為回轉幻法？” 
　　佛告王曰：“其殺生者其罪難量，其不殺者受福無量；其不與取者獲罪無量，其不盜者獲福無量；夫淫泆者受罪無量，其不淫者受福無量；其邪見者受罪無量，其正見者獲福無量。我所解幻法者，正謂此耳！” 
　　是時，波斯匿王白世尊言：“若當世間人民、魔若魔天、有形之類，深解此幻術者則獲大幸。自今已后，不復聽外道異學入我國界；聽四部之眾恒在我宮，常當供養，隨其所須。” 
　　佛告大王：“勿作是語！所以然者？施畜生之類，猶獲其福；及施犯戒之人，亦獲其福；施持戒之人，福亦難量；施外仙道之人，獲一億之福；施須陀洹、斯陀含、阿那含、阿羅漢、辟支佛及佛，其福不可量。是故，大王，當興發意，供給當來過去諸佛、聲聞弟子。如是，大王，當作是學！” 
　　爾時，波斯匿王聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，眾多比丘食后皆集普會講堂，咸共論說此義，所謂論者：衣裳、服飾、飲食之論，鄰國、賊寇、戰斗之論，飲酒、淫泆、五樂之論，歌舞、戲笑、妓樂之論，如此非要，不可稱計。 
　　爾時，世尊以天耳聽聞諸比丘各作是論，即往至普會講堂所，問諸比丘：“汝等集此欲何所論說？” 
　　是時，諸比丘白世尊言：“我等集此共論此不要事。” 
　　是時，佛告諸比丘曰：“止！止！比丘，勿作此論。所以然者？此論非義，亦無善法之趣，不由此論得修梵行，不得滅盡涅槃之處，不得沙門平等之道。此皆俗論，非正趣之論。汝等已離俗修道，不應思惟敗行之論。汝等設欲論者，當論十事功德之論。云何為十？若精勤比丘少欲、知足、有勇猛心、多聞能與人說法、無畏無恐、戒律具足、三昧成就、智慧成就、解脫成就、解脫見慧成就。汝等設欲論者，當論此十事。所以然者？潤及一切，多所饒益，得修梵行，得至滅盡無為之處，涅槃之要也。汝今族姓子已出家學道，應當思惟此十事。此論者，正法之論，去離惡趣。如是，比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，眾多比丘皆集普會講堂，各生此論：“今舍衛城谷米涌貴，乞求難果。世尊又說：‘依于飲食，人身得存，四大依倚心所念法，法依善趣之本。’我等今日便當差次立人乞求。使乞求之人得見好妙色，得極妙更樂，得衣裳、飲食、床臥具、病瘦醫藥，不亦善耶？” 
　　爾時，世尊清凈無瑕穢，以天耳遙聞諸比丘各生此論。爾時，世尊即往至普會講堂所，在眾中坐，告諸比丘：“汝等集此為何論義？” 
　　比丘對曰：“我等所論，今舍衛城乞求難得，欲共差次一人次第乞食，隨時得見好色妙服，及衣被、飲食、床臥具、病瘦醫藥。我等所論正論此耳！” 
　　佛告比丘：“若乞求比丘四事供養衣被、飲食、床臥具、病瘦醫藥，復用見色、聲、香、味、細滑法乎？我恒教敕：‘乞食求有二事：可親、不可親。設得衣被、飲食、床臥具、病瘦醫藥，增益惡法，無有善法，此不可親。若得乞求衣被、飲食、床臥具、病瘦醫藥，增益善法，不增惡法，此便可親。’汝等比丘，于此法中，欲作何等之論？汝等所論者，非正法論，當舍此法，更莫思惟！不由此得至休息滅盡涅槃之處。 
　　“設欲論者，當論此十法。云何為十？若精勤比丘少欲、知足、有勇猛心、多聞能與人說法、無畏無恐、戒律具足、三昧成就、智慧成就、解脫成就、解脫見慧成就。汝等設欲論者，當論此十事。所以然者？潤及一切，多所饒益，得修梵行，得至滅盡之處、無為涅槃界。此論者沙門之義，當念思惟，勿去離心。如是，比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，眾多比丘各集普會講堂，作是異論：“今舍衛城乞食難得，非比丘所安之處。我等可立一人次第乞食。此乞比丘，能辦衣被、飲食、床臥具、病瘦醫藥，無所乏短。” 
　　爾時，眾中有一比丘，白諸人曰：“我等不堪任在此乞求，各共詣摩竭國，于彼乞求，又且谷米豐賤，飲食極饒。” 
　　更復有比丘說曰：“我等不宜在彼國乞食。所以然者？阿阇世王在彼治化，主行非法，又殺父王，與提婆達兜為友，以此因緣故，不宜在彼乞求。” 
　　復有比丘說曰：“今此拘留沙國土，人民熾盛，饒財多寶，宜在彼土乞求。” 
　　復有比丘作是說：“我等不宜在彼土乞食。所以然者？惡生王于彼土治化，極為兇弊，無有慈仁，人民粗暴，好喜斗訟，以此因緣，故不應在彼乞食。” 
　　復有比丘說曰：“我等宜在拘深婆羅柰城，優填王所治之處，篤信佛法，意不移動，我等宜在彼土乞食，所愿無違。” 
　　爾時，世尊以天耳聞諸比丘各生此論，即嚴整衣服，至諸比丘所，在中央坐，問諸比丘曰：“汝等集此欲何等論？為說何事？” 
　　是事，比丘白佛言：“我等集此各興此論：‘今舍衛城谷米涌貴，乞求叵得，各當共詣摩竭國界，于彼乞求。又彼國土饒財多寶，所索易得。’其中或有比丘說曰：‘我等不宜彼國乞食。所以然者？阿阇世王在彼治化，主行非法，又殺父王，與提婆達兜為友，以此因緣故，不宜在彼乞求。’其中復有比丘說曰：‘今拘留沙國，人民熾盛，饒財多寶，宜在彼國乞食。’復有比丘作是說：‘我等不宜在彼乞食。所以然者？惡生王于彼治化，為人兇惡，無有慈仁，好喜斗訟，以此因緣，故不宜在彼乞食。’復有比丘說曰：“我等宜在拘深婆羅柰城，優填王所治之處，篤信佛法，意不移動，宜在彼乞食，所愿無違。’在此所論，正謂此耳！” 
　　爾時，佛告諸比丘：“汝等莫稱譏王治國家界，亦莫論王有勝劣。” 
　　爾時，世尊便說此偈：  
　　“夫人作善惡，行本有所因， 
　　　彼彼獲其報，終不有毀敗。 
　　　夫人作善惡，行本有所因， 
　　　為善受善報，惡受惡果報。  
　　“是故，比丘，勿興斯意論國事，緣不由此論得至滅盡涅槃之處，亦不得沙門正行之法。設欲作是論，非是正業。汝等應當學十事論。云何為十？若精勤比丘少欲、知足、有勇猛心、多聞能與人說法、無畏無恐、戒律具足、三昧成就、智慧成就、解脫成就、解脫見慧成就。汝設欲論者，當論此十事。所以然者？普潤一切，得修梵行，得至滅盡涅槃之處。汝等已出家學道，離于世俗，當勤思惟，勿去離心。如是，比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，眾多比丘集普會講堂，各興此論：“今波斯匿王主行非法，犯圣律教，讖比丘尼得阿羅漢道，十二年中閉在宮內，與共交通。又不事佛、法、比丘僧，無篤信之心向阿羅漢，則無信心于佛、法、圣眾，我等宜應遠離，勿止此土。所以然者？王行非法時，王大臣亦行非法；大臣以行非法，左右吏佐亦行非法；吏佐已行非法，諸庶人類亦行非法。我今宜在遠國乞求，不止此邦。又可觀彼風俗之化，已見風俗之化，則見殊異之處。” 
　　爾時，世尊以天耳聽聞諸比丘各興此論，即往至諸比丘所，在中央坐。爾時，佛告諸比丘：“汝等集此為何論說？” 
　　眾多比丘白世尊言：“我等在此論波斯匿王，主行非法，犯圣律教，十二年中閉讖比丘尼，在深宮內，接待以色。又彼得道之人行過三界，然王亦不事佛、法及眾僧，無篤信之心向阿羅漢；已無此心，則無此心于三尊。我等宜遠游，不須住此。所以然者？王行非法時，臣佐、人民亦復行惡，又觀世間風化之法。” 
　　爾時，世尊告曰：“汝等勿論國界之事，當自克己，思惟內省，校計分別。言此論者不合至理，亦復不令人得修梵行，滅盡無為涅槃之處。當自修己，熾然法行，自歸最尊。若比丘能自修己，興隆法樂者，此人之類便為我躬自所生。云何，比丘，能自熾然，興隆法樂，無有虛妄，自歸最尊？于是，比丘，內自觀身，身意止，自攝其心，除去亂想，無有憂愁；外自觀身，身意止，自攝其心，除去亂想，無有愁憂；有復內外觀身，身意止；內觀痛，外觀痛，內外觀痛；內觀心，外觀心，內外觀心；內觀法，外觀法，內外觀法，法意止，自攝其心，除去亂想，無有愁憂。如是，比丘，能自熾然其行，興隆法樂，自歸最尊。 
　　“諸有將來、現在比丘，能自熾然，不失行本，便為我之所生。是故，比丘，若欲有所論，當論于十事。云何為十？所謂精勤比丘：少欲、知足、有勇猛心、多聞能與人說法、無畏無恐、戒律具足、三昧成就、智慧成就、解脫成就、解脫見慧成就。汝等設欲論者，當論此十事。所以然者？潤及一切，多所饒益，得修梵行，至滅盡之處、無為涅槃界。此論者沙門之義，當念思惟，勿去離心。如是，比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，舍衛國城中有一長者，與羅云作坐禪屋。爾時，羅云隨其日數，止彼屋中，后便人間游化。時，彼長者竊生此心：“我當往覲尊者羅云。”爾時，長者見羅云房中寂寞，不見人住；見已，語諸比丘曰：“尊者羅云今為所在？” 
　　比丘報曰：“羅云在人間游化。” 
　　長者報曰：“惟愿諸賢差次人在吾房中住。世尊亦說：‘造立園果，及作橋舡，近道作圊廁，持用惠施，長夜獲其福，戒法成就，死必生天上。’以是之故，我與羅云作屋耳！今羅云不樂我房，惟愿諸賢差次人住我房中！” 
　　諸比丘對曰：“如長者教。”爾時，諸比丘即差次一比丘住房中。 
　　是時，尊者羅云便作是念：“我離世尊積久，今可往問訊。”是時，尊者羅云即往至世尊所，頭面禮足，在一而坐；須臾之間，即從座起，還詣房中，見有異比丘在屋中住；見已，語彼比丘曰：“誰持我房與卿使住？” 
　　比丘報曰：“眾僧差次令我住此房中。” 
　　是時，羅云還至世尊所，因此緣本，具白世尊：“不審如來，眾僧差次我房，使道人在此止住耶？” 
　　佛告羅云：“汝往至長者家，語長者曰：‘我所行法無有身、口、意行有過乎？又非身三、口四、意三過乎？長者先持房施我，后復持與圣眾。’” 
　　是時，羅云受佛教己，即往長者家，語長者曰：“我非有身三、口四、意三過乎？” 
　　長者報曰：“我亦不見羅云身、口、意過也。” 
　　羅云語長者曰：“何故奪我房舍持與圣眾？” 
　　長者報曰：“我見房空，是故持施圣眾。時我復作是念：‘尊者羅云必不樂我房中。’故持惠施耳！” 
　　是時，羅云聞長者語已，即還至世尊所，以此因緣，具白如來。是時，世尊即告阿難：“速打揵椎，諸有比丘在祇洹精舍者，盡集善會講堂。” 
　　時，阿難即受佛教，召諸比丘在普會講堂。爾時，世尊告諸比丘：“我今當說惠施清凈，汝等善思念之。”爾時，諸比丘從佛受教。 
　　世尊告曰：“彼云何名為惠施清凈？于是，比丘，若有人以物惠施，后復還奪，更與余人，此名為施不均整，非平等施。若復有人奪彼人物，持施圣眾；若復有人還奪圣眾，持用與人，此非為平等之施，亦非清凈之施。轉輪圣王自于境界猶得自在，比丘于己衣缽亦得自在。若復彼人口不見許，而取他人物與人者，此非平等之施。我今告諸比丘，施主見與，受主不見與者，此非平等之施。若復彼比丘會遇命終，當持此一房在眾中結羯磨，傳告唱令：‘某甲比丘命終，今持此房在眾分處，欲安處何人？隨圣眾教。諸賢，任使某甲比丘住者，各共忍之。’若不聽者，今便說再三，亦當作是說之。若眾僧一人不聽而與者，則非平等之施，則為雜濁之物。今還與羅云房，清凈受之。” 
　　爾時，諸比丘聞佛所說，歡喜奉行。  
　　聞如是：一時，佛在羅閱城迦蘭陀竹園所，與大比丘眾五百人俱。 
　　時，尊者大均頭在靜寂之處，興此念想：“諸前后中央之見，云何得知？”爾時，大均頭到時，著衣持缽，到世尊所，頭面禮足，在一面坐。爾時，均頭白世尊言：“今此諸見，前后相應，云何得滅此見？又使余者不生？” 
　　世尊告曰：“于是，均頭，此見所出與所滅之處，皆是無常、苦、空。均頭知之，當建此意。夫見之法六十二種，要當住十善之地，除去此見。云何為十？于是，均頭，他好殺生，我等應當不殺；他好盜，我不盜；他犯梵行，我行梵行；他妄語，我不行妄語；他行兩舌斗亂彼此、綺語、惡口、嫉妒、恚、邪見，我行正見。 
　　“均頭當知：如從惡道得值正道，如從邪見得至正見，回邪就正。猶如有人自己沒溺，復欲渡人者，終無此理；己未滅度，欲使他人滅度者，此事不然。如有人自不沒溺，便能渡人，可有此理；今亦如是，自般涅槃，復使他人取滅度者，可有此理。是故，均頭當念：離殺，不殺滅度；離盜，不盜滅度；離淫，不淫滅度；離妄語，不妄語滅度；離綺語，不綺語滅度；離粗言，不粗言滅度；離斗亂彼此，不斗亂彼此滅度；離嫉妒，不嫉妒滅度；離恚，不恚滅度；離邪見，得正見滅度。 
　　“均頭當知：若凡夫之人便生此念：‘為有我耶？為無我耶？有我無我耶？世有常耶？世無常耶？世有邊耶？世無邊耶？命是身耶？為命異身異耶？如來死耶？如來不死耶？為有死耶？為無死耶？為誰造此世？’生諸邪見：‘為是梵天造此世？為是地主施設此世？又梵天造此眾生，地主造此世間；眾生本無今有，已有便滅。’凡夫之人無聞、無見，便生此念。” 
　　爾時，世尊便說此偈：  
　　“自然有梵天，此是梵志語， 
　　　此見不真正，如彼之所見。 
　　　我主生蓮華，梵天于中出， 
　　　地主生梵天，自生不相應。 
　　　地主剎利種，梵志之父母， 
　　　云何剎利子，梵志還相生？ 
　　　尋其所生處，諸天之所說， 
　　　此是嘆譽言，還自著羇難。 
　　　焚天生人民，地主造世間， 
　　　或言余者造，此語誰者審？ 
　　　恚欲之所惑，三事共合集， 
　　　心不得自在，自稱我世勝。 
　　　天神造世間，亦非梵天生， 
　　　設復梵天造，此非虛妄耶？ 
　　　尋跡遂復多，審諦方言虛， 
　　　其行各各異，此行不審實。  
　　“均頭當知：眾生之類所見不同，其念各異。此諸見者皆是無常，其有懷抱此見，則是無常變易之法。若他人殺生，我等當離殺生；設他盜者，當遠離之；不習其行，專其心意，不使錯亂，愚惟校計、邪見所興乃至十惡之法皆當去離，不習其行。若他瞋恚，我等學于忍辱；他人懷嫉妒，我當舍離；他興驕慢，我念舍離；若他自稱、毀余人，我等不自稱、不毀他人；他人不少欲，我等當學少欲；他人犯戒，我修其戒；他人有懈怠，我當精進；他人不行三昧，我行三昧。當作是學！他人愚惑，我行智慧。其能觀察分別其法者，邪見消滅，余者不生。” 
　　是時，均頭受如來教已，在閑靜之處，思惟校計，所以族姓子，出家學道，著三法衣，修無上梵行：生死已盡，梵行已立，所造已辦，更不復受有，如實知之。是時，均頭便成阿羅漢。 
　　爾時，均頭聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“地獄眾生受其罪報，極至一劫，或有其中間夭者；受畜生罪報，極至一劫，其間有中夭者；受餓鬼報，極至一劫，其間有中夭者。比丘當知：郁單曰人壽千歲，無有中夭者。所以然者？彼土人民無所系屬，設于彼命終，生善處天上，無有墮落者。弗于逮人民壽五百歲，亦有中夭者；瞿耶尼人民壽二百五十歲，亦有中夭者；閻浮提人民極壽百歲，亦有中夭者多。 
　　“正使人壽命極至十十，人民之兆以壽十十，其行不同，性分各異。初十幼小，無所識知；第二十少多有知，猶不貫了；第三十欲意熾盛，貪著于色；第四十多諸伎術，所行無端；第五十解義明了，所習不忘；第六十慳著財物，意不決了；第七十懈怠喜眠，體性遲緩；第八十無有少壯之心，亦無榮飾；第九十多諸病痛，皮緩面皺；第十十諸根衰耗，骨節相連，多忘意錯。比丘知之：設人壽百歲，當經歷爾許之難。設人壽百歲，當經三百冬、夏、秋，計其壽命，蓋不足言。若人壽百歲，當食三萬六千食，其間或有不食時：瞋不食，不與不食，病不食。計彼食與不食，及飲母乳，取要言之，三萬六千食。比丘，若人壽百歲其限歲數，飲食之法其狀如是。 
　　“比丘當知：閻浮地人民，或壽極長，與無量壽等。過去久遠不可計世，有王名療眾病，壽命極長，顏色端正，受樂無量。爾時，無疾病、老、死之患。時，有夫婦二人生一子，子便命終。是時，父母抱舉令坐，又持食與，然彼子不飲、不食，亦不起坐。何以故爾？以命終故。是時，彼父母便生此念：‘我子今日何為瞋恚，不肯食飲，亦不言語？’所以然者？由彼人民不聞死亡音響之所致也。 
　　“爾時，彼父母便復念曰：‘我子今已經七日不飲、不食，亦復不知何由默然？我今可以此因緣，往白療病大王使知。’是時，父母往至王所，以此因緣，具白大王。是時，大王便作是念：‘今日已聞死亡音響。’王告之曰：‘汝等可持此小兒到吾所。’爾時，父母即抱小兒至國王所。王見已，告父母曰：‘此兒已命終。’時，父母白王言：‘云何名為命終？’王告曰：‘此兒更不行起、言對、談說、飲食、戲樂，身體正直，無所復為，故名為命終。’是時，夫婦復白王言：‘如此之變當經幾時？’王告之曰：‘此兒不久身體爛壞，膨脹臭處，無所復任。’爾時，父母不信王語，復抱死兒，還至家中，未經幾時，身體盡壞，極為臭穢。是時，父母方信王語云：‘此兒不久身體膨脹，盡當壞敗。’ 
　　“是時，夫婦復抱此膨脹小兒至國王所，而白王言：‘唯然，大王，今持此兒奉貢大王。’時，父母亦不啼哭。所以然者？由不聞死亡之音故。是時，大王剝取其皮而作大鼓，復敕作七重樓閣，持此鼓安處其上，即敕一人：‘汝當知之，令守護此鼓，百歲一擊，無令失時。’受王教誡，百歲一擊。時，諸人民聞此鼓音，怪未曾有，語諸人曰：‘何者音響？為是誰聲？乃徹于斯！’王告之曰：‘此是死人皮之響！’眾生聞已，各興念曰：‘奇哉！乃聞此聲。’ 
　　“汝等比丘，爾時王者，豈異人乎？莫作是觀！所以然者？爾時王者，即我身是也。以此知之，昔日閻浮地壽命極長，如今閻浮地人民極為短命，滅者難限。所以然者？由殺害多故，致命極短，華色失乎！由此因緣，故致變怪。 
　　“比丘當知：閻浮地五十歲，四天王中一日一夜。計彼日夜之數，三十日為一月，十二月為一歲，四天王壽命五百歲，或復有中夭者。計人中之壽十八億歲，還活地獄一日一夜。計彼一日一夜之數，三十日為一月，十二月為一歲，還活地獄極壽千歲，復有中夭者，計人中之壽三十六億歲。計人中百歲，三十三天一日一夜，計彼日月年歲之數，三十三天壽千歲，其間或有中夭者。計人中之壽三十六億歲，阿鼻地獄中一日一夜。復計彼日月之數，三十日為一月，十二月為一歲，計彼日夜之數壽二萬歲，計人中之壽，壽一拘利。如是，比丘，計此之壽轉轉增倍，除無想天。無想天壽八萬四千劫，除凈居天不來此世。是故，比丘，勿懷放逸，于現身上得盡有漏。如是，比丘，當作是學！” 
　　爾時，諸比丘聞佛所說，歡喜奉行。  
　　經言：百歲當經三百冬夏秋，謂冬夏秋各一百故。言三百而不言春者，此順西域三時也。言三時者，寒熱雨三也。言冬即彼寒時，夏即彼熱時，秋即彼雨時。然彼三時各四月，計一年有十二月。今以冬夏秋擬彼三時，而月數少，蓋譯者不善方言也。  
增壹阿含經卷第四十四 十不善品第四十八  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“其有眾生，修行殺生，廣布殺生，種地獄罪，餓鬼、畜生行；若生人中，壽命極短。所以然者？由害他命。 
　　“若有眾生盜他物者，種三惡道之罪；若生人中，恒遭貧匱，食不充口，衣不蓋形，皆由盜故；劫奪物者，即斷他命根。 
　　“若有眾生，好喜貪泆，種三惡道；若生人中，門不貞良，竊盜淫泆。 
　　“若有眾生妄語者，種地獄罪；若生人中，為人所輕，言不信受，為人所賤。所以然者？皆由前世妄語所致。 
　　“若有眾生兩舌者，種三惡道之罪；設生人中，心恒不定，常懷愁憂。所以然者？由彼人兩頭傳虛言故。 
　　“若有眾生粗言者，種三惡道之罪；若生人中，為人丑弊，常喜罵呼。所以然者？由彼人言不專正之所致也。 
　　“若有眾生斗亂彼此，種三惡道之罪；設生人中，多諸怨憎，親親離散。所以然者？皆由前世斗亂之所致也。 
　　“若有眾生嫉妒者，種三惡道；若生人中，乏諸衣裳。所以然者？由彼人起貪嫉故。 
　　“若有眾生起害意，種三惡道；設生人中，恒多虛妄，不解至理，心亂不定。所以然者？皆由前世恚怒所致也，無有慈仁。 
　　“若有眾生，行邪見者，種三惡道；若生人中，乃在邊地，不生中國，不睹三尊道法之義，或復聾盲喑痖，身形不正，不解善法、惡法之趣。所以然者？皆由前世無信根故，亦不信沙門、婆羅門、父母、兄弟。 
　　“比丘知之：由此十惡之報，致此殃舋。是故，比丘，當離十惡，修行正見。如是，比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊十五日說戒時，將諸比丘，前后圍繞，往詣普會講堂。爾時，世尊默然觀察，諸圣眾寂寞不語。是時，阿難白佛言：“今日圣眾盡集講堂。唯然，世尊，當與諸比丘說禁戒。”爾時，世尊亦復默然不語。 
　　是時，阿難須臾復白佛言：“今正是時，宜說禁戒，初夜欲盡。” 
　　爾時，世尊復默不語。爾時，阿難須臾復白佛言：“中夜欲竟，眾僧勞頓，惟愿世尊以時說戒！” 
　　爾時，世尊復默然不語。是時，阿難須臾復自佛言：“后夜欲盡，惟愿世尊以時說戒！” 
　　佛告阿難：“眾中不凈者故不說戒。今聽上座，使說禁戒。若僧上座，不堪任說戒者，聽持律說禁戒。若無持律者，其能誦戒通利者，當唱之使說戒。自今已后，如來更不說戒。眾中不凈，如來于中說戒，彼人頭破為七分，如彼酬羅果無異。” 
　　是時，阿難悲泣交集，并作是說：“圣眾今日便為孤窮。如來正法去何速疾？不凈之人出何速疾？” 
　　是時，大目揵連便作是念：“此眾中何等毀法之人，在此眾中乃令如來不說禁戒？”是時，大目揵連入三昧定，遍觀圣眾心中瑕穢。爾時，目連見馬師、滿宿二比丘在眾會中。是時，目連即從座起，至彼比丘所，而告之曰：“汝等速起，離此座中，如來見譏，由卿等故，如來不說禁戒。” 
　　爾時，二比丘默然不語。是時，目連復再三告曰：“汝等速起，不須住此。” 
　　是時，彼比丘默然不對。是時，目連即前捉手，將至門外，還取門閉，前白佛言：“不凈比丘已將在外，唯然世尊時說禁戒！” 
　　佛告目連：“止！止！目連，如來更不與比丘說戒，如來所說言不有二，還詣座所。” 
　　是時，目連復白佛言：“今此眾中已生瑕穢，我不堪任行維那法，惟愿世尊更差余人！”爾時，世尊默然可之。是時，目連頭面禮世尊足，還就本座。 
　　是時，阿難白世尊言：“毗婆尸如來出現世時圣眾多少？為經幾時，乃生瑕穢？乃至迦葉弟子多少？云何說戒？” 
　　佛告阿難：“九十一劫有佛出世，名毗婆尸如來、至真、等正覺，出現世間。爾時，三會圣眾：初一會時，比丘有百千六萬八千圣眾；第二會時，十六萬圣眾；第三會時，十萬圣眾，皆是阿羅漢。彼佛壽八萬四千歲，百歲之中圣眾清凈。彼佛恒以一偈為禁戒：  
　　“‘忍辱為第一，佛說無為最， 
　　　　不以剃須發，害他為沙門。’  
　　“是時，彼佛以此一偈，百歲之中而為禁戒，已生瑕穢，便立禁戒。 
　　“復于三十一劫中，有佛名試詰如來、至真、等正覺，出現于世。爾時，亦復三會圣眾：初一會時，有十六萬圣眾；第二會時，十四萬圣眾；第三會時，十萬圣眾。彼佛爾時，八十年中清凈無瑕穢，亦說一偈：  
　　“‘若眼見非邪，慧者護不著， 
　　　　棄捐于眾惡，在世為黠慧。’  
　　“爾時，彼佛八十年中說此一偈，后有瑕穢，更立禁戒。 
　　“爾時，試詰佛壽七萬歲。于彼劫中，復有佛出現世間，名曰毗舍羅婆，亦三會圣眾：初會之時，十萬圣眾，盡是羅漢；第二會時，八萬羅漢；第三會時，七萬羅漢，諸漏已盡。毗舍羅婆如來七十年中無瑕穢。爾時，復以一偈半為禁戒：  
　　“‘不害亦不非，奉行于大戒， 
　　　　于食知止足，床座亦復然。 
　　　　執志為專一，是則諸佛教。’  
　　“七十年中以此一偈半為禁戒，后有瑕穢，更立禁戒。毗舍羅婆如來壽七萬歲。 
　　“于此賢劫中，有佛出世，名日拘樓孫如來，出現世間。爾時，二會圣眾：初會之時，七萬圣眾，皆是阿羅漢；第二會時，六萬阿羅漢。彼佛爾時，六十年中無有瑕穢。彼佛爾時，以二偈以為禁戒：  
　　“‘譬如蜂采華，其色甚香潔， 
　　　　以味惠施他，道士游聚落。 
　　　　不誹謗于人，亦不觀是非， 
　　　　但自觀身行，諦觀正不正。’  
　　“六十年中說此二偈，以為禁戒，自此已來，以有瑕穢，便立禁戒。彼佛壽六萬歲。’ 
　　“于此賢劫中有佛出世，名曰拘那含牟尼如來、至真、等正覺。爾時，二會圣眾：初會之時，六十萬圣眾，皆是阿羅漢；第二會時，四十萬圣眾，皆是阿羅漢。爾時，彼佛四十年中無有瑕穢。’以一偈為禁戒：  
　　“‘執志莫輕戲，當學尊寂道， 
　　　　賢者無愁憂，常滅志所念。’  
　　“四十年中說此一偈，以為禁戒，自此已來，便有瑕穢，更立禁戒。彼佛壽四萬歲。 
　　“于此賢劫有佛，名為迦葉，出現世間。爾時，彼佛亦二會圣眾：初會之時，四十萬眾；第二會時，三十萬眾，皆是阿羅漢。二十年中無有瑕穢，恒以一偈，以為禁戒：  
　　“‘一切惡莫作，當奉行其善， 
　　　　自凈其志意，是則諸佛教。’  
　　“二十年中說此一偈，以為禁戒，犯禁之后，更立制限。爾時，迦葉佛壽二萬歲。 
　　“我今如來出現于世，一會圣眾千二百五十人，十二年中無有瑕穢，亦以一偈為禁戒：  
　　“‘護口、意清凈，身行亦清凈， 
　　　　凈此三行跡，修行仙人道。’  
　　“十二年中說此一偈，以為禁戒，以生犯律之人，轉有二百五十戒。自今已后眾僧集會，啟白如律：‘諸賢，咸聽！今十五日說戒，今僧忍者，眾僧和合。’說禁戒以啟此已，設有比丘有所說者，不應說戒，各共默然。若無語者，應為說戒，乃至說戒序后，復當問：‘諸賢，誰不清凈？’如是再三：‘誰不清凈？’清凈者，默然持之。然今人壽命極短，盡壽不過百年。是故，阿難，善受持之。” 
　　爾時，阿難白世尊言：“過去久遠諸佛世尊，壽命極長，犯律者少，無有瑕穢。然今人民壽命為極短少，不過十十。過去諸佛滅度之后，有遺法住世，為經幾時？” 
　　佛告阿難：“過去諸佛滅度之后，法不久存。” 
　　阿難白佛言：“設如來滅度之后，正法存世當經幾時？” 
　　佛告阿難曰：“我滅度之后，法當久存。迦葉佛滅度后，遺法住七日中。汝今，阿難，如來弟子為少，莫作是觀！東方第子無數億千，南方弟子無數億千。是故，阿難，當建此意：我釋迦文佛壽命極長。所以然者？肉身雖取滅度，法身存在。此是其義，當念奉行！” 
　　爾時，阿難及諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園，與大比丘眾五百人俱。 
　　爾時，阿難偏露右肩，右膝著地，白世尊言：“如來玄鑒，無事不察：當來、過去、現在三世，皆悉明了；諸過去諸佛姓字、名號，弟子菩薩翼從多少，皆悉知之；一劫、百劫、若無數劫，悉觀察知；亦復知國王、大臣、人民姓字，斯能分別；如今現在國界若干，亦復明了。將來久遠彌勒出現，至真、等正覺，欲聞其變；弟子翼從，佛境豐樂，為經幾時？” 
　　佛告阿難：“汝還就座，聽我所說，彌勒出現，國土豐樂，弟子多少，善思念之，執在心懷。”是時，阿難從佛受教，即還就座。 
　　爾時，世尊告阿難曰：“將來久遠于此國界，當有城郭名曰雞頭，東西十二由旬，南北七由旬，土地豐熟，人民熾盛，街巷成行。爾時，城中有龍王，名曰水光，夜雨澤香，晝則清和。是時，雞頭城中有羅剎鬼，名曰葉華，所行順法，不違正教，伺人民寢寐之后，除去穢惡諸不凈者，又以香汁而灑其地，極為香凈。阿難當知：爾時，閻浮地東、西、南、北十萬由旬，諸山河石壁皆自消滅，四大海水各據一方。 
　　“時，閻浮地極為平整，如鏡清明。舉閻浮地內，谷食豐賤，人民熾盛，多諸珍寶，諸村落相近，雞鳴相接。是時，弊華果樹枯竭，穢惡亦自消滅；其余甘美果樹，香氣殊好者，皆生乎地。爾時，時氣和適，四時順節，人身之中無有百八之患，貪欲、瞋恚、愚癡不大殷勤。人心平均，皆同一意，相見歡悅，善言相向，言辭一類，無有差別。如彼郁單曰人，而無有異。是時，閻浮地內人民大小皆同一向，無若干之差別也。彼時男女之類意欲大小便，地自然開；事訖之后，地復還合。爾時，閻浮地內自然生粳米，亦無皮裹，極為香美，食無患苦。所謂金銀、珍寶、硨磲、瑪瑙、真珠、琥珀，各散在地，無人省錄。是時，人民手執此寶，自相謂言：‘昔者之人由此寶故，各相傷害，系閉牢獄，更無數苦惱；如今此寶與瓦石同流，無人守護。’ 
　　“爾時，法王出現，名曰蠰佉，正法治化，七寶成就。所謂七寶者：輪寶、象寶、馬寶、珠寶、玉女寶、典兵寶、守藏之寶，是謂七寶。領此閻浮地內，不以刀杖，自然靡伏。如今，阿難，四珍之藏：乾陀越國伊羅缽寶藏，多諸珍琦異物，不可稱計；第二彌梯羅國般綢大藏，亦多珍寶；第三須賴吒大國有寶藏，亦多珍寶；第四婆羅柰蠰佉有大藏，多諸珍寶，不可稱計。此四大藏自然應現，諸守藏人各來白王：‘惟愿大王以此寶藏之物，惠施貧窮！’爾時，蠰佉大王得此寶已，亦復不省錄之，意無財物之想。時，閻浮地內自然樹上生衣，極細柔軟，人取著之，如今郁單曰人自然樹上生衣，而無有異。 
　　“爾時，彼王有大臣，名曰修梵摩，是王少小同好，王甚愛敬；又且顏貌端正，不長、不短、不肥、不瘦，不白、不黑、不老、不少。是時，修梵摩有妻，名曰梵摩越，玉女中最極為殊妙，如天帝妃，口作優缽蓮華香，身作栴檀香，諸婦人八十四態，永無復有，亦無疾病亂想之念。爾時，彌勒菩薩于兜率天，觀察父母不老、不少，便降神下應，從右脅生，如我今日右脅生無異，彌勒菩薩亦復如是。兜率諸天各各唱令：‘彌勒菩薩已降神下。’是時，修梵摩即與子立字，名曰彌勒，有三十二相、八十種好莊嚴其身，身黃金色。爾時，人壽極長，無有諸患，皆壽八萬四千歲，女人年五百歲然后出適。爾時，彌勒在家未經幾時，便當出家學道。 
　　“爾時，去雞頭城不遠，有道樹名曰龍華，高一由旬，廣五百步。時，彌勒菩薩坐彼樹下，成無上道果；當其夜半，彌勒出家，即其夜成無上道。時，三千大千剎土，六變震動，地神各各相告曰：‘今彌勒已成佛！’轉至聞四天王宮：‘彌勒已成佛道！’轉轉聞徹三十三天、焰天、兜率天、化自在天、他化自在天，聲展轉乃至梵天：‘彌勒已成佛道！’爾時，魔名大將，以法治化，聞如來名教音響之聲，歡喜踴躍，不能自勝，七日七夜不眠不寐。是時，魔王將欲界無數天人，至彌勒佛所，恭敬禮拜。 
　　“彌勒圣尊與諸天漸漸說法微妙之論，所謂論者：施論、戒論、生天之論，欲不凈想，出要為妙。爾時，彌勒見諸人民已發心歡喜，諸佛世尊常所說法——苦、集、盡、道，悉與諸天人廣分別其義。爾時，座上八萬四千天子諸塵垢盡，得法眼凈。爾時，大將魔王告彼界人民之類曰：‘汝等速出家。所以然者？彌勒今日已度彼岸，亦當度汝等使至彼岸。’ 
　　“爾時，雞頭城中長者，名曰善財，聞魔王教令，又聞佛音響，將八萬四千眾，至彌勒佛所，頭面禮足，在一面坐。爾時，彌勒漸與說法微妙之論，所謂論者：施論、戒論、生天之論，欲不凈想，出要為妙。爾時，彌勒見諸人民心開意解，如諸佛世尊常所說法——苦、集、盡、道，與諸人民廣分別義。爾時，座上八萬四千人，諸塵垢盡，得法眼凈。是時，善財與八萬四千人等，即前白佛：‘求索出家，善修梵行，盡成阿羅漢道。’爾時，彌勒初會八萬四千阿羅漢。 
　　“是時，蠰佉王聞彌勒已成佛道，便往至佛所，欲得聞法。時，彌勒與說法，初善、中善、竟善，義理深邃。爾時，大王復于異時立太子，賜剃頭師珍寶，復以雜寶與諸梵志，將八萬四千眾，往至佛所，求作沙門，盡成道果，得阿羅漢。 
　　“是時，修梵摩大長者聞彌勒已成佛道，將八萬四千梵志之眾，往至佛所，求作沙門，得阿羅漢。唯修梵摩一人，斷三結使，必盡苦際。 
　　“是時，佛母梵摩越復將八萬四千婇女之眾，往至佛所，求作沙門。是時，諸女人盡得羅漢。唯有梵摩越一人，斷三結使，成須陀洹。 
　　“爾時，諸剎利婦聞彌勒如來出現世間，成等正覺，數千萬眾往至佛所，頭面禮足，在一面坐，各各生心，求作沙門，出家學道，或有越次取證，或有不取證者。爾時，阿難，其不越次取證者，盡是奉法之人，患厭一切世間不可樂想。爾時，彌勒當說三乘之教。如我今日弟子之中，大迦葉者行十二頭陀，過去諸佛所善修梵行，此人常佐彌勒，勸化人民。” 
　　爾時，迦葉去如來不遠，結跏趺坐，正身正意，系念在前。爾時，世尊告迦葉曰：“吾今年已衰耗，年向八十余。然今如來有四大聲聞，堪任游化，智慧無盡，眾德具足。云何為四？所謂大迦葉比丘、君屠缽漢比丘、賓頭盧比丘、羅云比丘。汝等四大聲聞要不般涅槃，須吾法沒盡，然后乃當般涅槃。大迦葉亦不應般涅槃，要須彌勒出現世間。所以然者？彌勒所化弟子，盡是釋迦文佛弟子，由我遺化得盡有漏。摩竭國界毗提村中，大迦葉于彼山中住。又彌勒如來將無數千人眾，前后圍繞，往至此山中，遂蒙佛恩，諸鬼神當與開門，使得見迦葉禪窟。 
　　“是時，彌勒伸右手指示迦葉，告諸人民：‘過去久遠釋迦文佛弟子，名曰迦葉，今日現在，頭陀苦行最為第一。’是時，諸人民見已，嘆未曾有，無數百千眾生，諸塵垢盡，得法眼凈。或復有眾生，見迦葉身已，此名為最初之會，九十六億人，皆得阿羅漢。斯等之人皆是我弟子。所以然者？悉由受我教訓之所致也。亦由四事因緣：惠施、仁愛、利人、等利。爾時，阿難，彌勒如來當取迦葉僧伽梨著之。是時，迦葉身體奄然星散。是時，彌勒復取種種香華，供養迦葉。所以然者？諸佛世尊有恭敬心于正法故。彌勒亦由我所受正法化，得成無上正真之道。 
　　“阿難當知：彌勒佛第二會時，有九十四億人，皆是阿羅漢，亦復是我遺教弟子，行四事供養之所致也。又彌勒第三之會九十二億人，皆是阿羅漢，亦復是我遺教弟子。” 
　　“爾時，比丘姓號皆名慈氏弟子，如我今日諸聲聞皆稱釋迦弟子。爾時，彌勒與諸弟子說法：‘汝等比丘，當思惟無常之想、樂有苦想、計我無我想、實有空想、色變之想、青瘀之想、膖脹之想、食不消想、血想、一切世間不可樂想。所以然者？比丘當知：此十想者，皆是過去釋迦文佛與汝等說，令得盡有漏、心得解脫。若復此眾中釋迦文佛弟子，過去時修于梵行，來至我所；或于釋迦文佛所，奉持其法，來至我所；或復于釋迦文佛所，供養三寶，來至我所；或于釋迦文佛所，彈指之頃，修于善本，來至此間；或于釋迦文佛所，行四等心，來至此者；或于釋迦文佛所，受持五戒、三自歸，來至我所；或于釋迦文佛所，起神寺廟，來至我所；或于釋迦文佛所，補治故寺，來至我所；或于釋迦文佛所，受八關齋法，來至我所；或于釋迦文佛所，香華供養，來至此者；或復于彼聞佛法，悲泣墮淚，來至我所；或復于釋迦文佛，專意聽法，來至我所；復盡形壽善修梵行，來至我所；或復書讀諷誦，來至我所者；承事供養，來至我所者。’ 
　　“是時，彌勒便說此偈：  
　　“‘增益戒聞德，禪及思惟業， 
　　　　善修于梵行，而來至我所。 
　　　　勸施發歡心，修行心原本， 
　　　　意無若干想，皆來至我所。 
　　　　或發平等心，承事于諸佛， 
　　　　飯食與圣眾，皆來至我所。 
　　　　或誦戒契經，善習與人說， 
　　　　熾然于法本，今來至我所。 
　　　　釋種善能化，供養諸舍利， 
　　　　承事法供養，今來至我所。 
　　　　若有書寫經，頒宣于素上， 
　　　　其有供養經，皆來至我所。 
　　　　繒彩及眾物，供養于神寺， 
　　　　自稱南無佛，皆來至我所。 
　　　　供養于現在，諸佛過去者， 
　　　　禪定正平等，亦無有增減。 
　　　　是故于佛法，承事于圣眾， 
　　　　專心事三寶，必至無為處。’  
　　“阿難當知：彌勒如來在彼眾中當說此偈。爾時，眾中諸天、人民思惟此十想，十一姟人諸塵垢盡，得法眼凈。” 
　　“彌勒如來千歲之中，眾僧無有瑕穢，爾時恒以一偈，以為禁戒：  
　　“‘口意不行惡，身亦無所犯， 
　　　　當除此三行，速脫生死淵。’  
　　“過千歲之后，當有犯戒之人，遂復立戒。” 
　　“彌勒如來當壽八萬四千歲，般涅槃后，遺法當存八萬四千歲。所以然者？爾時眾生皆是利根。其有善男子、善女人，欲得見彌勒佛，及三會聲聞眾，及雞頭城，及見蠰佉王，并四大藏珍寶者，欲食自然粳米，并著自然衣裳，身壞命終生天上者，彼善男子、善女人，當勤加精進，無生懈怠，亦當供養諸法師承事，名華、搗香種種供養，無令有失。如是，阿難，當作是學！” 
　　爾時，阿難及諸大會聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，眾多比丘集普會講堂，各生此念：“今如來甚奇！甚特！過去取般涅槃者，亦復知彼姓名、種族、持戒、翼從，皆悉分明；三昧、智慧、解脫、解脫見慧，身壽有長短，皆悉知之。云何，諸賢，為是如來分別法處，極為清凈，知彼諸佛姓字所出之處乎？為是諸天來至佛所而告此耶？” 
　　爾時，世尊以天耳徹聞眾多比丘各興此論，便往至諸比丘所，在中央坐。爾時，世尊告諸比丘：“汝等集此為何等論？欲說何法？” 
　　諸比丘白佛言：“我等集此，論正法之要。諸人各興此論議：‘如來甚奇！甚特！乃能知過去諸佛世尊名字姓號，智慧多少，靡不貫博，甚可奇雅！云何，諸賢，為是如來分別法界，極為清凈，知彼諸佛姓字所出之處乎？為是諸天來至佛所而告此耶？’” 
　　爾時，世尊告諸比丘：“汝等欲得聞過去諸佛神智之力乎？姓字名號、壽命長短耶？” 
　　諸比丘對曰：“今正是時，惟愿世尊敷演其義！” 
　　佛告諸比丘：“汝等善思念之，吾當與汝廣演其義。”爾時，眾多比丘從佛受教。 
　　世尊告曰：“比丘當知：過去九十一劫有佛出世，號毗婆尸如來、至真、等正覺。復次，三十一劫有佛出世，名式詰如來、至真、等正覺。復于彼三十一劫內有佛，名毗舍羅婆如來出世。于此賢劫中有佛出世，名拘屢孫如來。復于賢劫中有佛出世，名拘那含牟尼如來、至真、等正覺。復于賢劫中有佛出世，名曰迦葉。復于賢劫中，我出現世，釋迦文如來、至真、等正覺。” 
　　爾時，世尊便說此偈：  
　　“九十一劫中，有佛毗婆尸。 
　　　三十一劫中，式詰如來出。 
　　　復于彼劫中，毗舍如來現。 
　　　今日賢劫中，四佛復出世， 
　　　拘孫、那、迦葉，如日照世間。 
　　　欲知名字者，其號悉如是。  
　　“毗婆尸如來者出剎利種，式詰如來亦出剎利種，毗舍羅婆如來亦出剎利種，拘屢孫如求出婆羅門種，拘那含牟尼如來出婆羅門種，迦葉如來出婆羅門種，如我今出剎利種。” 
　　爾時，世尊便說此偈：  
　　“前佛有現者，皆出剎利種， 
　　　拘孫至迦葉，出于婆羅門。 
　　　最尊無能及，我今天人師， 
　　　諸根而淡泊，出于剎利姓。  
　　“毗婆尸如來姓瞿曇，式詰如來亦出瞿曇，毗舍羅婆亦出瞿曇，迦葉如來出迦葉姓，拘樓孫、拘那含牟尼亦出迦葉姓，同上而無異，我今如來姓瞿曇。” 
　　爾時，世尊便說此偈：  
　　“如初諸三佛，出于瞿曇種， 
　　　后三至迦葉，出于迦葉姓。 
　　　如我今現在，天人所奉敬， 
　　　諸根而淡泊，出于瞿曇姓。  
　　“比丘當知：毗婆尸如來姓拘鄰若，式詰如來亦出拘鄰若，毗舍羅婆如來亦出拘鄰若，拘屢孫如來出婆羅墮，拘那含牟尼如來亦出婆羅墮，迦葉如來亦出婆羅墮，如我今如來、至真、等正覺出于拘鄰若。” 
　　爾時，世尊便說此偈：  
　　“如初諸三佛，出于拘鄰若， 
　　　后三至迦葉，出于婆羅墮。 
　　　如我今現在，天人所奉敬， 
　　　諸根而淡泊，出于拘鄰若。  
　　“毗婆尸如來坐波羅利華樹下而成佛道，式詰如來坐分陀利樹下而成佛道，毗舍羅婆如來坐波羅樹下而成佛道，拘屢孫如來坐尸利沙樹下而成佛道，拘那含牟尼如來坐優頭跋羅樹下而成佛道，迦葉如來坐尼拘留樹下而成道果，如我今日如來坐吉祥樹下而成佛道。” 
　　爾時，世尊便說此偈：  
　　“初一成佛道，波羅利樹下， 
　　　式坐分陀利，毗舍坐波羅， 
　　　拘孫坐尸利，拘那跋羅下， 
　　　迦葉拘留樹，吉祥我成道。 
　　　七佛天中天，照明于世間， 
　　　因緣坐諸樹，各成其道果。  
　　“毗婆尸如來弟子有十六萬八千之眾，式詰如來弟子之眾有十六萬，毗舍羅婆如來弟子之眾十萬，拘屢孫如來弟子之眾有八萬人，拘那含牟尼如來弟子之眾有七萬人，迦葉如來弟子之眾有六萬眾，如我今日弟子之眾，有千二百五十人，皆是阿羅漢，諸漏永盡，無復諸縛。” 
　　爾時，世尊便說此偈：  
　　“百千六萬八，毗婆尸弟子。 
　　　百千及六萬，式詰弟子眾。 
　　　百千比丘眾，毗舍婆弟子。 
　　　拘孫八萬眾，拘那含七萬。 
　　　迦葉六萬眾，皆是阿羅漢。 
　　　我今釋迦文，千二百五十， 
　　　皆是真人行，布現于法教； 
　　　遺法余弟子，其數不可計。  
　　“毗婆尸如來侍者，名曰大導師；式詰如來侍者，名曰善覺；毗舍羅婆如來侍者，名曰勝眾；拘屢孫如來侍者，名曰吉祥；拘那含牟尼如來侍者，名曰毗羅先；迦葉如來侍者，名曰導師；我今侍者，名曰阿難。” 
　　爾時，世尊便說此偈：  
　　“大道及善覺，勝眾與吉祥， 
　　　毗羅先、導師，阿難第七侍。 
　　　此人供養圣，無有不得時， 
　　　諷誦又受持，不失其義理。  
　　“毗婆尸如來壽八萬四千歲，式詰如來壽七萬歲，毗舍羅婆如來壽六萬歲，拘屢孫如來壽五萬歲，拘那含如來壽四萬歲，迦葉如來壽二萬歲，如我今日壽極減少，極壽不過百歲。” 
　　爾時，世尊便說斯偈：  
　　“初佛八萬四，次佛七萬歲， 
　　　毗舍婆六萬，拘留壽五萬， 
　　　二萬二萬年，是拘那含壽， 
　　　迦葉壽二萬，唯我壽百年。  
　　“如是，諸比丘，如來觀知諸佛姓名號字皆悉分明，種類出處靡不貫練，持戒、智慧、禪定、解脫皆悉了知。” 
　　爾時，阿難白世尊言：“如來亦說，過去恒沙諸佛取滅度者，如來亦知；當來恒沙諸佛方當來者，如來亦知。如來何故不記爾許佛所造，今但說七佛本末？” 
　　佛告阿難：“皆有因緣本末故，如來說七佛之本末；過去恒沙諸佛，亦說七佛本末；將來彌勒出現世時，亦當記七佛之本未；若師子應如來出時，亦當記七佛之本末；若承柔順佛出世時，亦當記七佛之本末；若光焰佛出現世時，亦當記七佛之名號；若無垢佛出現世時，亦當記迦葉之本末；若寶光佛出現世時，亦當記釋迦文之本末。” 
　　爾時，世尊便說此偈：  
　　“師子、柔順、光，無垢及寶光， 
　　　彌勒之次第，皆當成佛道。 
　　　彌勒記式佛，師子記毗舍， 
　　　柔順記拘孫，光焰記牟尼， 
　　　無垢記迦葉，皆說曩所緣， 
　　　寶光成三佛，亦當記我號。 
　　　過去諸三佛，及以將來者， 
　　　皆當記七佛，曩所之本末。  
　　“由此因緣故，如來記七佛名號耳！” 
　　爾時，阿難白世尊言：“此經名何等？當云何奉行！” 
　　佛告阿難：“此經名曰記佛名號，當念奉行！” 
　　爾時，阿難及諸比丘聞佛所說，歡喜奉行。  
　　聞如是：一時，佛在羅閱城迦蘭陀竹園所。 
　　是時，師子長者往至舍利弗所，頭而禮足，在一面坐。爾時，師子長者白舍利弗言：“惟愿尊者當受我請！” 
　　是時，舍利弗默然受請。是時，長者見尊者默然受請，便從座起，禮足而退。復至大目揵連、離越、大迦葉、阿那律、迦旃延、滿愿子、優婆離、須菩提、羅云、均頭沙彌，如此上首者請五百人。是時，師子長者即還，辦具種種極妙飲食，敷好坐具，又白：“時到！諸真人羅漢靡所不監，今食具已辦，惟愿屈顧，臨覆下舍！” 
　　爾時，諸大聲聞各著三衣，持缽入城，至長者家。時，長者見諸最尊坐已定，手自斟酌，行種種飲食；見諸圣眾食已訖，行清凈水，人施一白氎，前受咒愿。 
　　是時，尊者舍利弗與長者說極妙之法，便從座起而去，還詣靜室。 
　　爾時，羅云至世尊所，頭而禮足，在一面坐。爾時，世尊問曰：“汝今為從何來？” 
　　羅云報云：“師子長者今日來見請。” 
　　佛告之曰：“云何，羅云，飲食為妙？為不妙？為細耶？為粗耶？” 
　　羅云報曰：“飲食極妙，又且豐多。今此白氎，從彼得之。” 
　　佛告羅云：“眾僧斯有幾人？上座是誰？” 
　　羅云白佛言：“和尚舍利弗最為上首，及諸神德弟子有五百人。” 
　　佛告羅云：“云何，羅云，彼長者獲福為多乎？” 
　　羅云白佛言：“唯然，世尊，彼長者得福之報不可稱計。施一羅漢其福難限，何況大神妙天人所敬奉！今五百人均是真人，其福有何可量？” 
　　佛告羅云：“今施五百羅漢之功德，若從眾中僧次，請一沙門，請已，供養；計此眾中差人之福，及與五百羅漢之福，百倍、千倍、巨億萬倍，不可以譬喻為比。所以然者？眾中所差，其福難限，獲甘露滅盡之處。羅云當知：猶如有人自誓說曰：‘吾要當飲此江河諸水。’彼人為堪任不乎？” 
　　羅云白佛言：“不也，世尊。所以然者？此閻浮地極為廣大。此閻浮地有四大河：一者、恒伽，二者、新頭，三者、私陀，四者、博叉。一一河者，從有五百，然此人終不能飲水使盡，但勞其功，事終不成也。” 
　　“彼人復作是說：‘我自有方便因緣，可得飲諸水使盡。’云何有因緣得飲諸水？爾時，彼人便作是念：‘我當飲海水。所以然者？一切諸流，皆歸投乎海。’云何，羅云，彼人能得飲諸水乎？” 
　　羅云白佛言：“如此方便可得飲水使盡。所以然者？一切諸流皆歸乎海。由此因緣故，彼人得飲水盡。” 
　　佛告之曰：“如是，羅云，一切私施猶如彼流，或獲福，或不獲福。眾僧者如彼大海。所以然者？流河決水以入于海，便滅本名，但有大海之名耳！羅云，此亦如是，今此十人皆從眾中出，非眾不成。云何為十？所謂向須陀洹、得須陀洹、向斯陀含、得斯陀含、向阿那含、得阿那含、向阿羅漢、得阿羅漢、辟支佛、佛，是謂十人皆由眾中，非獨自立。羅云，當以此方便，知其眾中差者，其福不可限量。是故，羅云，善男子、善女人欲求其福不可稱計，當供養圣眾。羅云當知：猶如有人以酥投水凝，不得廣普；若以油投水，則遍滿其上。是故，羅云，當念供養圣眾比丘僧。如是，羅云，當作是學！” 
　　爾時，師子長者聞如來嘆說施眾之福，不嘆說余福。爾時，長者以余時，往至世尊所，頭面禮足，在一面坐。爾時，師子長者白世尊言：“適聞如來而嘆說施眾之福，不嘆別請人之福，自今已后常當供養圣眾。” 
　　佛告之曰：“我不作爾說：‘當供養圣眾，不供養余人。’今施畜生猶獲其福，何況余人！但我所說者福有多少。所以然者？如來圣眾可敬、可貴，是世間無上福田。今此眾中有四向、四得及聲聞乘、辟支佛乘、佛乘。其有善男子、善女人欲得三乘之道者，當從眾中求之。所以然者？三乘之道皆出乎眾。長者，我觀此因緣義，故而說此語耳！亦不教人應施圣眾，不應施余人。” 
　　爾時，長者白世尊言：“如是，如尊教敕！自今已后，若作福業，盡當供養圣眾，不選擇人施。” 
　　爾時，世尊與彼長者說微妙之法，令發歡悅之心。長者聞法已，即從座起，頭面禮足，便退而去。 
　　爾時，師子長者意欲施立福業。爾時，諸天來告之曰：“此是向須陀洹之人，此是得須陀洹，施此得福多，施此得福少。” 
　　爾時，天人即嘆頌曰：  
　　“如來嘆擇施，與此諸德士， 
　　　施此獲福多，如良田生苗。”  
　　爾時，師子長者默然不對。爾時，天人復語長者：“此是持戒人，此是犯戒人；此向須陀洹人，此是得須陀洹人；此向斯陀含人，此是得斯陀含人；此向阿那含，此得阿那含；此向阿羅漢，此得阿羅漢；此是聲聞乘，此是辟支佛乘，此是佛乘，施此得福少，施此得福多。” 
　　爾時，師子長者默然不對。何以故爾？但憶如來教誡，不選擇而施。 
　　爾時，師子長者復以余時，至世尊所，頭面禮足，在一面坐：“我自憶念請圣眾飯之，有天來告我言：‘此是持戒，此是犯戒；此人向須陀洹，此人得須陀洹乃至三乘皆悉分別。’又說此偈：  
　　“‘如來嘆擇施，與此諸德士， 
　　　　施此獲福多，如良田生苗。’  
　　“時我復作是念：‘如來教誡不可違戾，豈當生心選擇施乎？終無是非之心、高下之意也。’時我復作是念：‘我當盡施一切眾生之類。汝自持戒，受福無窮；若使犯戒，自受其殃。但憫眾生，非食不濟命。’” 
　　佛告長者：“善哉！善哉！長者，行過弘誓，菩薩所施心恒平等。長者當知：若菩薩惠施之日，諸天來告之：‘族姓子當知：此是持戒人，此是犯戒人，施此得福多，施此得福少。’爾時，菩薩終無此心：‘此應施，此不應施。’然菩薩執意而無是非，亦不言此持戒，亦不言此犯戒。是故，長者，當念平等惠施，長夜之中獲福無量！” 
　　是時，師子長者憶如來教誡，熟視世尊，意不移動，即于座上，得法眼凈。是時，師子長者即從座起，頭面禮足，便退而去。 
　　爾時，長者去未久，佛告諸比丘曰：“此師子長者憶平等施故，又視如來從頭至足，即于座上得法眼凈。”爾時，世尊告諸比丘：“我優婆塞中第一弟子平等施者，所謂師子長者是。” 
　　爾時，諸比丘聞佛所說，歡喜奉行。  
　　聞如是：一時，佛在羅閱城迦蘭陀竹園所，與大比丘眾五百人俱。 
　　爾時，尊者舍利弗在耆阇崛山中屏猥之處，補納故衣。爾時，有十千梵迦夷天從梵天沒，來至舍利弗所，頭面禮足，各圍繞侍焉。又以此偈而嘆頌曰：  
　　“歸命人中上，歸命人中尊， 
　　　我等今不得，為依何等禪？”  
　　是時，十千梵迦夷天說此語已，舍利弗默然可之。爾時，諸天以見舍利弗默然可已，即禮足退去。諸天去未遠，舍利弗即入金剛三昧。 
　　是時有二鬼，一名、伽羅，二名、優波伽羅。毗沙門天王使遣至毗留勒天王所，欲論人、天之事。是時，二鬼從彼虛空而過，遙見舍利弗結跏跌座，系念在前，意寂然定。伽羅鬼謂彼鬼言：“我今堪任以拳打此沙門頭。” 
　　優波伽羅鬼語第二鬼曰：“汝勿興此意打沙門頭。所以然者？此沙門極有神德，有大威力，此尊名舍利弗，世尊弟子中聰明高才無復過是，智慧弟子中最為第一。備于長夜，受苦無量。” 
　　是時，彼鬼再三曰：“我能堪任打此沙門頭。” 
　　優波伽羅鬼報曰：“汝今不隨我語者，汝便住此，吾欲舍汝去此。” 
　　惡鬼曰：“汝畏此沙門乎？” 
　　優波伽羅鬼曰：“我實畏之。設汝以手打此沙門者，此地當分為二分。正爾，當暴風疾雨，地亦振動，諸天驚動。地已振動，四天王亦當驚怖；四天王已知于我等，不安其所。” 
　　是時惡鬼曰：“我今堪任辱此沙門。”善鬼聞已，便舍而去。 
　　時，彼惡鬼即以手打舍利弗頭。是時，天地大動，四面有暴風疾雨，尋時來至，地即分為二分，此惡鬼即以全身墮地獄中。爾時，尊者舍利弗即從三昧起，整衣服，下耆阇崛山，往詣竹園至世尊所，頭面禮足，在一面坐。 
　　爾時，佛告舍利弗曰：“汝今身體無有疾病乎？” 
　　舍利弗言：“體素無患，唯苦頭痛。” 
　　世尊告曰：“伽羅鬼以手打汝頭。若當彼鬼以手打須彌山者，即時須彌山便為二分。所以然者？彼鬼有大力故。今此鬼受其罪報故，全身入阿鼻地獄中。” 
　　爾時，世尊告諸比丘：“甚奇！甚特！金剛三昧力乃至于斯！由此三昧力故無所傷害。正使須彌山打其頭者，終不能動其亳毛。所以然者？比丘聽之：于此賢劫中有佛，名拘屢孫如來、至真、等正覺。彼佛有二大聲聞：一名、等壽，二名、大智。比丘等壽，神足第一；比丘大智，智慧第一；如我今日舍利弗智慧第一，目揵連神足第一。爾時，等壽、大智二比丘，俱得金剛三昧。當于一時，等壽比丘在閑靜之處，入金剛三昧。時，諸牧牛人、牧羊人、取薪草人，見此比丘坐禪，各各自相謂言：‘此沙門今日以取無常。’是時，牧牛人及取薪人集諸草木，積比丘身上，以火燒已，而舍之去。 
　　“是時，等壽比丘即從三昧起，正衣服，便退而去。是時，比丘即以其日，著衣持缽，入村乞食。時，諸取薪草人見此比丘村中乞食，各各自相謂言：‘此比丘昨日已取命終，我等以火焚燒，今日復還活。今當立字，字曰還活。’若有比丘得金剛三昧者，火所不燒，刀斫不入，水所不漂，不為他所中傷。如是，比丘，金剛三昧威德如是。今舍利弗得此三昧。舍利弗比丘多游二處：空三昧、金剛三味。是故，諸比丘，當求方便，行金剛三昧。如是，比丘，當作是學！” 
　　爾時，世尊告諸比丘：“我當教汝：如舍利弗比丘，智慧、大智、分別智、廣智、無邊智、捷疾之智、普游智、利智、甚深智、斷智，少欲知足、閑靜勇猛，念不分散，戒成就、三昧成就、智慧成就、解脫見慧成就，柔和無爭，去惡辯了，忍諸言語，嘆說離惡，常念去離，憫念生萌，燃熾正法，與人說法無有厭足。” 
　　爾時，世尊便說此偈：  
　　“十千諸天人，盡是梵迦夷， 
　　　自歸舍利弗，于靈鷲山頂： 
　　‘歸命人中上，歸命人中尊， 
　　　我今不能知，為依何等禪？’ 
　　　如是弟子華，莊嚴佛道樹， 
　　　如天晝度園，快樂無有比。  
　　“弟子華者，即是舍利弗比丘是。所以然者？此人則能莊嚴佛樹。道樹者，即如來是也；如來能覆蓋一切眾生。是故，比丘，當念勤加勇猛精進，如舍利弗比丘。如是，比丘，當作是學！” 
　　爾時，諸比丘聞佛所說，歡喜奉行。  
增壹阿含經卷第四十五 放牛品第四十九之一（第四分別誦）  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“若放牛兒成就十一法，牛群終不長益，亦復不能將護其牛。云何為十一？于是，放牛人亦不別其色，不解其相，應摩刷而不摩刷，不覆護瘡痍，不隨時放煙，不知良田茂草處，不知安隱之處，亦復不知渡牛處所，不知時宜，若構牛時不留遺余盡取[(殼-一)/牛]之，是時諸大牛可任用者不隨時將護。是謂，比丘，若牧牛人成就此十一法，終不能長養其牛，將護其身。 
　　“今此眾中比丘亦復如是，終不能有所長益。云何為十一？于是，比丘不別其色，不曉其相，應摩刷而不摩刷，不覆護瘡痍，不隨時放煙，不知良田茂草處，不知渡處，亦復不知安隱之處，不知時宜，食不知留遺余，諸長老比丘亦不敬待。 
　　“云何比丘不知色？于是，比丘有四大及四大所造色，皆悉不知，如是比丘不別其色。 
　　“云何比丘不別其相？于是，比丘不知行愚，亦不知行智，如實而不知，如是比丘不別其相。 
　　“云何比丘應摩刷而不摩刷？于是，比丘若眼見色便起色想，有諸亂念，又且不守護眼根，以不善攝念，造眾殃舋，不守護眼根；如是，比丘若耳聞聲，鼻嗅香，舌知味，身知細滑，意知法，起諸亂想，亦不守護意根，不改其行，如是比丘應摩刷而不摩刷。 
　　“云何比丘不覆護瘡？于是，比丘起欲想而不舍離，亦不除去其念，若起瞋想、殺害想，起諸惡不善想，終不舍之，如是比丘不覆護瘡。 
　　“云何比丘不隨時起煙？于是，比丘所諷誦法，不隨時向人說，如是比丘不隨時放煙。 
　　“云何比丘不知良田茂草處？于是，比丘不知四意止，如實而不知，如是比丘不知良田茂草處。 
　　“云何比丘不知渡處？于是，比丘不別賢圣八品道，如是比丘不知渡處。 
　　“云何比丘不知所愛？于是，比丘于十二部：契經、祇夜、授決、偈、因緣、本末、方等、譬喻、生經、說、廣普、未曾有法，如是比丘不知所愛。 
　　“云何比丘不知時宜？于是，比丘便往輕賤家、博戲家，如是比丘不知時宜。 
　　“云何比丘不留遺余？于是，比丘有信梵志、優婆塞往而請之，然諸比丘貪著飲食，不知止足，如是比丘不留遺余。 
　　“云何比丘不敬長老諸高德比丘？于是，比丘不起恭敬之心向諸有德人，如是比丘多有所犯，是謂比丘不敬長老。若有比丘成就十一法，終不能于此法中多所饒益。 
　　“若復牧牛人成就十一法者，能擁護其牛，終不失時，有所饒益。云何為十一？于是，牧牛人知其色，別其相，應摩刷而摩刷，覆護瘡痍，隨時而起煙，知良田茂草處，知渡要處，愛其牛，分別時宜，亦知性行，若[(殼-一)/牛]牛時知留遺余，亦復知隨時將護可任用者，如是牧牛人將護牛。如是，比丘，若牧牛人成就此十一法，不失時節者，終不可沮壞。 
　　“如是，比丘若成就十一法者，于此現法中多所饒益。云何十一法？于是，比丘知色，知相，知摩刷，知覆護瘡，知起煙，知良田茂草處，知所愛，知擇道行，知渡處，知食止足，知敬奉長老比丘隨時禮拜。 
　　“云何比丘而知色？于是，比丘知四大色，亦知四大所造色，是謂比丘知色。 
　　“云何比丘知相？于是，比丘知愚相，知智相，如實而知之，如是比丘知相。 
　　“云何比丘知摩刷？于是，比丘若欲想起，念知舍離，亦不殷勤，永無欲想；若恚想、害想，及諸惡不善想起，念知舍離，亦不殷勤，永無恚想，如是比丘為知摩刷。 
　　“云何比丘知覆護瘡？于是，比丘若眼見色不起色想，亦不染著而凈眼根，除去愁憂惡不善法，心不貪樂，于中而護眼根；如是，比丘若耳聞聲，鼻嗅香，舌知味，身知細滑，意知法，不起識想，亦不染著而凈意根，如是比丘知覆護瘡。 
　　“云何比丘知起煙？于是，比丘所從聞法廣與人說，如是比丘為知起煙。 
　　“云何比丘知良田茂草處？于是，比丘賢圣八品道如實知之，是謂比丘知良田茂草處。 
　　“云何比丘知所愛？于是，比丘若聞如來所說法寶，心便愛樂，如是比丘為知所愛。 
　　“云何比丘擇道行？于是，比丘于十二部經擇而行之，所謂契經、祗夜、授決、偈、因緣、本未、方等、譬喻、生經、說、廣普、未曾有法，如是比丘知擇道行。 
　　“云何比丘知渡處？于是，比丘知四意止，是謂比丘知渡處。 
　　“云何比丘知食止足？于是，比丘有信梵志、優婆塞來請者，不貪飲食，能自止足，如是比丘為知止足。 
　　“云何比丘隨時恭奉長老比丘？于是，比丘恒以身、口、意善行，向諸長老比丘，如是比丘隨時恭奉長老比丘。如是，若成就十一法者，于現法中多所饒益。” 
　　爾時，世尊便說此偈：  
　　“牧牛不放逸，其主獲其福， 
　　　六牛六年中，展轉六十牛。 
　　　比丘戒成就，于禪得自在， 
　　　六根而寂然，六年成六通。  
　　“如是，比丘，若有人能離此惡法，成后十一法者，于現法中多所饒益。如是，比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“若比丘成就十一法者，必能有所成長。云何為十一？于是，比丘，戒成就，三昧成就，智慧成就，解脫成就，解脫見慧成就，諸根寂靜，飲食知止足，恒修行共法，亦知其方便，分別其義，不著利養。如是，比丘，若成就此十一法者，堪任長養。所以然者？一切諸行正有十一法。” 
　　爾時，阿難白世尊言：“何以故，正有十一法，無有出者？云何為十一？” 
　　“所謂阿練若，乞食，一處坐，一時食，正中食，不擇家食，守三衣，坐樹下，露坐閑靜之處，著補衲衣，若在冢間。是謂，比丘，有人成就此十一法，便能有所至。我今復重告汝，若有人十一年中學此法，即于現身成阿那含，轉身便成阿羅漢。諸比丘，且舍十一年，若九、八、七、六、五、四、三、二、一年學此法者，便成二果：若阿那含、若阿羅漢。且舍十二月，若能一月之中修行其法，彼比丘必成二果：若阿那含、若阿羅漢。所以然者？十二因緣皆出十一法中，所謂生、老、病、死、愁、憂、苦、惱。 
　　“我今教諸比丘，當如迦葉比丘之比，設有人行謙苦之法，此行難及。所以然者？迦葉比丘成就此十一法，當知過去多薩阿竭成等正覺，亦成就此十一苦法。今迦葉比丘，皆愍念一切眾生，若供養過去諸聲聞，后身方當乃得受報；設供養迦葉者，現身便受其報；設我不成無上等正覺，后當由迦葉成等正覺。由此因緣故，迦葉比丘勝過去諸聲聞，其能如迦葉比丘者，此則上行。如是，比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，佛與無數眾生，前后圍繞而為說法。爾時，舍利弗將眾多比丘而經行。大目揵連及大迦葉、阿那律、離越、迦旃延、滿愿子、優波離、須菩提、羅云、阿難比丘，各各將眾多比丘自相娛樂。提婆達兜亦復將眾多比丘而自經行。 
　　爾時，世尊見諸神足弟子，各將其眾而自經行。爾時，世尊告諸比丘：“人根情性各各相似，善者與善共并，惡者與惡共并。猶如乳與乳相應，酥與酥相應，糞與屎、溺各自相應；此亦如是，眾生根原所行法則各自相應，善者與善相應，惡者與惡相應。汝等頗見舍利弗比丘將諸比丘經行乎？” 
　　諸比丘白佛言：“唯然，見之。” 
　　佛告比丘：“如此諸人皆智慧之士。” 
　　又告比丘：“汝等頗見目連比丘將諸比丘經行乎？” 
　　諸比丘白佛言：“唯然，見之。” 
　　佛告之曰：“此諸比丘皆是神足之士。” 
　　又問：“汝等見迦葉將諸比丘而經行乎？” 
　　諸比丘對曰：“唯然，見之。” 
　　佛告之曰：“此諸上士皆是十一頭陀行法之人也。” 
　　又問：“汝等見阿那律比丘不乎？” 
　　諸比丘對曰：“唯然，見之。” 
　　佛告之曰：“此諸賢士皆天眼第一。” 
　　又問：“頗見離越比丘不乎？” 
　　諸比丘對曰：“唯然，見之。” 
　　佛告比丘：“此諸人皆是入定之士。” 
　　又問：“汝等頗見迦旃延比丘不乎？” 
　　諸比丘對曰：“唯然，見之。” 
　　佛告之曰：“此諸上士皆是分別義理之人。” 
　　又問：“汝等頗見滿愿子比丘不乎？” 
　　諸比丘對曰：“唯然，見之。” 
　　佛告比丘：“此諸賢士皆是說法之人。” 
　　又問：“汝等頗見優波離將諸比丘而經行乎？” 
　　諸比丘對曰：“唯然，見之。” 
　　佛告之曰：“此諸人皆是持禁律之人。” 
　　又問：“汝等頗見須菩提比丘不乎？” 
　　諸比丘對曰：“唯然，見之。” 
　　佛告之曰：“此諸上人皆是解空第一。” 
　　又問：“汝等頗見羅云比丘不乎？” 
　　諸比丘白佛言：“唯然，見之。” 
　　佛告之曰：“此諸賢士皆是戒具足士。” 
　　又問：“汝等頗見阿難比丘不乎？” 
　　諸比丘白佛言：“唯然，見之。” 
　　佛告比丘：“此諸賢士皆是多聞第一，所受不忘。” 
　　又問：“汝等頗見提婆達兜比丘將諸人而經行乎？” 
　　諸比丘對曰：“唯然，見之。” 
　　佛告之曰：“此諸人為惡之首，無有善本。” 
　　爾時，世尊便說斯頌：  
　　“莫與惡知識，與愚共從事， 
　　　當與善知識，智者而交通。 
　　　若人本無惡，親近于惡人， 
　　　后必成惡因，惡名遍天下。”  
　　爾時，提婆達兜弟子三十余人，聞世尊說此偈已，便舍提婆達兜，來至佛所，頭面禮足，求改重罪。又白世尊：“我等愚惑，不識真偽，舍善知識，近惡知識。惟愿世尊當見原恕，后更不犯！” 
　　佛告比丘：“聽汝悔過，改往修來，勿復更犯。”爾時，提婆達兜弟子承世尊教誡，在閑靜之處，思惟妙義，克己行法，所以族姓子，剃除須發，出家學道者，欲修無上梵行。爾時，諸比丘皆得阿羅漢。 
　　“比丘當知：眾生根原皆自相類，惡者與惡相從，善者與善相從；過去、將來眾生根原，亦復如是，以類相從。猶如以凈與凈相應，不凈者與不凈相應。是故，比丘，當學與凈相應；凈，去離不凈。如是，比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在拘留沙法行城中，與大比丘眾五百人俱。 
　　爾時，象舍利弗還舍法服，習白衣行。爾時，阿難著衣持缽，入城乞食，漸漸至象舍利弗家。爾時，象舍利弗憑兩女人肩上。阿難遙見已，便懷愁憂不歡之想。象舍利弗見阿難已，極懷慚愧，獨處而坐。 
　　爾時，阿難乞食周訖，還出城，至世尊所，頭面禮足，在一面坐。爾時，阿難白佛言：“向入城乞食，漸漸至象舍利弗家，見扶兩婦人肩上。當見之時，甚懷愁憂。” 
　　世尊告曰：“汝見已，為生何意？” 
　　阿難白佛言：“我念象舍利弗精進多聞，性行柔和，長與諸梵行之人說法無厭足，云何如今還舍法服，習白衣行？時我見已，甚懷愁憂。然此象舍利弗有大神力，威德無量。自念我昔曾見與釋提桓因共論，云何今日習欲為惡？” 
　　世尊告曰：“如是，阿難，如汝所言，但非阿羅漢。夫阿羅漢者，終不還舍法服，習白衣行。但今，阿難，勿懷愁悒，象舍利弗卻后七日，當來至此間，盡有漏，成無漏行。然此象舍利弗，宿行所牽，故致此耳！今行具滿，當盡有漏。” 
　　爾時，象舍利弗卻后七日，至世尊所，頭面禮足，在一面坐；須臾退坐，白佛言：“唯然，世尊，聽在末行，修沙門行。”爾時，象舍利弗比丘即得作沙門，尋于座上得阿羅漢。 
　　爾時，象舍利弗著衣持缽，入城乞食。時，有梵志便生斯念：“此諸釋種子，無處不有，無處不遍，又遏絕我等所行咒術。吾今當向城中人民說此沙門瑕愆。”爾時，此梵志語城中人民曰：“汝等諸人頗見象舍利弗乎？昔日自稱言是阿羅漢，中還舍法服，習白衣行，與五欲相娛樂。今復更作沙門，家家乞食，佯現貞廉，觀諸婦人，興欲情想，還至園中，思惟女色，不去心首。亦如乏驢，不任負馱，寂然臥住；此釋種子亦復如是，佯現乞食，觀諸女色，思惟校計。” 
　　爾時，象舍利弗聞此梵志有惡聲響，便生此念：“此人極為愚癡，興嫉妒心；見他得利養，起慳嫉心；若己得利養，便懷歡喜，至白衣家主行誹謗。吾今當制令不為惡，無令此人受罪無量。” 
　　爾時，象舍利弗飛在空中，告梵志曰：  
　　“無眼無巧便，興意謗梵行， 
　　　自造無益事，久受地獄苦。”  
　　爾時，象舍利弗說此偈已，便自退還，還歸所在。 
　　是時，城中人民聞梵志誹謗，又聞象舍利弗說偈，各生斯念：“若當如梵志語者，然后現神足難及；又我等見還舍法服，習白衣行。”是時，眾多人民各各相將至象舍利弗所，頭面禮足，在一面坐。爾時，眾多人民問象舍利弗曰：“頗有阿羅漢還舍法服，習白衣行耶？” 
　　象舍利弗報曰：“無有阿羅漢還舍法服，習白衣行。” 
　　是時，諸人民白象舍利弗言：“阿羅漢頗由本緣而犯戒乎？” 
　　象舍利弗報言：“已得阿羅漢，終不犯戒。” 
　　諸人民復白言：“在學地之人，由本緣故而犯戒乎？” 
　　象舍利弗報言：“有，若住學地之人，由本緣故而犯禁戒。” 
　　時，諸人民復言：“尊者先已是阿羅漢，復舍法服，習白衣行，于五欲自相娛樂；今復出家學道，本先有神足，今何故乃爾？” 
　　爾時，象舍利弗便說此偈：  
　　“游于世俗禪，至竟不解脫， 
　　　不得滅盡跡，復習于五欲。 
　　　無薪火不燃，無根枝不生， 
　　　石女無有胎，羅漢不受漏。”  
　　爾時，諸人民復問象舍利弗曰：“尊先非羅漢乎？” 
　　象舍利弗報曰：“我先非羅漢也。諸居士當知：五通與六通，各各差別，今當說十一通。夫五通仙人欲愛已盡，若生上界，復來墮欲界。六通阿羅漢如來弟子者，得漏盡通，即于無余涅槃界而般涅槃。” 
　　時，諸人民復白言：“我等觀察象舍利弗所說，世間無有阿羅漢舍法服，習白衣行。” 
　　時，象舍利弗報曰：“如是，如汝所言，無有阿羅漢還舍法服，習白衣行者。有十一法阿羅漢所不習者。云何為十一？漏盡阿羅漢終不舍法服，習白衣行；漏盡阿羅漢終不習不凈行；漏盡阿羅漢終不殺生；漏盡阿羅漢終不盜；漏盡阿羅漢食終不留遺余；漏盡阿羅漢終不妄語；漏盡阿羅漢終不群類相佐；漏盡阿羅漢終不吐惡言；漏盡阿羅漢終不有狐疑；漏盡阿羅漢終不恐懼；漏盡阿羅漢終不受余師，又不更受胞胎。是謂，諸賢士，漏盡阿羅漢終不處十一之地。” 
　　爾時，諸人民白象舍利弗言：“我等聞尊者所說，觀外道異學，如觀空瓶而無所有。今察內法如似蜜瓶，靡不甘美，今如來正法亦復如是。今彼梵志受罪無量。” 
　　爾時，象舍利弗飛在虛空，結跏趺坐，便說此偈：  
　　“不解彼此要，習于外道術， 
　　　彼此而斗亂，智者所不行。”  
　　爾時，拘留沙人民白象舍利弗言：“所說過多，實為難及。猶盲者得眼，耳聾者得聽；今尊者所說亦復如是，無數方便而說法教。我等今日自歸如來法及比丘僧，惟愿尊者聽為優婆塞，盡形壽不復殺生！” 
　　爾時，象舍利弗與諸人民說微妙之法，令發歡喜之心，各從座起，禮足而去。 
　　爾時，尊者阿難聞梵志謗象舍利弗，然無所至，尚不能熟視象舍利弗，況與共論？即往世尊所，以此因緣，具白如來。爾時，世尊告阿難曰：“夫論平等阿羅漢，當說象舍利弗是也。所以然者？今象舍利弗已成阿羅漢，昔所傳羅漢名者今日已獲，世俗五通非真實行，后必還失；六通者是真實行。所以然者？此象舍利弗先有五通，今獲六通。汝亦當學及象舍利弗。此是其義，當念奉行！” 
　　爾時，阿難聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“今當說因緣之法，善思念之，修習其行。” 
　　諸比丘白佛言：“唯然，世尊。”爾時，諸比丘從佛受教。 
　　世尊告曰：“彼云何名為因緣之法？所謂無明緣行，行緣識，識緣名色，名色緣六入，六入緣更樂，更樂緣痛，痛緣愛，愛緣受，受緣有，有緣生，生緣死，死緣憂、悲、苦、惱，不可稱計，如是成此五陰之身。 
　　“彼云何名為無明？所謂不知苦，不知集，不知盡，不知道，此名為無明。 
　　“彼云何名為行？所謂行者有三種。云何為三？所謂身行、口行、意行，是謂為行。 
　　“彼云何名為識？所謂六識身是也。云何為六？所謂眼、耳、鼻、舌、身、意識，是謂為識。 
　　“云何名為名？所謂名者，痛、想、念、更樂、思惟，是為名。 
　　“彼云何為色？所謂四大身及四大身所造色，是謂名為色，色異、名異，故曰名色。 
　　“彼云何六入？內六入。云何為六？所謂眼、耳、鼻、舌、身、意入，是謂六入。 
　　“彼云何名為更樂？所謂六更樂身。云何為六？所謂眼、耳、鼻、舌、身、意更樂，是謂名為更樂。 
　　“彼云何為痛？所謂三痛。云何為三？所謂樂痛、苦痛、不苦不樂痛，是謂名為痛。 
　　“彼云何名為愛？所謂三愛身是也。欲愛、有愛、無有愛，是謂為愛。 
　　“云何為受？所謂四受是。云何為四？所謂欲受、見受、戒受、我受，是謂四受。 
　　“彼云何為有？所謂三有。云何為三？欲有、色有、無色有，是名為有。 
　　‘彼云何為生？所謂生者，等具出處，受諸有，得五陰，受諸入，是謂為生。 
　　“彼云何為老？所謂彼彼眾生，于此身分，齒落發白，氣力劣竭，諸根純熟，壽命日衰，無復本識，是謂為老。 
　　“云何為死？所謂彼彼眾生，展轉受形，身體無溫，無常變易，五親分張，舍五陰身，命根斷壞，是謂為死。比丘當知：故名為老、病、死，此名為因緣之法，廣分別其義。諸佛如來所應施行起大慈哀，吾今已辦。當念在樹下露坐，若在冢間，當念坐禪，勿懷恐難。今不精勤，后悔無益！” 
　　爾時，阿難白世尊言：“如來與諸比丘說甚深緣本，然我觀察無甚深之義。” 
　　世尊告曰：“止！止！阿難，勿興此意。所以然者？十二因緣者極為甚深，非是常人所能明曉。我昔未覺此因緣法時，流浪生死，無有出期。又復，阿難，不但今日汝言因緣不甚深，昔日已來言不甚深也。所以然者？乃昔過去世時，有須焰阿須倫王竊生此念，欲捉日月；出大海水，化身極大，海水齊腰。 
　　“爾時，彼阿須倫王有兒名拘那羅，自白其父：‘我今欲于海水沐浴。’須焰阿須倫報曰：‘莫樂海水中浴。所以然者？海水極深且廣，終不堪住海水中浴。’時，拘那羅白言：‘我今觀水齊大王腰，何以故復言甚深？’是時，阿須倫王即取兒著大海水中。爾時，阿須倫兒足不至水底，極懷恐怖。爾時，須焰告其子曰：‘我先敕汝，海水甚深，汝言無苦。唯我能在大海水洗浴，非汝所能洗浴。’ 
　　“爾時須焰阿須倫者，豈異人乎？莫作是觀！所以然者？須焰者即我身是也。爾時阿須倫兒，即汝身是也。爾時海水甚深，汝言無苦，今復言十二因緣甚深之法，汝復言無是甚深。其有眾生不解十二緣法，流轉生死，無有出期；皆悉迷惑，不識行本，于今世至后世，從后世至今世，永在五惱之中，求出甚難。我初成佛道，思惟十二因緣，降伏魔官屬，以除無明而得慧明，諸暗永除，無塵垢。又我，阿難，三轉十二說此緣本時，即成覺道。以此方便，知十二緣法極為甚深，非常人所能宣暢。如是，阿難，當念甚深，奉持此十二因緣之法。當念作是學！” 
　　爾時，阿難聞佛所說，歡喜奉行。  
　　聞如是：一時，佛在羅閱城迦蘭陀竹園所，與大比丘眾五百人俱。 
　　爾時，羅閱城中有梵志，名曰施羅，備知諸術，外道異學經籍所記，天文、地理靡不貫練，又復教授五百梵志童子。又彼城中有異學之士，名曰翅寧，多有所知，為頻毗娑羅王所見愛敬，隨時供養給與梵志所須之施。 
　　爾時，如來名稱遠布，如來、至真、等正覺、明行成為、善逝、世間解、無上士、道法御、天人師，號佛、眾佑，度人無量，出現世間。是時，翅寧梵志興此念：“如來名號甚為難聞，今我欲往問訊，親近禮敬。”是時，翅寧梵志便往佛所，頭面禮足，在一面坐。爾時，梵志白世尊言：“沙門瞿曇，為姓何等？” 
　　佛告梵志：“吾姓剎利。” 
　　梵志問曰：“諸婆羅門各有此論：‘吾姓最豪，無有出者。’或言：‘姓白。’或言：‘姓黑。’婆羅門自稱言：‘梵天所生。’今，沙門瞿曇，欲何等論說？” 
　　佛告之曰：“梵志當知：其有婚姻嫁娶，便當求豪貴之姓。然我正法之中，無有高下、是非之名姓也。” 
　　梵志復白言：“云何，瞿曇，生處清凈，然后法得清凈？” 
　　佛告梵志：“汝用法清凈、生處清凈為乎？” 
　　梵志又曰：“諸婆羅門各興此論：‘吾姓最豪，無有出者。’或言：‘姓白。’或言：‘姓黑。’婆羅門自稱言：‘梵天所生。’” 
　　佛告梵志：“若當剎利女出適婆羅門家，設生男兒者當從何姓？” 
　　梵志報曰：“彼當言婆羅門種。所以然者？由父遺形故，得有此兒。” 
　　佛告梵志：“若復婆羅門女出適剎利家，生男兒者彼當從何姓？” 
　　梵志報曰：“彼人當是剎利種。所以然者？由父遺形故，得有此兒。” 
　　佛告梵志：“熟自思惟，然后報吾。汝今所說前與后皆不相應。云何，梵志，設驢從馬后生駒者，當言是馬？為是驢也？” 
　　梵志報曰：“如此之類當言驢馬。所以然者？由驢遺形故，得此駒也。” 
　　佛告梵志：“汝熟思惟，然后報吾。汝今所說前后不相應。汝前所說剎利女出適婆羅門家，若生兒者，便言婆羅門種，今驢逐馬生駒者，便言驢馬，將不違前語乎？設復，梵志，若馬逐驢生駒者，名之云何？” 
　　梵志報曰：“當名為馬驢。” 
　　佛告之曰：“云何，梵志，馬驢、驢馬豈復有異乎？若復有人言寶一斛，復有人言一斛寶，此二義豈有異乎？” 
　　梵志報曰：“此是一義。所以然者？寶一、一寶此義不異也。” 
　　佛告梵志：“云何馬驢、驢馬此非一義乎？” 
　　梵志報言：“今，沙門瞿曇，雖有斯言，然婆羅門自稱言：‘吾姓最豪，無有出者。’” 
　　佛告梵志：“汝先稱譽其母，后復嘆說其父。若復父亦是婆羅門種，母亦是婆羅門種，后生二兒，彼時其中一兒，多諸技術，無事不覽，第二子者了無所知。是時，父母為敬待何者？為當敬待有智者？為當敬待無所知者？” 
　　梵志報曰：“其父母應當敬待高德聰明者，不應敬待無有智者。所以然者？今此一子無事不了，無事不閑，正應敬待此子，不應敬待無智之子。” 
　　佛告梵志：“若彼二子，一聰明者，便復興意作殺、盜、淫泆十惡之法；彼一子不聰明者，守護身、口、意行，十善之法一無所犯。彼父母應當敬待何者？” 
　　梵志報曰：“彼父母應當敬待行十善之子，彼行不善之人復敬待為？” 
　　佛告梵志：“汝先嘆其多聞，后嘆其戒。云何，梵志，若復有二子，一子父專正，母不專正；一子父不專正，母專正。彼子若母正、父不正者，無事不閑，博知經術。第二子父正、母不正者，既不博學，但持十善。然其父母應敬待何者？為當敬待母凈、父不凈者？為當敬待父凈、母不凈者？” 
　　梵志報曰：“應當敬待母凈之子。所以然者？由知經書，博諸伎術故。所謂第二子，父凈、母不凈，雖復持戒而無智慧，竟何所至？有聞則有戒。” 
　　佛告梵志：“汝前嘆說父凈，不嘆說母凈；今復嘆說母凈，不嘆說父凈；先嘆聞德，后嘆禁戒；復嘆說戒，后方說聞。云何，梵志，若彼二梵志子，其中一子多聞博學，兼持十善；其第二子既有智慧，兼行十惡。彼父母應當敬待何者？” 
　　梵志報曰：“應當敬父凈、母不凈之子。所以然者？由其博覽諸經，曉諸技術，由父凈生得此子，兼行十善，無所觸犯，一切具足諸德本故。” 
　　佛告之曰：“汝本說其姓，后說其聞，不說其姓；后復說戒，不說聞；后復說其聞，不說其戒。汝今嘆說父母聞、戒，豈不違前言乎？” 
　　梵志白佛言：“沙門瞿曇雖有斯言，然婆羅門自稱言：‘我姓最豪貴，無有出者。’” 
　　世尊告曰：“諸有嫁娶之處則論姓，然我法中無有此義。汝頗聞邊國遠邦及余邊地人乎？” 
　　梵志報曰：“唯然，聞之，有此諸人。” 
　　世尊告曰：“彼土人民有二種之姓。云何為二？一者、人，二者、奴，此二姓亦復不定。” 
　　又問：“云何不定？” 
　　世尊告曰：“或先作人，后作奴；或先作奴，后作人。然眾生之類，盡同一類而無若干。若復，梵志，天地敗毀，世間皆空。是時，山河石壁草木之徒，皆悉燒盡，人亦命終。若天地還欲成時，未有日月年歲之限。爾時，光音天來至此間。是時，光音天福德稍盡，無復精光，展轉相視，興起欲想。欲意偏多者便成女人，欲意少者成男子，展轉交接，便成胞胎。由此因緣，故最初有人，轉生四姓，流布天下。當以此方便，知人民盡出于剎利種。” 
　　爾時，梵志白世尊言：“止！瞿曇，如僂者得伸，盲者得眼目，冥者得見明。沙門瞿曇亦復如是，無數方便與我說法。我今自歸沙門瞿曇，惟愿與我說法，聽為優婆塞！” 
　　爾時，梵志復白世尊：“惟愿如來當受我請，將諸比丘眾當至我家。” 
　　爾時，世尊默然受請。是時，梵志見佛默然受請，即從座起，頭面禮足，便退而去；還至家中，辦具飲食，敷諸坐具，香汁灑地，并自吐言：“如來當于此座。” 
　　爾時，施羅梵志將五百弟予，至翅寧梵志家，遙見彼家敷好坐具，見已，問翅寧梵志：“汝今欲與男女嫁娶，為欲請摩竭國頻毗娑羅王乎？” 
　　翅寧梵志報曰：“我亦不請頻毗娑羅王，亦無嫁娶之事。我今欲施設大福業。” 
　　施羅梵志問曰：“愿聞其意，欲施何福業？” 
　　爾時，翅寧梵志報施羅梵志曰：“當知有釋種子出家學道，成無上至真、等正覺。我今請佛及比丘僧，是故辦具種種坐具耳！” 
　　是時，施羅梵志語翅寧梵志：“汝今言佛乎？” 
　　報曰：“吾今言佛。” 
　　又問：“甚奇！甚特！今乃聞佛音響。如來竟為所在？吾欲見之。” 
　　翅寧報曰：“今在羅閱城外竹園中住，將五百弟子自相娛樂，欲往見者，宜知是時。” 
　　時，此梵志即將五百弟子，往至佛所；到已，共相問訊，在一面坐。爾時，施羅梵志便生此念：“沙門瞿曇極為端正，身作黃金色。我等經籍亦有斯言：‘如來出世之時，實不可遇，猶如優曇缽華時時乃現。若成就三十二相、八十種好，當趣二處：若在家者，當作轉輪圣王，七寶具足；若出家學道者，必成無上道，為三界世佑。’我今欲觀佛三十二相。”爾時，梵志唯見三十相，而不睹二相，起狐疑猶豫，不見廣長舌、陰馬藏。 
　　爾時，施羅梵志即以偈問曰：  
　　“吾聞三十二，大人之相好， 
　　　今不見二相，竟為在何所？ 
　　　貞潔陰馬藏，其相甚難喻， 
　　　頗有廣長舌，舐耳覆面不？ 
　　　愿出廣長舌，使我無狐疑， 
　　　又使我見之，永無疑結網。”  
　　爾時，世尊即吐舌，左右舐耳，還復縮之。爾時，世尊即入三昧，使彼梵志見陰馬藏。 
　　時，梵志見佛三十二相、八十種好，歡喜踴躍，不能自勝。爾時，施羅梵志白佛言：“我今婆羅門，沙門剎利種；然沙門、婆羅門皆同一道，求一解脫。惟愿沙門聽我等有得同一道乎？” 
　　佛告梵志：“汝有此見。” 
　　梵志報曰：“我有斯見。” 
　　佛告梵志：“汝當興意向一解脫，所謂正見是也。” 
　　梵志白佛言：“正見即是一解脫，復更有解脫乎？” 
　　世尊告曰：“梵志，更有解脫得涅槃界，其事有八，所謂正見、正治、正語、正業、正命、正方便、正念、正定，是謂梵志八種之道，得至涅槃。” 
　　爾時，梵志白佛言：“頗有此眾生知此八種道乎？” 
　　世尊告曰：“非一百千。梵志當知：無數百千眾生知此八種之道。” 
　　梵志白佛言：“頗復有此眾生不解此八種之道乎？” 
　　世尊告曰：“有此眾生其不解者，非一人也。” 
　　梵志白佛言：“頗復有眾生不得此法乎？” 
　　佛告之曰：“有此眾生不得道，如此之人十一種。云何為十一？所謂奸偽、惡語、難諫、無反復、好憎性、害父母、殺阿羅漢、斷善根善事、反為惡、計有我、起惡念向如來，是謂梵志十一之人不能得此八種之道。” 
　　當說此八種道時，時彼梵志諸塵垢盡，得法眼凈。 
　　爾時，施羅梵志告五百弟子曰：“汝等各所好者，各自誦習。吾欲于如來所，善修梵行。” 
　　諸弟子白曰：“我等亦復欲出家學道。” 
　　爾時，梵志及五百弟子各各長跪，白世尊言：“惟愿世尊聽出家學道！” 
　　佛告諸梵志：“善來！比丘，于如來所善修梵行，漸盡苦原。” 
　　如來說此語時，五百梵志即成沙門。爾時，世尊漸與五百人說微妙之論，所謂論者：施論、戒論、生天之論，欲不凈想，出要為樂。如諸佛世尊常所說法——苦、集、盡、道，爾時世尊廣與諸人說之。時五百人諸漏永盡，得上人法。 
　　爾時，翅寧梵志又白：“時到，惟愿屈神！” 
　　爾時，世尊告施羅等五百比丘：“汝等各著衣持缽。” 
　　千比丘圍繞，至城中梵志所，就座而坐。爾時，翅寧梵志見五百婆羅門皆作沙門，即語之曰：“善哉！諸人！趣道之要，莫復過是。” 
　　爾時，施羅比丘為翅寧說此偈曰：  
　　“此外更無法，能勝此要者， 
　　　如此之比像，善者無過是。”  
　　爾時，翅寧梵志白世尊言：“惟愿世尊小留神待時！正爾，更辦飲食。” 
　　世尊告曰：“所辦飲食，但時貢之，勿懼不足。” 
　　是時，翅寧梵志歡喜無量，躬自行食，供養佛及比丘僧。爾時，世尊飯食已訖，除去食器，以若干種華，散佛、比丘僧上，前白佛言：“惟愿世尊，男女大小盡求作優婆塞。” 
　　爾時，梵志婦懷妊，婦人白佛言：“我有娠，亦不知是男？是女耶？亦復自歸如來，聽為優婆夷。” 
　　爾時，如來與諸大眾說微妙之法，即于座上而說此偈：  
　　“快哉斯福報，所愿必得果， 
　　　漸至安隱處，永無憂厄患。 
　　　死得生天上，設使諸魔天， 
　　　亦復不能使，為福者墮罪。 
　　　彼亦求方便，賢圣之智慧， 
　　　當盡于苦本，長離去八難。”  
　　爾時，世尊說此偈已，便從座起而去。 
　　爾時，翅寧梵志聞佛所說，歡喜奉行。  
增壹阿含經卷第四十六 牧牛品第四十九之二  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“我恒一坐而食，身體輕便，氣力強盛。汝等比丘，亦當一食，身體輕便，氣力強盛，得修梵行。” 
　　爾時，跋提婆羅白世尊言：“我不堪任而一食。所以然者？氣力弱劣。” 
　　佛告之曰：“若汝至檀越家，一分食之，一分持還家。” 
　　跋提婆羅白佛言：“我亦不堪行此法。” 
　　世尊告曰：“聽汝壞齋，通日而食。” 
　　跋提婆羅白佛言：“我亦不堪任施行此法。”爾時，世尊默然不報。 
　　爾時，迦留陀夷向暮日入，著衣持缽，入城乞食。爾時極為暗冥，時優陀夷漸漸至長者家，又彼長者婦懷妊，聞沙門在外乞食，即自持飯出惠施之。然優陀夷顏色極黑，又彼時天欲降雨，處處抴電。爾時，長者婦出門，見沙門顏色極黑，即時驚怖，乃呼是鬼，自便稱喚：“咄哉！見鬼！”即時傷胎兒，尋命終。是時，迦留陀夷尋還精舍，愁憂不歡，坐自思惟，悔無所及。 
　　爾時，舍衛城中有如此之惡聲：“沙門釋種子咒墮他子。”其中男女各相謂言：“今諸沙門，行無節度，食不知時，如在家白衣，有何等異？” 
　　爾時，眾多比丘聞諸人民各論此理：“沙門釋種子不知節度，行來無忌。”其中，持戒比丘戒完具者，亦自怨責：“實非我等之宜，食無禁限，行無時節，實是我等之非也。”各共相將至佛所，頭面禮足，以此因緣，具白世尊。 
　　爾時，佛告一比丘：“汝往喚迦留陀夷使來。” 
　　是時，彼比丘受佛教已，即往喚優陀夷。時，優陀夷聞佛見呼，即來至世尊所，頭面禮足，在一面坐。爾時，世尊問優陀夷曰：“汝審昨日暮入城乞食，至長者家，使長者婦胎墮乎？” 
　　優陀夷白佛言：“唯然，世尊。” 
　　佛告優陀夷：“汝何故不別時節，又復欲雨而入城乞食？此非汝宜，然是族姓子出家學道而貪著于食。” 
　　爾時，優陀夷即從座起，白世尊言：“自今之后，不敢復犯，惟愿世尊聽受懺悔！” 
　　爾時，世尊告阿難曰：“速打揵椎，集諸比丘在普會講堂。” 
　　阿難受佛教已，即集諸比丘集在講堂，前白佛言：“諸比丘已集。世尊，宜知是時。” 
　　爾時，世尊即往講堂，在中央坐，告諸比丘：“過去久遠諸佛世尊皆一坐而食，諸聲聞等亦一坐而食，正使將來諸佛及弟子眾，亦當一坐而食。所以然者？此是行道之要法，應當一坐而食。若能一坐而食，身體輕便，心得開解；心已得解，得諸善根；已得善根，便得三昧；已得三昧，如實而知之。云何如實而知之？所謂苦諦如實而知之，苦集諦如實而知之，苦盡諦如實而知之，苦出要諦如實而知之。汝等族姓子已出家學道，舍世八業，而不知時節，如彼貪欲之人有何差別？梵志別有梵志之法，外道別有外道之法。” 
　　是時，優波離白世尊言：“過去如來、將來諸佛，皆一坐而食。惟愿世尊當與諸比丘限時而食！” 
　　世尊告曰：“如來亦有此智，但未犯者，要眼前有罪，乃當制限耳！” 
　　爾時，世尊告諸比丘：“我專一坐而食，汝等亦當一坐而食。今汝日中而食，不得過時。汝等亦當學乞食之法。云何比丘學乞食之法？于是，比丘，趣以支命，得亦不喜，不得亦不憂；設得食時，思惟而食，無有貪著之心，但欲使此身趣得存形，除去舊痛，更不造新，使氣力充足。如是，比丘，名為乞食。汝等比丘，應當一坐而食。 
　　“云何比丘一坐而食？起則犯食，更不應食。如是，比丘，名為一坐而食。汝等比丘亦當應得食而食之。云何比丘得而食之？于是，比丘，以得食已，更復有為齊此乎？以食更得者不應復食。如是，比丘，得食而食之。汝等比丘，亦當應著三衣，應坐樹下，坐閑靜處，應露坐苦行，應著補衲衣，應在冢間，應著弊惡之衣。所以然者？嘆說少欲之人。我今教汝等，當如迦葉比丘。所以然者？迦葉比丘自行頭陀十一法，亦復教人行此要法。我今教誡汝等，當如面王比丘。所以然者？面王比丘著弊壞之衣，不著校飾。是謂，比丘，我之教誡，當念修習。如是，比丘，當作是學！” 
　　爾時，跋提婆羅及經三月不至世尊所。爾時，阿難臨三月初，至跋提婆羅比丘所，而告之曰：“今諸眾僧皆補衲衣裳，如是如來當人間游行。今不往者，后悔無益。” 
　　是時，阿難將跋提婆羅至世尊所，頭面禮足，并復白佛言：“唯然，世尊，聽我懺悔，自今已后，更不犯之。如來制禁戒，然我不受之，惟愿垂恕！”如是再三。 
　　是時，佛告曰：“聽汝悔過，后莫復犯。所以然者？我自念生死無數，或作驢、騾、駱駝、象、馬、豬、羊，以草養此四大形；或在地獄中，以熱鐵丸啖之；或作餓鬼，恒食膿血；或作人形，食此五谷；或作天形，食自然甘露。無數劫中，形命共競，初無厭足。優波離當知：如火獲薪，初無厭足；如大海水吞流無足。今凡夫之人亦復如是，貪食無厭足。” 
　　爾時，世尊便說此偈：  
　　“生死不斷絕，皆由貪欲故， 
　　　怨憎長其惡，愚者之所習。  
　　“是故，跋提婆羅，當念少欲知足，無起貪想，興諸亂念。如是，優波離，當作是學！” 
　　爾時，跋提婆羅聞如來教誡已，在閑靜之處，而自克責，所以族姓子，出家學道者，修無上梵行：生死已盡，梵行已立，所作已辦，更不復受有，如實而知。爾時，跋提婆羅即成阿羅漢。爾時，世尊告諸比丘：“我弟子中第一聲聞多飲食者，所謂吉護比丘是也。” 
　　爾時，諸比丘聞佛所說，歡喜奉行。  
　　聞如是：一時，佛在鴦藝村中，與大比丘眾五百人俱。 
　　爾時，世尊告諸比丘：“諸人民皆稱汝等為沙門。設復問：‘汝等是沙門乎？’汝等亦言：‘是沙門。’吾今告汝沙門之行、婆羅門之行，汝等當念修習，后必成果，如實不異。所以然者？有二種沙門：有習行沙門，有誓愿沙門。 
　　“彼云何名為習行沙門？于是，比丘行來、進止、視瞻、容貌、著衣、持缽，皆悉如法，不著貪欲、瞋恚、愚癡，但持戒精進，不犯非法，等學諸戒。是謂名為習行沙門。 
　　“彼云何名誓愿沙門？于是，或有比丘威儀、戒律、出入、進止、行步、容貌、視瞻、舉動，皆悉如法，盡有漏，成無漏，于現法中身得證而自游化：生死已盡，梵行已立，所作已辦，更不復受有，如實知之。是謂名誓愿沙門。是謂，比丘，二種沙門。” 
　　爾時，阿難白世尊言：“彼云何名為沙門法行？婆羅門法行？” 
　　佛告阿難：“于是，比丘飲食知足，晝夜經行，不失時節，行諸道品。 
　　“云何比丘諸根寂靜？于是，比丘若眼見色，不起想著，興諸亂念，于中眼根而得清凈，除諸惡念，不念不善之法；若耳聞聲、鼻嗅香、舌知味、身知細滑、意知法，不起想著，興諸亂念，于意根而得清凈。如是，比丘根得清凈。 
　　“云何比丘飲食知足？于是，比丘量腹而食，不求肥白，但欲使此身趣存而已，除去故痛，新者不生，得修梵行。猶如男女身生瘡痍，隨時以膏涂瘡，常欲使瘡愈故；今此比丘亦復如是，量腹而食。所以以膏膏車者，欲致遠故；比丘量腹而食者，欲趣存命故也。如是，比丘飲食知足。 
　　“云何比丘恒知景寤？于是，比丘初夜、后夜恒知景寤，思惟三十七道品之法。若晝日經行，除去惡念諸結之想；復于初夜、后夜經行，除去惡結不善之想；復于中夜右脅著地，以腳相累，唯向明之想；復于后夜，出入經行，除去不善之念。如是，比丘知時景寤。如是，阿難，此是沙門要行。 
　　“彼云何名婆羅門要行？于是，比丘苦諦如實知之，苦集、苦盡、苦出要如實而知之，后以解此欲漏心、有漏心、無明漏心而得解脫；已得解脫，便得解脫智：生死已盡，梵行已立，所作已辦，更不復受胎，如實知之。此名為婆羅門要行之法。阿難當知：此名為要行之義也。” 
　　爾時，世尊便說此偈：  
　　“沙門名息心，諸惡永已盡， 
　　　梵志名清凈，除去諸亂想。  
　　“是故，阿難，沙門法行、婆羅門法行，當念修行。其有眾生行此諸法，然后乃稱為沙門。復以何故名為沙門？諸結永息故名為沙門。復以何故名為婆羅門？盡除愚惑之法故名為梵志。亦名為剎利。復以何故名剎利？以其斷淫、怒、癡故名為剎利。亦名為沐浴。以何故名為沐浴？以其洗二十一結故名為沐浴。亦名為覺。以何故名為覺？以其覺了愚法、慧法故名為覺。亦名為彼岸。以何等故名為彼岸？以其從此岸至彼岸故名為彼岸。阿難，能行此法者，然后乃名為沙門、婆羅門。此是其義，當念奉行！” 
　　爾時，阿難聞佛所說，歡喜奉行。  
　　聞如是：一時，佛在釋翅迦毗羅越尼拘留園中，與大比丘眾五百人俱。 
　　爾時，提婆達兜王子往至世尊所，頭面禮足，在一面坐。是時，提婆達兜白佛言：“唯然，世尊，聽我道次得作沙門。” 
　　佛告提婆達兜：“汝宜在家分檀惠施。夫為沙門，實為不易。” 
　　是時，提婆達兜復再三白佛言：“唯然，世尊，聽在末行。” 
　　佛復告曰：“汝宜在家，不宜出家修沙門行。” 
　　爾時，提婆達兜便生此念：“此沙門懷嫉妒心。我今宜自剃頭，善修梵行。何用是沙門為？”是時，提婆達兜即自退歸，自剃須發，著袈裟，自稱言：“我是釋種子。” 
　　爾時，有一比丘名修羅陀，頭陀行乞食，著補衲衣，五通清徹。是時，提婆達兜往至彼比丘所，頭面禮足，前言：“惟愿尊者當與我說教，使長夜而獲安隱！” 
　　是時，修羅陀比丘即與說威儀禮節，思惟此法，舍此就彼。是時，提婆達兜如彼比丘教而不漏失。 
　　是時，提婆達兜比丘言：“惟愿尊者當與我說神足道，我能堪任修行此道！” 
　　爾時，比丘復與說神足之道：“汝今當學心意輕重；已知心意輕重，復當分別四大：地、水、火、風之輕重；已得知四大輕重，便當修行自在三昧；已行自在三昧，復當修勇猛三昧；已行勇猛三昧，復當修行心意三昧；已行心意三昧，復當行自戒三昧；已修行自戒三昧，如是不久便當成神足道。” 
　　爾時，提婆達兜受師教已，自知心意輕重，復知四大輕重，盡修諸三昧，無所漏失，爾時不久便成神足之道，如是無數方便作變無量。爾時，提婆達兜名聲流布四遠。 
　　是時，提婆達兜以神足力，乃至三十三天，采取種種優缽蓮華、拘牟頭華，奉上阿阇世太子，又告之曰：“此華是三十三天所出，釋提桓因遣來奉上太子。” 
　　爾時，王太子見提婆達兜神足如是，便隨時供養，給其所須。太子復作是念：“提婆達兜神足極為難及。”時，提婆達兜復自隱形，作小兒身，在王太子膝上。時，諸婇女各作斯念：“此是何人？為是鬼耶？為是天耶？”語言未竟，便復化身，還復如故。是時，王太子及諸宮人皆稱言：“此是提婆達兜。”即給與所須。又傳此言：“提婆達兜名德不可具記。” 
　　爾時，眾多比丘聞已，往至世尊所，頭面禮足，白佛言：“提婆達兜者極大神足，能得衣裳、飲食、床臥具、病瘦醫藥。” 
　　佛告比丘：“汝等勿興此意，著提婆達兜利養，又莫欽羨彼神足之力。彼人即當以此神足，墮墜三惡道。提婆達兜所獲利養及其神足，當復耗盡。所以然者？提婆達兜自當造身、口、意行。” 
　　爾時，復興此念：“沙門瞿曇有神足，我亦有神足；沙門瞿曇有所知，我亦有所知；沙門瞿曇姓貴，我亦姓貴；若沙門瞿曇現一神足，我當現二；沙門現二，我當現四；彼四我八；彼八我十六；彼十六我三十二；隨其沙門所現變化，我當轉倍。”爾時，眾多比丘聞提婆達兜有此語，五百余比丘至提婆達兜所，及五百比丘受太子供養。 
　　時，舍利弗、目揵連自相謂言：“我等共到提婆達兜所，聽彼說法為何論說？”即共相將至提婆達兜所。 
　　爾時，提婆達兜遙見舍利弗、目揵連來，即告諸比丘：“此二人是悉達弟子。”甚懷歡悅；到已，共相問訊，在一面坐。 
　　爾時，諸比丘各興此念：“釋迦文佛弟子，今盡來向提婆達兜。”爾時，提婆達兜語舍利弗言：“汝今堪任與諸比丘說法乎？吾欲小息，又患脊痛。” 
　　是時，提婆達兜以腳相累右脅臥，以其歡喜心故便睡眠。爾時，舍利弗、目揵連見提婆達兜眠，即以神足接諸比丘，飛在空中而去。 
　　是時，提婆達兜覺寤，不見諸比丘，極懷瞋恚，并吐斯言：“吾若不報怨者，終不名為提婆達兜也！”此是提婆達兜最初犯五逆惡。提婆達兜適生此念，即時失神足。 
　　爾時，眾多比丘白世尊言：“提婆達兜比丘極有神足，乃能壞圣眾。” 
　　爾時，世尊告諸比丘：“提婆達兜不但今壞圣眾，乃過去世時恒壞圣眾。所以然者？乃往過去時亦壞圣眾，復興惡念：‘我要取沙門瞿曇殺之，于三界作佛，獨尊無侶。’” 
　　是時，提婆達兜語阿阇世王：“古昔諸人壽命極長，如今遂短。使王太子一旦命終者，則唐生于世間。何不取父王害之，紹圣王位？我當取如來害之，當得作佛。新王、新佛，不亦快哉！” 
　　爾時，阿阇世王即便差守門人，取父王閉在牢獄，自立為王，治化人民。時，諸群庶各相謂言：“此子未生則是怨家之子，因以為名阿阇世王。” 
　　爾時，提婆達兜見阿阇世王檢父王已，復興此念：“吾要當取沙門瞿曇害之。”爾時，世尊在耆阇崛山一小山側。爾時，提婆達兜到耆阇崛山，手擎大石長三十肘，廣十五肘而擲世尊。是時，山神金毗羅鬼恒住彼山，見提婆達兜抱石打佛，即時伸手接著余處。 
　　爾時，石碎一小片石，著如來足，即時出血。爾時，世尊見已，語提婆達兜曰：“汝今復興意欲害如來，此是第二五逆之罪。” 
　　爾時，提婆達兜復自思惟：“我今竟不得害此沙門瞿曇，當更求方便。”舍而去。至阿阇世王所，啟白王曰：“可飲黑象使醉，使害沙門。所以然者？此象兇暴，必能害此沙門瞿曇。若當沙門有一切智者，明日必不來入城乞食；若無一切智者，明日入城乞食，必當為此惡象所害也。” 
　　爾時，阿阇世王即以醇酒飲象使醉，告令國中人民曰：“其欲自安惜己命者，明日勿復城中行來。” 
　　爾時，世尊到時，著衣持缽，入羅閱城乞食。國中男女大小四部之眾聞阿阇世王以酒飲象，欲害如來，皆共相將至世尊所，頭面禮足，白佛言：“惟愿世尊莫入羅閱城乞食！何以故？王阿阇世飲象使醉，欲害如來。” 
　　佛告諸優婆塞：“夫等正覺終不為他人所害也。” 
　　爾時，世尊雖聞斯言，猶故入城。爾時，惡象遙見世尊來，瞋恚熾盛，奔趣如來，欲得害之。然佛見象來，即說斯偈：  
　　“象莫害于龍，龍象出現難， 
　　　不以害龍故，得生于善處。”  
　　爾時，彼象聞如來說此偈已，即前長跪舐如來足。爾時，彼象即以悔過，心不自寧，即便命終，生三十三天。 
　　爾時，王阿阇世及提婆達兜見象已死，慘然不悅。提婆達兜語王曰：“沙門瞿曇已取象殺。” 
　　王報之曰：“此沙門瞿曇有大神力，多諸伎術，乃能咒此龍象殺之。” 
　　時，王阿阇世復作是說：“此沙門必威德具足，竟不為惡象所害。” 
　　提婆達兜報言：“沙門瞿曇有幻惑之咒，能使外道異學皆悉靡伏，何況畜生之類！” 
　　是時，提婆達兜復作是念：“我今觀察阿阇世王意欲變悔。”爾時，提婆達兜愁憂不樂，出羅閱城。 
　　爾時，法施比丘尼遙見提婆達兜來，語提婆達兜曰：“汝今所造極為過差，今悔猶易，恐后將難！” 
　　時，提婆達兜聞此語已，倍復瞋恚，尋報之曰：“禿婢！有何過差，今易后難耶？” 
　　法施比丘尼報曰：“汝今與惡共，并造眾不善之本。” 
　　爾時，提婆達兜熾火洞燃，即以手打比丘尼殺。 
　　爾時，提婆達兜以害真人，往至己房，告諸弟子：“汝等當知：我今以興意向沙門瞿曇。然其義理，不應以羅漢復興惡意還向羅漢，吾今宜可向彼懺悔。” 
　　是時，提婆達兜以此愁憂不樂，尋得重病。提婆達兜告諸弟子：“我無此力，得往見沙門瞿曇，汝等當扶我至沙門所。” 
　　爾時，提婆達兜以毒涂十指爪甲，語諸弟子：“汝等輿我到彼沙門所。”爾時，諸弟子即輿將至世尊所。 
　　爾時，阿難遙見提婆達兜遠來，即白世尊言：“提婆達兜今來必有悔心，欲向如來求改悔過！” 
　　佛告阿難：“提婆達兜終不得至世尊所。” 
　　爾時，阿難再三復白佛言：“今此提婆達兜已欲來至，求其悔過。” 
　　佛告阿難：“此惡人終不得至如來所，此人今日命根已熟。” 
　　爾時，提婆達兜來至世尊所，語諸弟子：“我今不宜臥見如來，宜當下床乃見耳！” 
　　提婆達兜適下足在地，爾時地中有大火風起生，繞提婆達兜身。爾時，提婆達兜為火所燒，便發悔心于如來所，正欲稱南無佛，然不究竟，適得稱南無，便入地獄。 
　　爾時，阿難已見提婆達兜入地獄中，白世尊言：“提婆達兜今日已取命終，入地獄中耶？” 
　　佛告之曰：“提婆達兜不為滅盡至究竟處。今此提婆達兜興起惡心向如來身，身壞命終，入阿鼻地獄中。” 
　　爾時，阿難悲泣涕淚，不能自勝。佛告阿難：“汝何為悲泣乃爾？” 
　　阿難白佛言：“我今欲愛心未盡，未能斷欲，故悲泣耳！” 
　　爾時，世尊便說斯偈：  
　　“如人自造行，還自觀察本， 
　　　善者受善報，惡者受其殃。 
　　　世人為惡行，死受地獄苦， 
　　　設復為善行，轉身受天祿。 
　　　彼自招惡行，自致入地獄， 
　　　此非佛怨苦，汝今何為悲？”  
　　爾時，阿難白世尊言：“提婆達兜身壞命終為生何處？” 
　　佛告阿難：“今此提婆達兜身壞命終，入阿鼻地獄中。所以然者？由其造五逆惡，故致斯報。” 
　　爾時，阿難復重白佛：“如是，世尊，如圣尊教也，己身為惡，現身入地獄。所以我今悲泣涕淚者，由其提婆達兜不惜名號、姓族故，亦復不為父母、尊長，辱諸釋種，毀我等門戶。然提婆達兜現身入地獄，誠非其宜。所以然者？我等門族出轉輪圣王位，然提婆達兜身出于王種，不應現身入地獄中。提婆達兜應當現身盡有漏，成無漏，心解脫、慧解脫，于此現身得受證果：生死已盡，梵行已立，所作已辦，更不復受胎，如實知之；習真人跡，得阿羅漢，于無余涅槃界而般涅槃，何圖持此現身入地獄中？提婆達兜在時有大威神，極有神德，乃能往至三十三天，變化自由，豈得斯人復入地獄乎？不審，世尊，提婆達兜在地獄中，為經歷幾許年歲？” 
　　佛告阿難：“此人在地獄中經歷一劫。” 
　　是時，阿難復重白佛言：“然劫有兩種，有大劫、小劫，此人為應何劫？” 
　　佛告阿難：“斯人當經歷大劫。所謂大劫者，即賢劫。是盡劫數，行盡命終，還復人身。” 
　　阿難白佛：“提婆達兜盡喪人根，遂復成就。所以然者？劫數長遠，夫大劫者不過賢劫。” 
　　爾時，阿難倍復悲泣，哽噎不樂，復重白佛：“提婆達兜從阿鼻地獄出，當生何處？” 
　　佛告阿難：“提婆達兜于彼命終，當生四天王上。” 
　　阿難復問：“于彼命終當生何處？” 
　　佛告阿難：“于彼命終展轉當生三十三天、焰天、兜率天、化自在天、他化自在天。” 
　　阿難復問：“于彼命終當生何處？” 
　　佛告阿難：“于是，提婆達兜從地獄終，生善處天上，經歷六十劫中不墮三惡趣，往來天、人，最后受身，當剃除須發，著三法衣，以信堅固，出家學道，成辟支佛，名曰南無。” 
　　爾時，阿難前白佛言：“如是，世尊，提婆達兜由其惡報，致地獄罪；為造何德，六十劫經歷生死，不受苦惱，后復成辟支佛，號名曰南無？” 
　　佛告阿難：“彈指之頃發善意，其福難喻，何況提婆達兜博古明今，多所誦習，總持諸法，所聞不忘！計彼提婆達兜昔所怨仇，起殺害心向于如來；復由曩昔緣報故，有喜悅心向于如來，由此因緣報故，六十劫中不墜墮三惡趣。復由提婆達兜最后命終之時，起和悅心，稱南無故，后作辟支佛，號名曰南無。” 
　　爾時，阿難即前禮佛，重自陳說：“唯然，世尊，如神所教。” 
　　是時，大目揵連前白佛言：“我今欲至阿鼻地獄中，與提婆達兜說要行，慰勞慶賀。” 
　　佛告目連：“汝宜知之，勿復卒暴，專心正意，無興亂想。所以然者？極惡行眾生難調、難成，然后乃墮阿鼻地獄中。又彼罪人不解人間音響，言語往來。” 
　　爾時，目連復白佛言：“我今所解六十四音語開通，我當以此音響，往語彼人。” 
　　佛告目連：“汝宜知是時。”是時，阿難聞斯語，歡喜踴躍，不能自勝。 
　　時，大目連前禮佛足，繞佛三匝，即于佛前，猶如力士屈伸臂頃，即往至阿鼻地獄所。爾時，大目連當在阿鼻地獄上虛空中，彈指覺曰：“提婆達兜。” 
　　爾時，提婆達兜默然不應。時，諸獄卒語目連曰：“汝今為喚何者提婆達兜？” 
　　獄卒復白：“此間亦有拘樓孫佛時提婆達兜，拘那含牟尼佛時提婆達兜，迦葉佛時提婆達兜，亦有在家提婆達兜，出家提婆達兜。汝今，比丘，正命何者提婆達兜？” 
　　目連報曰：“吾今所命，釋迦文佛叔父兒提婆達兜，故欲相見。” 
　　是時，獄卒手執鐵叉，或執火焰，燒炙彼身，使令覺寤。爾時，提婆達兜身體火焰熾然，高三十肘。諸獄卒告曰：“汝今愚人何為眠寐？” 
　　爾時，提婆達兜眾苦所逼，而報之曰：“汝等今日何所教敕？” 
　　獄卒復語：“汝今仰觀空中。” 
　　尋隨彼語，仰觀虛空，見大目連結跏趺坐，座寶蓮華，如日披云。提婆達兜見已，便說斯偈：  
　　“是誰現天光？如日披云出， 
　　　猶如金山聚，永無塵穢污。”  
　　爾時，目連復以偈報：  
　　“我是釋師子，瞿曇之族末， 
　　　是彼次聲聞，名曰大目連。”  
　　爾時，提婆達兜語目連曰：“尊者目連，何由故屈此間？此間眾生造惡無量，難可開化，不作善根，命終之后來生此間。” 
　　目連報曰：“我是佛使，故來適此，欲相愍念，拔苦元本。” 
　　爾時，提婆達兜聞佛音響，歡喜踴躍，不能自勝，并吐此言：“惟愿尊者以時敷演！如來世尊有何言教？更不記說惡趣之元乎？” 
　　目連報曰：“提婆達兜，勿懷恐怖，地獄極苦無過斯處。彼釋迦文佛如來、至真、等正覺，愍念一切蜎飛蠢動，如母愛子，心無差別。以時演義，終不失敘，亦不違類，所演過量。今神口所記，汝本興起惡念，欲害世尊，復教將余人，使趣惡源，由此緣報，入阿鼻地獄中，當經歷一劫，終無出期。盡其劫數，行盡命終，當生四天王上，展轉當生三十三天、焰天、兜率天、化自在天、他化自在天，六十劫中不趣惡道，周流人、天之間，最后受身，還復人形，剃除須發，著三法衣，以信堅固，出家學道，當成辟支佛，號名曰南無。所以然者？由汝初死臨斷命時，稱南無，故致斯號。今彼如來觀此善言南無，故說名號，六十劫中作辟支佛。” 
　　爾時，提婆達兜聞斯語已，歡喜踴躍，善心生焉，復白目連：“如來所說言教，必然不疑，愍念群生，所濟無量，大慈、大悲，兼化愚惑。設我今日以右脅臥阿鼻地獄中，經歷一劫，心意專正，終無勞倦。” 
　　爾時，目連復告提婆達兜曰：“汝今云何，苦痛叵有增損乎？” 
　　提婆達兜報曰：“我身苦痛遂增無損，今聞如來見授名號，痛猶小損，蓋不足言。” 
　　目連問曰：“汝今所患苦痛之原，為像何類？” 
　　提婆達兜報曰：“以熱鐵輪轢我身壞，復以鐵杵哺咀我形，有黑暴象蹋蹈我身，復有火山來鎮我面，昔日袈裟化為銅鍱，極為熾然來著我體，苦痛之原，其狀如斯！” 
　　目連報曰：“汝頗自知罪過元本，受斯苦惱不乎？吾今一一分別，卿欲聞耶？” 
　　提婆達兜白言：“唯然，時說。” 
　　爾時，目連便說此偈：  
　　“汝本最勝所，壞亂比丘僧， 
　　　今以熱鐵杵，哺搗汝形體。 
　　　然彼之大眾，第一聲聞者， 
　　　斗亂比丘僧，今以熱輪轢。 
　　　汝本教王放，醇酒飲黑象， 
　　　今以群黑象，蹋蹈汝形體。 
　　　汝本以大石，遙擲如來足， 
　　　今以火山報，燒汝無遺余。 
　　　汝本以手拳，殺彼比丘尼， 
　　　今被熱銅葉，卷焦不得伸。 
　　　行報終不敗，亦復不住空， 
　　　是故當勸勉，離此諸惡元！  
　　“汝本提婆達兜所造元本，正謂斯耳！當自專意向佛如來，長夜之中獲福無量！” 
　　爾時，提婆達兜復白目連：“今寄目連，頭面禮世尊足：‘興居輕利，游步康強。’亦復禮拜尊者阿難。” 
　　爾時，尊者大目揵連放大神足，使阿鼻地獄苦痛休息。爾時，復說斯偈：  
　　“皆稱南無佛，釋師最勝者， 
　　　彼能施安隱，除去諸苦惱。”  
　　爾時，地獄眾生聞目連說此偈已，六萬余人行盡罪畢，即彼命終生四天王上。 
　　爾時，目連即攝神足，還至所在，到世尊所，頭面禮足，在一面立。爾時，目連白世尊曰：“提婆達兜問訊，敬奉無量：‘興居輕利，游步康強。’亦復問訊阿難，并作是說：‘如來見記六十劫中成辟支佛，號名曰南無。設我以右脅臥阿鼻地獄中，終不辭勞。’” 
　　爾時，世尊告曰：“善哉！善哉！目連，多所饒益，多所潤及，愍念群盲，天、人得安，使諸如來、聲聞漸至滅盡涅槃之處。是故，目連，常當勤加成就三法。所以然者？若當提婆達兜修行善法，身三、口四、意三者，彼人終身不貪利養，亦復不造五逆罪入阿鼻地獄中。所以然者？夫人貪利養者，亦有恭敬之心向于三寶，亦復不奉持禁戒，不具足身、口、意行。當念專意身、口、意行。如是，目連，當作是學！” 
　　爾時，目連聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“若有眾生修行慈心解脫，廣布其義，與人演說，當獲此十一果報。云何為十一？臥安，覺安，不見惡夢，天護，人愛，不毒，不兵，水、火、盜賊終不侵枉，若身壞命終，生梵天上。是謂，比丘，能行慈心，獲此十一之福。” 
　　爾時，世尊便說斯偈：  
　　“若有行慈心，亦無放逸行， 
　　　諸結漸漸薄，轉見于道跡。 
　　　以能行此慈，當生梵天上， 
　　　速疾得滅度，永至無為處。 
　　　不殺無害心，亦無勝負意， 
　　　行慈普一切，終無怨恨心。  
　　“是故，比丘，當求方便，行于慈心，廣布其義。如是，比丘，當作是學！” 
　　爾時，諸比丘聞佛所說，歡喜奉行。  
增壹阿含經卷第四十七 禮三寶品第五十  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“若善男子、善女人欲禮拜如來神寺者，當行十一法禮如來寺。云何為十一？興勇猛意，有所堪故；意不錯亂，恒一心故；當念專意，諸止觀故；諸念永息，入三昧故；意及無量，由智慧故；意難觀察，由其形故；意淡然靜，由威儀故；意無流馳，以名稱故；意無想像，由其色故；梵音難及，由柔軟響故。諸比丘，若善男子、善女人欲拜如來寺，當具此十一法禮如來神寺，長夜之中獲德無量。如是，比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“若善男子、善女人欲行禮法，當念十一事，然后禮法。云何名為十一？有慢當除慢；夫正法者，于欲而除渴愛想；夫正法者，于欲而除欲；夫正法能斷生死淵流；夫行正法獲平等法；然此正法斷諸惡趣；尋此正法得至善處；夫正法者，能斷愛網；行正法者，從有至無；行正法者，明靡不照；夫正法者，至涅槃界。若善男子、善女人欲行禮法，當思惟此十一法，然后便獲福無量，長夜之中受福無限。如是，比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“若善男子、善女人修禮僧者，當專十一法，然后乃當禮僧。云何為十一？如來眾者，正法成就；如來圣眾上下和合；如來僧者，法法成就；如來圣眾戒成就、三昧成就、智慧成就、解脫成就、解脫見慧成就；如來圣眾能掌護三寶；如來圣眾能降伏外道異學；如來圣眾是一切眾生良友福田。若善男子、善女人欲禮僧者，當思惟此十一法，長夜之中獲福無量。如是，比丘，當作是學！” 
　　爾時，諸比丘、天、龍、鬼、神、乾沓和、阿須倫、迦留羅、甄陀羅、摩休勒天及人民，聞佛所說，歡喜奉行。  
　　聞如是：一時，婆伽婆在摩竭國蜜提羅城東大天園中止，與大比丘僧千二百五十人俱。 
　　爾時，世尊食后起，與阿難共于樹園中經行，佛便笑。阿難心念：“如來、無所著、等正覺不妄笑，今何以笑？必當有意，我當問之。”阿難整衣服，右膝著地，叉手問佛：“如來、無所著、等正覺不妄笑，今何以笑？必當有意，愿聞笑意！” 
　　佛語阿難：“我當為汝說。過去賢劫初，于此中間有轉輪圣王主四天下，名曰大天，長壽無病，端正勇猛，治以正法，不枉人民，有自然七寶。何等為七？一者、輪寶，二者、象寶，三者、馬寶，四者、珠寶，五者、女寶，六者、主藏寶，七者、典兵寶。” 
　　佛語阿難：“此大天王為童子時八萬四千歲，作太子時八萬四千歲，登圣王位八萬四千歲。” 
　　阿難問佛：“云何為輪寶？” 
　　佛語阿難：“月十五日，月盛滿時，王沐浴清凈，與婇女上東樓上，東向視，有千輻金輪，輪高七仞為一多羅——多羅者，獨挺樹——以樹為限，高七多羅，純以紫磨金為輪。王見輪已，心念：‘此輪好輪，愿得提之耶？’念已，輪即就王左手，便舉移右手中。王語此輪曰：‘諸不伏者，為我伏之；非我地者，為我取之；如法，非不如法。’語竟，輪還住空，輞東向，轂北向。王敕左右具四種兵；具兵已，即將兵眾，逐輪立空，隨輪東引，巡行盡東界；暮則王與兵眾，宿于輪下。 
　　“東界諸小王皆來朝覲，所貢皆以金缽盛銀粟，銀缽盛金粟：‘善來！大王，此東界土地、珍寶、人民盡是王有，愿當停駕住此，我等當稟承天教！’大天王答諸小王曰：‘汝等欲承我教者，各還本國，以十善教民，勿行枉橫。’誡敕已訖，輪即于海上回轉，乘云而行。海中自然開道，廣一由延。王與四種兵隨輪如前，巡行南界。南界諸小王亦來朝覲，皆以金缽盛銀粟，銀缽盛金粟，貢上曰：‘善來！天王，此南界土地、珍寶、人民盡是王有，愿停駕住此，我等當稟承天命！’大天答諸王曰：‘汝等欲承我命者，各還本土，以十善教民，勿行枉橫。’誡敕已訖，輪則西回，案行西界。西界諸王貢獻勸請，如南方已訖，輪復北回，巡行北界。北界諸王亦皆朝覲，貢獻勸請，盡如前法。周游四日，遍閻浮提四海，還本土蜜提羅城，于宮門前虛空中住，高七多羅，輞東向，王便入宮。” 
　　佛語阿難：“大天得輪寶如此。” 
　　阿難復問佛：“大天得象寶復云何？” 
　　佛語阿難：“大天以后十五日，月盛滿時，沐浴清凈，從諸婇女上東樓上，東向觀見空中，有白象王名滿呼，乘虛而來，七肢平跱，口有六牙，頭上金冠，金為瓔珞，以真珠交絡其體，左右佩金鈴。象有神力，變形自在。大天見之，心自念曰：‘我得此象可耶？當使有所為。’念訖，象便立空中于王前，王即教以五事。王復念曰：‘當試此象為能以不？’至明日日出，王乘此象，須臾之間，周遍四海，還到本處，于宮門東，東向立。阿難，大天所得象寶如此。” 
　　阿難復問佛：“大天所得馬寶復云何？” 
　　佛語阿難：“大天到后十五日，月盛滿時，沐浴清凈，從諸婇女上西樓上，西向視，見有紺馬王，名婆羅含，乘空而來，行不動身，頭上金冠，寶為瓔珞，披珠交絡，左右垂鈴。馬有神力，變形自在。大天見之，自念言：‘得此乘之可也？’念訖，至王前。王便乘欲試之，至明日日出，王乘東行，須臾之頃，周遍四海，還至本國，住宮門西，西向而立，阿難，大天所獲馬寶如此。” 
　　阿難問佛：“大天所得珠寶復云何？” 
　　佛語阿難：“大王至后十五日，月盛滿時，沐浴清凈，將諸婇女上東樓上，東向視，見有神珠，珠長一尺六寸，有八楞，作紺琉璃色，乘空而來，高七多羅。大天見之，心念曰：‘得此珠觀之可也？’如念獲之。王欲試之，至夜半，合四種兵，以珠懸于幢頭，出城而游，珠照辟方十二由延，兵眾相見，如晝無異；珠光所及，人民驚起，皆言天明。王即還宮，以幢豎之宮內，內外常明，與晝不異。阿難，大天所獲珠寶如此。” 
　　阿難問佛：“大天所得玉女寶復云何？” 
　　佛語阿難：“大天至十五日，月盛滿時，沐浴清凈，從諸婇女上東樓上，東向視，見有剎帝利女寶，名曼那呵利，端正無比，姝妙嚴凈，不長、不短，不粗、不細，不白、不黑，冬則溫暖，夏則清涼，身毛孔中出栴檀香，口出憂缽蓮華香，亦無女人眾惡姿態，情性調和，先意承旨，乘虛而來，徑至王所。阿難，大天所獲玉女寶如是。” 
　　阿難問佛：“大天所得主藏寶者復云何？” 
　　佛語阿難：“大天至十五日，月盛滿時，沐浴清凈，將諸婇女上北樓上，北向觀，見主藏臣，名阿羅咃吱，端正姝妙，不長、不短，不肥、不瘦，身黃金色，發紺青色，眼白黑分明，又能視見地伏藏七寶，有主者為護之，無主者取共王用，聰明智慧，善有方謀，乘虛而來，徑詣王前，而謂王曰：‘自今已往，王快可自樂，勿復憂愁，我當給王寶，不令有乏。’王便試藏臣，與之乘船獨共入海。王謂藏臣者言：‘吾欲得金銀財寶。’藏臣者白王：‘還至岸邊，當給財寶。’王曰：‘吾欲得水中寶，不用岸上者。’主藏臣者便從座起，整衣服，跪右膝，叉手禮水，水中即自然出金頂，大如車轂，須臾滿船。王曰：‘可止！勿復上金，船將欲沒。’阿難，大天所獲典寶臣如此。” 
　　阿難復問佛：“大天所獲典兵將軍者復云何？” 
　　佛語阿難：“大天至十五日，月盛滿時，沐俗清凈，將諸婇女上南樓上，南向視，見南方有大將軍，名比毗那，端正姝好，發如真珠色，身猶綠色，不長、不短，不肥、不瘦，眼能徹視，知他人心念，軍策變謀，進退知時，乘虛而來，徑詣王所，謂王曰：‘愿王自恣快樂，莫憂天下，征伐四方，臣自辦之！’王欲試之，半夜思惟：‘欲合四種兵。’念訖，四兵盡集。王復念：‘欲使東引。’軍即東引，王在中央，將軍在前，四兵圍繞。王念欲往即往，王念欲還即還。阿難，大天所獲典兵將軍寶如此。”佛語阿難：“大天所獲七寶如此。” 
　　佛語阿難：“大天王治天下遂久，便語梳頭侍者，名劫北：‘若有白發者，便拔示我。’劫北視發遂久，見有一白發，便白王曰：‘前所敕者，今已白見。’王曰：‘拔來示我。’劫北即以金鑷拔取白發，置王手中。王捉白發，便說斯偈：  
　　“‘我身首上，生此毀莊， 
　　　　身使來召，入道時到。’  
　　“王心念曰：‘我已極人五欲，今當出家，下須發，被法服。’召太子長生告曰：‘童子，吾頭已有白發出，世間五欲吾已厭之，今欲求天所欲。我今欲剃須發，著法服，出家為道。汝當領國政，立長為太子；好養劫北，使伺白發；白發出者，以國付太子，如我出家，下須發，被法服。’王告太子：‘我今以此圣王位，殷勤累汝，當使圣位世世相紹，莫使種斷；種斷者，便為邊地人也。若斷善行者，便生無法處。’大天王誡敕已，便以國付太子長生，給劫北田業。” 
　　佛語阿難：“大天王于此城，于此園，于此地，下須發，著法服入道，于此處八萬四千歲，行四梵行：慈、悲、喜、護，于是壽終得生梵天。大天出家七日后，女寶命終。 
　　“長生登位已，至十五日，月盛滿時，將諸婇女上東樓上，東向視，見有玉女端正如前，乘虛而來。長生還服七寶。王長生已領國政，統四天下。長生復語劫北：‘從今而去，為我梳頭時，見白發，輒來白我。’登圣王位，遂經八萬四千歲，白發復生，劫北白王：‘素發已生。’王曰：‘拔來著吾掌中。’劫北即以金鑷拔，置王手中。王執白發，即說偈曰：  
　　“‘我身首上，生此毀莊， 
　　　　身使來召，入道時到。’  
　　“王心念曰：‘我已極人五欲，今當出家，下須發，被法服。’即召太子冠髻告曰：‘童子，吾已頭白，世間五欲吾已厭之，當求天欲。我今欲出家為道，剃除須發，被著法服。汝當領國政，立長為太子；好養劫北，使伺白須；白發出者，以國付太子，如我出家，下須發，被法服。’王告太子：‘我今以此圣王位，殷勤累汝，當使圣王位，世世相紹，莫使種斷；種斷者，便為邊地人也。若斷善行者，便生無法處。’長生王誡敕已，即以國付太子冠髻，給劫北田業。” 
　　佛語阿難：“長生王亦于此城、此園、此地，下須發，著法服入道，于此處八萬四千歲，行四梵行：慈、悲、喜、護也，于是壽終得生梵天。” 
　　佛語阿難：“王長生出家之后七日之中，七寶自然化去。冠髻王憂愁不樂。諸臣見王不悅，便問王曰：‘天王何以不悅？”王答諸臣曰：‘以七寶化去故也！’諸臣白王：‘王勿以為憂。’王曰：‘何得不憂也？’臣等啟曰：‘父王梵行，近在園中，可往諮承，必當誨王致寶之法。’王即敕：‘嚴駕！’諸臣便嚴駕訖，便白王。王與群臣乘七寶車，以五物為幟：寶冠、羽蓋、劍、扇、寶屐。左右臣從，進詣園所。到則下車，廢卻五物，步入園門，前至父王所，稽首禮足，卻住一面，叉手白言：‘王所有七寶，今皆化去。’父先定坐，聞所啟白，仰頭答曰：‘童子，夫圣王法，不恃父之所有也，汝自行法承之。’ 
　　“王復問曰：‘轉輪圣王以何法化？’父便答曰：‘敬法、重法、念法、養法、長法、熾法、大法，行此七法者，便應圣王治也，可以致寶也。’王復問曰：‘云何敬法乃至大法也？’父答曰：‘當學給賜貧窮，教民孝養二親，四時八節以時祭祠，誨以忍辱，除淫、嫉、癡行，此七法者，乃應圣王法也。’王即受教，辭退卻禮，繞七匝已，便引還歸。于是，王輒承父命，奉行七法，宣令遠近，祇崇王教。王便開藏，給賜貧窮，侍養孤老，四方之民，莫不奉承。于是，王以十五日，月盛滿時，沐浴清凈，將諸婇女上東樓上，東向視，見有千輻紫磨金輪，輪高七多羅，去地亦七多羅，乘虛而來，住于空中。 
　　“王心念曰：‘愿得此輪可乎？’輪即下至王左手，復移之于右手。王語此輪：‘諸不伏者，為我伏之；非我地者，為我取之；如法，非不如法。’王便以手投輪，還之虛空，于宮門東，輞東向，轂北向而住空中。輪后次有白象，次有紺馬，次有神珠，次有玉女，次有主藏，次有將軍，此七寶出，如大天王，比試亦如是。經八萬四千歲竟，王賜劫北，并敕太子及付國事，出家入道，皆如前王法。” 
　　佛語阿難：“此冠髻王于此城園地，下須發，被法服，八萬四千歲，修四梵行：慈、悲、喜、護，于是壽盡亦生梵天。” 
　　佛告阿難：“大天王子孫相紹，乃至八萬四千歲轉輪圣王位善種不斷，最后圣王名荏，治以正法，為人聰明，審諦不忘，相有三十二，色猶紅蓮華，好喜布施，供養沙門、婆羅門，侍養孤老，賑給貧窮。于四城門及城中央，置設庫藏，金銀、雜寶、象、馬、車乘、衣服、床褥、病瘦醫藥、香華、飲食，諸孤獨者皆給妻婦，種種惠施隨人所欲。王于六齋之日，具敕內外皆持八關；于斯之日，首陀會天當悉來下，授其八戒；帝釋、三十三天皆嘆其國人民：‘快哉！善利！乃值斯法王耶！種種惠施，恣民所欲，又能清潔齋戒無闕。’天帝釋告諸天子：‘欲得見荏王不？’咸言：‘欲見，可使來至此。’釋提桓因即敕窮鼻尼天女：‘汝詣蜜提羅城，告荏王曰：卿！大得善利也，此間諸天皆嘆卿功德巍巍，為吾致問殷勤。此諸天子甚思相見，暫可屈意來至于此？’ 
　　“窮鼻尼受教便下，如人屈伸臂頃，忽然在王殿前，虛空中立。王侍一婇女，于殿上坐，思念世間，欲使一切皆得安隱，無眾苦患。窮鼻尼于空中，彈指覺之。王舉頭見殿上光明，聞其聲曰：‘我是釋提桓因侍者，故遣我詣王。’王答曰：‘不審天帝何所約敕？’天女答曰：‘天帝致意殷勤，此諸天子贊卿功德，預思相見，可暫屈意？’王默然許之。天女便還白天帝曰：‘已達宣命，許當馳詣。’天帝即敕侍御嚴駕七寶飛行馬車，下到蜜提羅城，迎于荏王。侍御受教，即駕馬車，忽然便下。 
　　“王與群臣會于都坐，車當王前，于空中止，御者告曰：‘天帝今遣車相迎，諸天子儼然相待，便可上車，勿復顧戀。’諸臣大小，聞王當去，僉然不悅，皆起而立，叉手白言：‘王去之后，臣等何所承命？’王答曰：‘卿等勿憂，吾去之后，施惠、齋戒、養民、治國，如吾在時，我比還不久。’王誡敕訖，車即下地，王便上車。侍御問王：‘當從何道？’王曰：‘此言何謂？’侍御答曰：‘夫行有兩道：一者、惡道，二者、善道。行惡者，從惡道到苦處；修善者，游善道至樂處。’王日：‘今日行道，善惡皆欲從之。’御者聞之，久乃寤曰：‘甚善！大王。’御者便引在兩道之中，善惡悉睹，徑詣三十三天。 
　　“天帝及諸天子遙見王來，釋提桓因曰：‘善來！大王。’命令共坐。” 
　　佛語阿難：“王便就天帝坐。王與帝釋貌相、被服、音聲一揆。諸天子心中念言：‘何者帝釋？何者為王？’又復念曰：‘人法當眗，而俱不眗？’各懷愕然，無以別之。天帝見諸天有疑心，復念言：‘我當留王使住，然后乃寤耳！’帝釋謂諸天子：‘卿等欲使我留王住此不？’諸天子曰：‘實欲使住。’天帝謂荏：‘大王，可住此不？我當供給五欲。’因是諸天乃識。 
　　“人王白天帝曰：‘正爾，便為給賜已，愿諸天子壽命無極。’賓主請讓，如是至三，帝釋謂王：‘何以不住？’王答曰：‘我當出家修道，今在天上無緣學道。’天帝曰：‘胡為作道？’王曰：‘被父王遺令，若白發生，法當出家。’釋聞遺令入道，默然不對。王于天上，須臾之間，五欲自恣，方之世間已十二年。 
　　“王將欲別，與諸天子說審諦法。釋敕侍御：‘汝送荏王還于本國。’侍御受教，即嚴駕，駕訖，白王曰：‘王可上車。’于是，王便與帝釋及諸天子告別，即上車，循本道而歸，到蜜提羅宮，侍御即還天上。王下數日，復敕劫北：‘若見白發，便白我。’數日之中，頭上白發，劫北以金鑷拔白發，置王手中。王見已，便說偈曰：  
　　“‘我身頭上，生此毀莊， 
　　　　身使來召，入道時到。’  
　　“王心念：‘我已極人五欲，今當出家，剃須發，被法服。’王即召太子善盡告曰：‘吾白發已出，世間五欲吾已厭之，當求天欲，當下須發，被法服，出家入道。童子，今以國事付汝，好養劫北；若白發出者，以國付太子，出家入道。童子，今以此圣王位累汝，莫使種斷；種斷者，便為邊地人也。’” 
　　佛語阿難：“荏王即付太子國政，給劫北田業已，于此城園地，下須發，被法服，出家修道。修道之后于七日中，輪、珠化去，象、馬、玉女、長者、將軍，皆悉無常。王于園中八萬四千歲，行四梵行：慈、悲、喜、護，命終生梵天。 
　　“其后善盡王不承父業，正法替廢，由是七寶不復來應，善行不繼，五減遂至：人民短命、薄色、少力、多病、無智。五減以至，轉復貧困，困窮竊盜相糾，詣王啟曰：‘此人不與取。’王即敕外行刑國人。聞不與取，王輒殺之，皆咸其惡，各興利刀；刀自此始造，由是殺生從此起，便有兩惡出。次復淫犯他妻；夫主共諍，自言我不，便成四惡；兩舌遘斗，是為五惡；斗則相罵，是為六惡；言不至誠，是為七惡；嫉他和合，是為八惡；含忿色變，是為九惡；心懷疑亂，是為十惡。十惡已具，五減轉增。” 
　　佛語阿難：“欲知爾時大天王在賢劫初興者不？則我是也。阿難，欲知爾時八萬四千年王名荏，治政無枉者，則汝是也。欲知爾時最后名善盡王，暴逆不道，斷圣王種者，調達是也。阿難，汝于往時，承繼大天轉輪圣王之善嗣，使其紹立不絕者，汝之功也，如法，非不如法。阿難，我今是無上法王，今我遺無上善法，殷勤囑累汝。汝是釋種子，莫作邊地人，莫為斷種行。” 
　　阿難問佛：“何以故當作斷種行？” 
　　佛語阿難：“大天王雖行善法，未得漏盡，未出世間，未得度，未得斷欲，未得破二十一結，六十二見未除，三垢未凈，未得神通，未得解脫真道，不得涅槃。大天所行善法，不過生梵天。 
　　“阿難，我明法究竟無為，我法得到真際，天、人之上。我法無漏、無欲、滅度、神通、解脫、真沙門、至涅槃。阿難，我今以是無上道法，殷勤囑累汝，莫增減我法，莫作邊地人也！若有現行聲聞，阿難，設有斷此法者，便為邊地人也！若能興此法者，便為佛長子，即為眷屬成就。阿難，汝當成就眷屬，莫作滅族行。阿難，我前后所說法，盡囑累汝。汝當學是！” 
　　佛說是已，阿難歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“有四大泥犁之人。云何為四？所謂末佉梨罪人，帝舍比丘是大罪人，提婆達兜是大罪人，瞿波離比丘是大罪人。末佉梨罪人者，身出火光，長六十肘。帝舍罪人者，身出火光，長四十肘。提婆達兜罪人者，身出火光，長三十肘。瞿波離罪人者，身出火光，長二十肘。 
　　“比丘當知：末佉梨教無數眾生使行邪見顛倒之想，計有無之想。帝舍愚人者，斷諸圣眾應器遺余。提婆達兜愚人者，斗亂眾僧，殺阿羅漢比丘尼，起害意向于如來。瞿波離罪人者，誹謗舍利弗、目揵連。 
　　“又復，比丘，末佉梨罪人教無數眾生，使行邪見，身壞命終，墮焰光泥犁中。帝舍罪人，斷圣眾應器遺余，身壞命終，墮等害地獄中。提婆達兜罪人者，起謀害心向于如來，身壞命終，墮阿鼻地獄中。瞿波離罪人者，由其誹謗舍利弗、目揵連，身壞命終，墮缽投摩地獄中。 
　　“末佉離罪人者，是時獄卒生拔其舌背著脊上。所以然者？由其曩昔教無數眾生使行邪見。 
　　“帝舍大罪人者，是時獄卒生擗其身，熔銅灌壞其心，又以熱鐵丸，便令吞之。所以然者？由其斷應器遺余故。 
　　“提婆達兜罪人者，以熱鐵輪，轢壞其身，又以鐵杵哺咀其體，群暴惡象蹋蹈其身，又復大熱鐵山鎮押面上，舉身為熱銅葉所裹。所以然者？由其曩昔斗亂圣眾，壞和合僧故，致鐵輪轢斷其頭。又此提婆達兜愚人，教彼太子使害父王，由是果報故，使鐵杵破壞其身。又彼提婆達兜愚癡之人，飲象使醉往害如來，由是果報，群象蹋蹈其體。又彼提婆達兜惡人，上耆阇崛山顛，執石擲佛，由斯果報故，使熱鐵山鎮押其面。然彼提婆達兜愚人，殺阿羅漢比丘尼，由斯果報故，使熱銅鐵葉纏裹其身。 
　　“比丘當知：瞿波離罪人者，在彼蓮華地獄中，千具犁牛以犁其舌。所以然者？由其謗誹舍利弗、目連故，由此因緣果報，使千具犁牛而壞其舌。 
　　“又復，比丘，末佉離罪人者，身出火光，長六十肘。若有眾生興起此念：‘當拔濟饒益此人。’取四大海水，高四十肘，澆灌其身，然彼海水尋時消盡，焰不增減。猶如熱鐵葉火燒四日，有人來以四滴水澆，然水尋時消盡；此亦如是，若有人來以四大海水澆彼人身，欲令無為，終不可果。所以然者？由彼罪過極深重故。 
　　“然彼帝舍罪人，身出火光，長四十肘。設有眾生憫念此人，以三大海水澆灌其身，然彼海水尋時消盡，火焰不減。其猶有人以三滴水著熱鏊上，水尋消減，不得久停；此亦如是，若以三大海水澆帝舍身上，水尋時滅，火終不增減。 
　　“提婆達兜罪人，身出火光，長三十肘。若有眾生，興起愛念之心，欲使提婆達兜身永處無為，以二大海水澆灌其身，水尋時盡，火終不滅。猶如以二滴水著熱鏊上，終無增減；提婆達兜愚人亦如是，以二大海水澆灌其身，水尋時盡，火終不滅，提婆達兜身體苦痛如斯。 
　　“瞿波離罪人，身出火光，長二十肘。設有眾生愍念斯人，取一大海水澆灌其身，然彼海水尋時消盡，火終不滅。猶如一滴水著熱鏊上，尋時消盡，不得久停；瞿波離比丘亦復如是，罪報所牽，故受斯罪。是謂，比丘，此四種人受罪極重，當自盡意遠離斯患，承諸賢圣等修梵行者。如是，仁者，當作斯學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“我今明曉地獄，亦知趣地獄之徑，亦復知彼地獄眾生之本。設復眾生造諸惡不善之行，身壞命終，入地獄中，我亦知之。又復，比丘，我亦知明曉畜生，亦知趣畜生之道，亦復知畜生之本，作諸惡元，生彼者亦悉曉了。我今亦知餓鬼之道，其有作惡根元者，生餓鬼中，我亦知之。我今亦知人道向人之趣，其有眾生得人身者，我亦知之。我亦知趣天之道，其有眾生作諸德本，生彼天上，我亦知之。我亦知涅槃之趣，其有眾生有漏盡，成無漏，心解脫、智慧解脫，于現法中而取證果，我亦知之。 
　　“比丘當知：我知地獄之趣，以何因緣而說斯言乎？” 
　　佛告諸比丘：“我今觀察眾生心意，所謂此人身壞命終，應入地獄中。然后時觀此人已入地獄中，受苦酸酷拷掠無數，愁憂苦惱不可稱計。猶如一大火坑無有塵煙，設有人來徑趣斯處，又且有目之士觀此人所趣，必當墜火，終不虛也。然復后時觀此人已墮火坑，吾所謂人者已墮火坑。今觀察眾生心意所念，必入地獄不疑。如我后時觀察此人，已定入地獄，受苦酸酷不可稱計。云何斯人已入地獄？是謂我觀趣地獄眾生作諸惡行不善之業，身壞命終，入地獄中，我悉知之。吾所說者，正謂此耳！ 
　　“我知畜生之道，亦知趣畜生者，以何緣本而說此乎？于是，比丘，我觀察眾生心中所念，此人身壞命終，生畜生中。又我后時觀察此人，已生畜生中，愁憂苦惱不可稱計。云何斯人已墮畜生中乎？猶如村落有大圊廁，屎滿其中。設有斯人徑趣斯處，有目之士，見斯人來徑趣斯處，此人不久徑墮于廁。然后時觀此人已墮于廁，受厄窮困不可稱記。云何斯人已墮于廁？我今觀眾生類亦復如是，斯人命終應生畜生中。又復后時觀已生畜生中，受苦無量。我今觀畜生眾生皆悉明了。我所說者，正謂此耳！ 
　　“我亦知餓鬼眾生，餓鬼之道，其身壞命終，生餓鬼者，我亦知之。其有眾生身壞命終，趣餓鬼之道，我悉知之。我復于后時觀見此眾生，已入餓鬼受苦痛、樂痛。云何斯人已入餓鬼中乎？猶如大村落側有一大樹，生危險之處，枝葉凋落。設有人來，往趣斯處，有目之士遙觀此人，必趣樹不下疑。復于后時觀此人，或坐、或臥，受其苦樂之報。云何斯人已至樹下坐臥乎？今我觀眾生之類亦復如是，身壞命終，必趣餓鬼不疑，受其苦樂之報不可稱計。我知餓鬼趣，餓鬼之道，皆悉分明。我所說者，正謂此耳！ 
　　“我知人道，亦知趣人道，其有造行，身壞命終，生人中者，我亦知之。于是，比丘，我觀眾生類心中所念，此人必當身壞命終，應生人中。我復于后時觀此人已生人中。云何斯人已生人中？猶如村落側有一大樹，在平正處，多諸陰涼。若有人直從一道來，有目之士見已便知之，斯人所趣向，定至此樹不疑。我復于后時觀此人，已至此樹，受樂無量。云何斯人得至斯處？此亦如是。我觀眾生心意所念亦如是，身壞命終，必生人中不疑。我復于后時觀此人已生人中，受樂無量。我知人趣，亦知趣人之道。今生人中者，我亦知之。我所說者，正謂此耳！ 
　　“我亦知天，亦知趣天之道，其有眾生作諸功業生天者，我亦知之。以何因緣而說此乎？我今觀眾生之類心中所念，此人必當身壞命終，生善處天上。然于后時觀此人身壞命終，生善處天上，于彼受自然之福，快樂無比。是謂斯人已生天上，于彼受自然之福，快樂無比。猶如村落側有好高廣講堂，雕文刻鏤，懸繒幡蓋，香汁灑地，敷好坐具，氍毹毾[毯-炎+登]，文繡綩綖。若有人直從一道來，有目之士直從一道來，此人所趣向，定至高廣講堂必不疑。復于后時觀見此人，已到講堂上，或坐、或臥，于中受福，快樂無比。此亦如是，吾今觀眾生類身壞命終，應生善處天上，于彼受樂快不可計。云何斯人已生善處天上乎？我知天道，趣天之路乎？我所說者，正謂此耳！ 
　　“我今知涅槃，亦知涅槃之道，亦知眾生應般涅槃者。或有眾生盡有漏，成無漏，心解脫、智慧解脫，現身取證而自游化，我悉知之。由何因緣而說此乎？于是，比丘，我觀眾生類心中所念，此人盡有漏，成無漏，心解脫、智慧解脫，是謂斯人已盡有漏，成無漏。猶如去村落不遠有大池，水極清徹，若有人直從一道來，有目之士遙見斯人來，知此人必至池水不疑。又于后時觀此人已至池水，沐浴澡洗，除諸穢污，去諸垢坌，在側而坐，亦不與人共相諍競。我今觀眾生類亦復如是，盡有漏，成無漏，心解脫、智慧解脫：生死已盡，梵行已立，所作已辦，名色知如真。是謂斯人已至此處。我知涅槃之道，亦知眾生般涅槃者，皆悉知之。如來、至真、等正覺有此之智，無畏、力具，皆悉成就。如來智無有量，如來能觀過去無限無量不可計事，皆悉知之。將來現在無限無量皆悉分別。是故，比丘，當求方便，具足十力、無畏。如是，比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“依雪山上有大高廣之樹，五事長大。云何為五？根不移動，皮極厚大，枝節遠蔭，靡所不覆，葉極茂盛。是謂，比丘，依雪山上有此大樹極為俊好。今善男子、善女人亦復如是，依豪族之處，五事長益。云何為五？所謂信長益、戒長益、聞長益、施長益、慧長益。是謂，比丘，信善男子、善女人依豪族家，成就此五事。是故，比丘，當求方便，成就信、戒、聞、施、智慧。” 
　　爾時，世尊便說斯偈：  
　　“猶如雪山樹，五事功德成， 
　　　根皮枝節廣，陰葉極茂盛。 
　　　有信善男女，五事功德成， 
　　　信戒聞惠施，智慧遂增益。  
　　“如是，比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，茂羅破群比丘與諸比丘尼共相游處，然諸比丘尼亦復好樂共相游處。其有人民稱譏茂羅破群比丘者，是時諸比丘尼極懷瞋恚，愁憂不悅。若復有人毀訾諸比丘尼者，是時破群比丘亦復愁憂不悅。是時，眾多比丘告破群比丘曰：“汝今云何親近諸比丘尼？諸比丘尼亦復與汝交接？” 
　　破群報曰：“我今解如來所說教誡，其有犯淫者，罪不足言。” 
　　眾多比丘復告曰：“止！止！比丘，勿作斯言，莫誹謗如來言教！其誹謗如來言教者，罪咎不少。又復世尊無數方便說淫之穢，其有習淫，使無罪者，終無此理。汝今可舍此惡見，備于長夜受苦無量。”然此破群比丘故與交通，而不改其行。 
　　爾時，眾多比丘往至世尊所，頭面禮足，而白世尊言：“舍衛城中有一比丘，名曰破群，與諸比丘尼共相交接，然諸比丘尼亦與破群比丘交接往來。我等往彼勸喻，使改其行，然彼二人遂更增益，不舍此顛倒之見，亦不順正法之業。” 
　　爾時，世尊告一比丘：“汝往至彼破群比丘所，云：‘如來喚卿。’” 
　　爾時，比丘受如來教，即往到破群比丘所：“汝當知之：‘如來喚卿。’” 
　　破群比丘聞彼比丘語，即往到世尊所，頭面禮足，在一面坐。爾時，世尊問彼比丘曰：“汝審親近諸比丘尼耶？” 
　　彼比丘對曰：“如是，世尊。” 
　　佛告比丘：“汝為比丘，云何與比丘尼共相交接？汝今是族姓子，剃除須發，著三法衣，以信堅固，出家學道。” 
　　破群比丘白佛言：“唯然，世尊，我是族姓子，以信堅固，出家學道。” 
　　佛告比丘：“非汝之法，云何與比丘尼共相交接？” 
　　破群比丘白佛言：“我聞如來所說，其習淫者，其罪蓋不足言。” 
　　佛告比丘：“汝愚人！云何說如來習淫無罪？我無數方便說淫之穢污。汝今云何作是語：‘如來說淫無罪？’汝好守護口過，無令長夜恒受其罪。” 
　　佛告之曰：“汝今且止！須吾更問諸比丘。” 
　　爾時，世尊告諸比丘曰：“汝等頗聞吾與諸比丘說淫無罪乎？” 
　　諸比丘對曰：“唯然，世尊，不聞如來說淫無罪。所以然者？如來無數方便說淫之穢污。設言無罪，此義不然。” 
　　佛告諸比丘：“善哉！善哉！諸比丘，如汝所言，我無數方便說淫之穢污。” 
　　爾時，世尊重告諸比丘曰：“汝等當知：若有愚人習于法行，所謂契經、祗夜、偈、授決、因緣、本末、譬喻、生、方等、未曾有、說、廣普；雖誦斯法，不解其義；以不觀察其義，亦不順從其法，所應順法終不從其行。所以誦斯法者，從欲與人共競諍，意計勝負，亦不自為己有所濟及，彼誦法已，則犯制限。猶如有人出彼村落，欲求惡蛇。彼若見極大之蛇，到已，以左手摩捫其尾，然彼蛇回頭螫蜇其手，由此緣報，便致命終。此亦如是，若有愚人玩習其法，十二部經靡不斟酌，亦不觀察其義。所以然者？由不究竟正法義故。 
　　“于是，若有善男子將護玩習其法：契經、祇夜、偈、授決、因緣、本末、譬喻、生、方等、未曾有、說、廣普。彼人誦此法已，深解其義；以解彼深義之法，順從其教，無所違失。所以誦法者，不以勝負之心，與彼競諍。所以誦習法者，欲自纂修有察及。所以誦法者，果有所愿，由此因緣，漸至涅槃。猶如有人出彼村落，求覓惡蛇。彼見蛇已，手執鐵鉗，先鑷其頭，后便捉項，不令動搖；設彼惡蛇回尾欲，害彼人，終無所至。所以然者？諸比丘，由其捉項故。此善男子亦復如是，誦習、誦讀，靡不周遍，觀察其義，順從其法，終無違失，漸漸由此因緣，得至涅槃。所以然者？由其執正法故。是故，諸比丘，其有解吾義者，當念奉行；其不解者，重來問我，如來方今現在，后悔無益！” 
　　爾時，佛告諸比丘：“設有比丘在大眾中而作是說：‘如來所說禁戒，我悉解了。其習淫者，罪蓋不足言。’彼比丘當語斯比丘：‘止！止！莫作斯言！莫誹謗如來言說斯語，如來終不說此言。’若此比丘改其所犯者善；若不改其行者，復當再三諫之。設當改者善，設不改者墮。若復比丘隱匿其事，不使露現者，諸人皆墮。是謂，比丘，我之禁戒。” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，生漏梵志往至世尊所，共相問訊，在一面坐。爾時，生漏梵志白世尊曰：“為有幾劫過去？” 
　　佛告梵志：“過去諸劫不可稱計。” 
　　梵志白佛：“為可計數不乎？沙門瞿曇恒說三世。云何為三？所謂過去、將來、現在。沙門瞿曇亦知過去、當來、現在之世，惟愿沙門演說劫數之義！” 
　　佛告梵志：“若當我說因此劫，復次此劫，我既滅度，汝取命終，不知劫數之義。所以然者？如今人壽短促，極壽不過百年。計百年中數劫者，我取滅度，汝既命終，終不知劫數之義。梵志當知：如來亦有此知，具足分別劫數，眾生壽命長短，受其苦樂，皆悉分明。今當與汝引譬，智者以譬喻得解。猶如恒沙之數，亦無有限，無有量，不可計算；過去劫者其數如是，不可稱計，不可籌量。” 
　　梵志白佛：“當來劫頗有幾數？” 
　　佛告梵志：“亦如恒沙之數，無有齊畔，不可稱計，非算所及。” 
　　梵志復問佛：“頗有現在劫、成敗劫乎？” 
　　佛告梵志：“有此成劫、敗劫，非一劫、百劫。猶如器皿在危地，終不安住；設當住者，要當顛倒。諸世界方域亦復如是，或有劫成，或有劫敗，此數亦復叵計為幾劫成，為幾劫敗。所以然者？生死長遠，無有邊際。眾生以無明結覆蓋，漂浪流滯，從今世至后世，從后世至今世，長夜受苦惱，當可厭患去離此惱。是故，梵志，當作是學！” 
　　爾時，生漏梵志白世尊言：“沙門瞿曇，甚奇！甚特！知過去當來劫數之義。我今重復自歸沙門瞿曇，惟愿沙門瞿曇聽為優婆塞，盡其形壽不敢復殺，乃至飲酒！” 
　　爾時，生漏梵志聞佛所說，歡喜奉行。  
　　聞如是：一時，佛在羅閱城耆阇崛山中，與大比丘眾五百人俱。 
　　爾時，有一異比丘白世尊言：“劫頗有邊際乎？” 
　　佛告比丘：“方便引譬，然劫數無窮盡。過去久遠，于此賢劫中，有佛出，號曰俱樓孫至真、等正覺。爾時，此耆阇崛山更有姓號。爾時，羅閱城人民之類，上此耆阇崛山中，四日四夜，行乃徹頂。又復，比丘，拘那含牟尼佛時，此耆阇崛山更有姓號。爾時，羅閱城人民之類，三日三夜，行乃至此山頂。迦葉如來出現于世，此耆阇崛山更有姓號。時，羅閱城人民之類，二日二夜，行乃至此山頂。如我今日釋迦文佛出現于世，此山名耆阇崛山，須臾之頃乃到此山頂。若彌勒如來出現于世，此山亦名耆阇崛山。所以然者？諸佛神力咸使出此山在。 
　　“比丘，當以方便，知劫有衰盡，不可稱計。然劫有二種：大劫、小劫。若于劫中無佛出世，爾時復有辟支佛出世，此名為小劫。若如來于劫中出世，爾時彼劫中無有辟支佛出現于世，此名為大劫。比丘，當以此方便，知劫數長遠，不可稱計。是故，比丘，當憶此劫數之義！” 
　　爾時，異比丘聞佛所說，歡喜奉行。  
增壹阿含經卷第四十八 非常品第五十一  
　　聞如是：一時，佛在舍衛國祇樹給孤獨園． 
　　爾時，世尊告諸比丘：“云何，比丘，汝等流轉生死，經歷苦惱，于中悲號涕泣，淚出為多耶？為恒水多乎？” 
　　爾時，諸比丘前白佛言：“我等觀察如來所說義，經歷生死，涕泣之淚，多于恒水。” 
　　佛告比丘：“善哉！善哉！諸比丘，如汝所說無有異；汝等在生死，淚多于恒水。所以然者？于生死中亦更父母終亡，于中墮淚不可稱計。長夜之中父兄、姊妹、妻子五親，及諸恩愛，追慕悲泣不可稱計。是故，比丘，當厭患生死，去離此法，如是，比丘，當作此學！” 
　　當說此法時，六十余比丘漏盡意解。 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園， 
　　爾時，世尊告諸比丘：“云何，比丘，汝等在生死中，身體毀壞，流血多耶？為恒水多乎？” 
　　爾時，諸比丘白佛言：“如我等觀察如來所說者，流血多于恒水。” 
　　佛告諸比丘：“善哉！善哉！比丘，如汝所言，流血多于恒水。所以然者？在生死中，或作牛、羊、豬、犬、鹿、馬、鳥獸，及余無數所經歷苦惱，實可厭患，當念舍離。如是，比丘，當作是學！” 
　　爾時，世尊說是法時，六十余比丘漏盡意解。 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“當思惟無常想，廣布無常想。以思惟、廣布無常想，盡斷欲愛、色愛、無色愛，無明、驕慢皆悉除盡。猶如以火焚燒草木，永盡無余。比丘當知：若思惟無常想，廣布無常想，盡斷三界愛著。 
　　“昔有國王名曰清凈音響，統領閻浮地，有八萬四千城郭，有八萬四千大臣，有八萬四千宮人婇女，一一婇女各有四侍人。爾時，音響圣王無有子息。時，彼大王便作是念：‘吾今領此國界，以法治化，無有枉理。然我今日亦無繼嗣，設我終后，門族斷滅。’時，彼國王以息因緣故，自歸諸天、龍、神、日、月、星辰，自歸釋、梵、四天王、山神、樹神，下及藥草果神，愿求福，使我生息。 
　　“爾時，三十三天有一天子，名曰須菩提，命將欲終，有五瑞應自然逼己。云何為五？又此諸天華冠終不萎，此天子華冠自萎；是時，諸天衣無垢坌，爾時天子衣生垢坌；且三十三天身體香潔，光明徹照，爾時彼天子身體臭處，不可親近；又且三十三天恒有玉女，前后圍繞作倡伎樂，五欲自恣，爾時彼天子命將欲終，玉女離散；又且三十三天有自然之座，四尺入地，設天子起座，離地四尺，然此天子命將欲終，不樂本座。是謂五瑞應自然逼己。 
　　“時，須菩提天子以有此瑞應。爾時，釋提桓因告一天子曰：‘汝今往至閻浮地，語音響王曰：“釋提桓因致敬無量，興居輕利，游步康強。閻浮地無有德之人與王作息，但今三十三天有天子，名曰須菩提，今有五瑞應自然逼己，必當降神與王作息。雖爾，年壯盛時必當出家學道，修無上梵行。”’諸天對曰：‘如是，天王，受天王教。’猶如力士屈伸臂頃，從三十三天沒，來至閻浮地。 
　　“爾時，音響大王在高樓上，及持蓋一人。是時，彼天在樓上虛空中，告王曰：‘釋提桓因致敬無量，游步康強，興居輕利。閻浮地無有德之人與王作息，今三十三天有天子名須菩提，今有五瑞應以逼于己，當降神下應與王作息。但年壯盛時必當出家學道，修無上梵行。’時，音響王聞此語已，歡喜踴躍，不能自勝，即報天曰：‘今來所告，甚過大幸！但降神與我作息，欲求出家，終不違逆。’是時，彼天還至釋提桓因所，即白天王：‘音響王者甚愛所白。音響王言：“但使降神，欲出家者，終不違逆。”’ 
　　“時，釋提桓因便往至須菩提天子所，語須菩提天子言：‘汝今發誓愿生音響人王宮中。所以然者？音響人王無有子息，恒以正法治化。汝昔有福，造眾功德，今應降神生彼宮中。’須菩提天子曰：‘止！止！天王，我不樂愿生人王宮中，意欲出家學道，在王宮者學道甚難。’釋提桓因告曰：‘汝但發愿生彼王宮中。我當將護，令汝出家學道。’比丘當知：爾時，須菩提天子即發誓愿生王宮中。 
　　“是時，音響人王與第一夫人，共相交接，覺身懷妊。是時，夫人白音響王曰：‘大王當知：我今覺身懷妊。’時王聞已，踴躍歡喜，不能自勝，更以殊特布好坐具，食以甘美，如王無異。是時，夫人經八、九月，生一男兒，極為端正，顏貌奇特，世之希有。時，音響王召諸外道梵志、群臣使令占相，以此因緣本末，具向諸相師說。諸婆羅門報曰：‘惟愿大王當察此理！今生太子世之殊特，昔為天子名須菩提，今尋前號名須菩提。’時諸相師立姓號已，各從座起而去。 
　　“時，王子須菩提為王所敬重，未曾離目前。是時，音響王便作是念：‘我昔日已來無有子息，緣子息故，禱謝諸天，使有一子。經歷爾許時，今方生子；然天帝所記，當出家學道。我今要設巧便，使不出家學道。’是時，音響王為太子故，設三時宮殿：寒時設溫殿，熱時設涼殿，不寒不熱時設適時宮殿。與設四種宮女居處，第一宮有六萬婇女，第二有六萬婇女，第三有六萬婇女，第四有六萬婇女，各有侍從四人，作轉關坐具，令彼太子于上而坐臥；若須菩提王子意欲在前游戲，是時諸婇女輒在前立，是時彼坐具隨身回轉，前有六萬婇女及侍者有四；若彼意欲在后游戲，是時坐床輒隨身回轉；若復欲與諸婇女共相娛樂，是時坐具隨身回轉，使王子須菩提意在五欲，不樂出家。 
　　“是時，釋提桓因夜半非人之時，便往至王子須菩提所，在虛空中告須菩提王子曰：‘王子，昔日豈不作是念乎？若我在家年壯盛時，當出家學道。今日何故在五欲中而自娛樂？意不復愿出家學道乎？然我亦有斯言，勸樂王子使出家學道。今正是時，設不出家學道者，后悔無益！’釋提桓因說斯語已，便退而去。 
　　“時，王子須菩提在宮人中便生此念：‘音響王者，已與我作愛欲羅網；因緣此愛欲羅網故，不得出家學道。我今可斷此羅網，不與穢濁所拘牽，以信堅固，出家學道，在空靜之處，勤學經業，使令日新。’ 
　　“是時，王子須菩提重作是念：‘音響父王有此數萬婇女前后圍繞，我今當觀察頗有斯理在世永存乎？’爾時，王子須菩提遍觀宮里，無有女人久存世者。 
　　“時須菩提復作是念：‘我今何故觀于外物？當觀身內因緣所起，今此身中頗有發、毛、爪、齒、骨、髓之屬，久存于世乎？’從頭至足觀三十六物污露不凈。然自觀察無一可貪，亦無真實，幻偽非真，皆歸于空，不久存于世。 
　　“是時，王子須菩提復作是念：‘我今當斷此羅網，出家學道。’是時，須菩提觀此五受陰身，所謂此色苦，此色集，此色滅，此色出要；痛、想、行、識苦，識集，識滅，識出要。爾時，觀此五陰身已，所謂集法皆是盡法，即于座上得辟支佛。 
　　“時，須菩提辟支佛以覺成佛，便說斯偈：  
　　“‘欲我知汝本，意以思想生， 
　　　　我不思想汝，則汝而不有。’  
　　“是時，辟支佛說此偈已，飛在虛空而去，在一山中，獨在樹下，于無余涅槃界而般涅槃。 
　　“爾時，音響王告傍臣曰：‘汝往觀須菩提宮內，王子為寤寐安隱乎？’爾時，大臣受王教令，即往至王子宮內，然所寢內室門戶牢固。時彼大臣還至王所，前白王言：‘王子寤寐安隱，門戶牢固。’時王再三問：‘汝往看王子為善眠乎？’爾時，彼臣復至宮門，然門戶牢固。復往白王：‘王子在宮眠寐不覺，門戶牢固，至今不開。’時音響王復作是念：‘我息王子少時猶不眠寐，何況今日年壯盛時有眠寐乎？宜自往看知子吉兇，我子將不得疾病也？’ 
　　“是時，音響王即往至須菩提宮內，至門外立，告一人曰：‘汝今施梯逾墻入內，與吾開門。’彼人受王教敕，即施梯逾墻入內，與王開門。時王入內，觀內宮中，所臥床空，不見王子；不見已，告婇女曰：‘王子須菩提今為所在？’諸婇女曰：‘我等亦不知王子所在？’時音響王聞斯語已，自投乎地，良久乃蘇。是時，音響王告群臣曰：‘我息小時猶生斯念：設我長大當剃除須發，著三法衣，以信堅固，出家學道。然今王子必當舍我出家學道，汝等各各四面求索王子竟為所在？’即時，群臣乘駕流馳，處處求索。 
　　“爾時，有臣徑往至彼山中，中道復作是念：‘若王子須菩提出家學道者，必當在此學道。’爾時，大臣遙見王子須菩提在一樹下，結跏趺坐。時臣便生斯念：‘此是王子須菩提。’熟視察之，還詣王所，前白王言：‘王子須菩提近在山中樹下，結跏跌坐。’時音響王聞斯語已，即往至彼山中，遙見須菩提在山樹下，結跏趺坐，復自投于地：‘我息昔日自誓愿曰：設我年向二十，當出家學道。今將不誤，又且天告我言：汝子必當學道。’時音響王直前語須菩提曰：‘汝今何故舍我出家學道？’時辟支佛默然不對。王復告曰：‘汝母極懷愁憂，須見汝乃食。時起詣宮。’時辟支佛不言不語，默然而住。 
　　“時音響王即前捉手，亦不動搖。王復告群臣曰：‘王子今日已取命終。釋提桓因先來告我：汝應得息，但當出家學道。然今王子已出家學道，今輿此舍利，詣王國界，當蛇旬之。’ 
　　“時彼山中諸神祇，現半身白王曰：‘此是辟支佛，非是王子；蛇旬舍利法，不如王子法。所以然者？我是過去諸佛弟子，諸佛亦有此教。世有四人應與起偷婆。云何為四？如來、至真、等正覺應起偷婆，辟支佛應起偷婆，如來弟子漏盡阿羅漢應起偷婆，轉輪圣王應起偷婆。當蛇旬轉輪圣王身時，蛇旬如來、辟支佛身，亦復如是。’ 
　　“爾時，音響王復語天曰：‘當云何供養蛇旬轉輪圣王身？’樹神報曰：‘轉輪圣王與作鐵槨，盛滿香油，沐浴轉輪圣王身，以白凈劫波育衣，纏裹其身，復以彩畫之衣而覆其上，而著槨中，復以鐵蓋而蓋其上，處處施釘，復以百張白疊而裹其槨，以種種雜香積在乎地，以鐵槨安著其中，七日七夜之中，華香供養，懸繒幡蓋，作倡伎樂。過七日后，復取王身而蛇旬之，以取舍利。蛇旬復經七日七夜供養不絕，于四衢道中而起偷婆，復以香華幡蓋種種供養。大王當知：供養轉輪圣王舍利，其事如是；諸佛如來、辟支佛、阿羅漢亦復如是。’ 
　　“時音響王語彼天曰：‘以何因緣供養轉輪圣王身？以何因緣供養佛、辟支佛、阿羅漢身？’天報王曰：‘轉輪圣王以法王治，自不殺生，復教他人使不行殺；自不與不取，復教他人使不竊盜；己不淫泆，復教他人不犯他妻；己不妄言、綺語、惡口、兩舌斗亂彼此、嫉妒、恚、癡，己意專正，恒行正見，亦使他人習其正見。是謂，大王，由此因緣，轉輪圣王應起偷婆。’ 
　　“王問天曰：‘復以何因緣漏盡阿羅漢應起偷婆？’天報王曰：‘漏盡阿羅漢比丘欲愛已盡，瞋恚、愚癡已除，已度有至無為，是世間良佑福田，由此因緣，漏盡阿羅漢應起偷婆。’ 
　　“王復問曰：‘以何因緣辟支佛應起偷婆？’天報王曰：‘辟支佛者無師自覺，出世甚難，得現法報，脫于惡趣，令人生天上，由此因緣，辟支佛應起偷婆。’ 
　　“王復問曰：‘以何因緣如來應起偷婆？’天報王曰：‘如來十力具足，此十力者非聲聞、辟支佛所能及逮，轉輪圣王所不能及，世間群萌所不能及也。如來四無所畏，在大眾中，能師子吼，轉于梵輪。如來不度者度，不脫者脫，不般涅槃者令般涅槃，無救護者與作覆蔭，盲者作眼目，與諸疾病作大醫王，天及世人、魔若魔天，靡不宗奉，可敬可貴，回于惡趣，令至善處。是謂，大王，由此因緣，如來應起偷婆。是謂，大王，由此因緣本末，四種之人應起偷婆。’爾時，音響王語彼天曰：‘善哉！善哉！神天！我今受汝教，令供養此舍利，當如供養辟支佛。’ 
　　“爾時，音響王告諸人曰：‘汝等各輿須菩提辟支佛舍利往王國界。’群臣聞王教已，臥著金床，輿詣國界。是時，音響王即敕使作鐵槨，盛滿香油，沐浴辟支佛身，以劫波育衣纏裹其身，復以雜彩好衣，而覆其上，安處鐵槨中，復以鐵蓋而蓋其上，處處安釘，極令牢固，以百張白疊而覆其上，取種種好香，以辟支佛身而著其中，七日七夜香華供養；過七日后，蛇旬辟支佛舍利，復供養七日，作倡伎樂，于四衢道頭起一偷婆，后以香華、繒彩、幡蓋，作倡伎樂而供養之。 
　　“比丘當知：其有眾生恭敬供養辟支佛舍利者，命終之后即生三十三天上。其有眾生思惟無常之想，迴三惡趣，生天人中。諸比丘，汝等莫作斯觀！爾時音響王者，豈異人乎？則我身是。其思惟無常想者，多所饒益。我今觀此義已，告諸比丘：當思惟無常想，廣布無常想。以思惟無常之想，廣布無常想，便欲愛、色愛、無色愛盡斷，無明、驕慢永無遺余，猶如以火焚燒草木高好講堂窗牖門間。比丘，思惟無常想亦復如是，盡斷欲愛、色愛、無色愛，永無遺余，是故，比丘，當盡心意，無令違失！” 
　　當說斯法時，于彼座上六十余比丘漏盡意解。 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“若比丘、比丘尼心五弊而不斷，不除心五結，彼比丘、比丘尼日夜于善法損減而無增益。云何心五弊而不斷？于是，比丘，有狐疑心于如來所，亦不解脫，亦不入其正法，彼人心不在諷誦，是謂斯比丘心弊不斷。 
　　“復次，比丘，有疑心于正法，亦不解脫，亦不入其正法，彼人亦不諷誦，是謂斯人心弊不斷。 
　　“復次，比丘，有疑心于圣眾，亦不解脫，亦不施意向和合眾，亦復不在道品法中，是謂斯比丘心弊不斷。 
　　“復次，比丘，犯于禁戒，不自悔過，彼比丘已犯禁戒，不自改悔，亦不施心在道品之中，是謂斯比丘心弊不斷。 
　　“復次，比丘，心意不定而修梵行：‘我以此梵行之德，生于天上，若諸神祇。’然彼比丘以此心行修于梵行，心不專在道品之中；心已不在道品之中，是謂心弊不斷。如是比丘心五弊不斷。 
　　“云何比丘心五結不斷？于是，比丘，懈怠不求方便；彼比丘已有懈怠，不求方便，是謂斯比丘心結不斷。 
　　“復次，比丘，恒喜多妄，貪在眠寐；彼比丘以喜多妄，貪在眠寐，是謂斯比丘第二心結不斷。 
　　“復次，比丘，意不定，恒喜多亂；彼比丘心已亂不定，是謂比丘第三心結不斷。 
　　“復次，比丘，根門不定；彼比丘已根門不定，是謂比丘第四心結不斷。 
　　“復次，比丘，恒喜在市，不在靜處，是謂比丘第五心結不斷。 
　　“若比丘、比丘尼有此五心弊、五心結不斷，彼比丘、比丘尼晝夜之中善法斷絕，無有增益。猶如雞子若八、若十、若十二，不隨時覆蔭，不隨菢，不隨時將護。彼雞雖生此念：‘使我雞子得全無他。’然此雞子終不安隱。所以然者？皆由不隨時將護之所致，后復斷壞，不成其子。此亦如是，若比丘、比丘尼五心結不斷，五心弊不除，晝夜之中于善法減，無有增益。 
　　“若復比丘、比丘尼五心結斷，五心弊除，晝夜之中善法增益，無有損減。猶如雞子若八、若十、若十二，隨時將護，隨時育養，隨時蔭覆。彼雞雖生斯念：‘使我雞子全不成就。’然彼雞子自然成就，安隱無為。所以然者？隨時長養，令得無為，時諸雞子尋得出外。此亦如是，若比丘、比丘尼五心弊斷，五心結除，彼比丘、比丘尼于長夜之中善法增益，無有損減。 
　　“是故，比丘、若比丘尼當施設心無有猶豫狐疑于佛、猶豫狐疑于法、猶豫狐疑于眾。具足于戒律，心意專正，無有錯亂，亦不興意希望余法，亦不僥幸修梵行：‘我當以此行法作天、人身，神妙尊豪。’ 
　　“若復有比丘、比丘尼無有狐疑猶豫于佛、法、圣眾，亦無犯戒，無所漏失。我今告汝，重矚累汝，彼比丘當趣二處：若生天上、若在人中。猶如人處極熱之中，兼復饑渴，遇得陰涼之處，得冷泉水飲。彼人雖生斯念：‘我雖遇陰涼冷水飲之’，猶不斷饑渴。但彼人暑熱已盡，饑渴已除。此亦如是，若比丘、比丘尼無狐疑猶豫于如來所者，彼比丘便趣二處：若生天上、若處人中。若比丘、比丘尼當求方便，斷心五弊，除心五結。如是，諸比丘，當作是學！ 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“或有是時，王威不普，盜賊競興；賊已競興，村家、城郭、人民之類皆悉敗亡，或遭遇饑饉取命終者。設彼眾生于饑饉取命終者，皆墮三惡趣。今此精進比丘亦復如是，若持戒減少，爾時惡比丘競起；惡比丘已競起惡，正法漸衰，增益非法，非法已增益，其中眾生皆墮三惡趣。 
　　“若復是時，王威遠接，賊便隱藏；王已遠接，城郭、村落、人民熾盛。今此精進比丘亦復如是，若持戒完具，爾時犯戒比丘漸衰耗，正法興隆，非法衰耗，其中眾生命終之后皆生天上、人中。是故，比丘，當念具足戒律，威儀禮節，無令缺減。如是，比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“寧常眠寐，不于覺寤之中思惟亂想，身壞命終，生于惡趣。寧以火燒鐵錐而烙于眼，不以視色興起亂想。興想比丘為識所敗，比丘已為識所敗，必當趣三惡道：地獄、畜生、餓鬼。 
　　“今我所以說者何？彼人寧常睡眠，不于覺寤之中思惟亂想；寧以利錐刺壞其耳，不以聽聲興起亂想。興想比丘為識所敗，寧恒睡眠，不于覺寤起于亂想。 
　　“寧以熱鉗壞其鼻根，不以聞香興起亂想。興想比丘為識所敗，已為識所敗，便墮三惡趣：地獄、畜生、餓鬼。我所說者，正謂此耳！ 
　　“寧以利劍截斷其舌，不以惡言、粗語墮三惡趣：地獄、畜生、餓鬼。寧常睡眠，不于覺寤興起亂想。 
　　“寧以熱銅葉纏裹其身，不共長者、居士、婆羅門女共相交接；設與交接言語往返者，必墮三惡趣：地獄、畜生、餓鬼。我所說者，正謂此耳！ 
　　“寧恒睡眠，不以覺寤意有所念，欲壞圣眾；已壞圣眾，墮五逆罪，億千諸佛終不療救。夫斗亂眾者，必當墮不救之罪。是故，我今說寧常睡眠，不于覺寤意有所念，欲壞圣眾，受無救之罪。是故，比丘，當將護六情，無令漏失。如是，比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，阿那邠祁長者有四兒，不事佛、法、圣眾，亦復不自歸命佛、法、圣眾。是時，阿那邠祁長者告四兒曰：“汝等各各自歸佛、法、圣眾，長夜之中獲福無量！” 
　　諸兒白父：“我等諸子不堪自歸佛、法、圣眾。” 
　　阿那邠祁長者告曰：“我今各賜卿等純金千兩，隨我教敕，自歸命佛、法、圣眾。” 
　　諸子白言：“我等不堪任自歸佛、法、圣眾。” 
　　父復告曰：“加賜汝二千、三千、四千、五千兩純金，宜當自歸佛、法、圣眾，長夜之中獲福無量！” 
　　爾時，諸子聞斯語已，默然受之。是時，諸子白阿那邠祁長者曰：“我等當云何自歸佛、法、圣眾？” 
　　阿那邠祁長者報曰：“汝等盡來，隨吾至世尊所。若世尊有所說者，汝等當念奉行。” 
　　諸子白父：“如來今為所在？去此遠近？” 
　　其父報曰：“今如來、至真、等正覺近在舍衛國，止吾園中。” 
　　時，阿那邠祁將四兒往至世尊所；到已，頭面禮足，在一面立。爾時，長者白世尊言：“我今四子不自歸佛、法、圣眾，近昨各賜五千兩金，勸令事佛、法、圣眾。惟愿世尊各與說法，使長夜之中受福無量！” 
　　爾時，世尊與長者四子漸漸說法，勸令歡喜。長者諸子聞佛說法，踴躍歡喜，不能自勝，前自長跪，白世尊言：“我等各各自歸世尊、正法、圣眾，自今已后，不復殺生，乃至不飲酒。”如是再三。 
　　時，阿那邠祁長者白世尊言：“若使有人出物雇人使事佛者，其福云何？” 
　　世尊告曰：“善哉！善哉！長者，乃致斯問，天、人得安，乃能問如來斯義。善思念之，吾當為汝說。”時長者從佛受教。 
　　世尊告曰：“有四大藏。云何為四？有伊羅缽龍在乾陀衛，此名一藏，無數珍寶積滿其宮；復有斑稠大藏在蜜締羅國，珍寶積聚不可稱計；復有賓伽羅大藏在須賴吒國，珍寶積聚不可稱計；復有蠰佉大藏在婆羅柰國，珍寶積聚不可稱計。設閻浮地男女大小，各各探抱四年四月四日，取伊羅缽藏者，終不減少；斑稠藏四年四月四日，各來取者，不知減少；賓伽羅藏四年四月四日，各各取者不知減少；蠰佉大藏在婆羅柰國四年四月四日，取者不知減少。是謂，長者，四大寶藏，若閻浮地男女大小，各各探抱經四年四月四日，不知減少。 
　　“將來之世有佛名彌勒，出現于世。爾時，國界名雞頭，王所治處，東西十二由延，南北七由延，人民熾盛，谷米豐登。雞頭王治處，繞城七匝有四池水，各縱廣一由延，金沙在下；優缽蓮華、拘勿頭華、分陀利華各生其中，水像金色、銀色、水精色、琉璃色。設銀水凝凍化成為銀，若金水凍化成為金，若琉璃水凍化為琉璃，若水精水凍化為水精。 
　　“長者當知：爾時，有四大城門；銀池水中金作門閾，金池水中銀作門閾，琉璃池中水精作門閾，水精池中琉璃作門閾。 
　　“長者當知：爾時，雞頭城中周匝懸鈴。是時，鈴聲皆出五樂之音。爾時，城中恒有七種之聲。云何為七？貝聲、鼓聲、琴聲、小鼓聲、圓鼓聲、鞞鼓聲、歌舞聲為七。爾時，雞頭城中生自然粳米，皆長三寸，極為香美，出眾味上。尋取尋生，皆不見所取之處。爾時，有王名蠰佉，以法化治，七寶具足。 
　　“長者當知：爾時，典藏人名為善寶，高德智慧，天眼第一，皆能知寶藏處所。有主之藏自然擁護，無主之藏便奉上王。爾時，伊羅體龍王、般稠龍王、賓伽羅龍王、蠰佉龍王，是時四龍王主典寶藏，皆往至善寶典藏所，而語之曰：‘欲所須者，我等相給。’時四龍王惟愿奉上四藏之寶，以自營己。時，善寶典主即取四藏之寶，奉上蠰佉王金寶羽車。” 
　　爾時，世尊便說斯偈：  
　　“伊羅在乾陀，蜜絺在般稠， 
　　　賓伽須賴國，蠰佉婆羅國， 
　　　此是四寶藏，種種藏充滿。 
　　　爾時當出現，功德之所至， 
　　　奉上彼圣王，金銀寶羽車， 
　　　諸神皆擁護，長者受其福。  
　　“爾時，有佛出世，名為彌勒、至真、等正覺、明行成為、善逝、世間解、無上士、道法御、天人師，號佛、眾佑，教化人民。長者當知：爾時，善寶典藏者，豈異人乎？莫作是觀！所以然者？爾時藏主者，今長者是也。 
　　“時，蠰佉王以金銀廣作福德，將八萬四千大臣，前后圍繞，往至彌勒所，出家學道。爾時，典藏亦復廣作福德，亦當出家學道，盡于苦際。皆由長者將導四子，使自歸于佛、法、比丘僧，緣是功德，不墮三惡趣。復緣此德得四大藏，亦緣此報與蠰佉作典藏主，即于彼世盡于苦際。所以然者？歸佛、法、僧，其德不可量。其有自歸佛、法、眾者，其福如是。是故，長者，當慈愍有形之類，求其方便，向佛、法、眾。如是，長者，當作是學！” 
　　爾時，阿那邠祁長者歡喜踴躍，不能自勝。即從座起，繞佛三匝，作禮而去，及其四子亦復如是。 
　　爾時，阿那邠祁長者及四子聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，阿那邠祁長者身抱重患。時，舍利弗以天眼觀清凈無瑕穢，見阿那邠祁長者身抱重患，尋告阿難曰：“汝來共至阿那邠祁長者所問訊。” 
　　時，阿難報曰：“宜知是時。” 
　　爾時，阿難到時著衣持缽，入舍衛城乞食，以次漸漸至阿那邠祁長者家，即便就座。時舍利弗即于座上，語阿那邠祁長者曰：“汝今所疾有增有損乎？覺知苦痛漸漸除，不至增劇耶？” 
　　長者報曰：“我今所患極為少賴，覺增不覺減。” 
　　舍利弗報曰：“如今，長者當憶佛：是謂如來、至真、等正覺、明行成為、善逝、世間解、無上士、道法御、天人師，號佛、眾佑。亦當追憶念法：如來法者，極為甚深，可尊可貴，無與等者，賢圣之所修行。亦當念僧：如來眾者，上下和順，無有諍訟，法法成就。圣眾者，戒成就、三昧成就、智慧成就、解脫成就、解脫見慧成就。所謂僧者，四雙八輩，此名如來圣眾，可尊可貴，是世間無上福田。長者，若修行念佛、念法、念比丘僧者，其德不可稱計，獲甘露滅盡之處。 
　　“若善男子、善女人念三尊已，佛、法、圣眾，墮三惡趣者，終無此事！若彼善男子、善女人修念三尊，必至善處天上、人中。然后，長者，不起于色，亦不依色而起于識；不起于聲，不依聲而起于識；不起香，不依香而起于識；不起于味，不依味而起于識；不起細滑，不依細滑而起于識；不起意，不依意而起于識；不起今世、后世，不依今世、后世而起于識；不起于愛，莫依愛而起于識。所以然者。緣愛有受，緣受有有，緣有有生，緣生有死、愁、憂、苦、惱，不可稱計。是謂有此五苦盛陰，無有我、人、壽、命。 
　　“士夫、萌兆、有形之類，若眼起時則起，亦不知來處；若眼滅時則滅，亦不知去處。無有而眼生，已有而眼滅，皆由合會諸法因緣。所謂因緣法者，緣是有是，無是則無。所謂無明緣行，行緣識，識緣名色，名色緣六入，六入緣更樂，更樂緣痛，痛緣愛，愛緣受，受緣有，有緣生，生緣死，死緣愁、憂、苦、惱，不可稱計。耳、鼻、舌、身、意，亦復如是，無有而生，已有而滅，亦復不知來處，亦不知去處，皆由合會諸法因緣。是謂，長者，名為空行第一之法。” 
　　是時，阿那邠祁長者悲泣涕零，不能自止。 
　　時，舍利弗語阿那邠祁曰：“以何因緣悲感乃爾乎？” 
　　長者報曰：“我不悲感。所以然者？我昔日來數承事佛，亦復尊敬諸長老比丘，亦不聞如斯尊重之法，如舍利弗之所演說。” 
　　是時，阿難語阿那邠祁曰：“長者當知：世間有二種之人，如來之所說。云何為二？一者、知樂，二者、知苦。彼習樂之人，所謂尊者耶輸提族姓子是。彼習苦之人，婆伽梨比丘是。又復，長者，耶輸提比丘解空第一；信解脫者，婆伽梨比丘。又復，長者，知苦之人、知樂之人，二人心俱解脫。二俱如來弟子無與等者，由其不沒不生，二人勤受佛教，亦無懈廢；但心有增減故，人有知者，有不知者。如長者之所說：‘我昔已來承事諸佛，恭敬長老比丘，初不聞如斯尊重之法，如舍利弗之所說。’耶輸提比丘觀視于地，而心得解脫；婆伽梨比丘觀視于刀，即時心得解脫。是故，長者，當作如婆伽梨比丘之比。” 
　　是時，舍利弗廣與說法，勸令歡喜，使發無上之心，即從座起而去。 
　　舍利弗、阿難去未久，須臾之頃阿那邠祁長者命終，便生三十三天。爾時，阿那邠祁天子有五事功德，勝彼諸天。云何為五？所謂天壽、天色、天樂、天威神、天光明。爾時，阿那邠祁天子便作是念：“我今獲此天身皆由如來之恩，今我不宜于五欲自娛樂，先應至世尊所，拜跪問訊。”時，阿那邠祁天子將諸天人，前后圍繞，持諸天華散如來身上。時，如來在舍衛祇樹給孤獨園。時，彼天子在虛空中，叉手向世尊，便說斯偈：  
　　“此是祇洹界，仙人眾娛戲， 
　　　法王所治處，當發歡悅心。”  
　　爾時，阿那邠祁天子說斯偈已，如來默然可之。時，彼天子即生此念：“如來已然可。我即舍神足，在一面立。” 
　　時，阿那邠祁天子白世尊言：“我是須達，又名阿那邠祁，人所明了，亦是如來弟子，受圣尊教。今取命終，生三十三天。” 
　　世尊告曰：“汝由何恩今獲此天身？” 
　　天子白佛：“蒙世尊之力，得受天身。”時，阿那邠祁天子復以天華散如來身上，亦散阿難及舍利弗身上，遍繞祇洹七匝，還沒不現。 
　　是時，世尊告阿難曰：“昨夜有天子來至我所，便說斯偈：  
　　“‘此是祇洹界，仙人眾娛戲， 
　　　　法王所治處，當發歡悅心。’  
　　“是時，彼天子繞祇洹七匝，便退而去。汝今阿難，汝頗識彼天子乎？” 
　　阿難白佛言：“必當是阿那邠祁長者也。” 
　　佛告阿難：“如汝所言。善哉！乃能以未知智而識彼天子。所以然者？彼是阿那邠祁天子。” 
　　阿難白佛言：“阿那邠祁今生天上，為名何等？” 
　　世尊告曰：“即名阿那邠祁。所以然者？彼天即生之日，諸天各各有此言：‘此天子在人中時，是如來弟子，恒等心普施一切，周窮濟乏，作此功德已，此是三十三天，今故續名阿那邠祁。’” 
　　爾時，世尊告諸比丘：“阿難比丘有大功德智慧成就。阿難比丘今在學地，智慧無與等者。所以然者？阿羅漢所應知者，阿難便知之。過去諸佛世尊所應學者，阿難皆明了知。過去時亦有斯人，聞便了知，如我今日阿難比丘瞻望方知之：‘如來須是，如來不須是。’過去諸佛弟子入三昧方知未然之事，如我今日阿難比丘睹便曉了。” 
　　爾時，世尊告諸比丘：“我聲聞中博有所知，有勇猛精進，念不錯亂，多聞第一，堪任孰事，所謂阿難比丘是。” 
　　時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，阿那邠祁長者有兒婦名曰善生，顏貌端正，面如桃華色。王波斯匿大臣之女，憑其姓望，恃其豪族，亦不恭敬姑嫜及其夫婿，亦不事佛、法及比丘僧，亦不敬奉三尊。 
　　是時，阿那邠祁長者便往至世尊所，頭面禮足，在一面坐。爾時，長者白世尊言：“近與兒取婦，是波斯匿王第一大臣之女，自恃其姓望，不承事三尊、長老尊卑。惟愿世尊當與說法，使發歡喜，心開意解！” 
　　爾時，如來默然許可長者所說。 
　　時，長者復白佛言：“惟愿世尊當受我請及比丘僧！” 
　　爾時，長者以見如來默然受請，即從座起，禮佛繞三匝而去；還至家中，辦具種種飲食，敷好座具，尋白：“時至，惟愿世尊當受我請，飲食已具！” 
　　爾時，世尊將諸比丘眾，前后圍繞，至長者家，就座而坐。爾時，長者更取小座，在如來前坐。 
　　爾時，世尊告善生女人曰：“長者女當知：夫為婦人有四事。云何為四？有婦如似母，有婦似親親，有婦似賊，有婦似婢。汝今當知：婦似母者，隨時瞻視夫主，不令有乏，承事供養。爾時，諸天便復將護，若人、非人不得其便，死便生天。是謂，長者女，此名婦人似母者也。 
　　“彼云何有婦似親親？于是，長者婦見夫已，無有增減之心，同其苦樂，是謂其人似親親者也。 
　　“彼云何名為婦如似賊？于是，女人若見夫已，便懷瞋恚，憎嫉夫主，亦不承事恭敬禮拜，見輒欲害，心在他所。夫不親婦，婦不親夫，不為人所愛敬，諸天不擁護，惡鬼侵害，身壞命終，入地獄中，是謂斯人如似賊也。 
　　“彼云何名婦人如似婢也？于是，賢良之婦見夫主隨時瞻視，忍其言語，終不還報；忍其寒苦，恒有慈心；于三尊所，亦生斯念：‘此存我在，此衰我耗。’以此之事，諸天擁護，若人、非人皆悉愛念，身壞命終，生善處天上。是謂，長者女，有此四婦，汝今為在何條？” 
　　時，彼女人聞世尊說此語已，前禮佛足，白世尊言：“惟愿世尊，我今改往修來，更不敢為！自今已后，常行禮法，如似婢也。” 
　　是時，善生女人還至夫所，頭面禮足：“惟愿瞻視，當如婢也！” 
　　是時，善生女人復至世尊所，頭面禮足，在一面坐。爾時，世尊漸與說法，所謂論者：施論、戒論、生天之論，欲為不凈想，淫為大穢。是時，世尊已知女人心開意解，諸佛世尊常所說法——苦、集、盡、道，爾時世尊盡與女人說之，即于座上得法眼凈。猶如新衣易染為色，此亦如是，分別諸法，善解深妙之義，自歸三尊，而受五戒。 
　　爾時，善生女人聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，尊者舍利弗便往至世尊所，頭面禮足，在一面坐；須臾退坐，白世尊言：“世尊，恒稱譽豪尊高位，不說卑賤。然我，世尊，不嘆豪尊，不說卑賤，處中而說，使得出家學道。” 
　　佛告舍利弗：“汝等自稱言：‘不嘆豪尊，不說卑賤，處中而說，得出家學道。’然我今日亦不說上、中、下及受生分。所以然者？夫生甚苦，不足愿樂。如彼糞除，少尚極臭，何況積多！今受生分亦復如是，一生、二生猶尚苦難，何況流轉終始而可甘處？由有有生，由生有老，由老有病，有死、愁、憂、苦、惱，何可貪樂？便成五盛陰身。吾今觀此義已，而作是說：‘一生、二生猶尚苦難，何況流轉終始而可甘處？’ 
　　“若當舍利弗意欲生者，便當發愿生豪貴家，不生卑賤。所以然者？舍利弗，眾生長夜為心所縛，不為豪族所縛。然我，舍利弗，處豪貴家，是剎利種，出轉輪圣王。設我不出家學道者，應為轉輪圣王，今舍轉輪圣王位，出家學道，成無上道。夫生卑賤家者，不得出家學道，反墮惡趣。是故，舍利弗，當求方便，降伏于心。如是，舍利弗，當作是學！” 
　　爾時，舍利弗聞佛所說，歡喜奉行。  
增壹阿含經卷第四十九 大愛道般涅槃品第五十二之一  
　　聞如是：一時，佛在毗舍離普會講堂所，與大比丘眾五百人俱。 
　　爾時，大愛道游于毗舍離城高臺寺中，與大比丘尼眾五百人俱，皆是羅漢，諸漏已盡。爾時，大愛道聞諸比丘說：“如來不久當取滅度，不過三月，當在拘夷那竭娑羅雙樹間。”爾時，大愛道便作是念：“我不堪任見如來取滅度，亦復不堪任見阿難取滅度，我今宜可先取滅度。” 
　　爾時，大愛道便往至世尊所，頭面禮足，在一面坐。爾時，大愛道前白佛言：“我聞世尊不久當取滅度，卻后不過三月，在拘夷那竭娑羅雙樹間。我今不堪見世尊及阿難取滅度也，惟愿世尊聽我先取滅度！”爾時，世尊默然可之。 
　　爾時，大愛道重白佛言：“自今已后，惟愿世尊與諸比丘尼說戒！” 
　　佛告之曰：“我今聽比丘尼，還與比丘尼說禁戒。如我本所施行禁戒，無令差錯。” 
　　爾時，大愛道前禮佛足，在佛前立。爾時，大愛道復白佛言：“我今更不見如來顏色，亦不見將來諸佛，不受胞胎，永處無為，今日違離圣顏，永更不睹。” 
　　時，大愛道繞佛七匝，亦復繞阿難七匝，盡繞諸比丘眾，卻退而去。還諸比丘尼眾中，告諸比丘尼曰：“我今欲入無為涅槃界。所以然者？如來不久當取滅度。汝等各宜隨所行。” 
　　爾時，差摩比丘尼、優缽色比丘尼、基利施比丘尼、舍仇梨比丘尼、奢摩比丘尼、缽陀蘭遮比丘尼、婆羅遮羅比丘尼、迦旃延比丘尼、阇耶比丘尼及五百比丘尼，往至世尊所，在一面立。爾時，五百比丘尼，差摩比丘尼最為上首，而白佛言：“我等諸人聞如來不久當取滅度。我等不忍見世尊及阿難先取滅度，惟愿世尊聽我等先取滅度！我等今取涅槃，正是其宜。”爾時，世尊默然可之。時差摩比丘尼及五百比丘尼見世尊默然可之，前禮佛足，繞三匝，便退而去，還詣本房。 
　　時，大愛道閉講堂門，擊揵椎，于露地敷坐具，騰在虛空，于虛空中坐臥經行，或出火焰，身下出煙，身上出火；身下出水，身上出煙；舉身放焰，舉身放煙；左脅出水，右脅出火；右脅出水，左脅出火；前出火，后出水；前出水，后出火；舉身出火，舉身出水。 
　　爾時，大愛道作若干變化，還在本座，結跏跌坐，正身正意，系念在前，而入初禪；從初禪起而入二禪；從第二禪起而入第三禪；從三禪起入第四禪；從第四禪起入空處；從空處起入識處；從識處起入不用處；從不用處起入有想無想處；從有想無想處起入想知滅；從想知滅起還入有想無想處；從有想無想起入不用處；從不用處起還入識處；從識處起還入空處；從空處起還入第四禪；從第四禪起還入三禪；從三禪起入二禪中；從二禪起還入初禪；從初禪起入二禪；從二禪起還入三禪；從三禪起還入四禪；已入四禪便取滅度。 
　　爾時，天地大動，東踴西沒，西踴東沒，四邊都踴中央沒，又四面涼風起，諸天在空作倡伎樂，欲界諸天涕零悲泣，猶如春月天降甘雨，神妙之天雜碎優缽華香，又雜碎栴檀而散其上。 
　　爾時，差摩比丘尼、優缽色比丘尼、基梨施瞿曇彌比丘尼、舍瞿離比丘尼、奢摩比丘尼、缽陀蘭遮比丘尼、婆羅遮羅比丘尼、迦旃延比丘尼、阇耶比丘尼，如此上首五百比丘尼等，各各于露地敷坐，飛在虛空，于虛空之中坐臥經行，作十八變，乃至入想知滅，各取滅度。 
　　爾時，毗舍離城內有大將名曰耶輸提，將五百童子集普會講堂，有所講說。時，耶輸提及五百童子遙見五百比丘尼作十八變，見已歡喜，躍躍無量，各共叉手而向彼所。 
　　爾時，世尊而告阿難曰：“汝往至耶輸提大將所，而告之曰：‘速辦五百床具，五百坐具，五百瓶酥，五百瓶油，五百輿華，五百裹香，五百車薪。’” 
　　爾時，阿難前白佛言：“不審世尊欲何施為？” 
　　佛告之曰：“大愛道已取滅度，及五百比丘尼泥洹，我等欲供養舍利。” 
　　爾時，阿難悲泣交集，不能自勝：“大愛道取滅度何其速哉！” 
　　爾時，阿難以手揮淚，便往至耶輸提大將所。 
　　爾時，耶輸提遙見阿難來，皆起前迎，并作是說：“善來！阿難，欲何告敕？又行非常。” 
　　爾時，阿難報曰：“我是佛使，欲有所告敕。” 
　　時，大將咸共問曰：“欲何所告敕？” 
　　阿難報曰：“世尊告大將曰：‘當辦五百床具，五百坐具，五百瓶酥，五百瓶油，五百輿華，五百裹香，五百車薪。大愛道及五百比丘尼皆取滅度，我等往供養舍利。’” 
　　爾時，大將悲泣交集，而作是說：“大愛道取滅度何其速哉！及五百比丘尼取滅度甚為速哉！誰當教授我等，教化分檀布施？” 
　　爾時，耶輸提大將即辦五百床具，五百坐具，五百瓶油、酥、薪，及諸耶維之具，往至世尊所，頭面禮足，在一面立。爾時，耶輸提大將白世尊言：“如來所約敕，供養之具今日已辦。” 
　　佛告曰：“汝今各取大愛道身及五百比丘尼身，出毗舍離，到曠野之處。吾欲于彼供養舍利。” 
　　耶輸提大將白佛言：“唯然，世尊。” 
　　是時，長者即往至大愛道等所，告一人曰：“汝今施梯，登墻入內，徐開門，無令有聲。” 
　　是時，彼人如彼教敕即入開門，復敕五百人各舉舍利著于床上。爾時，有二沙彌尼在，一名、難陀，二名、優般難陀。是時，二沙彌尼語大將曰：“止！止！大將，勿觸擾諸師。” 
　　耶輸提大將報曰：“汝師不為睡眠，皆取滅度。” 
　　爾時，二沙彌尼聞諸師皆取滅度，心懷恐怖，即自思惟，觀有集之法皆是盡法，即于坐處得三明六通。爾時，二沙彌尼即飛在虛空中，先至曠野之中作十八變，坐臥經行，身出水火，變化無量，即于無余涅槃界而取般涅槃。 
　　爾時，世尊將諸比丘僧，前后圍繞，往至大愛道比丘尼寺中。爾時，世尊告阿難、難陀、羅云：“汝等舉大愛道身，我當躬自供養。” 
　　是時，釋提桓因知世尊心中所念，即從三十三天上，譬如力士屈伸臂頃，來至毗舍離，到世尊所，頭面禮足，在一面立。其中漏盡比丘皆見釋提桓因及三十三天，其不漏盡有欲比丘及比丘尼、優婆塞、優婆夷未漏盡者，亦不見釋提桓因及三十三天。 
　　爾時，梵天王遙知如來心中所念，將諸梵天從梵天上沒，來至世尊所，頭面禮足，在一面立。 
　　爾時，毗沙門天王知世尊心中所念，將諸閱叉、鬼神，到如來所，頭面禮足，在一面立。 
　　爾時，提地賴吒天王將諸乾沓和，從東方來至如來所，頭面禮足，在一面立。毗婁勒叉天王將諸無數拘槃荼，從南方來至世尊所，頭面禮足，在一面立。毗婁波叉天王將諸龍神來至如來所，頭面禮足，在一面立。及欲界、色界、無色界諸天，各各知如來心中所念，來至世尊所，頭面禮足，在一面立。 
　　爾時，釋提桓因、毗沙門天王前白佛言：“惟愿世尊勿自勞神，我等自當供養舍利！” 
　　佛告諸天：“止！止！天王，如來自當知時。此是如來所應修行，非是天、龍、鬼、神所及也。所以然者？父母生子多有所益，長養恩重，乳哺懷抱，要當報恩，不得不報恩。然諸天當知：過去諸佛世尊所生母先取滅度，然后諸佛世尊皆自供養耶維舍利。正使將來諸佛世尊所生之母先取滅度，然后諸佛皆自供養。以此方便，知如來應自供養，非天、龍、鬼、神所及也。” 
　　爾時，毗沙門天王告五百鬼曰：“汝等往至栴檀林中，取香薪來，當供養耶維。”時，五百鬼聞天王語已，即往至栴檀林中，取栴檀薪來至曠野之間。 
　　是時，世尊躬自舉床一腳，難陀舉一腳，羅云舉一腳，阿難舉一腳，飛在虛空，往至彼冢間；其中四部之眾：比丘、比丘尼、優婆塞、優婆夷，舉五百比丘尼舍利至于冢間。爾時，世尊告耶輸提大將曰：“汝今更辦二床具、二坐具、二車薪、香華，供養二沙彌尼身。” 
　　耶輸提大將白佛言：“唯然，世尊。”尋時，即辦供養之具。 
　　爾時，世尊以栴檀木各傳與諸天。是時，世尊復告大將曰：“汝今各取五百舍利，各分別而供養之。二沙彌尼亦復使然。” 
　　時，大將受佛教已，各各分別而取供養，即取耶維。爾時，世尊復以栴檀木著大愛道身上。 
　　爾時，世尊便說斯偈：  
　　“一切行無常，生者必有盡， 
　　　不生則不死，此滅為最樂！”  
　　爾時，諸天、人民皆悉云集，在于冢間；天、人大眾十億姟那術。時大將火滅已，復取舍利而起偷婆。 
　　佛告大將曰：“汝今取五百比丘尼舍利與起偷婆，長夜之中受福無量！所以然者？世間有四人起于偷婆。云何為四？若有人與如來、至真、等正覺起于偷婆，與轉輪圣王，與辟支佛及如來弟子漏盡阿羅漢與起偷婆者，受福無量！”爾時，世尊與諸天、人民說微妙之法，勸令歡喜。爾時，天與人有一億，諸塵垢盡，得法眼凈。 
　　爾時，諸天、人民、乾沓和、阿須輪、四部之眾聞佛所說，歡喜奉行。  
　　聞如是：一時，佛在舍衛國祇樹給孤獨園，與大比丘眾五百人俱。 
　　爾時，舍衛城內有比丘尼名曰婆陀，將五百比丘尼于彼游化。時，婆陀比丘尼在閑靜之處，而自思惟，結跏跌坐，系念在前，自憶無數宿命之事，復自笑。有比丘尼遙見婆陀比丘尼笑，見已，便往至比丘尼所：“今婆陀比丘尼獨在樹下而笑，將有何緣？” 
　　時，五百比丘尼即相將至婆陀比丘尼所，頭面禮足。爾時，五百比丘尼白婆陀曰：“有何因緣獨座樹下而笑耶？” 
　　爾時，婆陀比丘尼告五百比丘尼曰：“我向者在此樹下自憶無數宿命之事，復見昔日所經歷身，死此生彼，皆悉觀見。” 
　　時，五百比丘尼復白言：“惟愿當說曩昔之緣！ 
　　時，婆陀比丘尼告五百比丘尼曰：“過去久遠九十一劫有佛出世，名曰毗婆尸如來、至真、等正覺、明行成為、善逝、世間解、無上士、道法御、天人師，號佛、眾佑，出現于世。爾時，世界名槃頭摩，人民熾盛，不可稱計。爾時，如來游彼國界，將十六萬八千比丘眾，前后圍繞而為說法。時佛名號流布四遠：‘毗婆尸佛者眾相具足，是一切人良佑福田。’爾時，彼國界中有童子名曰梵天，顏貌端正，世之希有。 
　　“時，彼童子手執寶蓋而行諸街巷中。時有居士婦亦復端正，亦從此道行，眾人皆共觀看。時童子便作是念：‘我今亦復端正，手執寶蓋，眾人皆不觀視我身，此諸人民皆共觀此女人。我今要當作方便，使人觀視我。’時彼童子即出彼城，往至毗婆尸佛所，手執寶華，供養七日七夜，亦作誓愿：‘設當毗婆尸佛有此神足，有此神力，是世間、天上福田，持此功德，使我將來之世作女人身，人民見之莫不喜踴。’ 
　　“爾時，彼童子七日七夜供養彼佛已，隨命長短，后便生三十三天，于彼作女人身，極為端正，玉女中第一，以五事功德勝彼天女。云何為五？所謂天壽、天色、天樂、天威福、天自在。時三十三天見已，各自說曰：‘此天女者，極為殊妙，無與等者。’其中或有天子作是說：‘此天女我應得以為天后。’各相競爭。時大天王說曰：‘汝等勿共斗訟，其中能說極妙法者，便以此天女與之作婦。’ 
　　“爾時，有一天子便說斯偈：  
　　“‘若起若復坐，寤寐無有歡， 
　　　　設我眠睡時，然后乃無欲。’  
　　“爾時，復有天子而說斯偈：  
　　“‘汝今故為樂，于眠無念想， 
　　　　我今興欲念，如似打戰鼓。’  
　　“爾時，復有天子而說斯偈：  
　　“‘設復打戰鼓，猶有休息時， 
　　　　我欲馳速疾，如水流不停。’  
　　“爾時，復有天子而說斯偈：  
　　“‘如水漂大木，猶有休息時， 
　　　　我恒思想欲，如殺象不眗。’  
　　“爾時，諸天中最尊天子，與諸天人而說斯偈：  
　　“‘汝等猶閑暇，各能說斯偈： 
　　　　我今不自知，為存為亡乎？’  
　　“爾時，諸天人白彼天子曰：‘善哉！天子，所說偈者極為清妙。今以此天女奉貢天王。’爾時，天女即入天王宮。汝等諸妹勿有猶豫。所以然者？爾時童子供養佛上寶蓋者，豈異人乎？莫作是觀！爾時童子身者，即我身是也。 
　　“過去三十一劫有式詰如來，出現于世，游化于野馬世界，與大比丘眾十六萬人俱。爾時，彼天女后便命終而生人中，受女人身，極為端正，世之希有。時式詰如來到時，著衣持缽，入野馬城乞食。時彼天女人復為長者婦，以好飲食，奉上式詰如來，亦作誓愿：‘持此功德之業，所生之處莫墮三惡趣，顏貌端正，與人殊異。’ 
　　“爾時，彼女人后便命終，生三十三天，于彼復作女人身，極為端正，有五事功德勝彼諸天。爾時天女，豈異人乎？莫作是觀！所以然者？彼女人者，則我身是。 
　　“即于彼劫毗舍羅婆如來出現于世，爾時天女隨壽長短，命終之后來生人中，受女人身，顏貌端正，世之希有。復與長者居士作婦。爾時，長者婦復以妙衣好服奉上如來，發此誓愿：‘使我將來之世得作女身。’時彼婦女命終之后生三十三天，顏貌端正，勝彼天女。爾時彼女人者，豈異人乎？莫作斯觀！所以然者？爾時女人者，則我身是。 
　　“時彼女人隨壽長短，命終之后，來生人中，在波羅柰大城，與月光長者作婦婢，顏貌粗丑，人所惡見。自毗舍羅婆去世，更無佛出。爾時，辟支佛游化。時月光長者婦告其婢曰：‘汝在外游行，求覓沙門，顏貌端正，入吾意者，將來在家，吾欲供養。’爾時，彼婢即出家中，在外求覓沙門，遇見辟支佛城內游乞，然顏貌粗惡，姿色丑弊。時彼婢使語辟支佛曰：‘大家欲見，愿屈至家。’即入白主：‘沙門已至，可往相見。’ 
　　“時長者婦見沙門已，心不歡樂，即語其婢：‘此還發遣，吾不布施。所以然者？由其顏貌粗弊故。’爾時，其婢語夫人曰：‘設夫人不惠施沙門者，我今日所應食分，盡用惠施。’時彼夫人即出食分，細麨一升。時彼婢便授與沙門，辟支佛受此食已，飛在虛空，作十八變。時長者婢復作誓愿：‘持此功德，所生之處莫墮三惡趣，使我將來之世，得作女人，極為端正。’ 
　　“時彼辟支佛手擎缽飯，繞城三匝。時月光長者將五百商人集普會講堂。時彼城中男女大小，見辟支佛擎缽飯，飛在虛空，見已，相謂言：‘斯是何人功德乃爾乎？誰遇此辟支佛飯食惠施？’ 
　　“時長者婢語夫人曰：‘愿出觀向沙門神德，飛在虛空，作十八變，神德無量。’時長者婦告其婢曰：‘今所惠施沙門之食，設獲福者，盡持與我，我當與汝二日食值。’其婢報曰：‘不堪任以福相與。’夫人告曰：‘與汝四日食值，乃至十日食值。’其婢報曰：‘我不堪任以福相與。’夫人告曰：‘我今與汝百枚金錢。’其婢報曰：‘我不須。’夫人復告：‘與汝二百，乃至千枚金錢。’其婢報曰：‘我亦不須。’夫人告曰：‘我免汝身，使不作婢。’婢報曰：‘我亦不須求為良人。’夫人復告：‘汝作夫人，我為婢使。’其婢報曰：‘我亦不須求為夫人。’夫人告曰：‘我今當取汝撾打，毀兀耳鼻，截汝手足，當斷汝頭。’其婢報曰：‘如斯之痛，盡堪任受，終不以福而相惠施；身屬大家，心善各異。’爾時，長者婦即撾其婢。 
　　“時五百商人各作斯論：‘此神人者今來乞食，必當是我家施與。’時月光長者發遣諸人，還來入家，見夫人取婢鞭打，即問之曰：‘以何因緣而鞭此婢？’ 
　　“時婢便以斯因緣具白。時月光長者歡喜踴躍，不能自勝，即攝夫人以為婢使，使其婢代夫人處。 
　　“爾時，波羅柰城有王治化，名梵摩達。時彼大王聞月光長者飯辟支佛，甚懷喜悅，乃遇真人，隨時惠施。梵摩達王即遣人召月光長者，而告之曰：‘汝實飯神仙真人乎？’長者白王：‘實遇真人，以食惠施。’時梵摩達王尋時賞賜，更增職位。時長者婢隨壽長短，命終之后生三十三天，顏貌殊妙，世之希有，五事功德勝彼諸天。諸妹，莫作是觀！爾時長者婢，即我身是也。 
　　“于此賢劫中有佛出世，名拘樓孫如來，時彼天女隨壽長短，命終之后生于人中。爾時，與耶若達梵志作女。時此女人復飯如來，發誓愿，求作女人身。后命終生三十三天，顏貌端正，勝諸天女；復從彼命終，生于人中。 
　　“爾時，拘那含牟尼佛出現于世。時彼天女為長者女，復以金華供養拘那含牟尼佛：‘持此功德，所生之處，莫墮三惡趣，使我后身得作女人身。’時此女人隨壽長短，命終之后生三十三天，于彼端正，出眾天女上，有五事功德而不可及。爾時長者女供養拘那含牟尼佛，豈異人乎？莫作斯觀！爾時長者女人，則我身是。 
　　“時彼天女隨壽長短，來生人中，復與長者作婦，顏貌殊特，世間希有。 
　　“爾時，迦葉如來出現于世，時長者婦七日七夜，供養迦葉佛，發誓愿言：‘使我將來世得作女人身。’時長者婦隨壽長短，命終之后生三十三天，有五事功德勝彼天女。爾時長者婦供養迦葉佛者，豈異人乎？莫作斯觀！爾時長者婦，則我身是。 
　　“于此賢劫釋迦文佛出現于世，時彼天女命終之后生羅閱城中，與劫毗羅婆羅門作女，顏貌端正，出諸女人表。劫毗羅婆羅門女正以紫磨金像，至彼女人所，黮如似墨，意不貪五欲。諸妹，莫作斯觀！此女人身豈異人乎？爾時婆羅門女者，則我身是也。 
　　“諸妹當知：緣昔日功報，與比缽羅摩納作婦，所謂摩訶迦葉是。尊大迦葉先自出家，后日我方出家，自憶昔日所經歷女人之身，是以今故自笑耳！我以無智自蔽，供養六如來，求作女人身。以此因緣，故笑昔日所經歷。” 
　　爾時，眾多比丘聞婆陀比丘尼自憶宿命無數世時事，即往世尊所，頭面禮足，在一面坐，以此因緣，具白如來。 
　　爾時，世尊告諸比丘：“汝等頗見聲聞之中比丘尼，自憶無數世事如斯人乎？” 
　　諸比丘白佛：“不見，世尊。” 
　　佛告諸比丘：“我聲聞中第一弟子自憶宿命無數世事，劫毗羅比丘尼是。” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，有一比丘往至世尊所，頭面禮足，在一面座，須臾退座，前白佛言：“劫為長短、為有限乎？” 
　　佛告比丘：“劫極長遠，我今與汝引譬，專意聽之，吾今當說！”爾時，比丘從佛受教。 
　　世尊告曰：“比丘當知：猶如鐵城縱廣一由旬，高一由旬，芥子滿其中，無空缺處。設有人來，百歲取一芥子，其鐵城芥子猶有減盡，然后乃至為一劫，不可稱計。所以然者？生死長遠，無有邊際，眾生恩愛縛著，流轉生死，死此生彼，無有窮已。我于其中厭患生死。如是，比丘，當求巧便，免此愛著之想。” 
　　爾時，諸比丘聞佛所說，歡喜奉行。  
增壹阿含經卷第五十 大愛道般涅槃分品第五十二之二  
　　聞如是：一時，佛在舍衛國祇樹給孤獨園。 
　　爾時，有一比丘至世尊所，頭面禮足，在一面坐。爾時，彼比丘白佛言：“世尊，劫為長遠？” 
　　佛告比丘：“劫極長遠，不可以算籌量。我今當與汝引譬喻，善思念之，吾今當為汝說！”爾時，彼比丘從佛受教。 
　　世尊告曰：“猶如大石山縱廣一由旬，高一由旬，設有人來手執天衣，百歲一拂，石猶磨滅，劫數難限。所以然者？劫數長遠，無有邊際，如此非一劫、百劫。所以然者？生死長遠，不可限量，無有邊際。眾生之類，無明所弊，流浪生死，無有出期，死此生彼，無有窮已。我于其中厭患生死。如是，比丘，當求巧便，免此愛著之想。” 
　　爾時，諸比丘聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，世尊告諸比丘：“隨時聞法有五功德，恒不失時。云何為五？未曾聞法便聞之，已聞便受持，除去狐疑，亦無邪見，解甚深之法。是謂，比丘，隨時聞法有此五功德。是故，比丘，當念常聽甚深之法，此是我之教誡。如是，比丘，當作是學！” 
　　爾時，諸比丘聞佛所說，歡喜奉行。  
　　聞如是：一時，佛在毗舍離摩訶婆那園中，與大比丘眾五百人俱。 
　　爾時，師子大將便往至世尊所，頭面禮足，在一面坐。爾時，如來告大將曰：“施主檀越有五功德。云何為五？ 
　　“于是，施主名聞遠布：‘某甲村中有此好施之人，周窮濟乏，無有愛惜。’是謂，師子大將，第一功德由施主所致。 
　　“復次，師子大將，施主檀越若至剎利眾、婆羅門眾、沙門眾中，皆無所畏，亦無疑難，是謂，師子，第二功德。 
　　“復次，施主檀越多為人所愛念，普來宗仰，如子愛母，其心不相離，施主亦復如是，多為人所愛。 
　　“復次，師子，施主檀越布施之時，發歡喜心，以有歡喜即有悅豫，意性堅固，是時便自覺有樂有苦，亦不變悔，如實而自知。云何自知？知有苦諦、苦集、苦盡、苦出要諦，如實知之。” 
　　爾時，世尊便說斯偈：  
　　“施為眾福具，而逮第一義， 
　　　其能憶施者，便發歡喜心。  
　　“復次，師子長者，施主檀越布施之時，身壞命終，生三十三天，又有五事勝彼諸天。云何為五？一者、顏貌豪貴，威神光明；二者、所欲自在，無事不果；三者、若檀越施主生人中者，值富貴家；四者、饒財多寶；五者、言從語用。是謂，師子，檀越有此五功德引入善道。” 
　　爾時，師子大將聞佛所說，歡喜踴躍，不能自勝，前白佛言：“惟愿世尊及比丘僧當受我請！” 
　　爾時，世尊默然受請。時，師子大將已見世尊默然受請，即從座起，頭面禮足，便退而去，還至家中，辦具種種飲食，敷好坐具，即白：“時至，今正是時。惟愿大圣垂憫臨顧！” 
　　爾時，世尊到時，著衣持缽，將諸比丘眾，前后圍繞，至大將家，各次第坐。爾時，師子將軍見佛及比丘僧已次第坐，手自斟酌，行種種飲食。爾時，大將行食之時，諸天在虛空中而告之曰：“此是阿羅漢，斯人向阿羅漢，施此得福多，施此得福少；此是阿那含，此人向阿那含；此人是斯陀含，斯人向斯陀含道；此人是須陀洹，斯人向須陀洹道；是人七生往返，此人一生；此是持信，此人奉法；此是利根，此是鈍根；此人下卑；此人精進持戒，此人犯戒；施此人得福多，施此人得福少。” 
　　爾時，師子大將聞諸天語已，亦不經懷，見如來食已訖，除去缽器，更取小座，在如來前坐。爾時，師子大將白世尊言：“我向者有諸天來至我所，而告之曰……”從羅漢至犯戒，皆具白如來。“雖聞斯言，亦不經懷，亦不生此念：‘我當舍此施彼，舍彼施此。’然我復生斯念：‘應施一切眾生，有形之類，由食而存，無食則喪。’我躬自從如來聞說斯偈，恒在心懷而不忘失。云何名為偈？  
　　“‘施當普平等，終不有所逆， 
　　　　必當遇圣賢，緣斯而得度。’  
　　“是謂，世尊，斯偈所說，我躬從如來聞之，恒念奉行。” 
　　佛告大將：“善哉！斯名菩薩之心，平等惠施。若菩薩布施之時，亦不生此念：‘我當與此，置此。’恒有平等而惠施，亦復有此念：‘一切眾生有食則存，無食則亡。’菩薩行施之時，亦復思惟此業。”便說斯偈：  
　　“夫人修其行，行惡及其善， 
　　　彼彼自受報，行終不衰耗。 
　　　如人尋其行，即受其果報， 
　　　為善獲其善，作惡受惡報。 
　　　為惡及其善，隨人之所習， 
　　　如似種五谷，各獲其果實。  
　　“師子大將，當以此方便，知善惡各有其行。所以然者？從初發意至于成道，心無增減，不選擇人，亦不觀其地。是故，師子，若欲惠施之時，恒念平等，勿興是非之心。如是，師子，當作是學！” 
　　爾時，世尊復說偈曰：  
　　“施歡人所愛，眾人所稱嘆， 
　　　所至無疑難，亦無嫉妒心。 
　　　是故智者施，除去諸惡想， 
　　　長夜至善處，諸天所嘉嘆。”  
　　爾時，世尊說斯語已，便從座起而去。 
　　爾時，師子聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，波斯匿王往至世尊所，頭面禮足，在一面坐。是時，波斯匿王白世尊言：“夫施之家當施何處？” 
　　世尊告王：“隨心所歡，便于彼施。” 
　　王復白佛：“為施何處，得大功德？” 
　　佛告王曰：“汝前所問當施何處，今復問獲福功德。” 
　　王白佛言：“我今問如來為施何處，獲其功德？” 
　　佛告王曰：“吾今還問，王隨所樂，還報吾。云何，大王，若有剎利子來，婆羅門子來，然愚惑無所知，心意錯亂，恒不一定，來至王所，而問王言：‘我等當恭奉圣王，隨時所須。’云何，大王，須此人在左右乎？” 
　　王白佛言：“不須也，世尊。所以然者？由彼人無有黠慧，心識不定，不堪候外敵之所致也。” 
　　佛告王曰：“云何，大王，若剎利、婆羅門種多諸方便，無有恐難，亦不畏懼，能除外敵，來至王所，而白王言：‘我等隨時瞻奉圣王，惟愿恩垂，當見納受！’云何，大王，當受斯人不？” 
　　王白佛言：“唯然，世尊，我等當納受斯人。所以然者？由彼人堪任候外敵，無有畏難，亦不恐懼。” 
　　佛告王曰：“今比丘亦復如是，諸根完具，舍五成六，護一降四，施此之人，獲福最多。” 
　　王白佛言：“云何比丘舍五成六，護一降四？” 
　　佛告王曰：“于是，比丘舍貪欲蓋、瞋恚蓋、睡眠蓋、掉戲蓋、疑蓋。如是，比丘，名為舍五。云何比丘成就六？王當知之：若比丘見色已，不起色想，緣此護眼根，除去惡不善念而護眼根；若耳、鼻、口、身、意不起意識而護意根。如是，比丘成就六。云何比丘而護一？于是，比丘系念在前。如是，比丘而護一。云何比丘而降四？于是，比丘降身魔、欲魔、死魔、天魔，皆悉降伏。如是，比丘降伏于四。如是，大王，舍五就六，護一降四，施如此之人，獲福難量。大王，邪見與邊見相應，如斯之人施蓋無益。” 
　　時，王白佛言：“如是，世尊，施斯之人其福難量。若比丘成就一法，福尚難量，何況余者？云何為一法？所謂身念是也。所以然者？尼揵子恒計身行、意行，不計口行。” 
　　佛告王曰：“尼揵子者愚惑，意常錯亂，心識不定，是彼師法故，致斯言耳！彼受身行之報，口行之報蓋不足言，意行無形而不可見。” 
　　王白佛言：“此三行中何者最重？身行耶？口行耶？意行？” 
　　佛告王曰：“此三行中意行最重，口行、身行蓋不足言。” 
　　王白佛言：“復何因緣故，說念意最為第一？” 
　　佛告王曰：“夫人所行，先意念，然后口發；口已發，便身行殺、盜、淫。舌根不定，亦無端緒，正使彼人命終，身根、舌根在。大王，彼人何以故身、口不有所設耶？” 
　　王白佛言：“彼人以無意根故，致斯變耳！” 
　　佛告王曰：“當以此方便，知意根最為重，余二者輕。” 
　　爾時，世尊便說斯偈：  
　　“心為法本，心尊心使， 
　　　心之念惡，即行即施， 
　　　于彼受苦，輪轢于轍。 
　　　心為法本，心尊心使， 
　　　中心念善，即行即為， 
　　　受其善報，如影隨形。”  
　　爾時，波斯匿王白世尊言：“如是，如來，為惡之人，身行惡，隨行墮惡趣。” 
　　佛告王言：“汝為觀何等義，而來問我為施何人，獲福益多？” 
　　王白佛言：“我昔至尼揵子所，問尼揵子曰：‘當于何處惠施？’尼揵子聞我所問已，更論余事，亦不見報。時尼揵子語我言：‘沙門瞿曇作是說：施我得福多，余者無福；當施我弟子，不應施余人。其有人民施我弟子者，其福不可量也。’” 
　　佛告王曰：“爾時，為云何報之？” 
　　王白佛言：“時我便作是念：‘或有斯理，惠施如來，其福難量。’今故問佛，為與何處，其福難量？然今，世尊，不自稱譽，亦不毀人。” 
　　佛告王曰：“我口不作是說：‘施我得福多，余者不得福。’但我今日所說：缽中遺余，持與人者，其福難量；以清凈之心，著凈水中，普生斯念：‘斯中有形之類，蒙佑無量，何況人形！’但，大王，我今所說施持戒人，其福難量；與犯戒人者，蓋不足言。 
　　“大王當知：如田家子善治其地，除去穢惡，以好谷子著良田中，于中獲子無有限量；亦如彼田家子不修治地，亦不除去穢惡而下谷子，所收蓋不足言。今比丘亦復如是，若比丘舍五就六，護一降四，如斯之人，其施惠者，其福無量；與邪見之人，蓋不足言。猶如，大王，剎利種、婆羅門種，意無疑難，能降外敵，當觀亦如羅漢之人。彼婆羅門種意不專定者，當觀如邪見之人。” 
　　時，波斯匿王白世尊言：“施持戒之人，其福難量。自今已后，其有來求索者，終不違逆。若復四部之眾，有所求索者，亦不逆之，隨時給與衣被、飲食、床臥具，亦復施與諸梵行者。” 
　　佛告之曰：“勿作是說。所以然者？施畜生之類，其福難量，況復人身乎！但我今日所說者，施持戒人難計，非犯戒人。” 
　　波斯匿王白佛言：“我今重復自歸，然世尊殷勤，乃至于斯。外道異學恒誹世尊，又且世尊恒嘆譽彼人；外道異學貪著利養，又復如來不貪利養。國事多猥，欲還所止。” 
　　佛告王曰：“宜知是時。” 
　　爾時，波斯匿王聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，波斯匿王殺庶母百子，即懷變悔：“我造惡源，極為甚多，復用此為？由王位故，殺此百人，誰能堪任除我愁憂？”波斯匿王復作是念：“唯有世尊能去我憂耳！”時復作斯念：“我今不宜懷此愁憂，默然至世尊所，當駕王威至世尊所。”時波斯匿王告群臣曰：“汝等催駕寶羽之車，如前王法，欲出舍衛城，親近如來。” 
　　群臣聞王教已，即時嚴駕羽寶之車，即來白王言：“嚴駕已訖，王知是時。” 
　　時，波斯匿王即乘羽寶車，椎鐘鳴鼓，懸繒幡蓋，人從皆著鎧器，諸臣圍繞，出舍衛城，往至祇洹。步入祇洹精舍，如前王法，除五威儀：蓋、天冠、拂、劍、履屣，盡舍之。至世尊所，頭面布地，復以手摩如來足，并自陳啟：“我今悔過，改往修來，愚惑不別真偽，殺庶母百子，由王威力故。今來自悔，惟愿納受！” 
　　佛告王曰：“善哉！大王，還就本位，今當說法。” 
　　波斯匿王即從座起，禮世尊足，還詣本位。 
　　佛告王曰：“命極為脆，極壽不過百年，所出無幾。人壽百年，計三十三天一日一夜；計彼日夜三十日為一月，十二月為一歲，彼三十三天正壽千歲。計人中壽壽十萬歲，復計還活地獄中一日一夜；復計彼日夜三十日為一月，十二月為一歲，還活地獄中五千歲，或壽半劫，或壽一劫，隨人所作行。或有中夭者，計人中之壽百億之歲。智者恒念普修此行，復用此惡為？樂少苦多，其殃難計。是故，大王，莫由己身、父母、妻子、國土、人民，施行罪業，亦莫為王身故而作罪本。猶如石蜜，為初甜后苦；此亦如是，于短壽之中何為作惡？ 
　　“大王當知：有四大畏恒逼人身，終不可制約，亦復不可咒術、戰斗、藥草所抑折：生、老、病、死。亦如四大山從四方來，各各相就，摧壞樹木，皆悉磨滅，此四事者亦復如是。大王當知：若生來時，使父母懷憂、愁、苦、惱，不可稱計；若老來至，無復少壯，壞敗形貌，支節漸緩；若病來至，丁壯之年，無復氣力，轉轉命促；若死來至，斷于命根，恩愛別離，五陰各散。是謂，大王，有此四大，皆不得自在。 
　　“若復有人親近殺生，受諸惡原；若生人中，壽命極短。若人習盜，后生貧困，衣不蓋形，食不充口。所以然者？皆由取他財物故，故致斯變；若生人中，受苦無量。若人淫他，后生人中，妻不貞良。 
　　“若人妄語，后生人中，言不信用，為人輕慢，皆由前世詐稱虛偽故。若人惡言，受地獄罪；若生人中，顏色丑陋，皆由前世惡言，故致斯報。若人綺語，受地獄罪；若生人中，家中不和，恒被斗亂。所以然者？皆由前身所造之報。若人兩舌，斗亂彼此，受地獄罪；若生人中，家不和，恒有諍訟。所以然者？皆由前世斗亂彼此之所致也。 
　　“若人喜憎嫉他，受地獄罪；若生人中，為人所憎，皆由前世行本之所致也。若人興謀害之心，受地獄罪；若生人中，意不專定。所以然者？皆由前世興斯心故。若復有人習于邪見，受地獄罪；若生人中，聾盲喑啞，人所惡見，所由爾者，皆因前世行本所致也。 
　　“是謂，大王，由此十惡之報，致斯殃舋，受無量苦，況復外者乎？是故，大王，當以法治化，莫以非法；以理治民，亦莫非理。大王，諸以正法治民者，命終之后皆生天上。正使，大王，命終之后，人民追憶，終不忘失，名稱遠布。 
　　“大王當知：諸以非法治化人民，死后皆生地獄中。是時，獄卒以五縛系之，其中受苦不可稱量；或鞭，或縛，或捶，或解諸支節，或取火炙，或以熔銅灌其身，或剝其皮，或以草著腹，或拔其舌，或刺其體，或鋸解其身，或鐵臼中搗，或輪壞其形，使走刀山劍樹，不令停息；抱熱銅柱，或挑其眼，或壞耳根，截手足、耳鼻，已截復生。復舉身形著大鑊中，復以鐵叉擾動其身，不令息住，復從鑊中出，生拔脊筋，持用治車；復使入熱炙地獄中，復入熱屎地獄中，復入刺地獄中，復入灰河地獄中，復入刀樹地獄中；復令仰臥，以熱鐵丸使食之，腸胃五藏皆悉爛盡，從下而過；復以熔銅而灌其口，從下而過，于中受苦惱，要當罪畢，然后乃出。如是，大王，眾生入地獄，其事如是，皆由前世治法不正之所致也。” 
　　爾時，世尊便說斯偈：  
　　“百年習放逸，后故入地獄， 
　　　斯竟何足貪？受罪難稱計。  
　　“大王，以法治化，自濟其身，父母、妻子、奴婢、親族，將護國事。是故，大王，常當以法治化，勿以非法。人命極短，在世須臾間耳！生死長遠，多諸畏難。若死來至，于中呼哭，骨節離解，身體煩疼。爾時，無有救者，非有父母、妻子、奴婢、仆從、國土、人民所能救也。有此之難，誰堪代者，唯有布施、持戒，語常和悅，不傷人意，作眾功德，行諸善本。” 
　　爾時，世尊便說斯偈：  
　　“智者當惠施，諸佛所嘉嘆， 
　　　是故清凈心，勿有懈慢意。 
　　　為死之所逼，受大極苦惱， 
　　　至彼惡趣中，無有休息時。 
　　　若復欲來時，極受于苦惱， 
　　　諸根自然壞，由惡無休息。 
　　　若醫師來時，合集諸藥草， 
　　　不遍其身體，由惡無休息。 
　　　若復親族來，問其財貨本， 
　　　耳亦不聞聲，由惡無休息。 
　　　若復移在地，病人臥其上， 
　　　形如枯樹根，由惡無休息。 
　　　若復已命終，身命識已離， 
　　　形如墻壁土，由惡無休息。 
　　　若復彼死尸，親族舉冢間， 
　　　彼無可恃者，唯福可怙耳！  
　　“是故，大王，當求方便，施行福業。今不為者，后悔無益。” 
　　爾時，世尊便說斯偈：  
　　“如來由福力，降伏魔官屬， 
　　　今已逮佛力，是故福力尊。  
　　“是故，大王，當念作福，為惡尋當悔，更莫復犯。” 
　　爾時，世尊便說斯偈：  
　　“雖為極惡原，悔過漸復薄， 
　　　是時于世間，根本皆消滅。  
　　“是故，大王，莫由己身，修行其惡；莫為父母、妻子、沙門、婆羅門，施行于惡，習其惡行。如是，大王，當作是學！” 
　　爾時，世尊便說斯偈：  
　　“非父母兄弟，亦非諸親族， 
　　　能免此惡者，皆舍歸于死。  
　　“是故，大王，自今已后，當以法治化，莫以非法。如是，大王，當作是學！” 
　　爾時，波斯匿王聞佛所說，歡喜奉行。  
　　聞如是：一時，佛在舍衛國祇樹給孤獨園。 
　　爾時，國王波斯匿夜夢見十事。王即覺悟，大用愁怖，懼畏亡國及身、妻、子。明日即召公卿、大臣、明智道士、婆羅門能解夢相者，悉來集會。王即為說夜夢十事：“誰能解者？” 
　　婆羅門言：“我能解之；恐王聞之，即當不樂。” 
　　王言：“便說之” 
　　婆羅門言：“當亡國王及王太子、王妻。” 
　　王言：“云何，諸人，寧可禳厭不耶？” 
　　婆羅門言：“斯事可禳厭之；當殺太子及王所重大夫人、邊傍侍者、仆從、奴婢，并所貴大臣，以用祠天王；所有臥具、珍琦寶物，皆當火燒，以祠于天。如是，王身及國可盡無他。” 
　　王聞婆羅門言，大用愁憂不樂，卻入齋室，思念此事。王有夫人名曰摩利，就到王所，問王意故：“何以愁憂不樂？妾身將有過于王耶？” 
　　王言：“卿無過于我，但莫問是事。卿倘聞之，令汝愁怖！” 
　　夫人答王：“不敢愁怖。” 
　　王言：“不須問也，聞者卿怖！” 
　　夫人言：“我是王身之半，有急緩當殺妾一人。王安隱不以為怖，愿王說之！” 
　　王即為夫人說：“昨夜夢見十事：‘一者、見三釜羅，兩邊釜滿，中央釜空，兩邊釜沸氣相交往，不入中央空釜中；二者、夢見馬口亦食、尻亦食；三者、夢見大樹生華；四者、夢見小樹生果；五者、夢見一人索繩，然后有羊，羊主食繩；六者、夢見狐坐金床上，食以金器；七者、夢見大牛還從犢子嗽乳；八者、夢見黑牛群，從四面吼鳴來，相趣欲斗，當合未合，不知牛處；九者、夢見大陂池水，中央濁，四邊清；十者、夢見大溪水波流正赤。’夢見已，即寤，大用惶怖，恐亡國及身、妻、子、人民。今召公卿、大臣、道人、婆羅門能解夢者。時有一婆羅門言：‘當殺王太子、所重夫人、大臣、奴婢，以祠于天。’以故致愁耳！” 
　　夫人報言：“大王，莫愁夢！如人行買金，又以火燒，兼石上磨，好惡自現。今佛近在祇洹精舍，可往問佛，佛解說者，可隨佛說。云何信此狂癡婆羅門語，以自愁苦，乃至于斯？” 
　　王方喜寤，即召左右傍臣，速嚴駕車騎。王乘高蓋之車，乘騎侍從數千萬人，出舍衛城，到祇洹精舍，下步到佛所，頭面禮足，長跪叉手，前白佛言：“昨夜夢見十事。愿佛哀我，事事解說！” 
　　佛告王曰：“善哉！大王，王所夢者，乃為將來后世現瑞應耳！后世人民不畏禁法，普當淫泆，貪有妻息，放情淫昵，無有厭足，妒忌愚癡，不知慚，不知愧，貞潔見棄，佞諂亂國。 
　　“王夢見三釜羅，兩邊釜滿，中央釜空，兩邊釜沸氣相交往，不入中央空釜中者，后世人民皆當不給足養親貧窮，同生不親近，反親他人，富貴相從，共相饋遺。王夢見一事，正為此耳！ 
　　“王夢見馬口亦食，尻亦食，后世人民、大臣、百官、長吏、公卿，廩食于官，復食于民，賦斂不息，下吏作奸，民不得寧，不安舊土。王夢見二事，正為此耳！ 
　　“王夢見大樹生華，后世人民多逢驅役，心焦意惱，常有愁怖，年未滿三十，頭發皓白。王夢見三事，正為此耳！ 
　　“王夢見小樹生果，后世女人年未滿十五，便行求嫁，抱兒來歸，不知慚愧。王夢見四事，正為是耳！ 
　　“王夢見一人索繩后有羊，羊主食繩，末后世人夫婿行賈，或入軍征，游佯街里，朋黨交戲，不肖之妻在家與男子私通棲宿，食飲夫財，快情恣欲，無有愧陋。夫亦知之，效人佯愚。王夢見五事，正為是耳！ 
　　“王夢見狐上金床，食用金器，后世人賤者當貴，在金床上，坐食飲重味，貴族大姓當給走使，良人作奴婢，奴婢為良人。王夢見六事，正謂此耳！ 
　　“王夢見大牛還從犢子下嗽乳，后世人母，當為女作媒，將他男子與共房室，母住守門，從得財物，持用自給活，父亦同情，佯聾不知。王夢見七事，正謂是耳！ 
　　“王夢見黑牛從四面群來，相趣鳴吼欲斗，當合未合，不知牛處，后世人國王、大臣、長吏、人民，皆當不畏大禁，貪淫嗜欲，畜財貯產，妻子大小皆不廉潔，淫泆饕餮，無有厭極，嫉妒、愚癡，不知慚愧，忠孝不行，佞諂破國，不畏上下，雨不時節，氣不和適，風塵暴起，飛沙折木，蝗蟲啖稼，使茲不熟，帝王人民施行如此，故天使然。又現四邊起云，帝王人民皆喜，各言：‘云以四合，今必當雨。’須臾之間云各自散，故現此怪，欲使萬民改行，守善持戒，畏懼天地，不入惡道，貞廉自守，一妻一婦，慈心不怒。王夢見八事，正謂此耳！ 
　　“王夢見大陂水，中央濁、四邊清，后世人在閻浮地內，臣當不忠，子當不孝，不敬長老，不信佛道，不敬明經道士，臣貪官賜，子貪父財，無有反復，不顧義理，邊國當忠孝，尊敬長老，信樂佛道，給施明經道士，念報反復。王夢見九事，正謂此耳！ 
　　“王夢見大溪水流波正赤，后世人諸帝王、國王，當不厭其國，興師共斗，當作車兵、馬兵，當相攻伐，還相殺害，流血正赤。王夢見十事，正謂是耳！盡皆為后世人之事耳！后世人若能心存佛道，奉事明經道人者，死皆生天上；若作愚行，更共相殘者，死入三惡道，不可復陳。” 
　　王即長跪，叉手受佛教，心中歡喜，得定慧，無復恐怖。王便稽首作禮，頭面著佛足，還宮，重賜夫人，拜為正后，多給財寶，資令施人，國遂豐樂。皆奪諸公卿、大臣、婆羅門俸祿，悉逐出國，不復信用。一切人民皆發無上正真之道。王及夫人禮佛而去。 
　　爾時，波斯匿王聞佛所說，歡喜奉行。   
 上一部：乾隆大藏經、小乘阿含部、增壹阿含經五十卷（第三十一卷～第四十卷）  下一部：乾隆大藏經、小乘阿含部、增壹阿含經五十卷（第一卷～第十卷）   
 
   
  
乾隆大藏經、小乘阿含部、增壹阿含經        
    