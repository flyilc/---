  第1440部～金剛頂經瑜伽文殊師利菩薩法一品一卷         
   
  
   西土圣賢撰集·第1440部   
金剛頂經瑜伽文殊師利菩薩法一品一卷   
唐三藏沙門大廣智不空譯      
 
 
　　 
 
金剛頂經瑜伽文殊師利菩薩法一品(亦名五字咒法)  
　　爾時文殊師利菩薩。在毗盧遮那大會中。從座而起頂禮佛足。白佛言世尊。我今說本五字陀羅尼。若有善男子善女人。才誦一遍者。一切如來所說法義修多羅藏。讀誦受持等彼功德。毗盧遮那佛。告文殊師利言。隨意說之。  
　　爾時文殊師利即說。明曰。  
　　阿啰跛者曩  
　　才說此陀羅尼。一切如來所說法。攝入五字陀羅尼中。能令眾生般若波羅蜜多成就。我今當說曼荼羅法。或十四日十五日。選擇極清凈處作曼茶羅。以瞿摩夷涂地。復以白檀香泥涂之。隨意大小。于曼荼羅中。畫文殊師利五髻童子形狀。身如郁金色。種種瓔珞莊嚴其身。右手把金剛劍左手把梵夾。坐于月輪中。于月輪四面。周旋書五字陀羅尼。阿阇梨對于此壇。結金剛劍印念誦。時文殊師利加持此阿阇梨。即得無礙辯才。仍為現身。一一解釋此陀羅尼甚深義理。時阿阇梨即當禮拜出道場外。為弟子受菩薩戒。即以緋帛覆眼。引入壇場門次而立。時阿阇梨告弟子言。汝今獲一切如來般若波羅蜜。自今已后不應向人而說此明。勿令破汝三摩耶法。此陀羅尼極應秘密。阿啰跛者曩者。是滿一切愿義。何以故。  
　　阿字者樂欲菩提義。啰字者深著不舍眾生義。跛字者第一義諦義。者字者妙行義。曩字者無自性義。樂欲菩提不舍眾生。深入第一義諦中行行。修習諸法無有自性。若如是修滿一切愿。此諸愿中證如來位及執金剛。不求當得。  
　　我今又說契印曼茶羅。壇中畫金剛劍。四面各于本方。畫八供養契及四攝契。對于此壇念誦。不久即當成就。  
　　我今又說三摩耶曼荼羅。壇中書五字及八供養四攝種子字。對此壇念誦而作是言。阿字門者諸法本不生。日日念誦。不久一切罪障消滅速得成就。  
　　我今又說羯磨曼荼羅。壇中安般若波羅蜜經卷。日日讀誦念誦。以種種供養而供養之。不久即當成就。  
　　我今當說畫像法。或白氎絹素等中。畫文殊師利菩薩。坐月輪中。輪內周旋書五字。四面畫八供養及四攝。如大壇法。對此像前如法念誦而作是言。諸法自性成就。念誦數滿五十萬遍。即獲無盡辯才。如文殊師利菩薩等無有異。飛騰虛空所求世間出世間事悉得成就。  
　　又念誦數滿一俱胝。離諸苦惱。滿二俱胝遍。五無間等一切罪障永盡無余。三俱胝遍。證悟一切諸三昧門。四俱胝遍獲大聞持。五俱胝遍成阿耨多羅三藐三菩提。  
　　又法于舍利塔四面。周旋右轉書五字陀羅尼。繞塔行道念誦勿令斷絕。滿五落叉遍。  
　　爾時如來及文殊師利執金剛等。于虛空中而現其身仍為說法。  

 上一部：乾隆大藏經·西土圣賢撰集·金剛頂超勝三界經說文殊五字真言勝相一卷  下一部：乾隆大藏經·西土圣賢撰集·金剛頂瑜伽經十八會指歸一卷 



  
乾隆大藏經·西土圣賢撰集·金剛頂經瑜伽文殊師利菩薩法一品 
  