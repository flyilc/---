    第0010部～金剛般若波羅蜜經三卷           
    
  
   大乘般若部·第0010部    
金剛般若波羅蜜經三卷    
鳩摩羅什、留支、真諦譯      
  

御制金剛般若波羅蜜經序  
　　昔如來於舍衛城敷座說法，與須菩提等演是金剛般若波羅蜜經，以喻法為名，以實相為體，以無住為宗，以斷疑為用，以大乘為教相，其義甚深而明，其說甚簡而切。昔有領悟一言之旨者即成正果。夫修六度萬行以造夫真如之地，非由此經莫能以窺其徑庭。蓋萬法本於一心，以心求道，道即是心。心也者，妙萬物而超萬物者也。如來於此首指以示人，非惟明顯其體而復彰喻其法，是故無取於法而安住其心舍，無上正等正覺其何以哉！所以是經功德最大，然不言其所以大；其福果最勝，然不言其所以勝。有能因如是而得如來道，則知是人積累善根而成智慧，所修福德即成勝果。  
　　朕惟覺路非遙，履之即至。人惟盡心以忠於君，竭誠以孝於親，不虧六行，不犯五刑，不纏根塵，心無妄想，無所住著即見本性；不離宗旨又能持誦此經，勤行修習當即登大乘。若彼頑囂之徒，積惡累愆以墮惡趣，茍能回心向善即得罪業消減，亦即得超登彼岸。蓋蠕動飛潛皆含佛性，人心最靈眾善斯具，但根塵所汩喪其良心。然善者終於不泯有時發現，因其發現之萌而致力焉，則善日長而惡日減，如淘沙取金沙去而金出，芟植苗莠除而苗盛。夫為善譬猶登山益往益高，為惡譬猶走圾愈趨愈下。善人良士知善之可為而益為，知惡之不可為而不為，則善愈積而惡愈消，福愈盛而禍愈遠，煩惱不染於其心，障業不繞於其體，於如來正覺夫何遠之有！  
　　永樂九年五月初一日  
金剛般若波羅蜜經 姚秦三藏法師鳩摩羅什譯  
　　如是我聞：一時，佛在舍衛國祇樹給孤獨園，與大比丘眾千二百五十人俱。 
　　爾時，世尊食時，著衣持缽，入舍衛大城乞食。于其城中次第乞已，還至本處。飯食訖，收衣缽，洗足已，敷座而坐。  
　　時，長老須菩提在大眾中，即從座起，偏袒右肩，右膝著地，合掌恭敬而白佛言：“希有，世尊！如來善護念諸菩薩，善付囑諸菩薩。世尊，善男子、善女人發阿耨多羅三藐三菩提心，云何應住？云何降伏其心？” 
　　佛言：“善哉！善哉！須菩提，如汝所說，如來善護念諸菩薩，善付囑諸菩薩。汝今諦聽，當為汝說。善男子、善女人發阿耨多羅三藐三菩提心，應如是住，如是降伏其心。” 
　　“唯然，世尊，愿樂欲聞！” 
　　佛告須菩提：“諸菩薩摩訶薩應如是降伏其心：‘所有一切眾生之類——若卵生、若胎生、若濕生、若化生、若有色、若無色、若有想、若無想、若非有想非無想，我皆令入無余涅槃而滅度之。如是滅度無量無數無邊眾生，實無眾生得滅度者。’何以故？須菩提，若菩薩有我相、人相、眾生相、壽者相，即非菩薩。 
　　“復次，須菩提，菩薩于法，應無所住行于布施，所謂不住色布施，不住聲、香、味、觸、法布施。須菩提，菩薩應如是布施，不住于相。何以故？若菩薩不住相布施，其福德不可思量。 
　　“須菩提，于意云何？東方虛空可思量不？” 
　　“不也，世尊。” 
　　“須菩提，南西北方、四維、上下虛空可思量不？” 
　　“不也，世尊。” 
　　“須菩提，菩薩無住相布施，福德亦復如是不可思量。須菩提，菩薩但應如所教住。 
　　“須菩提，于意云何？可以身相見如來不？” 
　　“不也，世尊。不可以身相得見如來。何以故？如來所說身相，即非身相。” 
　　佛告須菩提：“凡所有相，皆是虛妄。若見諸相非相，則見如來。” 
　　須菩提白佛言：“世尊，頗有眾生得聞如是言說章句，生實信不？” 
　　佛告須菩提：“莫作是說！如來滅后后五百歲，有持戒修福者，于此章句能生信心，以此為實。當知是人不于一佛、二佛、三四五佛而種善根，已于無量千萬佛所種諸善根。聞是章句，乃至一念生凈信者，須菩提，如來悉知悉見，是諸眾生得如是無量福德。 
　　“何以故？是諸眾生無復我相、人相、眾生相、壽者相，無法相，亦無非法相。何以故？是諸眾生，若心取相，則為著我、人、眾生、壽者。若取法相，即著我、人、眾生、壽者。何以故？若取非法相，即著我、人、眾生、壽者。是故不應取法，不應取非法。以是義故，如來常說：‘汝等比丘，知我說法，如筏喻者，法尚應舍，何況非法！’ 
　　“須菩提，于意云何？如來得阿耨多羅三藐三菩提耶？如來有所說法耶？” 
　　須菩提言：“如我解佛所說義，無有定法名阿耨多羅三藐三菩提，亦無有定法如來可說。何以故？如來所說法，皆不可取，不可說，非法，非非法。所以者何？一切賢圣皆以無為法而有差別。” 
　　“須菩提，于意云何？若人滿三千大千世界七寶以用布施，是人所得福德，寧為多不？” 
　　須菩提言：“甚多，世尊。何以故？是福德，即非福德性，是故如來說福德多。” 
　　“若復有人，于此經中受持乃至四句偈等，為他人說，其福勝彼。何以故？須菩提，一切諸佛及諸佛阿耨多羅三藐三菩提法，皆從此經出。須菩提，所謂佛法者，即非佛法。 
　　“須菩提，于意云何？須陀洹能作是念‘我得須陀洹果’不？” 
　　須菩提言：“不也，世尊。何以故？須陀洹名為入流，而無所入，不入色、聲、香、味、觸、法，是名須陀洹。” 
　　“須菩提，于意云何？斯陀含能作是念‘我得斯陀含果’不？” 
　　須菩提言：“不也，世尊。何以故？斯陀含名一往來，而實無往來，是名斯陀含。” 
　　“須菩提，于意云何？阿那含能作是念‘我得阿那含果’不？” 
　　須菩提言：“不也，世尊。何以故？阿那含名為不來，而實無不來，是故名阿那含。” 
　　“須菩提，于意云何？阿羅漢能作是念‘我得阿羅漢道’不？” 
　　須菩提言：“不也，世尊。何以故？實無有法名阿羅漢。世尊，若阿羅漢作是念‘我得阿羅漢道’，即為著我、人、眾生、壽者。世尊，佛說我得無諍三昧，人中最為第一，是第一離欲阿羅漢，我不作是念‘我是離欲阿羅漢’。世尊，我若作是念‘我得阿羅漢道’，世尊則不說須菩提是樂阿蘭那行者；以須菩提實無所行，而名須菩提是樂阿蘭那行。” 
　　佛告須菩提：“于意云何？如來昔在燃燈佛所，于法有所得不？” 
　　“世尊，如來在燃燈佛所，于法實無所得。” 
　　“須菩提，于意云何？菩薩莊嚴佛土不？” 
　　“不也，世尊。何以故？莊嚴佛土者，即非莊嚴，是名莊嚴。” 
　　“是故，須菩提，諸菩薩摩訶薩應如是生清凈心，不應住色生心，不應住聲、香、味、觸、法生心，應無所住而生其心。須菩提，譬如有人身如須彌山王。于意云何？是身為大不？” 
　　須菩提言：“甚大，世尊。何以故？佛說非身，是名大身。” 
　　“須菩提，如恒河中所有沙數，如是沙等恒河。于意云何？是諸恒河沙，寧為多不？” 
　　須菩提言：“甚多，世尊。但諸恒河，尚多無數，何況其沙！” 
　　“須菩提，我今實言告汝：若有善男子、善女人，以七寶滿爾所恒河沙數三千大千世界，以用布施，得福多不？” 
　　須菩提言：“甚多，世尊。” 
　　佛告須菩提：“若善男子、善女人，于此經中乃至受持四句偈等，為他人說，而此福德勝前福德。 
　　“復次，須菩提，隨說是經乃至四句偈等，當知此處，一切世間天、人、阿修羅，皆應供養如佛塔廟，何況有人盡能受持讀誦！ 
　　“須菩提，當知是人成就最上第一希有之法！若是經典所在之處，則為有佛，若尊重弟子。”  
　　爾時，須菩提白佛言：“世尊，當何名此經？我等云何奉持？” 
　　佛告須菩提：“是經名為《金剛般若波羅蜜》，以是名字，汝當奉持。所以者何？須菩提，佛說般若波羅蜜，即非般若波羅蜜，是名般若波羅蜜。須菩提，于意云何？如來有所說法不？” 
　　須菩提白佛言：“世尊，如來無所說。” 
　　“須菩提，于意云何？三千大千世界所有微塵是為多不？” 
　　須菩提言：“甚多，世尊。” 
　　“須菩提，諸微塵，如來說非微塵，是名微塵。如來說世界，非世界，是名世界。須菩提，于意云何？可以三十二相見如來不？” 
　　“不也，世尊。不可以三十二相得見如來。何以故？如來說三十二相，即是非相，是名三十二相。” 
　　“須菩提，若有善男子、善女人，以恒河沙等身命布施；若復有人，于此經中乃至受持四句偈等，為他人說，其福甚多！”  
　　爾時，須菩提聞說是經，深解義趣，涕淚悲泣而白佛言：“希有，世尊！佛說如是甚深經典，我從昔來所得慧眼，未曾得聞如是之經。 
　　“世尊，若復有人得聞是經，信心清凈則生實相，當知是人成就第一希有功德。 
　　“世尊，是實相者，則是非相，是故如來說名實相。 
　　“世尊，我今得聞如是經典，信解受持，不足為難；若當來世后五百歲，其有眾生得聞是經，信解受持，是人則為第一希有！何以故？此人無我相、人相、眾生相、壽者相。所以者何？我相即是非相，人相、眾生相、壽者相即是非相。何以故？離一切諸相，則名諸佛。” 
　　佛告須菩提：“如是，如是，若復有人得聞是經，不驚、不怖、不畏，當知是人甚為希有！何以故？須菩提，如來說第一波羅蜜，非第一波羅蜜，是名第一波羅蜜。 
　　“須菩提，忍辱波羅蜜，如來說非忍辱波羅蜜。何以故？須菩提，如我昔為歌利王割截身體，我于爾時無我相、無人相、無眾生相、無壽者相。何以故？我于往昔節節支解時，若有我相、人相、眾生相、壽者相，應生瞋恨。 
　　“須菩提，又念過去于五百世作忍辱仙人，于爾所世無我相、無人相、無眾生相、無壽者相。 
　　“是故，須菩提，菩薩應離一切相發阿耨多羅三藐三菩提心，不應住色生心，不應住聲、香、味、觸、法生心，應生無所住心。若心有住，則為非住。是故，佛說菩薩心不應住色布施。須菩提，菩薩為利益一切眾生，應如是布施。如來說一切諸相，即是非相，又說一切眾生，即非眾生。 
　　“須菩提，如來是真語者、實語者、如語者、不誑語者、不異語者。須菩提，如來所得法，此法無實無虛。 
　　“須菩提，若菩薩心住于法而行布施，如人入闇，則無所見。若菩薩心不住法而行布施，如人有目，日光明照，見種種色。 
　　“須菩提，當來之世，若有善男子、善女人能于此經受持讀誦，則為如來以佛智慧悉知是人，悉見是人，皆得成就無量無邊功德。 
　　“須菩提，若有善男子、善女人，初日分以恒河沙等身布施，中日分復以恒河沙等身布施，后日分亦以恒河沙等身布施，如是無量百千萬億劫以身布施；若復有人聞此經典，信心不逆，其福勝彼，何況書寫、受持讀誦、為人解說！ 
　　“須菩提，以要言之，是經有不可思議、不可稱量、無邊功德。如來為發大乘者說，為發最上乘者說。若有人能受持讀誦，廣為人說，如來悉知是人，悉見是人，皆得成就不可量、不可稱、無有邊、不可思議功德。如是人等，則為荷擔如來阿耨多羅三藐三菩提。何以故？須菩提，若樂小法者，著我見、人見、眾生見、壽者見，則于此經不能聽受、讀誦、為人解說。 
　　“須菩提，在在處處若有此經，一切世間天、人、阿修羅所應供養。當知此處則為是塔，皆應恭敬作禮圍繞，以諸華香而散其處。 
　　“復次，須菩提，善男子、善女人受持讀誦此經，若為人輕賤，是人先世罪業應墮惡道，以今世人輕賤故，先世罪業則為消滅，當得阿耨多羅三藐三菩提。 
　　“須菩提，我念過去無量阿僧祇劫，于燃燈佛前得值八百四千萬億那由他諸佛，悉皆供養承事，無空過者。若復有人于后末世，能受持讀誦此經所得功德，于我所供養諸佛功德，百分不及一，千萬億分乃至算數譬喻所不能及。 
　　“須菩提，若善男子、善女人于后末世，有受持讀誦此經，所得功德我若具說者，或有人聞，心則狂亂，狐疑不信。須菩提，當知是經義不可思議，果報亦不可思議。”  
　　爾時，須菩提白佛言：“世尊，善男子、善女人發阿耨多羅三藐三菩提心，云何應住？云何降伏其心？” 
　　佛告須菩提：“善男子、善女人發阿耨多羅三藐三菩提心者，當生如是心：‘我應滅度一切眾生，滅度一切眾生已，而無有一眾生實滅度者。’何以故？須菩提，若菩薩有我相、人相、眾生相、壽者相，即非菩薩。所以者何？須菩提，實無有法發阿耨多羅三藐三菩提心者。 
　　“須菩提，于意云何？如來于燃燈佛所，有法得阿耨多羅三藐三菩提不？” 
　　“不也，世尊。如我解佛所說義，佛于燃燈佛所，無有法得阿耨多羅三藐三菩提。” 
　　佛言：“如是，如是，須菩提，實無有法如來得阿耨多羅三藐三菩提。須菩提，若有法如來得阿耨多羅三藐三菩提者，燃燈佛則不與我授記：‘汝于來世當得作佛，號釋迦牟尼。’以實無有法得阿耨多羅三藐三菩提，是故燃燈佛與我授記，作是言：‘汝于來世當得作佛，號釋迦牟尼。’何以故？如來者，即諸法如義。若有人言：‘如來得阿耨多羅三藐三菩提’，須菩提，實無有法佛得阿耨多羅三藐三菩提。須菩提，如來所得阿耨多羅三藐三菩提，于是中無實無虛，是故如來說一切法皆是佛法。須菩提，所言一切法者，即非一切法，是故名一切法。 
　　“須菩提，譬如人身長大。” 
　　須菩提言：“世尊，如來說人身長大，則為非大身，是名大身。” 
　　“須菩提，菩薩亦如是，若作是言：‘我當滅度無量眾生’，即不名菩薩。何以故？須菩提，實無有法名為菩薩，是故佛說一切法無我、無人、無眾生、無壽者。 
　　“須菩提，若菩薩作是言：‘我當莊嚴佛土’，是不名菩薩。何以故？如來說莊嚴佛土者，即非莊嚴，是名莊嚴。 
　　“須菩提，若菩薩通達無我法者，如來說名真是菩薩。 
　　“須菩提，于意云何？如來有肉眼不？” 
　　“如是，世尊，如來有肉眼。” 
　　“須菩提，于意云何？如來有天眼不？” 
　　“如是，世尊，如來有天眼。” 
　　“須菩提，于意云何？如來有慧眼不？” 
　　“如是，世尊，如來有慧眼。” 
　　“須菩提，于意云何？如來有法眼不？” 
　　“如是，世尊，如來有法眼。” 
　　“須菩提，于意云何？如來有佛眼不？” 
　　“如是，世尊，如來有佛眼。” 
　　“須菩提，于意云何？如恒河中所有沙，佛說是沙不？” 
　　“如是，世尊，如來說是沙。” 
　　“須菩提，于意云何？如一恒河中所有沙，有如是等恒河，是諸恒河所有沙數佛世界，如是寧為多不？” 
　　“甚多，世尊。” 
　　佛告須菩提：“爾所國土中所有眾生若干種心，如來悉知。何以故？如來說諸心，皆為非心，是名為心。所以者何？須菩提，過去心不可得，現在心不可得，未來心不可得。 
　　“須菩提，于意云何？若有人滿三千大千世界七寶以用布施，是人以是因緣得福多不？” 
　　“如是，世尊。此人以是因緣得福甚多。” 
　　“須菩提，若福德有實，如來不說得福德多；以福德無故，如來說得福德多。 
　　“須菩提，于意云何？佛可以具足色身見不？” 
　　“不也，世尊。如來不應以具足色身見。何以故？如來說具足色身，即非具足色身，是名具足色身。” 
　　“須菩提，于意云何？如來可以具足諸相見不？” 
　　“不也，世尊。如來不應以具足諸相見。何以故？如來說諸相具足，即非具足，是名諸相具足。” 
　　“須菩提，汝勿謂如來作是念‘我當有所說法’，莫作是念！何以故？若人言如來有所說法，即為謗佛，不能解我所說故。須菩提，說法者，無法可說，是名說法。”  
　　爾時，慧命須菩提白佛言：“世尊，頗有眾生，于未來世聞說是法，生信心不？” 
　　佛言：“須菩提，彼非眾生，非不眾生。何以故？須菩提，眾生、眾生者，如來說非眾生，是名眾生。” 
　　須菩提白佛言：“世尊，佛得阿耨多羅三藐三菩提，為無所得耶？” 
　　佛言：“如是，如是，須菩提，我于阿耨多羅三藐三菩提，乃至無有少法可得，是名阿耨多羅三藐三菩提。 
　　“復次，須菩提，是法平等，無有高下，是名阿耨多羅三藐三菩提。以無我、無人、無眾生、無壽者，修一切善法，則得阿耨多羅三藐三菩提。須菩提，所言善法者，如來說非善法，是名善法。 
　　“須菩提，若三千大千世界中，所有諸須彌山王，如是等七寶聚，有人持用布施；若人以此般若波羅蜜經乃至四句偈等，受持讀誦，為他人說，于前福德百分不及一，百千萬億分乃至算數譬喻所不能及。 
　　“須菩提，于意云何？汝等勿謂如來作是念‘我當度眾生’。須菩提，莫作是念。何以故？實無有眾生如來度者。若有眾生如來度者，如來則有我、人、眾生、壽者。 
　　“須菩提，如來說有我者，即非有我，而凡夫之人以為有我。須菩提，凡夫者，如來說即非凡夫。 
　　“須菩提，于意云何？可以三十二相觀如來不？” 
　　須菩提言：“如是，如是，以三十二相觀如來。” 
　　佛言：“須菩提，若以三十二相觀如來者，轉輪圣王即是如來。” 
　　須菩提白佛言：“世尊，如我解佛所說義，不應以三十二相觀如來。”  
　　爾時，世尊而說偈言：  
　　“若以色見我，以音聲求我， 
　　　是人行邪道，不能見如來！  
　　“須菩提，汝若作是念‘如來不以具足相故，得阿耨多羅三藐三菩提’。須菩提，莫作是念‘如來不以具足相故，得阿耨多羅三藐三菩提’。 
　　“須菩提，汝若作是念‘發阿耨多羅三藐三菩提心者說諸法斷滅’，莫作是念！何以故？發阿耨多羅三藐三菩提心者，于法不說斷滅相。 
　　“須菩提，若菩薩以滿恒河沙等世界七寶持用布施；若復有人知一切法無我，得成于忍，此菩薩勝前菩薩所得功德。須菩提，以諸菩薩不受福德故。” 
　　須菩提白佛言：“世尊，云何菩薩不受福德？” 
　　“須菩提，菩薩所作福德，不應貪著，是故說不受福德。 
　　“須菩提，若有人言：‘如來若來、若去、若坐、若臥。’是人不解我所說義。何以故？如來者，無所從來，亦無所去，故名如來。 
　　“須菩提，若善男子、善女人，以三千大千世界碎為微塵。于意云何？是微塵眾，寧為多不？” 
　　“甚多，世尊。何以故？若是微塵眾實有者，佛則不說是微塵眾。所以者何？佛說微塵眾，即非微塵眾，是名微塵眾。世尊，如來所說三千大千世界，即非世界，是名世界。何以故？若世界實有者，則是一合相。如來說一合相，即非一合相，是名一合相。” 
　　“須菩提，一合相者，則是不可說，但凡夫之人貪著其事。 
　　“須菩提，若人言：‘佛說我見、人見、眾生見、壽者見’。須菩提，于意云何？是人解我所說義不？” 
　　“世尊，是人不解如來所說義。何以故？世尊說我見、人見、眾生見、壽者見，即非我見、人見、眾生見、壽者見，是名我見、人見、眾生見、壽者見。” 
　　“須菩提，發阿耨多羅三藐三菩提心者，于一切法，應如是知，如是見，如是信解，不生法相。須菩提，所言法相者，如來說即非法相，是名法相。 
　　“須菩提，若有人以滿無量阿僧祇世界七寶持用布施；若有善男子、善女人發菩薩心者，持于此經乃至四句偈等，受持讀誦為人演說，其福勝彼。云何為人演說？不取于相，如如不動。何以故？  
　　“一切有為法，如夢幻泡影， 
　　　如露亦如電，應作如是觀。”  
　　佛說是經已，長老須菩提及諸比丘、比丘尼、優婆塞、優婆夷，一切世間天、人、阿修羅，聞佛所說，皆大歡喜，信受奉行。  
金剛般若波羅蜜經 元魏三藏留支譯  序分第一  
　　如是我聞：一時，婆伽婆在舍婆提城祇樹給孤獨園，與大比丘眾千二百五十人俱。 
　　爾時，世尊食時，著衣持缽，入舍婆提大城乞食。于其城中次第乞食已，還至本處。飯食訖，收衣缽，洗足已，如常敷座，結跏趺坐，端身而住，正念不動。  護念付囑分第二  
　　爾時，諸比丘來詣佛所，到已頂禮佛足，右繞三匝，退坐一面。 
　　爾時，慧命須菩提在大眾中，即從座起，偏袒右肩，右膝著地，向佛合掌，恭敬而立白佛言：“希有，世尊！如來、應供、正遍知，善護念諸菩薩，善付囑諸菩薩。”  住分第三  
　　“世尊，云何菩薩大乘中發阿耨多羅三藐三菩提心？應云何住？云何修行？云何降伏其心？” 
　　爾時，佛告須菩提：“善哉！善哉！須菩提，如汝所說，如來善護念諸菩薩，善付囑諸菩薩。汝今諦聽，當為汝說。如菩薩大乘中發阿耨多羅三藐三菩提心，應如是住，如是修行，如是降伏其心。” 
　　須菩提白佛言：“世尊，如是愿樂欲聞！” 
　　佛告須菩提：“諸菩薩生如是心：‘所有一切眾生、眾生所攝——若卵生、若胎生、若濕生、若化生、若有色、若無色、若有想、若無想、若非有想非無想，所有眾生界、眾生所攝，我皆令入無余涅槃而滅度之。如是滅度無量無邊眾生，實無眾生得滅度者。’何以故？須菩提，若菩薩有眾生相即非菩薩。何以故非？須菩提，若菩薩起眾生相、人相、壽者相，則不名菩薩。  如實修行分第四  
　　“復次，須菩提，菩薩不住于事行于布施，無所住行于布施，不住色布施，不住聲、香、味、觸、法布施。須菩提，菩薩應如是布施，不住于相想。何以故？若菩薩不住相布施，其福德聚不可思量。 
　　“須菩提，于汝意云何？東方虛空可思量不？” 
　　須菩提言：“不也，世尊。” 
　　佛言：“如是，須菩提，南西北方、四維、上下虛空可思量不？” 
　　須菩提言：“不也，世尊。” 
　　佛言：“如是，如是，須菩提。菩薩無住相布施福德聚，亦復如是不可思量。” 
　　佛復告須菩提：“菩薩但應如是行于布施。  如來非有為分第五  
　　“須菩提，于意云何？可以相成就見如來不？” 
　　須菩提言：“不也，世尊。不可以相成就得見如來。何以故？如來所說相，即非相。” 
　　佛告須菩提：“凡所有相，皆是妄語。若見諸相非相，則非妄語。如是諸相非相，則見如來。”  我空法分第六  
　　須菩提白佛言：“世尊，頗有眾生于未來世末世，得聞如是修多羅章句，生實相不？” 
　　佛告須菩提：“莫作是說‘頗有眾生于未來世末世，得聞如是修多羅章句，生實相不？’” 
　　佛復告須菩提：“有未來世末世，有菩薩摩訶薩法欲滅時，有持戒修福德智慧者，于此修多羅章句能生信心，以此為實。” 
　　佛復告須菩提：“當知彼菩薩摩訶薩，非于一佛、二佛、三四五佛所修行供養，非于一佛、二佛、三四五佛所而種善根。” 
　　佛復告須菩提：“已于無量百千萬諸佛所修行供養，無量百千萬諸佛所種諸善根，聞是修多羅，乃至一念能生凈信，須菩提，如來悉知是諸眾生，如來悉見是諸眾生。須菩提，是諸菩薩生如是無量福德聚，取如是無量福德。何以故？須菩提，是諸菩薩無復我相、眾生相、人相、壽者相。須菩提，是諸菩薩無法相亦非無法相，無相亦非無相。何以故？須菩提，是諸菩薩若取法相，則為著我、人、眾生、壽者。須菩提，若是菩薩有法相，即著我相、人相、眾生相、壽者相。何以故？須菩提，不應取法，非不取法。以是義故，如來常說筏喻法門，是法應舍非舍法故。” 
　　復次，佛告慧命須菩提：“須菩提，于意云何？如來得阿耨多羅三藐三菩提耶？如來有所說法耶？” 
　　須菩提言：“如我解佛所說義，無有定法如來得阿耨多羅三藐三菩提，亦無有定法如來可說。何以故？如來所說法，皆不可取，不可說，非法，非非法。何以故？一切圣人皆以無為法得名。”  具足功德校量分第七  
　　“須菩提，于意云何？若滿三千大千世界七寶以用布施。須菩提，于意云何？是善男子、善女人所得福德，寧為多不？” 
　　須菩提言：“甚多，婆伽婆！甚多，修伽陀！彼善男子、善女人得福甚多。何以故？世尊，是福德聚，即非福德聚，是故如來說福德聚福德聚。” 
　　佛言須菩提：“若善男子、善女人，以滿三千大千世界七寶持用布施；若復于此經中受持乃至四句偈等為他人說，其福勝彼無量不可數。何以故？須菩提，一切諸佛阿耨多羅三藐三菩提法皆從此經出，一切諸佛如來皆從此經生。須菩提，所謂佛法佛法者，即非佛法，是名佛法。 
　　“須菩提，于意云何？須陀洹能作是念‘我得須陀洹果’不？” 
　　須菩提言：“不也，世尊。何以故？實無有法名須陀洹。不入色聲、香、味、觸、法，是名須陀洹。” 
　　佛言：“須菩提，于意云何？斯陀含能作是念‘我得斯陀含果’不？” 
　　須菩提言：“不也，世尊。何以故？實無有法名斯陀含，是名斯陀含。” 
　　“須菩提，于意云何？阿那含能作是念‘我得阿那含果’不？” 
　　須菩提言：“不也，世尊。何以故？實無有法名阿那含，是名阿那含。” 
　　“須菩提，于意云何？阿羅漢能作是念‘我得阿羅漢’不？” 
　　須菩提言：“不也，世尊。何以故？實無有法名阿羅漢。世尊，若阿羅漢作是念‘我得阿羅漢’，即為著我、人、眾生、壽者。世尊，佛說我得無諍三昧最為第一，世尊說我是離欲阿羅漢。世尊，我不作是念‘我是離欲阿羅漢’。世尊，我若作是念‘我得阿羅漢’，世尊則不記我無諍行第一；以須菩提實無所行，而名須菩提無諍無諍行。” 
　　佛告須菩提：“于意云何？如來昔在燃燈佛所，得阿耨多羅三藐三菩提法不？” 
　　須菩提言：“不也，世尊。如來在燃燈佛所，于法實無所得阿耨多羅三藐三菩提。” 
　　佛告須菩提：“若菩薩作是言‘我莊嚴佛國土’，彼菩薩不實語。何以故？須菩提，如來所說莊嚴佛土者，則非莊嚴，是名莊嚴佛土。是故，須菩提，諸菩薩摩訶薩，應如是生清凈心而無所住，不住色生心，不住聲、香、味、觸、法生心，應無所住而生其心。 
　　“須菩提，譬如有人身如須彌山王。須菩提，于意云何？是身為大不？” 
　　須菩提言：“甚大，世尊。何以故？佛說非身，是名大身，彼身非身，是名大身。” 
　　佛言：“須菩提，如恒河中所有沙數，如是沙等恒河。于意云何？是諸恒河沙，寧為多不？” 
　　須菩提言：“甚多，世尊。但諸恒河，尚多無數，何況其沙！” 
　　佛言：“須菩提，我今實言告汝。若有善男子、善女人，以七寶滿爾數恒沙數世界，以施諸佛如來。須菩提，于意云何？彼善男子、善女人得福多不？” 
　　須菩提言：“甚多，世尊。彼善男子、善女人得福甚多。” 
　　佛告須菩提：“以七寶滿爾數恒河沙世界持用布施；若善男子、善女人于此法門乃至受持四句偈等，為他人說，而此福德勝前福德無量阿僧祇。 
　　“復次，須菩提，隨所有處，說是法門乃至四句偈等，當知此處一切世間天、人、阿修羅皆應供養如佛塔廟，何況有人盡能受持讀誦此經！ 
　　“須菩提，當知是人成就最上第一希有之法！若是經典所在之處，則為有佛，若尊重似佛。”  
　　爾時，須菩提白佛言：“世尊，當何名此法門？我等云何奉持？” 
　　佛告須菩提：“是法門名為《金剛般若波羅蜜》，以是名字汝當奉持。何以故？須菩提，佛說般若波羅蜜，則非般若波羅蜜。須菩提，于意云何？如來有所說法不？” 
　　須菩提言：“世尊，如來無所說法。” 
　　“須菩提，于意云何？三千大千世界所有微塵是為多不？” 
　　須菩提言：“彼微塵甚多，世尊。” 
　　“須菩提，是諸微塵，如來說非微塵，是名微塵。如來說世界，非世界，是名世界。” 
　　佛言：“須菩提，于意云何？可以三十二大人相見如來不？” 
　　須菩提言：“不也，世尊。何以故？如來說三十二大人相，即是非相，是名三十二大人相。” 
　　佛言：“須菩提，若有善男子、善女人，以恒河沙等身命布施；若復有人，于此法門中乃至受持四句偈等，為他人說，其福甚多無量阿僧祇。”  
　　爾時，須菩提聞說是經，深解義趣，涕淚悲泣，捫淚而白佛言：“希有，婆伽婆！希有，修伽陀！佛說如是甚深法門，我從昔來所得慧眼，未曾得聞如是法門。” 
　　“何以故？須菩提，佛說般若波羅蜜，即非般若波羅蜜。” 
　　“世尊，若復有人得聞是經，信心清凈，則生實相，當知是名成就第一希有功德。世尊，是實相者，則是非相，是故如來說名實相實相。 
　　“世尊，我今得聞如是法門，信解受持不足為難；若當來世，其有眾生得聞是法門，信解受持，是人則為第一希有！何以故？此人無我相、人相、眾生相、壽者相。何以故？我相即是非相，人相、眾生相、壽者相即是非相。何以故？離一切諸相，則名諸佛。” 
　　佛告須菩提：“如是，如是。若復有人得聞是經，不驚、不怖、不畏，當知是人甚為希有。何以故？須菩提，如來說第一波羅蜜，非第一波羅蜜。如來說第一波羅蜜者，彼無量諸佛亦說波羅蜜，是名第一波羅蜜。 
　　“須菩提，如來說忍辱波羅蜜，即非忍辱波羅蜜。何以故？須菩提，如我昔為歌利王割截身體，我于爾時無我相、無眾生相、無人相、無壽者相，無相亦非無相。何以故？須菩提，我于往昔節節支解時，若有我相、眾生相、人相、壽者相，應生瞋恨。 
　　“須菩提，又念過去，于五百世作忍辱仙人，于爾所世無我相、無眾生相、無人相、無壽者相。 
　　“是故，須菩提，菩薩應離一切相發阿耨多羅三藐三菩提心。何以故？若心有住，則為非住。不應住色生心，不應住聲、香、味、觸、法生心，應生無所住心。是故佛說，菩薩心不住色布施。須菩提，菩薩為利益一切眾生，應如是布施。” 
　　須菩提言：“世尊，一切眾生相，即是非相。何以故？如來說一切眾生，即非眾生。”  
　　“須菩提，如來是真語者、實語者、如語者、不異語者。須菩提，如來所得法、所說法，無實無妄語。  真如分第八  
　　“須菩提，譬如有人入闇，則無所見；若菩薩心住于事而行布施，亦復如是。須菩提，譬如人有目，夜分已盡，日光明照，見種種色；若菩薩不住于事行于布施，亦復如是。 
　　“復次，須菩提，若有善男子、善女人，能于此法門受持讀誦修行，則為如來以佛智慧，悉知是人，悉見是人，悉覺是人，皆得成就無量無邊功德聚。 
　　“須菩提，若有善男子、善女人，初日分以恒河沙等身布施，中日分復以恒河沙等身布施，后日分復以恒河沙等身布施，如是舍恒河沙等無量身，如是百千萬億那由他劫以身布施；若復有人聞此法門信心不謗，其福勝彼無量阿僧祇，何況書寫、受持讀誦、修行、為人廣說！  利益分第九  
　　“須菩提，以要言之，是經有不可思議、不可稱量無邊功德。此法門如來為發大乘者說，為發最上乘者說。若有人能受持讀誦修行此經，廣為人說，如來悉知是人，悉見是人，皆成就不可思議、不可稱、無有邊無量功德聚。如是人等，則為荷擔如來阿耨多羅三藐三菩提。何以故？須菩提，若樂小法者，則于此經不能受持讀誦、修行、為人解說。若有我見、眾生見、人見、壽者見，于此法門能受持讀誦修行為人解說者，無有是處。 
　　“須菩提，在在處處若有此經，一切世間天、人、阿修羅所應供養。當知此處則為是塔，皆應恭敬作禮圍繞，以諸華香而散其處。 
　　“復次，須菩提，若善男子、善女人受持讀誦此經，為人輕賤。何以故？是人先世罪業應墮惡道，以今世人輕賤故，先世罪業則為消滅，當得阿耨多羅三藐三菩提。 
　　“須菩提，我念過去無量阿僧祇阿僧祇劫，于燃燈佛前得值八十四億那由他百千萬諸佛，我皆親承供養無空過者。須菩提，如是無量諸佛，我皆親承供養無空過者。若復有人于后世末世，能受持讀誦修行此經所得功德，我所供養諸佛功德，于彼百分不及一，千萬億分乃至算數譬喻所不能及。 
　　“須菩提，若有善男子、善女人于后世末世，有受持讀誦修行此經所得功德，若我具說者，或有人聞，心則狂亂疑惑不信。須菩提，當知是法門不可思議，果報亦不可思議。”  斷疑分第十  
　　爾時，須菩提白佛言：“世尊，云何菩薩發阿耨多羅三藐三菩提心？云何住？云何修行？云何降伏其心？” 
　　佛告須菩提：“菩薩發阿耨多羅三藐三菩提心者，當生如是心：‘我應滅度一切眾生令入無余涅槃界，如是滅度一切眾生已，而無一眾生實滅度者。’何以故？須菩提，若菩薩有眾生相、人相、壽者相，則非菩薩。何以故？須菩提，實無有法名為菩薩發阿耨多羅三藐三菩提心者。 
　　“須菩提，于意云何？如來于燃燈佛所，有法得阿耨多羅三藐三菩提不？” 
　　須菩提白佛言：“不也，世尊。如我解佛所說義，佛于燃燈佛所，無有法得阿耨多羅三藐三菩提。” 
　　佛言：“如是，如是，須菩提，實無有法如來于燃燈佛所得阿耨多羅三藐三菩提。須菩提，若有法如來得阿耨多羅三藐三菩提者，燃燈佛則不與我授記：‘汝于來世當得作佛，號釋迦牟尼。’以實無有法得阿耨多羅三藐三菩提，是故燃燈佛與我授記，作如是言：‘摩那婆，汝于來世當得作佛，號釋迦牟尼。’何以故？須菩提，言如來者即實真如。須菩提，若有人言‘如來得阿耨多羅三藐三菩提’者，是人不實語。須菩提，實無有法佛得阿耨多羅三藐三菩提。須菩提，如來所得阿耨多羅三藐三菩提，于是中不實不妄語，是故如來說一切法皆是佛法。須菩提，所言一切法一切法者，即非一切法，是故名一切法。 
　　“須菩提，譬如有人其身妙大。” 
　　須菩提言：“世尊，如來說人身妙大，則非大身，是故如來說名大身。” 
　　佛言：“須菩提，菩薩亦如是，若作是言‘我當滅度無量眾生’，則非菩薩。” 
　　佛言：“須菩提，于意云何？頗有實法名為菩薩？” 
　　須菩提言：“不也，世尊。實無有法名為菩薩，是故佛說一切法無眾生、無人、無壽者。” 
　　“須菩提，若菩薩作是言‘我莊嚴佛國土’，是不名菩薩。何以故？如來說莊嚴佛土莊嚴佛土者，即非莊嚴，是名莊嚴佛國土。須菩提，若菩薩通達無我無我法者，如來說名真是菩薩。 
　　“須菩提，于意云何？如來有肉眼不？” 
　　須菩提言：“如是，世尊，如來有肉眼。” 
　　佛言：“須菩提，于意云何？如來有天眼不？” 
　　須菩提言：“如是，世尊，如來有天眼。” 
　　佛言：“須菩提，于意云何？如來有慧眼不？” 
　　須菩提言：“如是，世尊，如來有慧眼。” 
　　佛言：“須菩提，于意云何？如來有法眼不？” 
　　須菩提言：“如是，世尊，如來有法眼。” 
　　佛言：“須菩提，于意云何？如來有佛眼不？” 
　　須菩提言：“如是，世尊，如來有佛眼。” 
　　佛言：“須菩提，于意云何？如恒河中所有沙，佛說是沙不？” 
　　須菩提言：“如是，世尊，如來說是沙。” 
　　佛言：“須菩提，于意云何？如一恒河中所有沙，有如是等恒河，是諸恒河所有沙數佛世界，如是世界寧為多不？” 
　　須菩提言：“彼世界甚多，世尊。” 
　　佛告須菩提：“爾所世界中所有眾生若干種心住，如來悉知。何以故？如來說諸心住，皆為非心住，是名為心住。何以故？須菩提，過去心不可得，現在心不可得，未來心不可得。 
　　“須菩提，于意云何？若有人以滿三千大千世界七寶持用布施，是善男子、善女人以是因緣得福多不？” 
　　須菩提言：“如是，世尊，此人以是因緣得福甚多。” 
　　佛言：“如是，如是，須菩提，彼善男子、善女人以是因緣得福德聚多。須菩提，若福德聚有實，如來則不說福德聚福德聚。 
　　“須菩提，于意云何？佛可以具足色身見不？” 
　　須菩提言：“不也，世尊。如來不應以色身見。何以故？如來說具足色身，即非具足色身，是故如來說名具足色身。” 
　　佛言：“須菩提，于意云何？如來可以具足諸相見不？” 
　　須菩提言：“不也，世尊。如來不應以具足諸相見。何以故？如來說諸相具足，即非具足，是故如來說名諸相具足。” 
　　佛言：“須菩提，于意云何？汝謂如來作是念‘我當有所說法’耶？須菩提，莫作是念。何以故？若人言‘如來有所說法’，即為謗佛，不能解我所說故。何以故？須菩提，如來說法說法者，無法可說，是名說法。”  
　　爾時，慧命須菩提白佛言：“世尊，頗有眾生于未來世聞說是法，生信心不？” 
　　佛言：“須菩提，彼非眾生，非不眾生。何以故？須菩提，眾生眾生者，如來說非眾生，是名眾生。” 
　　佛言：“須菩提，于意云何？如來得阿耨多羅三藐三菩提耶？” 
　　須菩提言：“不也，世尊。世尊無有少法如來得阿耨多羅三藐三菩提。” 
　　佛言：“如是，如是，須菩提，我于阿耨多羅三藐三菩提，乃至無有少法可得，是名阿耨多羅三藐三菩提。 
　　“復次，須菩提，是法平等，無有高下，是名阿耨多羅三藐三菩提。以無眾生、無人、無壽者，得平等阿耨多羅三藐三菩提，一切善法得阿耨多羅三藐三菩提。須菩提，所言善法善法者，如來說非善法，是名善法。 
　　“須菩提，三千大千世界中所有諸須彌山王，如是等七寶聚，有人持用布施；若人以此般若波羅蜜經乃至四句偈等，受持讀誦為他人說，于前福德百分不及一，千分不及一，百千萬分不及一，歌羅分不及一，數分不及一，優波尼沙陀分不及一，乃至算數譬喻所不能及。 
　　“須菩提，于意云何？汝謂如來作是念‘我度眾生’耶？須菩提，莫作是念！何以故？實無有眾生如來度者。” 
　　佛言：“須菩提，若有實眾生如來度者，如來則有我、人、眾生、壽者相。須菩提，如來說有我者，則非有我，而毛道凡夫生者以為有我。須菩提，毛道凡夫生者，如來說名非生，是故言毛道凡夫生。 
　　“須菩提，于意云何？可以相成就得見如來不？” 
　　須菩提言：“如我解如來所說義，不以相成就得見如來。” 
　　佛言：“如是，如是，須菩提，不以相成就得見如來。” 
　　佛言：“須菩提，若以相成就觀如來者，轉輪圣王應是如來，是故非以相成就得見如來。”  
　　爾時，世尊而說偈言：  
　　“若以色見我，以音聲求我， 
　　　是人行邪道，不能見如來。 
　　　彼如來妙體，即法身諸佛， 
　　　法體不可見，彼識不能知。  
　　“須菩提，于意云何？如來可以相成就得阿耨多羅三藐三菩提？須菩提，莫作是念‘如來以相成就得阿耨多羅三藐三菩提’！ 
　　“須菩提，汝若作是念‘菩薩發阿耨多羅三藐三菩提心者，說諸法斷滅相’，須菩提，莫作是念！何以故？菩薩發阿耨多羅三藐三菩提心者，不說諸法斷滅相。 
　　“須菩提，若善男子、善女人以滿恒河沙等世界七寶持用布施；若有菩薩知一切法無我，得無生法忍，此功德勝前所得福德。須菩提，以諸菩薩不取福德故。” 
　　須菩提白佛言：“世尊，菩薩不取福德？” 
　　佛言：“須菩提，菩薩受福德，不取福德，是故菩薩取福德。 
　　“須菩提，若有人言：‘如來若去、若來、若住、若坐、若臥。’是人不解我所說義。何以故？如來者，無所至去，無所從來，故名如來。 
　　“須菩提，若善男子、善女人以三千大千世界微塵，復以爾許微塵世界碎為微塵阿僧祇。須菩提，于意云何？是微塵眾寧為多不？” 
　　須菩提言：“彼微塵眾甚多，世尊。何以故？若是微塵眾實有者，佛則不說是微塵眾。何以故？佛說微塵眾，則非微塵眾，是故佛說微塵眾。世尊，如來所說三千大千世界，則非世界，是故佛說三千大千世界。何以故？若世界實有者，則是一合相。如來說一合相，則非一合相，是故佛說一合相。” 
　　佛言：“須菩提，一合相者，則是不可說，但凡夫之人，貪著其事。 
　　“何以故？須菩提，若人如是言：‘佛說我見、人見、眾生見、壽者見’。須菩提，于意云何？是人所說為正語不？” 
　　須菩提言：“不也，世尊。何以故？世尊，如來說我見、人見、眾生見、壽者見，即非我見、人見、眾生見、壽者見，是名我見、人見、眾生見、壽者見。” 
　　“須菩提，菩薩發阿耨多羅三藐三菩提心者，于一切法應如是知，如是見，如是信，如是不住法相。何以故？須菩提，所言法相法相者，如來說即非法相，是名法相。 
　　“須菩提，若有菩薩摩訶薩，以滿無量阿僧祇世界七寶持用布施。若有善男子、善女人發菩薩心者，于此般若波羅蜜經乃至四句偈等，受持讀誦為他人說，其福勝彼無量阿僧祇。云何為人演說？而不名說，是名為說。”  
　　爾時，世尊而說偈言:  不住道分第十一  
　　“一切有為法，如星翳燈幻， 
　　　露泡夢電云，應作如是觀。”  流通分第十二  
　　佛說是經已，長老須菩提及諸比丘、比丘尼、優婆塞、優婆夷、菩薩摩訶薩，一切世間天、人、阿修羅、乾闥婆等，聞佛所說，皆大歡喜，信受奉行。  
金剛般若波羅蜜經 陳天竺三藏法師真諦譯  
　　如是我聞：一時，佛婆伽婆住舍衛國祇陀樹林給孤獨園，與大比丘眾千二百五十人俱。 
　　爾時，世尊于日前分，著衣持缽，入舍衛大國而行乞食。于其國中次第行乞，還至本處，飯食事訖。于中后時，收衣缽，洗足已，如常敷座跏趺安坐，端身而住正念現前。 
　　時，諸比丘俱往佛所，至佛所已頂禮佛足，右繞三匝卻坐一面。  
　　爾時，凈命須菩提于大眾中共坐聚集。時，凈命須菩提即從座起，偏袒右肩，頂禮佛足，右膝著地，向佛合掌而白佛言：“希有，世尊！如來、應供、正遍覺知，善護念諸菩薩摩訶薩，由無上利益故；善付囑諸菩薩摩訶薩，由無上教故。世尊，若善男子、善女人發阿耨多羅三藐三菩提心，行菩薩乘，云何應住？云何修行？云何發起菩薩心？” 
　　凈命須菩提作是問已，爾時，世尊告須菩提：“須菩提，善哉！善哉！如是，善男子，如來善護念諸菩薩摩訶薩，無上利益故；善付囑諸菩薩摩訶薩，無上教故。須菩提，是故汝今一心諦聽，恭敬善思念之，我今當為汝說。如菩薩發菩提心行菩薩乘，如是應住，如是修行，如是發心。” 
　　須菩提言：“唯然，世尊！” 
　　佛告須菩提：“須菩提，善男子、善女人發菩提心行菩薩乘，應如是發心：‘所有一切眾生類攝——若卵生、若胎生、若濕生、若化生、若有色、若無色、若有想、若無想、若非有想若非無想，乃至眾生界及假名說，如是眾生我皆安置于無余涅槃。如是涅槃無量眾生已，無一眾生被涅槃者。’何以故？須菩提，若菩薩有眾生想，即不應說名為菩薩。何以故？須菩提，一切菩薩無我想、眾生想、壽者想、受者想。 
　　“復次，須菩提，菩薩不著己類而行布施，不著所余行于布施，不著色、聲、香、味、觸、法應行布施。須菩提，菩薩應如是行施不著相想。何以故？須菩提，若菩薩無執著心行于布施，是福德聚不可數量。 
　　“須菩提，汝意云何？東方虛空可數量不？” 
　　須菩提言：“不可，世尊。” 
　　佛言：“如是，須菩提，南西北方、四維、上下，十方虛空可數量不？” 
　　須菩提言：“不可，世尊。” 
　　佛言：“如是，須菩提，若菩薩無執著心行于布施，是福德聚亦復如是不可數量。 
　　“須菩提，汝意云何？可以身相勝德見如來不？” 
　　“不能，世尊。何以故？如來所說身相勝德，非相勝德。” 
　　“何以故？須菩提，凡所有相，皆是虛妄；無所有相，即是真實。由相無相，應見如來。” 
　　如是說已，凈命須菩提白佛言：“世尊，于今現時及未來世，頗有菩薩聽聞正說如是等相此經章句，生實想不？” 
　　佛告須菩提：“莫作是說：‘于今現時及未來世，頗有菩薩聽聞正說如是等相此經章句，生實想不？’何以故？須菩提，于未來世實有眾生，得聞此經，能生實想。 
　　“復次，須菩提，于未來世后五百歲正法滅時，有諸菩薩摩訶薩，持戒修福及有智慧。須菩提，是諸菩薩摩訶薩非事一佛，非于一佛種諸善根，已事無量百千諸佛，已于無量百千佛所而種善根。若有善男子、善女人，聽聞正說如是等相此經章句，乃至一念生實信者。須菩提，如來悉知是人，悉見是人。須菩提，是善男子、善女人生長無量福德之聚。何以故？須菩提，是諸菩薩無復我想、眾生想、壽者想、受者想，是諸菩薩無法想非無法想、無想非無想。何以故？須菩提，是諸菩薩若有法想，即是我執及眾生、壽者、受者執。須菩提，是故菩薩不應取法，不應取非法。為如是義故，如來說若觀行人解筏喻經，法尚應舍，何況非法！” 
　　復次，佛告凈命須菩提：“須菩提，汝意云何？如來得阿耨多羅三藐三菩提耶？如來有所說法耶？” 
　　須菩提言：“如我解佛說義，無所有法如來所得名阿耨多羅三藐三菩提，亦無有法如來所說。何以故？是法如來所說，不可取，不可言，非法，非非法。何以故？一切圣人皆以無為真如所顯現故。” 
　　“須菩提，汝意云何？以三千大千世界遍滿七寶，若人持用布施，是善男子、善女人因此布施生福多不？” 
　　須菩提言：“甚多，世尊！甚多，修伽陀！是善男子、善女人因此布施得福甚多。何以故？世尊，此福德聚，即非福德聚，是故如來說福德聚。” 
　　佛言：“須菩提，若善男子、善女人，以三千大千世界遍滿七寶持用布施；若復有人從此經中受四句偈，為他正說顯示其義，此人以是因緣，所生福德最多于彼無量無數。何以故？須菩提，如來無上菩提從此福成，諸佛世尊從此福生。何以故？須菩提，所言佛法者，即非佛法，是名佛法。 
　　“須菩提，汝意云何？須陀洹能作是念‘我得須陀洹果’不？” 
　　須菩提言：“不能，世尊。何以故？世尊，實無所有能至于流，故說須陀洹，乃至色、聲、香、味、觸、法亦復如是，故名須陀洹。斯陀含名一往來，實無所有能至往來，是名斯陀含。阿那含名為不來，實無所有能至不來，是名阿那含。” 
　　佛言：“須菩提，汝意云何？阿羅漢能作是念‘我得阿羅漢果’不？” 
　　須菩提言：“不能，世尊。何以故？實無所有名阿羅漢。世尊，若阿羅漢作是念‘我得阿羅漢果’，此念即是我執、眾生執、壽者執、受者執。世尊、如來、阿羅訶三藐三佛陀，贊我住無諍三昧人中最為第一。世尊，我今已得阿羅漢離三有欲。世尊，我亦不作是念‘我是阿羅漢’。世尊，我若有是念‘我已得阿羅漢果’，如來則應不授我記，住無諍三昧人中須菩提善男子最為第一；實無所住，住于無諍。” 
　　佛告須菩提：“汝意云何？昔從燃燈如來、阿羅訶、三藐三佛陀所，頗有一法如來所取不？” 
　　須菩提言：“不取，世尊，實無有法昔從燃燈如來、阿羅訶、三藐三佛陀所如來所取。” 
　　佛告須菩提：“若有菩薩作如是言‘我當莊嚴清凈佛土’，而此菩薩說虛妄言。何以故？須菩提，莊嚴佛土者，如來說非莊嚴，是故莊嚴清凈佛土。須菩提，是故菩薩應生如是無住著心，不住色、聲、香、味、觸、法生心，應無所住而生其心。 
　　“須菩提，譬如有人體相勝大如須彌山。須菩提，汝意云何？如是體相為勝大不？” 
　　須菩提言：“甚大，世尊。何以故？如來說非有，名為有身。此非是有，故說有身。” 
　　佛告須菩提：“汝意云何？于恒伽江所有諸沙，如其沙數所有恒伽，諸恒伽沙寧為多不？” 
　　須菩提言：“甚多，世尊。但諸恒伽尚多無數，何況其沙！” 
　　佛言：“須菩提，我今覺汝，我今示汝。諸恒伽所有沙數爾許世界，若有善男子、善女人以七寶遍滿，持施如來、應供、正遍覺知。須菩提，汝意云何？此人以是因緣得福多不？” 
　　須菩提言：“甚多，世尊！甚多，修伽陀！有人以是因緣生福甚多。” 
　　“須菩提，若善男子、善女人以七寶遍滿爾所恒伽沙世界持用布施；若善男子、善女人從此經典乃至四句偈等，恭敬受持，為他正說，是人所生福德最勝于彼無量無數。 
　　“復次，須菩提，隨所在處，若有人能從是經典乃至四句偈等讀誦講說，當知此處于世間中即成支提，一切人、天、阿修羅等皆應恭敬，何況有人盡能受持讀誦如此經典，當知是人則與無上希有之法而共相應！是土地處，大師在中，或隨有一可尊重人。” 
　　佛說是已，凈命須菩提白佛言：“世尊，如是經典名號云何？我等云何奉持？” 
　　佛告須菩提：“此經名《般若波羅蜜》，以是名字汝當奉持。何以故？須菩提，是般若波羅蜜，如來說非般若波羅蜜。須菩提，汝意云何？頗有一法一佛說不？” 
　　須菩提言：“無有，世尊。無有一法一如來說。” 
　　佛告須菩提：“三千大千世界所有微塵是為多不？” 
　　須菩提言：“此世界微塵甚多，世尊！甚多，修伽陀！何以故？世尊，此諸微塵，如來說非微塵，故名微塵。此諸世界，如來說非世界，故說世界。” 
　　佛告須菩提：“汝意云何？可以三十二大人相見如來不？” 
　　須菩提言：“不可，世尊。何以故？此三十二大人相，如來說非相，故說三十二大人相。” 
　　佛告須菩提：“若有善男子、善女人，如諸恒河所有沙數如是沙等身命舍以布施；若有善男子、善女人，從此經典乃至四句偈等，恭敬受持為他正說，此人以是因緣生福多彼無量無數。”  
　　爾時，凈命須菩提由法利疾即便悲泣，收淚而言：“希有，世尊！希有，修伽陀！如此經典如來所說，我從昔來至得圣慧，未曾聞說如是經典。何以故？世尊，說般若波羅蜜，即非般若波羅蜜，故說般若波羅蜜。世尊，當知是人則與無上希有之法而共相應，聞說經時能生實想。世尊，是實想者，實非有想，是故如來說名實想。 
　　“世尊，此事于我非為希有，正說經時我生信解。世尊，于未來世若有眾生，恭敬受持為他正說，當知是人則與無上希有之法而共相應。世尊，此人無復我想、眾生想、壽者想、受者想。何以故？我想、眾生想、壽者想、受者想，即是非想。何以故？諸佛世尊解脫諸想盡無余故。” 
　　說是言已，佛告須菩提：“如是，須菩提，如是。當知是人則與無上希有之法而共相應，是人聞說此經不驚、不怖、不畏。何以故？須菩提，此法如來所說是第一波羅蜜，此波羅蜜如來所說，無量諸佛亦如是說，是故說名第一波羅蜜。 
　　“復次，須菩提，如來忍辱波羅蜜，即非波羅蜜。何以故？須菩提，昔時我為迦陵伽王斬斫身體，骨肉雖碎，我于爾時無有我想、眾生想、壽者想、受者想，無想非無想。何以故？須菩提，我于爾時若有我想、眾生想、壽者想、受者想，是時則應生瞋恨想。須菩提，我憶過去五百生作大仙人名曰說忍，于爾所生中，心無我想、眾生想、壽者想、受者想。是故，須菩提，菩薩摩訶薩舍離一切想，于無上菩提應發起心，不應生住色心，不應生住聲、香、味、觸心，不應生住法心，不應生住非法心，不應生有所住心。何以故？若心有住，則為非住，故如來說菩薩無所住心應行布施。 
　　“復次，須菩提，菩薩應如是行施，為利益一切眾生，此眾生想即是非想，如是一切眾生，如來說即非眾生。何以故？諸佛世尊遠離一切想故。須菩提，如來說實，說諦，說如，說非虛妄。 
　　“復次，須菩提，是法如來所覺，是法如來所說，是法非實非虛。須菩提，譬如有人在于盲暗，如是當知菩薩墮相行墮相施。須菩提，如人有目，夜已曉晝，日光照見種種色，如是當知菩薩不墮于相行無相施。 
　　“復次，須菩提，于未來世，若有善男子、善女人受持讀誦修行，為他正說如是經典，如來悉知是人，悉見是人，生長無量福德之聚。 
　　“復次，須菩提，若有善男子、善女人，于日前分布施身命，如上所說諸河沙數，于日中分布施身命，于日后分布施身命，皆如上說諸河沙數，如是無量百千萬億劫以身命布施；若復有人聞此經典不起誹謗，以是因緣生福多彼無數無量，何況有人書寫、受持讀誦、教他修行、為人廣說！ 
　　“復次，須菩提，如是經典不可思量無能與等，如來但為憐愍利益能行無上乘及行無等乘人說。若復有人于未來世受持讀誦，教他修行正說是經，如來悉知是人，悉見是人，與無數無量不可思議無等福聚而共相應，如是等人由我身分則能荷負無上菩提。何以故？須菩提，如是經典若下愿樂人，及我見、眾生見、壽者見、受者見如此等人，能聽、能修、讀誦、教他正說無有是處。 
　　“復次，須菩提，隨所在處顯說此經，一切世間天、人、阿修羅等皆應供養，作禮右繞，當知此處于世間中即成支提。 
　　“須菩提，若有善男子、善女人，受持讀誦，教他修行，正說如是等經，此人現身受輕賤等。若過去世中所造惡業，應感生后惡道果報，以于現身受輕苦故，先世罪業及苦果報則為消滅，當得阿耨多羅三藐三菩提。 
　　“須菩提，我憶往昔無數無量過于算數大劫過去燃燈如來、阿羅訶、三藐三佛陀，后八萬四千百千俱胝諸佛如來已成佛竟，我皆承事供養恭敬無空過者。若復有人于后末世五百歲時，受持讀誦，教他修行，正說此經，須菩提，此人所生福德之聚，以我往昔承事供養諸佛如來所得功德，比此功德百分不及一，千萬億分不及一，窮于算數不及其一，乃至威力品類相應譬喻所不能及。 
　　“須菩提，若善男子、善女人于后末世，受持讀誦如此等經，所得功德我若具說，若有善男子、善女人諦聽憶持爾所福聚，或心迷亂及以顛狂。 
　　“復次，須菩提，如是經典不可思議，若人修行及得果報亦不可思議。”  
　　爾時，須菩提白佛言：“世尊，善男子、善女人發阿耨多羅三藐三菩提心，行菩薩乘，云何應住？云何修行？云何發起菩薩心？” 
　　佛告須菩提：“善男子、善女人發阿耨多羅三藐三菩提心者，當生如是心：‘我應安置一切眾生令入無余涅槃，如是般涅槃無量眾生已，無一眾生被涅槃者。’何以故？須菩提，若菩薩有眾生想，則不應說名為菩薩。何以故？須菩提，實無有法名為能行菩薩上乘。 
　　“須菩提，汝意云何？于燃燈佛所，頗有一法如來所得名阿耨多羅三藐三菩提不？” 
　　須菩提言：“不得，世尊，于燃燈佛所，無有一法如來所得名阿耨多羅三藐三菩提。” 
　　佛言：“如是，須菩提，如是于燃燈佛所，無有一法如來所得名阿耨多羅三藐三菩提。須菩提，于燃燈佛所，若有一法如來所得名阿耨多羅三藐三菩提，燃燈佛則不授我記：‘婆羅門，汝于來世當得作佛，號釋迦牟尼、多陀阿伽度、阿羅訶、三藐三佛陀。’須菩提，由實無有法如來所得名阿耨多羅三藐三菩提，是故佛與我授記，作如是言：‘婆羅門，汝于來世當得作佛，號釋迦牟尼、多陀阿伽度、阿羅訶、三藐三佛陀。’何以故？須菩提，如來者，真如別名。須菩提，若有人說如來得阿耨多羅三藐三菩提，是人不實語。何以故？須菩提，實無有法如來所得名阿耨多羅三藐三菩提。須菩提，此法如來所得無實無虛，是故如來說一切法皆是佛法。須菩提，一切法者，非一切法故，如來說名一切法。 
　　“須菩提，譬如有人遍身大身。” 
　　須菩提言：“世尊，是如來所說遍身大身，則為非身，是故說名遍身大身。” 
　　佛言：“如是，須菩提。如是，須菩提。若有菩薩說如是言‘我當般涅槃一切眾生’，則不應說名為菩薩。須菩提，汝意云何？頗有一法名菩薩不？” 
　　須菩提言：“無有，世尊。” 
　　佛言：“須菩提，是故如來說一切法無我、無眾生、無壽者、無受者。 
　　“須菩提，若有菩薩說如是言‘我當莊嚴清凈佛土’，如此菩薩說虛妄言。何以故？須菩提，莊嚴佛土者，如來說則非莊嚴，是故莊嚴清凈佛土。須菩提，若菩薩信見諸法無我，如來應供正遍覺說是名菩薩。 
　　“須菩提，汝意云何？如來有肉眼不？” 
　　須菩提言：“如是，世尊，如來有肉眼。” 
　　佛言：“須菩提，汝意云何？如來有天眼不？” 
　　須菩提言：“如是，世尊，如來有天眼。” 
　　佛言：“須菩提，汝意云何？如來有慧眼不？” 
　　須菩提言：“如是，世尊，如來有慧眼。” 
　　佛言：“須菩提，汝意云何？如來有法眼不？” 
　　須菩提言：“如是，世尊，如來有法眼。” 
　　佛言：“須菩提，汝意云何？如來有佛眼不？” 
　　須菩提言：“如是，世尊，如來有佛眼。” 
　　“須菩提，汝意云何？于恒伽江所有諸沙，如其沙數所有恒伽，如諸恒伽所有沙數世界，如是寧為多不？” 
　　須菩提言：“如是，世尊，此等世界其數甚多。” 
　　佛言：“須菩提，爾所世界中所有眾生，我悉見知心相續住有種種類。何以故？須菩提，心相續住，如來說非續住，故說續住。何以故？須菩提，過去心不可得，未來心不可得，現在心不可得。 
　　“須菩提，汝意云何？若有人以滿三千大千世界七寶而用布施，是善男子、善女人以是因緣得福多不？” 
　　須菩提言：“甚多，世尊！甚多，修伽陀！” 
　　佛言：“如是，須菩提，如是彼善男子、善女人以是因緣得福聚多。” 
　　佛言：“須菩提，若福德聚，但名為聚，如來則不應說是福德聚是福德聚。 
　　“須菩提，汝意云何？可以具足色身觀如來不？” 
　　須菩提言：“不可，世尊。不可以具足色身觀于如來。何以故？此具足色身，如來說非具足色身，是故如來說名具足色身。” 
　　佛言：“須菩提，汝意云何？可以具足諸相觀如來不？” 
　　須菩提言：“不可，世尊。不可以具足諸相觀于如來。何以故？此具足相，如來說非具足相，是故如來說具足相。” 
　　佛言：“須菩提，汝意云何？如來有如是意‘我今實說法’耶？須菩提，若有人言‘如來實能說法’，汝應當知，是人由非實有及以邪執起誹謗我。何以故？須菩提，說法說法，實無有法，名為說法。”  
　　爾時，須菩提白佛言：“世尊，頗有眾生于未來世，聽聞正說如是等相此經章句，生實信不？” 
　　佛告須菩提：“彼非眾生，非非眾生。何以故？須菩提，彼眾生者，如來說非眾生、非非眾生，故說眾生。 
　　“須菩提，汝意云何？頗有一法如來所得名阿耨多羅三藐三菩提不？” 
　　須菩提言：“不得，世尊，無有一法如來所得名阿耨多羅三藐三菩提。” 
　　佛言：“如是，須菩提，如是乃至無有如微塵法如來所舍、如來所得，是故說名阿耨多羅三藐三菩提平等平等。 
　　“復次，須菩提，諸佛覺知無有差別，是故說名阿耨多羅三藐三菩提。 
　　“復次，須菩提，此法平等，無有高下，是名阿耨多羅三藐三菩提。 
　　“復次，須菩提，由無我、無眾生、無壽者、無受者，等此法平等故，名阿耨多羅三藐三菩提。 
　　“復次，須菩提，由實善法具足圓滿，得阿耨多羅三藐三菩提。須菩提，所言善法善法者，如來說非法，故名善法。 
　　“須菩提，三千大千世界所有諸須彌山王，如是等七寶聚滿此世界，有人持用布施；若人從此般若波羅蜜經乃至四句偈等，受持讀誦、為他正說所得功德，以前功德比此功德，百分不及一，千萬億分不及一，窮于算數不及其一，乃至威力品類相應譬喻所不能及。 
　　“須菩提，汝意云何？如來作是念‘我度眾生’耶？須菩提，汝今不應作如是念。何以故？實無眾生如來所度。須菩提，若有眾生如來所度，即是我執、眾生執、壽者執、受者執。 
　　“須菩提，此我等執，如來說非執，嬰兒凡夫眾生之所執故。須菩提，嬰兒凡夫眾生者，如來說非眾生，故說嬰兒凡夫眾生。 
　　“須菩提，汝意云何？可以具足相觀如來不？” 
　　須菩提言：“如我解佛所說義，不以具足相應觀如來。” 
　　佛言：“如是，須菩提，如是不以具足相應觀如來。何以故？若以具足相觀如來者，轉輪圣王應是如來，是故不以具足相應觀如來。”  
　　是時，世尊而說偈言：  
　　“若以色見我，以音聲求我， 
　　　是人行邪道，不應得見我。 
　　　由法應見佛，調御法為身， 
　　　此法非識境，法如深難見。  
　　“須菩提，汝意云何？如來可以具足相得阿耨多羅三藐三菩提不？須菩提，汝今不應作如是見，如來以具足相得阿耨多羅三藐三菩提。何以故？須菩提，如來不由具足相得阿耨多羅三藐三菩提。 
　　“須菩提，若汝作是念‘如來有是說，行菩薩乘人有法可滅’。須菩提，汝莫作此見。何以故？如來不說行菩薩乘人，有法可滅及以永斷。 
　　“須菩提，若有善男子、善女人，以滿恒伽沙等世界七寶，持用布施；若有菩薩于一切法無我無生，得無生忍，以是因緣所得福德最多于彼。須菩提，行大乘人不應執取福德之聚。” 
　　須菩提言：“此福德聚可攝持不？” 
　　佛言：“須菩提，此福德聚可得攝持，不可執取，是故說此福德之聚應可攝持。 
　　“須菩提，若有人言：‘如來行住坐臥。’是人不解我所說義。何以故？須菩提，如來者，無所行去，亦無所從來，是故名如來、應供、正遍覺知。 
　　“須菩提，若善男子、善女人，以三千大千世界地大微塵燒成灰末，合為墨丸如微塵聚。須菩提，汝意云何？是鄰虛聚寧為多不？” 
　　須菩提言：“彼鄰虛聚甚多，世尊。何以故？世尊，若鄰虛聚是實有者，世尊則不應說名鄰虛聚。何以故？世尊所說此鄰虛聚，如來說非鄰虛聚，是故說名為鄰虛聚。如來所說三千大千世界，則非世界，故說三千大千世界。何以故？世尊，若執世界為實有者，是聚一執。此聚一執，如來說非執故，說聚一執。” 
　　佛世尊言：“須菩提，此聚一執，但世言說。須菩提，是法非可言法，嬰兒凡夫偏言所取。 
　　“須菩提，若有人言：‘如來說我見、眾生見、壽者見、受者見’。須菩提，汝意云何？是人言說為正語不？” 
　　須菩提言：“不正，世尊！不正，修伽陀！何以故？如來所說我見、眾生見、壽者見、受者見，即是非見，是故說我見、眾生見、壽者見、受者見。” 
　　“須菩提，若人行菩薩乘，如是應知、應見、應信一切諸法，如是應修，為令法想不得生起。何以故？須菩提，是法想法想者，如來說即非想，故說法想。 
　　“須菩提，若有菩薩摩訶薩，以滿無數無量世界七寶，持用布施；若有善男子、善女人，從此般若波羅蜜經乃至四句偈等，受持讀誦，教他修行，為他廣說，是善男子、善女人，以是因緣所生福德最多于彼無量無數。云何顯說此經？如無所顯說，故言顯說。  
　　“如如不動，恒有正說，應觀有為法， 
　　　如暗翳燈幻，露泡夢電云。”  
　　爾時，世尊說是經已，大德須菩提心進歡喜，及諸比丘、比丘尼、優婆塞、優婆夷眾，人、天、阿修羅等，一切世間踴躍歡喜，信受奉行。   
 上一部：乾隆大藏經·大乘般若部·勝天王般若波羅蜜經七卷  下一部：乾隆大藏經·大乘般若部·能斷金剛般若波羅蜜經二卷   
 
   
   
乾隆大藏經·大乘般若部·金剛般若波羅蜜經        
    