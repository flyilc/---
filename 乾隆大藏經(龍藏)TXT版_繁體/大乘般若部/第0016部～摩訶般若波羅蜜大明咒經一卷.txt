    第0016部～摩訶般若波羅蜜大明咒經一卷           
    
  
   大乘般若部·第0016部    
摩訶般若波羅蜜大明咒經一卷    
后秦三藏法師鳩摩羅什譯      
  

摩訶般若波羅蜜大明咒經  
　　觀世音菩薩，行深般若波羅蜜時，照見五陰空，度一切苦厄。 
　　舍利弗，色空故，無惱壞相；受空故，無受相；想空故，無知相；行空故，無作相；識空故，無覺相。何以故？舍利弗，非色異空，非空異色，色即是空，空即是色，受想行識亦如是。 
　　舍利弗，是諸法空相，不生不滅，不垢不凈，不增不減。是空法，非過去，非未來，非現在。是故空中，無色，無受想行識，無眼耳鼻舌身意，無色聲香味觸法，無眼界乃至無意識界，無無明亦無無明盡，乃至無老死，無老死盡，無苦集滅道，無智亦無得，以無所得故。 
　　菩薩依般若波羅蜜故，心無掛礙；無掛礙故，無有恐怖，離一切顛倒夢想苦惱，究竟涅槃。 
　　三世諸佛依般若波羅蜜故，得阿耨多羅三藐三菩提。 
　　故知般若波羅蜜是大明咒、無上明咒、無等等明咒，能除一切苦，真實不虛。 
　　故說般若波羅蜜咒，即說咒曰：  
　　竭帝竭帝　波羅竭帝　波羅僧竭帝　菩提僧莎呵  

   上一部：乾隆大藏經·大乘般若部·實相般若波羅蜜經一卷  下一部：乾隆大藏經·大乘般若部·般若波羅蜜多心經一卷   
 
   
   
乾隆大藏經·大乘般若部·摩訶般若波羅蜜大明咒經         
    