    第0003-01部～摩訶般若波羅蜜經三十卷（第一卷～第十卷）            
    
  
   大乘般若部·第0003部    
摩訶般若波羅蜜經三十卷（第一卷～第十卷）    
姚秦三藏法師鳩摩羅什共僧叡譯      
  

摩訶般若波羅蜜經卷第一 序品第一  
　　如是我聞：一時，佛住王舍城耆阇崛山中，共摩訶比丘僧大數五千分，皆是阿羅漢，諸漏已盡，無復煩惱，心得好解脫，慧得好解脫，心調柔軟，摩訶那伽，所作已辦，棄擔能擔，逮得己利，盡諸有結，以正智得解脫，唯阿難在學地得須陀洹。復有五百比丘尼、優婆塞、優婆夷等，皆得圣諦。復有菩薩摩訶薩，皆得陀羅尼及諸三昧，行空、無相、無作，已得等忍，得無礙陀羅尼，悉是五通，言必信受，無復懈怠，已舍利養、名聞，說法無所希望，度深法忍，得無畏力，過諸魔事，一切業障悉得解脫，巧說因緣法，從阿僧祇劫以來發大誓愿，顏色和悅，常先問訊，所語不粗，于大眾中而無所畏，無數億劫說法巧出，解了諸法如幻、如焰、如水中月、如虛空、如響、如乾闥婆城、如夢、如影、如鏡中像、如化，得無礙、無所畏，悉知眾生心行所趣，以微妙慧而度脫之，意無掛礙，大忍成就，如實巧度，愿受無量諸佛國土，念無量國土，諸佛三昧常現在前，能請無量諸佛，能斷種種見、纏及諸煩惱，游戲出生百千三昧。諸菩薩如是等種種無量功德成就，其名曰：颰陀婆羅菩薩、罽那伽羅菩薩、導師菩薩、那羅達菩薩、星得菩薩、水天菩薩、主天菩薩、大意菩薩、益意菩薩、增意菩薩、不虛見菩薩、善進菩薩、勢勝菩薩、常勤菩薩、不舍精進菩薩、日藏菩薩、不缺意菩薩、觀世音菩薩、文殊師利菩薩、執寶印菩薩、常舉手菩薩、彌勒菩薩，如是等無量百千萬億那由他諸菩薩摩訶薩一切菩薩，皆是補處紹尊位者。  
　　爾時，世尊自敷師子座，結跏趺坐，直身系念在前，入三昧王三昧，一切三昧悉入其中。 
　　是時，世尊從三昧安詳而起，以天眼觀視世界，舉身微笑，從足下千輻相輪中，放六百萬億光明，足十指、兩踝、兩[跳-兆+尃]、兩膝、兩髀、腰脊、腹脅、背臍、心胸德字、肩臂、手十指、項、口四十齒、鼻兩孔、兩眼、兩耳、白毫相、肉髻，各各放六百萬億光明。從是諸光出大光明，遍照三千大千國土，從三千大千國土遍照東方如恒河沙等諸佛國土，南西北方、四維、上下亦復如是。若有眾生遇斯光者，必得阿耨多羅三藐三菩提。光明出過東方如恒河沙等諸佛國土，南西北方、四維、上下亦復如是。 
　　爾時，世尊舉身毛孔，皆亦微笑而放諸光，遍照三千大千國土，復至十方如恒河沙等諸佛國土。若有眾生遇斯光者，必得阿耨多羅三藐三菩提。 
　　爾時，世尊以常光明，遍照三千大千國土，亦至東方如恒河沙等諸佛國土，乃至十方亦復如是。若有眾生遇斯光者，必得阿耨多羅三藐三菩提。 
　　爾時，世尊出廣長舌相，遍覆三千大千國土熙怡微笑，從其舌根放無量千萬億光。是一一光化成千葉金色寶華，是諸華上皆有化佛，結跏趺坐，說六波羅蜜，眾生聞者必得阿耨多羅三藐三菩提。復至十方如恒河沙等諸佛國土，皆亦如是。  
　　爾時，世尊故在師子座入師子游戲三昧，以神通力感動三千大千國土，六種震動——東踴西沒、西踴東沒、南踴北沒、北踴南沒、邊踴中沒、中踴邊沒，地皆柔軟，令眾生和悅。是三千大千國土中，地獄、餓鬼、畜生及八難處，即時解脫得生天上——從四天王天處乃至他化自在天處。是諸天人自識宿命，皆大歡喜來詣佛所，頭面禮佛足卻住一面。如是十方如恒河沙等國土地，皆六種震動，一切地獄、餓鬼、畜生及八難處即時解脫，得生天上齊第六天。 
　　爾時，三千大千國土眾生，盲者得視，聾者得聽，啞者能言，狂者得正，亂者得定，裸者得衣，饑渴者得飽滿，病者得愈，形殘者得具足，一切眾生皆得等心相視，如父如母、如兄如弟、如姊如妹，亦如親族及善知識。是時，眾生等行十善業道，凈修梵行，無諸瑕穢，恬然快樂，譬如比丘入第三禪；皆得好慧，持戒自守，不嬈眾生。 
　　爾時，世尊在師子座上坐，于三千大千國土中其德特尊，光明色像威德巍巍，遍至十方如恒河沙等諸佛國土；譬如須彌山王，光色殊特，眾山無能及者。爾時，世尊以常身示此三千大千國土一切眾生。  
　　是時，首陀會天、梵眾天、他化自在天、化樂天、兜率陀天、夜摩天、三十三天、四天王天，及三千大千國土人與非人，以諸天華、天瓔珞、天澤香、天末香、天青蓮華、赤蓮華、白蓮華、紅蓮華、天樹葉香，持詣佛所。是諸天華乃至天樹葉香，以散佛上。所散寶華，于此三千大千國土上，在虛空中化成大臺。是華臺邊垂諸瓔珞，雜色華蓋五色繽紛，是諸華蓋、瓔珞遍滿三千大千世界。以是華蓋、瓔珞嚴飾故，此三千大千國土皆作金色，及十方如恒河沙等諸佛國土皆亦如是。 
　　爾時，三千大千國土及十方眾生，各各自念：“佛獨為我說法，不為余人。” 
　　爾時，世尊在師子座，熙怡微笑，光從口出，遍照三千大千國土。以此光故，此間三千大千國土中眾生，皆見東方如恒河沙等諸佛及僧；彼間如恒河沙等國土中眾生，亦見此間三千大千國土中釋迦牟尼佛及諸大眾；南西北方、四維、上下亦復如是。  
　　是時，東方過如恒河沙等諸佛國土，其國最在邊，國名多寶，佛號寶積，今現在為諸菩薩摩訶薩說般若波羅蜜。彼國有菩薩名曰普明，見大光明，見地大動，又見佛身，到寶積佛所白佛言：“世尊，今何因緣，有此光明照于世間，地大震動，又見佛身？” 
　　寶積佛報普明言：“善男子，西方度如恒河沙等國，有世界名娑婆，佛號釋迦牟尼，今現在欲為諸菩薩摩訶薩說般若波羅蜜，是其神力。” 
　　是時，普明菩薩白寶積佛言：“世尊，我今當往見釋迦牟尼佛，禮拜供養；及見彼諸菩薩摩訶薩紹尊位者，皆得陀羅尼及諸三昧，于諸三昧而得自在。”佛告普明：“欲往隨意，宜知是時。” 
　　爾時，寶積佛以千葉金色蓮華，與普明菩薩而告之曰：“善男子，汝以此華散釋迦牟尼佛上。生彼娑婆國中諸菩薩難勝難及，汝當一心以游彼國！” 
　　爾時，普明菩薩從寶積佛受千葉金色光明蓮華，與無數出家、在家菩薩，及諸童男、童女，俱共發引，皆供養、恭敬、尊重、贊嘆東方諸佛，持諸華香、瓔珞、澤香、末香、涂香、衣服、幢蓋，向釋迦牟尼佛所。到已，頭面禮佛足，一面立，白佛言：“世尊，寶積如來致問世尊：少惱少患，起居輕利，氣力安樂不？”又以此千葉金色蓮華供養世尊。 
　　爾時，釋迦牟尼佛受是千葉金色蓮華，以散東方如恒河沙等諸國土中。佛所散寶華滿東方如恒河沙等諸佛國土，一一華上皆有菩薩，結跏趺坐，說六波羅蜜。聞此法者，必至阿耨多羅三藐三菩提。諸出家、在家菩薩，及諸童男、童女，頭面禮釋迦牟尼佛足，各以供養具供養恭敬、尊重贊嘆釋迦牟尼佛。是諸出家、在家菩薩，及諸童男、童女，各各以善根福德力故，得供養釋迦牟尼佛多陀阿伽度阿羅訶三藐三佛陀。 
　　南方度如恒河沙等諸佛國土，其國最在邊，國名離一切憂，佛號無憂德，菩薩名離憂。 
　　西方度如恒河沙等諸佛國土，其國最在邊，國名滅惡，佛號寶山，菩薩名儀意。 
　　北方度如恒河沙等諸佛國土，其國最在邊，國名勝，佛號勝王，菩薩名德勝。 
　　下方度如恒河沙等諸佛國土，其國最在邊，國名善，佛號善德，菩薩名華上。 
　　上方度如恒河沙等諸佛國土，其國最在邊，國名喜，佛號喜德，菩薩名德喜。 
　　——如是一切皆如東方。  
　　爾時，是三千大千國土，皆成為寶華遍覆其地，懸繒幡蓋，香樹華樹皆悉莊嚴，譬如華積世界普華佛國，妙德菩薩、善住意菩薩及余大威神諸菩薩皆在彼住。 
　　爾時，佛知一切世界，若天世界、若魔世界、若梵世界，若沙門、婆羅門及天，若乾闥婆、人、阿修羅等，及諸菩薩摩訶薩紹尊位者，一切皆集。 
　　佛知眾會已集，佛告舍利弗：“菩薩摩訶薩欲以一切種智知一切法，當習行般若波羅蜜。” 
　　舍利弗白佛言：“世尊，菩薩摩訶薩云何欲以一切種智知一切法，當習行般若波羅蜜？” 
　　佛告舍利弗：“菩薩摩訶薩以不住法住般若波羅蜜中，以無所舍法應具足檀那波羅蜜，施者、受者及財物不可得故；罪、不罪不可得故，應具足尸羅波羅蜜；心不動故，應具足羼提波羅蜜；身心精進不懈怠故，應具足毗梨耶波羅蜜；不亂不味故，應具足禪那波羅蜜；于一切法不著故，應具足般若波羅蜜。菩薩摩訶薩以不住法住般若波羅蜜中，不生故應具足四念處、四正勤、四如意足、五根、五力、七覺分、八圣道分，空三昧、無相三昧、無作三昧，四禪、四無量心、四無色定、八背舍、八勝處、九次第定、十一切處，九相——脹相、壞相、血涂相、膿爛相、青相、啖相、散相、骨相、燒相，念佛、念法、念僧、念戒、念舍、念天、念入出息、念死，十想——無常想、苦想、無我想、食不凈想、一切世間不可樂想、死想、不凈想、斷想、離欲想、盡想，十一智——法智、比智、他心智、世智、苦智、集智、滅智、道智、盡智、無生智、如實智，三三昧——有覺有觀三昧、無覺有觀三昧、無覺無觀三昧，三根——未知欲知根、知根、知已根。 
　　“舍利弗，菩薩摩訶薩欲遍知佛十力、四無所畏、四無礙智、十八不共法大慈大悲，當習行般若波羅蜜。菩薩摩訶薩欲具足道慧，當習行般若波羅蜜。菩薩摩訶薩欲以道慧具足道種慧，當習行般若波羅蜜；欲以道種慧具足一切智，當習行般若波羅蜜；欲以一切智具足一切種智，當習行般若波羅蜜；欲以一切種智斷煩惱習，當習行般若波羅蜜。舍利弗，菩薩摩訶薩應如是學般若波羅蜜。 
　　“復次，舍利弗，菩薩摩訶薩欲上菩薩位，當學般若波羅蜜；欲過聲聞、辟支佛地住阿毗跋致地，當學般若波羅蜜。菩薩摩訶薩欲住六神通，當學般若波羅蜜；欲知一切眾生意所趣向，當學般若波羅蜜。菩薩摩訶薩欲勝一切聲聞、辟支佛智慧，當學般若波羅蜜；欲得諸陀羅尼門、諸三昧門，當學般若波羅蜜；一切求聲聞、辟支佛人布施時，欲以隨喜心過其上者，當學般若波羅蜜；一切求聲聞、辟支佛人持戒時，欲以隨喜心過其上者，當學般若波羅蜜；一切求聲聞、辟支佛人三昧、智慧、解脫、解脫知見，欲以隨喜心過其上者，當學般若波羅蜜；一切求聲聞、辟支佛人諸禪定解脫三昧，欲以隨喜心過其上者，當學般若波羅蜜。菩薩摩訶薩行少施、少戒、少忍、少進、少禪、少智，欲以方便力回向故而得無量無邊功德者，當學般若波羅蜜。菩薩摩訶薩欲行檀那波羅蜜、尸羅波羅蜜、羼提波羅蜜、毗梨耶波羅蜜、禪那波羅蜜，當學般若波羅蜜。菩薩摩訶薩欲使世世身體與佛相似，欲具足三十二相、八十隨形好，當學般若波羅蜜；欲生菩薩家，欲得童真地，欲得不離諸佛者，當學般若波羅蜜；欲以諸善根供養諸佛，恭敬尊重贊嘆隨意成就，當學般若波羅蜜；欲滿一切眾生所愿——飲食、衣服、臥具、涂香、車乘、房舍、床榻、燈燭等，當學般若波羅蜜。 
　　“復次，舍利弗，菩薩摩訶薩欲使如恒河沙等國土眾生，立于檀那波羅蜜，立于尸羅、羼提、毗梨耶、禪那、般若波羅蜜，當學般若波羅蜜；欲植一善根于佛福田中，至得阿耨多羅三藐三菩提不盡者，當學般若波羅蜜。 
　　“復次，舍利弗，菩薩摩訶薩欲令十方諸佛稱贊其名，當學般若波羅蜜。 
　　“復次，舍利弗，菩薩摩訶薩欲一發意到十方如恒河沙等諸佛國土，當學般若波羅蜜。 
　　“復次，舍利弗，菩薩摩訶薩欲發一音使十方如恒河沙等諸佛國土聞聲，當學般若波羅蜜。 
　　“復次，舍利弗，菩薩欲使諸佛國土不斷者，當學般若波羅蜜。 
　　“復次，舍利弗，菩薩摩訶薩欲住內空、外空、內外空、空空、大空、第一義空、有為空、無為空、畢竟空、無始空、散空、性空、自相空、諸法空、不可得空、無法空、有法空、無法有法空，當學般若波羅蜜。菩薩摩訶薩欲知諸法因緣、次第緣、緣緣、增上緣，當學般若波羅蜜。 
　　“復次，舍利弗，菩薩摩訶薩欲知諸法如、法性、實際，當學般若波羅蜜。舍利弗，菩薩摩訶薩應如是住般若波羅蜜。 
　　“復次，舍利弗，菩薩摩訶薩欲數知三千大千國土中大地諸山微塵，當學般若波羅蜜。菩薩摩訶薩析一毛為百分，欲以一分毛盡舉三千大千國土中大海、江河、池泉諸水而不嬈水性，當學般若波羅蜜。三千大千國土中諸火一時皆燃譬如劫盡燒時，菩薩摩訶薩欲一吹令滅者，當學般若波羅蜜。三千大千國土中諸大風起，欲吹破三千大千國土及諸須彌山如摧腐草，菩薩摩訶薩欲以一指障其風力令不起者，當學般若波羅蜜。菩薩摩訶薩欲一結跏趺坐，遍滿三千大千國土虛空，當學般若波羅蜜。菩薩摩訶薩欲以一毛舉三千大千國土中諸須彌山王，擲過他方無量阿僧祇諸佛國土不嬈眾生，欲以一食供養十方各如恒河沙等諸佛及僧，當學般若波羅蜜。欲以一衣、華香、瓔珞、末香、涂香、燒香、燈燭、幢幡、華蓋等，供養諸佛及僧，當學般若波羅蜜。 
　　“復次，舍利弗，菩薩摩訶薩欲使十方各如恒河沙等國土中眾生，悉具于戒、三昧、智慧、解脫、解脫知見，令得須陀洹果、斯陀含果、阿那含果、阿羅漢果，乃至令得無余涅槃，當學般若波羅蜜。 
　　“復次，舍利弗，菩薩摩訶薩行般若波羅蜜布施時應如是分別，如是布施得大果報，如是布施得生剎利大姓、婆羅門大姓、居士大家，如是布施得生四天王天處、三十三天、夜摩天、兜率陀天、化樂天、他化自在天，因是布施得入初禪、二禪、三禪、四禪、無邊空處、無邊識處、無所有處、非有想非無想處，因是布施得生八圣道分，因是布施能得須陀洹道乃至佛道，當學般若波羅蜜。 
　　“復次，舍利弗，菩薩摩訶薩行般若波羅蜜布施時，以慧方便力故，能具足檀那波羅蜜、尸羅波羅蜜、羼提波羅蜜、毗梨耶波羅蜜、禪那波羅蜜、般若波羅蜜。” 
　　舍利弗白佛言：“世尊，菩薩摩訶薩云何布施時，以慧方便力故，具足檀那波羅蜜乃至般若波羅蜜？” 
　　佛告舍利弗：“施人、受人、財物不可得故，能具足檀那波羅蜜。罪、不罪不可得故，具足尸羅波羅蜜。心不動故，具足羼提波羅蜜。身心精進不懈怠故，具足毗梨耶波羅蜜。不亂不味故，具足禪那波羅蜜。知一切法不可得故，具足般若波羅蜜。 
　　“復次，舍利弗，菩薩摩訶薩欲得過去、未來、現在諸佛功德，當學般若波羅蜜。 
　　“復次，舍利弗，菩薩摩訶薩欲到有為、無為法彼岸，當學般若波羅蜜。菩薩摩訶薩欲知過去、未來、現在諸法如、法相、無生際者，當學般若波羅蜜。 
　　“復次，舍利弗，菩薩摩訶薩欲在一切聲聞、辟支佛前，欲給侍諸佛，欲為諸佛內眷屬，欲得大眷屬，欲得菩薩眷屬，欲凈報大施，當學般若波羅蜜。 
　　“復次，舍利弗，菩薩摩訶薩欲不起慳心、破戒心、瞋恚心、懈怠心、亂心、癡心者，當學般若波羅蜜。 
　　“復次，舍利弗，菩薩摩訶薩欲使一切眾生立于布施福處、持戒福處、修定福處、勸導福處，欲令眾生立于財福、法福者，當學般若波羅蜜。 
　　“復次，舍利弗，菩薩摩訶薩欲得五眼，當學般若波羅蜜。何等五眼？肉眼、天眼、慧眼、法眼、佛眼。菩薩摩訶薩欲以天眼見十方如恒河沙等國土中諸佛，欲以天耳聞十方諸佛所說法，欲知諸佛心，當學般若波羅蜜；欲聞十方諸佛所說法，聞已乃至阿耨多羅三藐三菩提不忘者，當學般若波羅蜜。 
　　“復次，舍利弗，菩薩摩訶薩欲見過去、未來諸佛國土，及見現在十方諸佛國土，當學般若波羅蜜。 
　　“復次，舍利弗，菩薩摩訶薩欲聞十方諸佛所說十二部經——修多羅、祇夜、受記經、伽陀、憂陀那、因緣經、阿波陀那、如是語經、本生經、方廣經、未曾有經、論議經——諸聲聞等聞與不聞，盡欲誦受持者，當學般若波羅蜜。十方如恒河沙等世界中，諸佛所說法已說、今說、當說，聞已欲一切信持，自行亦為他人說，當學般若波羅蜜。 
　　“復次，舍利弗，菩薩摩訶薩過去諸佛已說，未來諸佛當說，欲聞聞已自利亦利他人，當學般若波羅蜜。十方如恒河沙等諸世界中間闇處，日月所不照處，欲持光明普照者，當學般若波羅蜜。十方如恒河沙等世界中，無有佛名、法名、僧名，欲使一切眾生皆得正見聞三寶名者，當學般若波羅蜜。菩薩摩訶薩，欲令十方如恒河沙等諸世界中眾生，以我力故，盲者得視，聾者得聽，狂者得念，裸者得衣，饑渴者得飽滿，當學般若波羅蜜。 
　　“復次，舍利弗，菩薩摩訶薩若欲令十方如恒河沙等世界中眾生諸在三惡趣者，以我力故皆得人身，當學般若波羅蜜；欲令十方如恒河沙等世界中眾生，以我力故立于戒、三昧、智慧、解脫、解脫知見，令得須陀洹果乃至阿耨多羅三藐三菩提，當學般若波羅蜜。 
　　“復次，舍利弗，菩薩摩訶薩欲學諸佛威儀者，當學般若波羅蜜。菩薩摩訶薩欲得如象王視觀，當學般若波羅蜜。菩薩作是愿：‘使我行時，離地四指足不蹈地，我當共四天王天乃至阿迦尼吒天無量千萬億諸天眾，圍繞恭敬至菩提樹下，當學般若波羅蜜。我當于菩提樹下坐，四天王天乃至阿迦尼吒天，以天衣為座，當學般若波羅蜜。我得阿耨多羅三藐三菩提時，行住坐臥處欲使悉為金剛，當學般若波羅蜜。’ 
　　“復次，舍利弗，菩薩摩訶薩欲出家日即成阿耨多羅三藐三菩提，即是日轉法輪，轉法輪時，無量阿僧祇眾生遠塵離垢，諸法中得法眼凈，無量阿僧祇眾生一切法不受故，諸漏心得解脫，無量阿僧祇眾生于阿耨多羅三藐三菩提得不退轉，當學般若波羅蜜；‘我得阿耨多羅三藐三菩提時，以無量阿僧祇聲聞為僧，我一說法時，便于座上盡得阿羅漢’，當學般若波羅蜜；‘我當以無量阿僧祇菩薩摩訶薩為僧，我一說法時，無量阿僧祇菩薩，皆得阿毗跋致’，欲得壽命無量，光明具足，當學般若波羅蜜；‘我成阿耨多羅三藐三菩提時，世界中無淫欲、瞋恚、愚癡，亦無三毒之名，一切眾生成就如是智慧——善施、善戒、善定、善梵行、善不嬈眾生’，當學般若波羅蜜；‘使我般涅槃后法無滅盡，亦無滅盡之名’，當學般若波羅蜜；‘我得阿耨多羅三藐三菩提時，十方如恒河沙等世界中眾生聞我名者，必得阿耨多羅三藐三菩提’，欲得如是等功德者，當學般若波羅蜜。’”  奉缽品第二  
　　佛告舍利弗：“若菩薩摩訶薩行般若波羅蜜，能作是功德，是時四天王皆大歡喜，意念言：‘我等當以四缽奉上菩薩，如前天王奉先佛缽。’三十三天乃至他化自在天亦皆歡喜，意念言：‘我等當給侍供養菩薩，減損阿修羅種，增益諸天眾。’三千大千國土四天王天乃至阿迦尼吒天皆大歡喜，意念言：‘我等當請是菩薩轉法輪。’ 
　　“舍利弗，是菩薩摩訶薩行般若波羅蜜增益六波羅蜜時，諸善男子、善女人各各歡喜，念言：‘我等當為是人作父母、妻子、親族、知識。’爾時，四天王天乃至阿迦尼吒天皆大歡喜，各自念言：‘我等當作方便，令是菩薩離于淫欲，從初發意常作童真，莫使與色欲共會。若受五欲障生梵天，何況阿耨多羅三藐三菩提？’以是故，舍利弗，菩薩摩訶薩斷淫欲出家者，應得阿耨多羅三藐三菩提，非不斷。” 
　　舍利弗白佛言：“世尊，菩薩摩訶薩要當有父母、妻子、親族、知識耶？” 
　　佛告舍利弗：“或有菩薩有父母、妻子、親族、知識；或有菩薩從初發心斷淫欲修童真行，乃至得阿耨多羅三藐三菩提不犯色欲；或有菩薩方便力故受五欲已，出家得阿耨多羅三藐三菩提。譬如幻師、若幻弟子善知幻法，幻作五欲，于中共相娛樂。于汝意云何？是人于此五欲，頗有實受不？” 
　　舍利弗言：“不也，世尊。” 
　　佛告舍利弗：“菩薩摩訶薩以方便力故，化作五欲于中受樂，成就眾生亦復如是。是菩薩摩訶薩不染于欲，種種因緣毀呰五欲——欲為熾然，欲為穢惡，欲為毀壞，欲為如怨。是故，舍利弗，當知菩薩為眾生故受五欲。” 
　　舍利弗白佛言：“菩薩摩訶薩云何應行般若波羅蜜？” 
　　佛告舍利弗：“菩薩摩訶薩行般若波羅蜜時，不見菩薩，不見菩薩字，不見般若波羅蜜，亦不見我行般若波羅蜜，亦不見我不行般若波羅蜜。何以故？菩薩、菩薩字性空，空中無色，無受、想、行、識，離色亦無空，離受、想、行、識亦無空，色即是空，空即是色，受、想、行、識即是空，空即是識。何以故？舍利弗，但有名字故謂為菩提，但有名字故謂為菩薩，但有名字故謂為空。所以者何？諸法實性無生無滅、無垢無凈故。菩薩摩訶薩如是行，亦不見生，亦不見滅，亦不見垢，亦不見凈。何以故？名字是因緣和合作法，但分別憶想假名說。是故，菩薩摩訶薩行般若波羅蜜時，不見一切名字，不見故不著。”  習應品第三  
　　佛告舍利弗：“菩薩摩訶薩行般若波羅蜜時，應如是思惟，菩薩但有名字，佛亦但有字，般若波羅蜜亦但有字，色但有字，受、想、行、識亦但有字。舍利弗，如我但有字，一切我常不可得，眾生壽者、命者、生者、養育眾數人者、作者、使作者、起者、使起者、受者、使受者、知者、見者，是一切皆不可得。不可得空故，但以名字說。菩薩摩訶薩亦如是行般若波羅蜜，不見我，不見眾生，乃至不見知者、見者，所說名字亦不可見。菩薩摩訶薩作如是行般若波羅蜜，除佛智慧，過一切聲聞、辟支佛上，用不可得空故。所以者何？是菩薩摩訶薩諸名字法、名字所著處，亦不可得故。 
　　“舍利弗，菩薩摩訶薩能如是行，為行般若波羅蜜。譬如滿閻浮提竹麻稻茅，諸比丘其數如是，智慧如舍利弗、目揵連等，欲比菩薩行般若波羅蜜智慧，百分不及一，千分、百千億分乃至算數譬喻所不能及。何以故？菩薩摩訶薩用智慧度脫一切眾生故。 
　　“舍利弗，置滿閻浮提如舍利弗、目揵連等，若滿三千大千國土如舍利弗、目揵連等，復置是事若滿十方如恒河沙等國土如舍利弗、目揵連等智慧，欲比菩薩行般若波羅蜜智慧，百分不及一，千分、百千億分乃至算數譬喻所不能及。 
　　“復次，舍利弗，菩薩摩訶薩行般若波羅蜜，一日修智慧，出過一切聲聞、辟支佛上。” 
　　舍利弗白佛言：“世尊，聲聞所有智慧——若須陀洹、斯陀含、阿那含、阿羅漢，辟支佛智慧，佛智慧，是諸眾智無有差別，不相違背無生性空。若法不相違背無生性空，是法無有別異，云何世尊言菩薩摩訶薩行般若波羅蜜一日修智慧出過聲聞、辟支佛上？” 
　　佛告舍利弗：“于汝意云何？菩薩摩訶薩行般若波羅蜜一日修智慧，心念：‘我行道慧益一切眾生，當以一切種智知一切法，度一切眾生。’諸聲聞、辟支佛智慧，為有是事不？” 
　　舍利弗言：“不也，世尊。” 
　　“舍利弗，于汝意云何？諸聲聞、辟支佛頗有是念‘我等當得阿耨多羅三藐三菩提，度一切眾生令得無余涅槃’不？” 
　　舍利弗言：“不也，世尊。” 
　　佛告舍利弗：“以是因緣故，當知諸聲聞、辟支佛智慧，欲比菩薩摩訶薩智慧，百分不及，一千分、百千億分乃至算數譬喻所不能及。舍利弗，于汝意云何？諸聲聞、辟支佛頗有是念‘我行六波羅蜜成就眾生莊嚴國土，具佛十力、四無所畏、四無礙智、十八不共法，度脫無量阿僧祇眾生令得涅槃’不？” 
　　舍利弗言：“不也，世尊。” 
　　佛告舍利弗：“菩薩摩訶薩能作是念：‘我當行六波羅蜜乃至十八不共法，成阿耨多羅三藐三菩提，度脫無量阿僧祇眾生令得涅槃。’譬如螢火蟲不作是念：‘我力能照閻浮提，普令大明。’諸阿羅漢、辟支佛亦如是不作是念：‘我等行六波羅蜜乃至十八不共法，得阿耨多羅三藐三菩提，度脫無量阿僧祇眾生令得涅槃。’ 
　　“舍利弗，譬如日出時，光明遍照閻浮提，無不蒙明者；菩薩摩訶薩亦如是，行六波羅蜜乃至十八不共法，得阿耨多羅三藐三菩提，度脫無量阿僧祇眾生令得涅槃。” 
　　舍利弗白佛言：“云何菩薩摩訶薩，過聲聞、辟支佛地，住阿惟越致地，凈于佛道？” 
　　佛告舍利弗：“菩薩摩訶薩從初發意行六波羅蜜，住空、無相、無作法，能過一切聲聞、辟支佛地，住阿毗跋致地，凈于佛道。” 
　　舍利弗白佛言：“菩薩摩訶薩住何等地，能為諸聲聞、辟支佛作福田？” 
　　佛告舍利弗：“菩薩摩訶薩從初發意行六波羅蜜，乃至坐道場，于其中間，常為諸聲聞、辟支佛作福田。何以故？以有菩薩摩訶薩因緣故，世間諸善法生——何等是善法？所謂十善道、五戒、八分成就齋、四禪、四無量心、四無色定、四念處、四正勤、四如意足、五根、五力、七覺分、八圣道分盡現于世；以菩薩因緣故，六波羅蜜、十八空、佛十力、四無所畏、四無礙智、十八不共法、大慈大悲、一切種智盡現于世；以菩薩因緣故，有剎利大姓、婆羅門大姓、居士大家、四天王天乃至非有想非無想天皆現于世；以菩薩因緣故，有須陀洹、斯陀含、阿那含、阿羅漢、辟支佛佛皆現于世。” 
　　舍利弗白佛言：“菩薩摩訶薩凈畢施福不？” 
　　佛言：“不也。何以故？本已凈畢故。舍利弗，菩薩摩訶薩為大施主。施何等？施諸善法。何等善法？十善道、五戒乃至十八不共法、一切種智，以是施與。” 
　　舍利弗白佛言：“世尊，菩薩摩訶薩云何習應般若波羅蜜與般若波羅蜜相應？” 
　　佛告舍利弗：“菩薩摩訶薩習應色空，是名與般若波羅蜜相應；習應受、想、行、識空，是名與般若波羅蜜相應。 
　　“復次，舍利弗，菩薩摩訶薩習應眼空，是名與般若波羅蜜相應；習應耳、鼻、舌、身、心空，是名與般若波羅蜜相應；習應色空，是名與般若波羅蜜相應；習應聲、香、味、觸、法空，是名與般若波羅蜜相應；習應眼界空、色界空、眼識界空，是名與般若波羅蜜相應；習應耳聲識、鼻香識、舌味識、身觸識、意法識界空，是名與般若波羅蜜相應；習應苦空，是名與般若波羅蜜相應；習應集、滅、道空，是名與般若波羅蜜相應；習應無明空，是名與般若波羅蜜相應；習應行、識、名色、六入、觸、受、愛、取、有、生、老死空，是名與般若波羅蜜相應；習應一切諸法空——若有為、若無為，是名與般若波羅蜜相應。 
　　“復次，舍利弗，菩薩摩訶薩習應性空，是名與般若波羅蜜相應。如是，舍利弗，菩薩摩訶薩行般若波羅蜜，習應七空，所謂性空、自相空、諸法空、無所得空、無法空、有法空、無法有法空，是名與般若波羅蜜相應。” 
　　佛告舍利弗：“菩薩摩訶薩習應七空時，不見色若相應、若不相應，不見受、想、行、識若相應、若不相應；不見色若生相、若滅相，不見受、想、行、識若生相、若滅相；不見色若垢相、若凈相，不見受、想、行、識若垢相、若凈相；不見色與受合，不見受與想合，不見想與行合，不見行與識合。何以故？無有法與法合者，其性空故。舍利弗，色空中無有色，受、想、行、識空中無有識。舍利弗，色空故無惱壞相，受空故無受相，想空故無知相，行空故無作相，識空故無覺相。何以故？舍利弗，色不異空，空不異色，色即是空，空即是色，受、想、行、識亦如是。舍利弗，是諸法空相，不生不滅，不垢不凈，不增不減。是空法非過去、非未來、非現在。是故空中無色，無受、想、行、識，無眼、耳、鼻、舌、身、意，無色、聲、香、味、觸、法，無眼界乃至無意識界，亦無無明亦無無明盡，乃至亦無老死亦無老死盡，無苦集滅道，亦無智，亦無得，亦無須陀洹，無須陀洹果，無斯陀含，無斯陀含果，無阿那含，無阿那含果，無阿羅漢，無阿羅漢果，無辟支佛，無辟支佛道，無佛亦無佛道。舍利弗，菩薩摩訶薩如是習應，是名與般若波羅蜜相應。 
　　“舍利弗，是菩薩摩訶薩行般若波羅蜜，不見般若波羅蜜若相應、若不相應，不見檀那波羅蜜、尸羅波羅蜜、羼提波羅蜜、毗梨耶波羅蜜、禪那波羅蜜若相應、若不相應，亦不見色若相應、若不相應，不見受、想、行、識若相應、若不相應，不見眼乃至意、色乃至法、眼色識界乃至意法識界若相應、若不相應，不見四念處乃至八圣道分、佛十力乃至一切種智若相應、若不相應。如是，舍利弗，當知菩薩摩訶薩與般若波羅蜜相應。 
　　“復次，舍利弗，菩薩摩訶薩行般若波羅蜜時，空不與空合，無相不與無相合，無作不與無作合。何以故？空、無相、無作無有合與不合。舍利弗，菩薩摩訶薩如是習應，是名與般若波羅蜜相應。 
　　“復次，舍利弗，菩薩摩訶薩行般若波羅蜜時，入諸法自相空，入已色不作合，不作不合；受、想、行、識不作合，不作不合。色不與前際合。何以故？不見前際故。色不與后際合。何以故？不見后際故。色不與現在合。何以故？不見現在故。受、想、行、識亦如是。 
　　“復次，舍利弗，菩薩摩訶薩行般若波羅蜜，前際不與后際合，后際不與前際合，現在不與前際、后際合，前際、后際亦不與現在合，三際名空故。舍利弗，菩薩摩訶薩如是習應者，是名與般若波羅蜜相應。 
　　“復次，舍利弗，菩薩摩訶薩行般若波羅蜜，薩婆若不與過去世合。何以故？過去世不可見，何況薩婆若與過去世合？薩婆若不與未來世合。何以故？未來世不可見，何況薩婆若與未來世合？薩婆若不與現在世合。何以故？現在世不可見，何況薩婆若與現在世合？舍利弗，菩薩摩訶薩如是習應，是名與般若波羅蜜相應。 
　　“復次，舍利弗，菩薩摩訶薩行般若波羅蜜，色不與薩婆若合，色不可見故，受、想、行、識亦如是。眼不與薩婆若合，眼不可見故，耳、鼻、舌、身、意亦如是。色不與薩婆若合，色不可見故，聲、香、味、觸、法亦如是。舍利弗，菩薩摩訶薩如是習應，是名與般若波羅蜜相應。 
　　“復次，舍利弗，菩薩摩訶薩行般若波羅蜜，檀那波羅蜜不與薩婆若合，檀那波羅蜜不可見故，乃至般若波羅蜜亦如是；四念處不與薩婆若合，四念處不可見故，乃至八圣道分亦如是；佛十力乃至十八不共法不與薩婆若合，佛十力乃至十八不共法不可見故。舍利弗，菩薩摩訶薩如是習應，是名與般若波羅蜜相應。 
　　“復次，舍利弗，菩薩摩訶薩行般若波羅蜜，佛不與薩婆若合，薩婆若不與佛合，菩提不與薩婆若合，薩婆若不與菩提合。何以故？佛即是薩婆若，薩婆若即是佛，菩提即是薩婆若，薩婆若即是菩提。舍利弗，菩薩摩訶薩行般若波羅蜜如是習應，是名與般若波羅蜜相應。 
　　“復次，舍利弗，菩薩摩訶薩行般若波羅蜜，不習色有，不習色無，受、想、行、識亦如是；不習色有常，不習色無常，受、想、行、識亦如是；不習色苦，不習色樂，受、想、行、識亦如是；不習色我，不習色非我，受、想、行、識亦如是；不習色寂滅，不習色不寂滅，受、想、行、識亦如是；不習色空，不習色非空，受、想、行、識亦如是；不習色有相，不習色無相，受、想、行、識亦如是；不習色有作，不習色無作，受、想、行、識亦如是。是菩薩摩訶薩行般若波羅蜜時，不作是念：我行般若波羅蜜，不行般若波羅蜜，非行非不行般若波羅蜜。舍利弗，菩薩摩訶薩如是習應，是名與般若波羅蜜相應。 
　　“復次，舍利弗，菩薩摩訶薩不為般若波羅蜜故行般若波羅蜜，不為檀那波羅蜜、尸羅波羅蜜、羼提波羅蜜、毗梨耶波羅蜜、禪那波羅蜜故行般若波羅蜜，不為阿毗跋致地故行般若波羅蜜，不為成就眾生故行般若波羅蜜，不為凈佛國土故行般若波羅蜜，不為佛十力、四無所畏、四無礙智、十八不共法故行般若波羅蜜，不為內空故行般若波羅蜜，不為外空、內外空、空空、大空、第一義空、有為空、無為空、畢竟空、無始空、散空、性空、諸法空、自相空、不可得空、無法空、有法空、無法有法空故行般若波羅蜜，不為如、法性、實際故行般若波羅蜜。何以故？是菩薩摩訶薩行般若波羅蜜時，不壞諸法相故。如是習應，是名與般若波羅蜜相應。 
　　“復次，舍利弗，菩薩摩訶薩行般若波羅蜜，不為如意神通故行般若波羅蜜；不為天耳故，不為他心智故，不為宿命智故，不為天眼故，不為漏盡神通故行般若波羅蜜。何以故？菩薩摩訶薩行般若波羅蜜，尚不見般若波羅蜜，何況見菩薩神通？舍利弗，菩薩摩訶薩如是行，是名與般若波羅蜜相應。 
　　“復次，舍利弗，菩薩摩訶薩行般若波羅蜜，不作是念‘我以如意神通飛到東方，供養恭敬如恒河沙等諸佛，南西北方、四維、上下亦如是’。 
　　“復次，舍利弗，菩薩摩訶薩行般若波羅蜜，不作是念‘我以天耳聞十方諸佛所說法’，不作是念‘我以他心智知十方眾生心所念’，不作是念‘我以宿命通知十方眾生宿命所作’，不作是念‘我以天眼見十方眾生死此生彼’。舍利弗，菩薩摩訶薩如是行，是名與般若波羅蜜相應，亦能度無量阿僧祇眾生。舍利弗，菩薩摩訶薩能如是行般若波羅蜜，惡魔不能得其便，世間眾事所欲隨意。十方各如恒河沙等諸佛，皆悉擁護是菩薩，令不墮聲聞、辟支佛地。四天王天乃至阿迦尼吒天，皆亦擁護是菩薩不令有礙。是菩薩所有重罪現世輕受。何以故？是菩薩摩訶薩用普慈加眾生故。舍利弗，菩薩摩訶薩如是行，是名與般若波羅蜜相應。 
　　“復次，舍利弗，菩薩摩訶薩行般若波羅蜜時，疾得諸陀羅尼門、諸三昧門，所生處常值諸佛，乃至阿耨多羅三藐三菩提初不離見佛。舍利弗，菩薩摩訶薩如是習應，是名與般若波羅蜜相應。 
　　“復次，舍利弗，菩薩摩訶薩行般若波羅蜜時，不作是念：有法與法若合若不合、若等若不等。何以故？是菩薩摩訶薩不見是法與余法若合若不合、若等若不等。舍利弗，菩薩摩訶薩如是習應，是名與般若波羅蜜相應。 
　　“復次，舍利弗，菩薩摩訶薩行般若波羅蜜，不作是念：我當疾得法性若不得。何以故？法性非得相故。舍利弗，菩薩摩訶薩如是習應，是名與般若波羅蜜相應。 
　　“復次，舍利弗，菩薩摩訶薩行般若波羅蜜時，不見有法出法性者。如是習應，是名與般若波羅蜜相應。 
　　“復次，舍利弗，菩薩摩訶薩行般若波羅蜜時，不作是念：法性分別諸法。如是習應，是名與般若波羅蜜相應。 
　　“復次，舍利弗，菩薩摩訶薩行般若波羅蜜時，不作是念：是法能得法性若不得。何以故？是菩薩不見用是法能得法性若不得。舍利弗，菩薩摩訶薩如是習應，是名與般若波羅蜜相應。 
　　“復次，舍利弗，菩薩摩訶薩行般若波羅蜜時，法性不與空合，空不與法性合。如是習應，是名與般若波羅蜜相應。 
　　“復次，舍利弗，菩薩摩訶薩行般若波羅蜜時，眼界不與空合，空不與眼界合；色界不與空合，空不與色界合；眼識界不與空合，空不與眼識界合；乃至意界不與空合，空不與意界合；法界不與空合，空不與法界合；意識界不與空合，空不與意識界合。是故，舍利弗，是空相應名為第一相應。舍利弗，空行菩薩摩訶薩，不墮聲聞、辟支佛地，能凈佛土成就眾生，疾得阿耨多羅三藐三菩提。 
　　“舍利弗，諸相應中般若波羅蜜相應，為最第一，最尊，最勝，最妙，為無有上。何以故？是菩薩摩訶薩行般若波羅蜜相應，所謂空、無相、無作故。當知是菩薩如受記無異，若近受記。 
　　“舍利弗，菩薩摩訶薩如是相應者，能為無量阿僧祇眾生作益厚。是菩薩摩訶薩亦不作是念：‘我與般若波羅蜜相應’，‘諸佛當授我記’，‘我當近受記’，‘我當凈佛土’，‘我得阿耨多羅三藐三菩提當轉法輪’。何以故？是菩薩摩訶薩不見有法出法性者，亦不見有法行般若波羅蜜，亦不見有法諸佛授記，亦不見有法得阿耨多羅三藐三菩提。何以故？菩薩摩訶薩行般若波羅蜜時，不生我相、眾生相乃至知者見者相。何以故？眾生畢竟不生不滅故，眾生無有生，無有滅。若法無有生相，無有滅相，云何有法當行般若波羅蜜？如是，舍利弗，菩薩摩訶薩不見眾生故，為行般若波羅蜜；眾生不受故，眾生空故，眾生不可得故，眾生離故，為行般若波羅蜜。 
　　“舍利弗，菩薩摩訶薩于諸相應中，為最第一相應，所謂空相應，是空相應勝余相應。菩薩摩訶薩如是習空，能生大慈大悲。菩薩摩訶薩如是習相應，不生慳心，不生犯戒心，不生瞋心，不生懈怠心，不生亂心，不生無智心。”  
摩訶般若波羅蜜經卷第二 往生品第四  
　　舍利弗白佛言：“世尊，菩薩摩訶薩行般若波羅蜜，能如是習相應者，從何處終來生此間？從此間終當生何處？” 
　　佛告舍利弗：“是菩薩摩訶薩行般若波羅蜜，能如是習相應者，或從他方佛國來生此間，或從兜率天上來生此間，或從人道中來生此間。 
　　“舍利弗，從他方佛國來者，疾與般若波羅蜜相應，與般若波羅蜜相應故，舍身來生此間，諸深妙法皆現在前，后還與般若波羅蜜相應，在所生處常值諸佛。 
　　“舍利弗，有一生補處菩薩，兜率天上終來生是間，是菩薩不失六波羅蜜，隨所生處，一切陀羅尼門、諸三昧門疾現在前。 
　　“舍利弗，有菩薩人中命終還生人中者，除阿毗跋致，是菩薩根鈍不能疾與般若波羅蜜相應，諸陀羅尼門、諸三昧門不能疾現在前。 
　　“舍利弗，汝所問‘菩薩摩訶薩與般若波羅蜜相應，從此間終當生何處？’者，舍利弗，此菩薩摩訶薩，從一佛國至一佛國，常值諸佛終不離諸佛。 
　　“舍利弗，有菩薩摩訶薩不以方便入初禪乃至第四禪，亦行六波羅蜜，是菩薩摩訶薩得禪故生長壽天，隨彼壽終來生是間，得人身值遇諸佛，是菩薩諸根不利。 
　　“舍利弗，有菩薩摩訶薩入初禪乃至第四禪，亦行般若波羅蜜，不以方便故舍諸禪生欲界，是菩薩諸根亦鈍。 
　　“舍利弗，有菩薩摩訶薩入初禪乃至第四禪，入慈心乃至舍，入虛空處乃至非有想非無想處，修四念處乃至八圣道分，行佛十力乃至大慈大悲，是菩薩用方便力不隨禪生，不隨無量心生，不隨四無色定生，在所有佛處于中生，常不離般若波羅蜜行，如是菩薩賢劫中當得阿耨多羅三藐三菩提。 
　　“舍利弗，有菩薩摩訶薩入初禪乃至第四禪，入慈心乃至舍，入虛空處乃至非有想非無想處，以方便力故，不隨禪生還生欲界，若剎利大姓、婆羅門大姓、居士大家生，為成就眾生故。 
　　“舍利弗，有菩薩摩訶薩入初禪乃至第四禪，入慈心乃至舍，入虛空處乃至非有想非無想處，以方便力故，不隨禪生或生四天王天處，或生三十三天、夜摩天、兜率陀天、化樂天、他化自在天，于是中成就眾生亦凈佛土，常值諸佛。 
　　“舍利弗，有菩薩摩訶薩行般若波羅蜜，以方便力故入初禪，此間命終生梵天處作大梵王，從梵天處游一佛國至一佛國，在所有諸佛得阿耨多羅三藐三菩提未轉法輪者，勸請令轉。 
　　“舍利弗，有菩薩摩訶薩一生補處行般若波羅蜜，以方便力故入初禪乃至第四禪，入慈心乃至舍，入虛空處乃至非有想非無想處，修四念處乃至八圣道分，入空三昧、無相無作三昧，不隨禪生，生有佛處，修諸梵行，若生兜率天上隨其壽終，具足善根不失正念，與無數百千億萬諸天，圍繞恭敬來生此間，得阿耨多羅三藐三菩提。 
　　“復次，舍利弗，有菩薩摩訶薩得六神通，不生欲界、色界、無色界，從一佛國至一佛國，供養恭敬尊重贊嘆諸佛。 
　　“舍利弗，有菩薩摩訶薩游戲神通，從一佛國至一佛國，所至到處無有聲聞、辟支佛乘，乃至無二乘之名。 
　　“舍利弗，有菩薩摩訶薩游戲神通，從一佛國至一佛國，所至到處其壽無量。 
　　“舍利弗，有菩薩摩訶薩游戲神通，從一國土至一國土，所至到處有無佛法僧處，贊佛法僧功德，諸眾生用聞佛名、法名、僧名故，于此命終生諸佛前。 
　　“舍利弗，有菩薩摩訶薩初發意時得初禪乃至第四禪，得四無量心，得四無色定，修四念處乃至十八不共法，是菩薩不生欲界、色界、無色界中，常生有益眾生之處。 
　　“舍利弗，有菩薩摩訶薩初發意時行六波羅蜜，上菩薩位得阿毗跋致地。 
　　“舍利弗，有菩薩摩訶薩初發意時，便得阿耨多羅三藐三菩提轉法輪，與無量阿僧祇眾生作益厚已入無余涅槃，是佛般涅槃后，余法若住一劫若減一劫。 
　　“舍利弗，有菩薩摩訶薩初發意時與般若波羅蜜相應，與無數百千億菩薩，從一佛國至一佛國，為凈佛國土故。 
　　“舍利弗，有菩薩摩訶薩行般若波羅蜜時，得四禪、四無量心、四無色定，游戲其中入初禪，從初禪起入滅盡定，從滅盡定起乃至入四禪，后四禪起入滅盡定，從滅盡定起入虛空處，從虛空處起入滅盡定，從滅盡定起乃至入非有想非無想處，從非有想非無想處起入滅盡定。如是，舍利弗，菩薩摩訶薩行般若波羅蜜，以方便力故入超越定。 
　　“舍利弗，有菩薩摩訶薩行般若波羅蜜時，修四念處乃至十八不共法，不取須陀洹果、斯陀含果、阿那含果、阿羅漢果、辟支佛道，以方便力為度眾生故，起八圣道分，以是八圣道分令得須陀洹果乃至辟支佛道。” 
　　佛告舍利弗：“一切阿羅漢、辟支佛果及智，是菩薩摩訶薩無生法忍。舍利弗，是菩薩摩訶薩如是行般若波羅蜜，當知是阿毗跋致地中住。 
　　“舍利弗，有菩薩摩訶薩住六波羅蜜，莊嚴兜率天道，當知是賢劫中菩薩。 
　　“舍利弗，有菩薩摩訶薩修四禪乃至十八不共法，未證四諦，當知是菩薩一生補處。 
　　“舍利弗，有菩薩摩訶薩無量阿僧祇劫修行得阿耨多羅三藐三菩提。 
　　“舍利弗，有菩薩摩訶薩住六波羅蜜，常勤精進利益眾生，不說無益之事。 
　　“舍利弗，有菩薩摩訶薩行六波羅蜜，常勤精進利益眾生，從一佛國至一佛國，斷眾生三惡道。 
　　“舍利弗，有菩薩摩訶薩住六波羅蜜，以檀那為首安樂一切眾生，須飲食與飲食，衣服、臥具、瓔珞、華香、房舍、燈燭，隨人所須盡給與之。 
　　“舍利弗，有菩薩摩訶薩行六波羅蜜時變身如佛，遍至十方如恒河沙等諸佛國土，為眾生說法，亦供養諸佛及凈佛國土，聞諸佛說法，觀采十方凈妙國相而已自起殊勝國土，其中菩薩摩訶薩皆是一生補處。 
　　“舍利弗，有菩薩摩訶薩行六波羅蜜時，成就三十二相諸根凈利，諸根凈利故眾人愛敬，以愛敬故漸以三乘法而度脫之。如是，舍利弗，菩薩摩訶薩行般若波羅蜜時，應學身清凈、口清凈。 
　　“舍利弗，有菩薩摩訶薩行六波羅蜜時得諸根凈，以是凈根而不自高亦不下他。 
　　“舍利弗，有菩薩摩訶薩從初發心，住檀那波羅蜜、尸羅波羅蜜乃至阿毗跋致地，終不墮三惡道。 
　　“舍利弗，有菩薩摩訶薩從初發心乃至阿毗跋致地，常不舍十善行。 
　　“舍利弗，有菩薩摩訶薩住檀那波羅蜜、尸羅波羅蜜中，作轉輪圣王，安立眾生于十善道，亦以財物布施眾生。 
　　“舍利弗，有菩薩摩訶薩住檀那波羅蜜、尸羅波羅蜜，無量千萬世作轉輪圣王，值遇無量百千諸佛，供養恭敬尊重贊嘆。 
　　“舍利弗，有菩薩摩訶薩常為眾生以法照明，亦以自照乃至阿耨多羅三藐三菩提，終不離照明。 
　　“舍利弗，是菩薩摩訶薩，于佛法中已得尊重。 
　　“舍利弗，以是故，菩薩摩訶薩行般若波羅蜜時，身口意不凈不令妄起。” 
　　舍利弗白佛言：“世尊，云何菩薩身業不凈、口業不凈、意業不凈？” 
　　佛告舍利弗：“若菩薩摩訶薩作是念：是身，是口，是意。如是取相作緣，舍利弗，是名身口意不凈。舍利弗，菩薩摩訶薩行般若波羅蜜時，不得身，不得口，不得意。 
　　“舍利弗，菩薩摩訶薩行般若波羅蜜時，若得身，若得口，若得意，用是得身口意故，能生慳心、犯戒心、瞋心、懈心、亂心、愚心。當知是菩薩行六波羅蜜時，不能除身口意粗業。” 
　　舍利弗白佛言：“世尊，菩薩摩訶薩，云何除身口意粗業？” 
　　佛告舍利弗：“若菩薩摩訶薩不得身口意，如是菩薩摩訶薩能除身口意粗業。 
　　“復次，舍利弗，若菩薩摩訶薩從初發意行十善道，不生聲聞心，不生辟支佛心，如是菩薩摩訶薩能除身口意粗業。 
　　“復次，舍利弗，有菩薩摩訶薩行般若波羅蜜凈佛道時，行檀那波羅蜜、尸羅波羅蜜、羼提波羅蜜、毗梨耶波羅蜜、禪那波羅蜜，是名菩薩摩訶薩除身口意粗業。” 
　　舍利弗白佛言：“世尊，何等是菩薩摩訶薩佛道？” 
　　佛告舍利弗：“佛道者，若菩薩摩訶薩不得身，不得口，不得意，不得檀那波羅蜜，不得尸羅波羅蜜，不得羼提波羅蜜，不得毗梨耶波羅蜜，不得禪那波羅蜜，不得般若波羅蜜，不得聲聞，不得辟支佛，不得菩薩，不得佛。舍利弗，是名菩薩摩訶薩佛道，所謂一切諸法不可得故。 
　　“舍利弗，有菩薩摩訶薩行六波羅蜜時無能壞者。” 
　　舍利弗白佛言：“世尊，云何菩薩摩訶薩行六波羅蜜時無能壞者？” 
　　佛告舍利弗：“若菩薩摩訶薩行六波羅蜜時，不念有色乃至識，不念有眼乃至意，不念有色乃至法，不念有眼界乃至意識界，不念有四念處乃至八圣道分，不念有檀那波羅蜜乃至般若波羅蜜，不念有佛十力乃至十八不共法，不念有須陀洹果乃至阿羅漢果，不念有辟支佛乃至阿耨多羅三藐三菩提。舍利弗，菩薩摩訶薩如是行增益六波羅蜜無能壞者。 
　　“舍利弗，有菩薩摩訶薩住般若波羅蜜中具足智慧，用是智慧常不墮惡道，不生弊惡人中，不作貧窮人，所受身體不為人、天、阿修羅所憎惡。” 
　　舍利弗白佛言：“世尊，何等是菩薩摩訶薩智慧？” 
　　佛告舍利弗：“菩薩摩訶薩用是智慧成就見十方如恒河沙等諸佛，聽法，見僧，亦見嚴凈佛土。菩薩摩訶薩以是智慧，不作佛想，不作菩薩想，不作聲聞、辟支佛想，不作我想，不作佛國想；用是智慧，行檀那波羅蜜亦不得檀那波羅蜜，乃至行般若波羅蜜亦不得般若波羅蜜，行四念處亦不得四念處，乃至行十八不共法亦不得十八不共法。舍利弗，是名菩薩摩訶薩智慧，用是智慧能具足一切法，亦不得一切法。 
　　“舍利弗，有菩薩摩訶薩行般若波羅蜜時，凈于五眼——肉眼、天眼、慧眼、法眼、佛眼。” 
　　舍利弗白佛言：“世尊，云何菩薩摩訶薩肉眼凈？” 
　　佛告舍利弗：“有菩薩肉眼見百由旬，有菩薩肉眼見二百由旬，有菩薩肉眼見一閻浮提，有菩薩肉眼見二天下、三天下、四天下，有菩薩肉眼見小千國土，有菩薩肉眼見中千國土，有菩薩肉眼見三千大千國土。舍利弗，是為菩薩摩訶薩肉眼凈。” 
　　舍利弗白佛言：“世尊，云何菩薩摩訶薩天眼凈？” 
　　佛告舍利弗：“有菩薩摩訶薩天眼，見一切四天王天所見，見三十三天、夜摩天、兜率陀天、化樂天、他化自在天所見，見梵天王所見乃至阿迦尼吒天所見。菩薩天眼所見者，四天王天乃至阿迦尼吒天所不知不見。舍利弗，是菩薩摩訶薩天眼，見十方如恒河沙等諸國土中，眾生死此生彼。舍利弗，是名菩薩摩訶薩天眼凈。” 
　　舍利弗白佛言：“世尊，云何菩薩摩訶薩慧眼凈？” 
　　佛告舍利弗：“慧眼菩薩不作是念：有法若有為若無為、若世間若出世間、若有漏若無漏。是慧眼菩薩，亦無法不見，無法不聞，無法不知，無法不識。舍利弗，是名菩薩摩訶薩慧眼凈。” 
　　舍利弗白佛言：“世尊，云何菩薩摩訶薩法眼凈？” 
　　佛告舍利弗：“菩薩摩訶薩，以法眼知是人隨信行，是人隨法行，是人無相行，是人行空解脫門，是人行無相解脫門，是人行無作解脫門得五根，得五根故得無間三昧，得無間三昧故得解脫智，得解脫智故斷三結——我見、疑、戒取，是人名須陀洹；是人得思惟道薄淫恚癡當得斯陀含；增進思惟道斷淫恚癡得阿那含；增進思惟道斷色染、無色染、無明慢掉得阿羅漢；是人行空、無相、無作解脫門得五根，得五根故得無間三昧，得無間三昧故得解脫智，得解脫智故知所有集法皆是滅法作辟支佛，是為菩薩摩訶薩法眼凈。 
　　“復次，舍利弗，菩薩摩訶薩知是菩薩初發意，行檀那波羅蜜乃至行般若波羅蜜，成就信根、精進根，善根純厚，用方便力故為眾生受身——若生剎利大姓，若生婆羅門大姓，若生居士大家，若生四天王天處，乃至他化自在天處。是菩薩于其中住成就眾生，隨其所樂皆給施之，亦凈佛國土值遇諸佛，供養恭敬尊重贊嘆，乃至阿耨多羅三藐三菩提，亦不墮聲聞、辟支佛地，是名菩薩摩訶薩法眼凈。 
　　“復次，舍利弗，菩薩摩訶薩，知是菩薩于阿耨多羅三藐三菩提退，知是菩薩于阿耨多羅三藐三菩提不退；知是菩薩受阿耨多羅三藐三菩提記，知是菩薩未受阿耨多羅三藐三菩提記；知是菩薩到阿毗跋致地，知是菩薩未到阿毗跋致地；知是菩薩具足神通，知是菩薩未具足神通；知是菩薩以具足神通飛到十方如恒河沙等世界見諸佛供養恭敬尊重贊嘆；知是菩薩未得神通、當得神通；知是菩薩當凈佛土、不凈佛土，是菩薩成就眾生、未成就眾生，是菩薩為諸佛所稱譽、所不稱譽，是菩薩親近諸佛、不親近諸佛，是菩薩壽命有量、壽命無量，是菩薩得佛時比丘眾有量、比丘眾無量，是菩薩得阿耨多羅三藐三菩提時以菩薩為僧、不以菩薩為僧，是菩薩當修苦行難行、不修苦行難行，是菩薩一生補處、未一生補處，是菩薩受最后身、未受最后身，是菩薩能坐道場、不能坐道場，是菩薩有魔、無魔。如是，舍利弗，是為菩薩摩訶薩法眼凈。” 
　　舍利弗白佛言：“世尊，云何菩薩摩訶薩佛眼凈？” 
　　佛告舍利弗：“有菩薩摩訶薩求佛道心，次第入如金剛三昧，得一切種智，爾時成就十力、四無所畏、四無礙智、十八不共法，大慈大悲。是菩薩摩訶薩用一切種智，一切法中無法不見，無法不聞，無法不知，無法不識。舍利弗，是為菩薩摩訶薩，得阿耨多羅三藐三菩提時佛眼凈。 
　　“如是，舍利弗，菩薩摩訶薩欲得五眼，當學六波羅蜜。何以故？舍利弗，是六波羅蜜中攝一切善法——若聲聞法、辟支佛法、菩薩法、佛法。舍利弗，若有實語能攝一切善法者，般若波羅蜜是。舍利弗，般若波羅蜜能生五眼，菩薩學五眼者，得阿耨多羅三藐三菩提。 
　　“舍利弗，有菩薩摩訶薩行般若波羅蜜時修神通波羅蜜，以是神通波羅蜜受種種如意事——能動大地，變一身為無數身，無數身還為一身，隱顯自在，山壁樹木皆過無礙如行空中，履水如地陵虛如鳥，出沒地中如出入水，身出煙焰如大火聚，身中出水如雪山水流，日月大德威力難當而能摩捫，乃至梵天身得自在——亦不著是如意神通，神通事及己身皆不可得，自性空故，自性離故，自性無生故。不作是念‘我得如意神通’除為薩婆若心。如是，舍利弗，菩薩摩訶薩行般若波羅蜜時，得如意神通智證。 
　　“是菩薩以天耳凈過于人耳，聞二種聲天聲、人聲，亦不著是天耳神通，天耳與聲及己身皆不可得，自性空故，自性離故，自性無生故。不作是念‘我有是天耳’除為薩婆若心。如是，舍利弗，菩薩摩訶薩行般若波羅蜜時，得天耳神通智證。 
　　“是菩薩如實知他眾生心，若欲心如實知欲心，離欲心如實知離欲心，瞋心如實知瞋心，離瞋心如實知離瞋心，癡心如實知癡心，離癡心如實知離癡心，渴愛心如實知渴愛心，無渴愛心如實知無渴愛心，有受心如實知有受心，無受心如實知無受心，攝心如實知攝心，散心如實知散心，小心如實知小心，大心如實知大心，定心如實知定心，亂心如實知亂心，解脫心如實知解脫心，不解脫心如實知不解脫心，有上心如實知有上心，無上心如實知無上心，亦不著是心。何以故？是心非心相，不可思議故，自性空故，自性離故，自性無生故。不作是念‘我得他心智證’除為薩婆若心。如是，舍利弗，菩薩摩訶薩行般若波羅蜜時，得他心神通智證。 
　　“是菩薩以宿命智證通，念一心乃至百心，念一日乃至百日，念一月乃至百月，念一歲乃至百歲，念一劫乃至百劫、無數百劫、無數千劫、無數百千劫乃至無數百千萬億劫世，我是處，如是姓，如是名字，如是生，如是食，如是久住，如是壽限，如是長壽，如是受苦樂，我是中死生彼處，彼處死生是處，有相有因緣。亦不著是宿命神通，宿命神通事及己身，皆不可得，自性空故，自性離故，自性無生故。不作是念‘我有是宿命神通’除為薩婆若心。如是，舍利弗，菩薩摩訶薩行般若波羅蜜時，得宿命神智證。 
　　“是菩薩以天眼見眾生死時生時、端正丑陋、惡處好處、若大若小，知眾生隨業因緣——是諸眾生身惡業成就、口惡業成就、意惡業成就故，謗毀賢圣人、受邪見因緣故，身壞墮惡道生地獄中；是諸眾生身善業成就、口善業成就、意善業成就，不謗毀賢圣人，受正見因緣故，命終入善道生天上——亦不著是天眼通，天眼通事及己身皆不可得，自性空故，自性離故，自性無生故。不作是念‘我有是天眼神通’除為薩婆若心。如是，舍利弗，菩薩摩訶薩行般若波羅蜜時，得天眼神通智證。亦見十方如恒河沙等世界中眾生生死，乃至生天上，四神通亦如是。 
　　“是菩薩摩訶薩漏盡神通，雖得漏盡神通，不墮聲聞、辟支佛地，乃至阿耨多羅三藐三菩提，亦不依異法，亦不著是漏盡神通，漏盡神通事及己身皆不可得，自性空故，自性離故，自性無生故。不作是念‘我得漏盡神通’除為薩婆若心。如是，舍利弗，菩薩摩訶薩行般若波羅蜜時，得漏盡神通智證。如是，舍利弗，菩薩摩訶薩行般若波羅蜜時，具足神通波羅蜜，具足神通波羅蜜已，增益阿耨多羅三藐三菩提。 
　　“舍利弗，有菩薩摩訶薩行般若波羅蜜時，住檀那波羅蜜凈薩婆若道，畢竟空，不生慳心故。舍利弗，有菩薩摩訶薩行般若波羅蜜時，住尸羅波羅蜜凈薩婆若道，畢竟空，罪、不罪不著故。舍利弗，有菩薩摩訶薩行般若波羅蜜時，住羼提波羅蜜凈薩婆若道，畢竟空，不瞋故。舍利弗，有菩薩摩訶薩行般若波羅蜜時，住毗梨耶波羅蜜凈薩婆若道，畢竟空，身心精進不懈怠故。舍利弗，有菩薩摩訶薩行般若波羅蜜時，住禪那波羅蜜凈薩婆若道，畢竟空，不亂不味故。舍利弗，有菩薩摩訶薩行般若波羅蜜時，住般若波羅蜜凈薩婆若道，畢竟空，不生癡心故。如是，舍利弗，菩薩摩訶薩行般若波羅蜜時，住六波羅蜜凈薩婆若道畢竟空故，不來不去故，不施不受故，非戒非犯故，非忍非瞋故，不進不怠故，不定不亂故，不智不愚故。爾時，菩薩摩訶薩，不分別布施不布施、持戒犯戒、忍辱瞋恚、精進懈怠、定心亂心、智慧愚癡，不分別毀害、輕慢、恭敬。何以故？舍利弗，無生法中無有受毀者，無有受害者，無有受輕慢恭敬者。舍利弗，菩薩摩訶薩行般若波羅蜜得如是諸功德，聲聞、辟支佛所無有得是功德，具足成就眾生凈佛國土，得一切種智。 
　　“復次，舍利弗，菩薩摩訶薩行般若波羅蜜時，一切眾生中生等心；一切眾生中生等心已，得一切諸法等；得一切諸法等已，立一切眾生于諸法等中。是菩薩摩訶薩，現世為十方諸佛所愛念，亦為一切菩薩、一切聲聞、辟支佛所愛念。是菩薩在所生處，眼終不見不愛色，乃至意不覺不愛法。如是，舍利弗，菩薩摩訶薩行般若波羅蜜，不減于阿耨多羅三藐三菩提。”  
　　說是般若波羅蜜品時，三百比丘從座起，以所著衣上佛，發阿耨多羅三藐三菩提心。佛爾時微笑，種種色光從口中出。 
　　爾時，慧命阿難從座起，整衣服，合掌右膝著地，白佛言：“佛何因緣微笑？” 
　　佛告阿難：“是三百比丘，從是已后六十一劫當作佛，皆號名大相。是三百比丘舍此身，當生阿閦佛國。及六萬欲天子皆發阿耨多羅三藐三菩提心，于彌勒佛法中出家行佛道。”  
　　是時，佛之威神故，此間四部眾見十方面各千佛。是十方國土嚴凈，此娑婆國土所不及。 
　　爾時，十千人作愿：“我等修凈愿行，修凈愿行故當生彼佛世界。” 
　　爾時，佛知是善男子深心，而佛微笑，種種光從口中出。 
　　阿難整衣服，合掌白佛：“佛何因緣微笑？” 
　　佛告阿難：“汝見是十千人不？” 
　　阿難言：“見。” 
　　佛言：“是十千人于此壽終，當生彼世界，終不離諸佛，后當作佛，皆號莊嚴王佛。”  嘆度品第五  
　　爾時，慧命舍利弗，慧命大目揵連，慧命須菩提，慧命摩訶迦葉，如是等諸多知識比丘，及諸菩薩摩訶薩，諸優婆塞、優婆夷，從座起合掌白佛言：“世尊，摩訶波羅蜜是菩薩摩訶薩般若波羅蜜、尊波羅蜜、第一波羅蜜、勝波羅蜜、妙波羅蜜、無上波羅蜜、無等波羅蜜、無等等波羅蜜、如虛空波羅蜜。是菩薩摩訶薩般若波羅蜜，世尊，自相空波羅蜜。是菩薩摩訶薩般若波羅蜜，世尊，自性空波羅蜜。是菩薩摩訶薩般若波羅蜜，諸法空波羅蜜，無法有法空波羅蜜，開一切功德波羅蜜，成就一切功德波羅蜜，不可壞波羅蜜。是諸菩薩摩訶薩般若波羅蜜，諸菩薩摩訶薩行是般若波羅蜜無等等布施，具足無等等檀那波羅蜜，得無等等身，得無等等法，所謂阿耨多羅三藐三菩提，尸羅波羅蜜、羼提波羅蜜、毗梨耶波羅蜜、禪那波羅蜜、般若波羅蜜亦如是。世尊本亦復行此般若波羅蜜，具足無等等六波羅蜜，得無等等法，得無等等色，得無等等受、想、行、識，佛轉無等等法輪。過去佛亦如是行此般若波羅蜜，具足無等等布施，乃至轉無等等法輪。未來世佛亦行此般若波羅蜜，當作無等等布施，乃至當轉無等等法輪。以是故，世尊，菩薩摩訶薩欲度一切彼岸，當習行般若波羅蜜。世尊，是行般若波羅蜜菩薩摩訶薩，一切世間天及人、阿修羅應當禮敬供養。” 
　　佛告眾弟子及諸菩薩摩訶薩：“如是，如是，諸善男子，是行般若波羅蜜者，一切世間天及人、阿修羅，應當作禮，恭敬供養。何以故？因菩薩來故，出生人道、天道、剎利大姓、婆羅門大姓、居士大家、轉輪圣王、四天王天乃至阿迦尼吒天，出生須陀洹乃至阿羅漢、辟支佛、諸佛。因菩薩來故，世間便有飲食、衣服、臥具、房舍、燈燭、摩尼真珠、玻瓈、琉璃、珊瑚、金銀等諸寶物生。舍利弗，世間所有樂具——若人中、若天上、若離欲樂，是一切樂具皆由菩薩有。何以故？舍利弗，菩薩摩訶薩行菩薩道時，住六波羅蜜自行布施，亦以布施成就眾生，乃至自行般若波羅蜜，亦以般若波羅蜜成就眾生。舍利弗，是故菩薩摩訶薩為安樂一切眾生故，出現于世。”  舌相品第六  
　　爾時，世尊出舌相遍覆三千大千世界，從其舌相出無數無量色光明，普照十方如恒河沙等諸佛世界。 
　　是時，東方如恒河沙等世界中無量無數諸菩薩見是大光明，各各白其佛言：“世尊，是誰力故，有是大光明普照諸佛世界？” 
　　諸佛告諸菩薩言：“諸善男子，西方有世界名娑婆，是中有佛名釋迦牟尼，是其舌相出大光明，普照東方如恒河沙等諸佛世界。” 
　　南西北方、四維、上下亦復如是。 
　　為諸菩薩摩訶薩說般若波羅蜜故，是時諸菩薩各白其佛言：“我欲往供養釋迦牟尼佛及諸菩薩摩訶薩，并欲聽般若波羅蜜。” 
　　諸佛告諸菩薩：“善男子，汝自知時。” 
　　是時，諸菩薩摩訶薩持諸供養具無量華蓋、幢幡、瓔珞、眾香、金銀、寶華，向娑婆世界詣釋迦牟尼佛所。爾時，四天王諸天乃至阿迦尼吒諸天，各持天上天香、末香、澤香、天樹香、葉香、天種種蓮華青赤紅白，向釋迦牟尼佛所。是諸菩薩摩訶薩及諸天所散諸華，于三千大千世界虛空中，化成四柱大寶臺，種種異色莊嚴分明。  
　　是時，釋迦牟尼佛眾中有十萬億人，皆從座起，合掌白佛言：“世尊，我等于未來世中亦當得如是法，如今釋迦牟尼佛弟子侍從大眾說法亦爾。” 
　　是時，佛知善男子至心于一切諸法不生不滅，不出不作，得是法忍。佛便微笑，種種色光從口中出。 
　　阿難白佛言：“世尊，何因緣故微笑？” 
　　佛告阿難：“是眾中十萬億人于諸法中得無生忍。是諸人于未來世，過六十八億劫當作佛，劫名華積，佛皆號覺華。”  三假品第七  
　　爾時，佛告慧命須菩提：“汝當教諸菩薩摩訶薩般若波羅蜜，如諸菩薩摩訶薩所應成就般若波羅蜜。” 
　　即時，諸菩薩摩訶薩及聲聞大弟子、諸天等，作是念：“慧命須菩提，自以智慧力，當為諸菩薩摩訶薩說般若波羅蜜耶？為是佛力？” 
　　慧命須菩提知諸菩薩摩訶薩、大弟子、諸天心所念，語慧命舍利弗：“諸佛弟子所說法，所教授，皆是佛力。佛所說法，法相不相違背。是善男子，學是法，得證此法，佛說如燈。舍利弗，一切聲聞、辟支佛，實無是力，能為菩薩摩訶薩說般若波羅蜜。”  
　　爾時，慧命須菩提白佛言：“世尊，所說菩薩、菩薩字，何等法名菩薩？世尊，我等不見是法名菩薩，云何教菩薩般若波羅蜜？” 
　　佛告須菩提：“般若波羅蜜亦但有名字，名為般若波羅蜜。菩薩、菩薩字亦但有名字，是名字不在內，不在外，不在中間。 
　　“須菩提，譬如說我名，和合故有，是我名不生不滅，但以世間名字故說。如眾生壽者、命者、生者、養育者、眾數人作者、使作者、起者、使起者、受者、使受者、知者、見者等，和合法故有，是諸名不生不滅，但以世間名字故說。般若波羅蜜、菩薩、菩薩字亦如是，皆和合故有，是亦不生不滅，但以世間名字故說。 
　　“須菩提，譬如身和合故有，是亦不生不滅，但以世間名字故說。須菩提，譬如色、受、想、行、識，亦和合故有，是亦不生不滅，但以世間名字故說。須菩提，般若波羅蜜、菩薩、菩薩字亦如是，皆是和合故有，是亦不生不滅，但以世間名字故說。 
　　“須菩提，譬如眼和合故有，是亦不生不滅，但以世間名字故說，是眼不在內，不在外，不在中間。耳、鼻、舌、身、意和合故有，是亦不生不滅，但以世間名字故說，色乃至法亦如是。眼界和合故有，是亦不生不滅，但以世間名字故說，乃至意識界亦如是。須菩提，般若波羅蜜、菩薩、菩薩字亦如是，皆和合故有，是亦不生不滅，但以世間名字故說，是名字不在內，不在外，不在中間。 
　　“須菩提，譬如內身名為頭但有名字，項、肩、臂、脊、脅、髀、膞、腳皆和合故有，是法及名字亦不生不滅，但以名字故說，是名字亦不在內，亦不在外，不在中間。須菩提，般若波羅蜜、菩薩、菩薩字亦如是，皆和合故有，但以名字故說，是亦不生不滅，不在內，不在外，不在中間。 
　　“須菩提，譬如外物草木、枝葉、莖節，如是一切但以名字故說，是法及名字亦不生不滅，非內，非外，非中間住。須菩提，般若波羅蜜、菩薩、菩薩字亦如是，皆和合故有，是法及名字亦不生不滅，非內，非外，非中間住。 
　　“須菩提，譬如過去諸佛名，和合故有，是亦不生不滅，但以名字故說，是亦非內，非外，非中間住，般若波羅蜜、菩薩、菩薩字亦如是。 
　　“須菩提，譬如夢、響、影、幻、焰、佛所化皆是和合故有，但以名字說，是法及名字不生不滅，非內，非外，非中間住，般若波羅蜜、菩薩、菩薩字亦如是。 
　　“如是，須菩提，菩薩摩訶薩行般若波羅蜜，名假施設，受假施設，法假施設，如是應當學。 
　　“復次，須菩提，菩薩摩訶薩行般若波羅蜜時，不見色名字是常，不見受、想、行、識名字是常；不見色名字無常，不見受、想、行、識名字無常；不見色名字樂，不見色名字苦；不見色名字我，不見色名字無我；不見色名字空，不見色名字無相；不見色名字無作，不見色名字寂滅；不見色名字垢，不見色名字凈；不見色名字生，不見色名字滅；不見色名字內，不見色名字外，不見色名字中間住。受、想、行、識亦如是，眼色、眼識、眼觸，眼觸因緣生諸受，乃至意法、意識、意觸，意觸因緣生諸受亦如是。何以故？菩薩摩訶薩行般若波羅蜜，般若波羅蜜字、菩薩、菩薩字，有為性中亦不見，無為性中亦不見。菩薩摩訶薩行般若波羅蜜，是法皆不作分別。是菩薩行般若波羅蜜，住不壞法中，修四念處時，不見般若波羅蜜，不見般若波羅蜜字，不見菩薩，不見菩薩字，乃至修十八不共法時，不見般若波羅蜜，不見般若波羅蜜字，不見菩薩，不見菩薩字。菩薩摩訶薩如是行般若波羅蜜時，但知諸法實相。諸法實相者，無垢無凈。 
　　“如是，須菩提，菩薩摩訶薩行般若波羅蜜時，當作是知名字假施設，知假名字已，不著色，不著受、想、行、識，不著眼乃至意，不著色乃至法，不著眼識，乃至不著意識，不著眼觸，乃至不著意觸，不著眼觸因緣生受——若苦、若樂、若不苦不樂，乃至不著意觸因緣生受——若苦、若樂、若不苦不樂，不著有為性，不著無為性，不著檀那波羅蜜、尸羅波羅蜜、羼提波羅蜜、毗梨耶波羅蜜、禪那波羅蜜、般若波羅蜜，不著三十二相，不著菩薩身，不著菩薩肉眼，乃至不著佛眼，不著智波羅蜜，不著神通波羅蜜，不著內空，乃至不著無法有法空，不著成就眾生，不著凈佛國土，不著方便法。何以故？是諸法無著者，無著法，無著處，皆無故。 
　　“如是，須菩提，菩薩摩訶薩行般若波羅蜜時，不著一切法，便增益檀那波羅蜜、尸羅波羅蜜、羼提波羅蜜、毗梨耶波羅蜜、禪那波羅蜜、般若波羅蜜，入菩薩位，得阿毗跋致地，具足菩薩神通，游一佛國至一佛國成就眾生，恭敬尊重贊嘆諸佛，為凈佛國土，為見諸佛供養，供養之具，善根成就故隨意悉得，亦聞諸佛所說法，聞已乃至阿耨多羅三藐三菩提終不忘失，得諸陀羅尼門、諸三昧門。如是，須菩提，菩薩摩訶薩行般若波羅蜜時，當知諸法名假施設。 
　　“須菩提，于汝意云何？色是菩薩不？受、想、行、識是菩薩不？” 
　　“不也，世尊。” 
　　“眼、耳、鼻、舌、身、意是菩薩不？” 
　　“不也，世尊。” 
　　“色、聲、香、味、觸、法是菩薩不？” 
　　“不也，世尊。” 
　　“眼識乃至意識是菩薩不？” 
　　“不也，世尊。” 
　　“須菩提，于汝意云何？地種是菩薩不？” 
　　“不也，世尊。” 
　　“水、火、風、空、識種是菩薩不？” 
　　“不也，世尊。” 
　　“于須菩提意云何？無明是菩薩不？” 
　　“不也，世尊。” 
　　“乃至老死是菩薩不？” 
　　“不也，世尊。” 
　　“于須菩提意云何？離色，離受、想、行、識，乃至離老死是菩薩不？” 
　　“不也，世尊。” 
　　“須菩提，于汝意云何？色如相是菩薩不？” 
　　“不也，世尊。” 
　　“乃至老死如相是菩薩不？” 
　　“不也，世尊。” 
　　“離色如相，乃至離老死如相是菩薩不？” 
　　“不也，世尊。” 
　　佛告須菩提：“汝觀何等義，言色非菩薩，乃至老死非菩薩，離色非菩薩，乃至離老死非菩薩，色如相非菩薩，乃至老死如相非菩薩，離色如相非菩薩，乃至離老死如相非菩薩？” 
　　須菩提言：“世尊，眾生畢竟不可得，何況當是菩薩？色不可得，何況色、離色、色如、離色如是菩薩？乃至老死不可得，何況老死、離老死、老死如、離老死如是菩薩？” 
　　佛告須菩提：“善哉！善哉！如是，須菩提，菩薩摩訶薩、眾生不可得故，般若波羅蜜亦不可得，當作是學。于須菩提意云何？色是菩薩義不？” 
　　“不也，世尊。” 
　　“受、想、行、識是菩薩義不？” 
　　“不也，世尊。” 
　　“于須菩提意云何？色常是菩薩義不？” 
　　“不也，世尊。” 
　　“受、想、行、識常，是菩薩義不？” 
　　“不也，世尊。” 
　　“色無常是菩薩義不？” 
　　“不也，世尊。” 
　　“受、想、行、識無常，是菩薩義不？” 
　　“不也，世尊。” 
　　“色樂是菩薩義不？” 
　　“不也，世尊。” 
　　“受、想、行、識樂，是菩薩義不？” 
　　“不也，世尊。” 
　　“色苦是菩薩義不？” 
　　“不也，世尊。” 
　　“受、想、行、識苦，是菩薩義不？” 
　　“不也，世尊。” 
　　“色我是菩薩義不？” 
　　“不也，世尊。” 
　　“受、想、行、識我，是菩薩義不？” 
　　“不也，世尊。” 
　　“色非我是菩薩義不？” 
　　“不也，世尊。” 
　　“受、想、行、識非我，是菩薩義不？” 
　　“不也，世尊。” 
　　“于須菩提意云何？色空是菩薩義不？” 
　　“不也，世尊。” 
　　“受、想、行、識空，是菩薩義不？” 
　　“不也，世尊。” 
　　“色非空是菩薩義不？” 
　　“不也，世尊。” 
　　“受、想、行、識非空，是菩薩義不？” 
　　“不也，世尊。” 
　　“色相是菩薩義不？” 
　　“不也，世尊。” 
　　“受、想、行、識相，是菩薩義不？” 
　　“不也，世尊。” 
　　“色無相，是菩薩義不？” 
　　“不也，世尊。” 
　　“受、想、行、識無相，是菩薩義不？” 
　　“不也，世尊。” 
　　“色作是菩薩義不？” 
　　“不也，世尊。” 
　　“受、想、行、識作，是菩薩義不？” 
　　“不也，世尊。” 
　　“色無作是菩薩義不？” 
　　“不也，世尊。” 
　　“受、想、行、識無作，是菩薩義不？” 
　　“不也，世尊。” 
　　“乃至老死亦如是。” 
　　佛告須菩提：“汝觀何等義，言色非菩薩義，受、想、行、識非菩薩義，乃至色、受、想、行、識無作非菩薩義，乃至老死亦如是？” 
　　須菩提白佛言：“世尊，色畢竟不可得，何況色是菩薩義？受、想、行、識亦如是。世尊，色常畢竟不可得，何況色無常是菩薩義？乃至識亦如是。世尊，色樂畢竟不可得，何況色苦是菩薩義？乃至識亦如是。世尊，色我畢竟不可得，何況色非我是菩薩義？乃至識亦如是。世尊，色有畢竟不可得，何況色空是菩薩義？乃至識亦如是。世尊，色相畢竟不可得，何況色無相是菩薩義？乃至識亦如是。世尊，色作畢竟不可得，何況色無作是菩薩義？乃至識亦如是。” 
　　佛告須菩提：“善哉！善哉！如是，須菩提，菩薩摩訶薩行般若波羅蜜，色義不可得，受、想、行、識義不可得，乃至無作義不可得，當作是學般若波羅蜜。須菩提，汝言我不見是法名菩薩。須菩提，諸法不見諸法，諸法不見法性，法性不見諸法，法性不見地種，地種不見法性，乃至識種不見法性，法性不見識種，法性不見眼色、眼識性，眼色、眼識性不見法性，乃至法性不見意法、意識性，意法、意識性不見法性。須菩提，有為性不見無為性，無為性不見有為性。何以故？離有為不可說無為，離無為不可說有為。 
　　“如是，須菩提，菩薩摩訶薩行般若波羅蜜，于諸法無所見，是時不驚、不畏、不怖，心亦不沒不悔。何以故？是菩薩摩訶薩不見色、受、想、行、識故，不見眼乃至意，不見色乃至法，不見淫怒癡，不見無明乃至老死，不見我乃至知者、見者，不見欲界、色界、無色界，不見聲聞心、辟支佛心，不見菩薩，不見菩薩法，不見佛，不見佛法，不見佛道。是菩薩一切法不見故，不驚、不畏、不怖、不沒、不悔。” 
　　須菩提白佛言：“世尊，何因緣故，是菩薩心不沒不悔？” 
　　佛告須菩提：“菩薩摩訶薩一切心、心數法，不可得，不可見，以是故，菩薩摩訶薩心不沒不悔。” 
　　“世尊，云何菩薩心不驚、不畏、不怖？” 
　　佛告須菩提：“是菩薩意及意識，不可得，不可見，以是故，不驚、不畏、不怖。 
　　“如是，須菩提，菩薩摩訶薩一切法不可得故應行般若波羅蜜。須菩提，菩薩摩訶薩一切行處，不得般若波羅蜜，不得菩薩，不得菩薩名，亦不得菩薩心，即是教菩薩摩訶薩。”  
摩訶般若波羅蜜經卷第三 勸學品第八  
　　爾時，須菩提白佛言：“世尊，菩薩摩訶薩欲具足檀那波羅蜜，當學般若波羅蜜；欲具足尸羅波羅蜜、羼提波羅蜜、毗梨耶波羅蜜、禪那波羅蜜、般若波羅蜜，當學般若波羅蜜。 
　　“菩薩摩訶薩欲知色，當學般若波羅蜜；乃至欲知識，當學般若波羅蜜；欲知眼乃至意，欲知色乃至法，欲知眼識乃至意識，欲知眼觸乃至意觸，欲知眼觸因緣生受乃至意觸因緣生受，當學般若波羅蜜；欲斷淫怒癡，當學般若波羅蜜。 
　　“菩薩摩訶薩欲斷身見、戒取、疑、淫欲、瞋恚、色愛、無色愛、調慢、無明等，一切結使及纏，當學般若波羅蜜；欲斷四縛、四結、四顛倒，當學般若波羅蜜；欲知十善道，欲知四禪，欲知四無量心、四無色定、四念處乃至十八不共法，當學般若波羅蜜。 
　　“菩薩摩訶薩欲入覺意三昧，當學般若波羅蜜；欲入六神通、九次第定、超越三昧，當學般若波羅蜜；欲得師子游戲三昧，當學般若波羅蜜；欲得師子奮迅三昧，欲得一切陀羅尼門，當學般若波羅蜜。 
　　“菩薩摩訶薩欲得首楞嚴三昧、寶印三昧、妙月三昧、月幢相三昧、一切法印三昧、觀印三昧、畢法性三昧、畢住相三昧、如金剛三昧、入一切法門三昧、三昧王三昧、王印三昧、凈力三昧、高出三昧、必入一切辯才三昧、入諸法名三昧、觀十方三昧、諸陀羅尼門印三昧、一切法不忘三昧、攝一切法聚印三昧、虛空住三昧、三分清凈三昧、不退神通三昧、出缽三昧、諸三昧、幢相三昧，欲得如是等諸三昧門，當學般若波羅蜜。 
　　“復次，世尊，菩薩摩訶薩欲滿一切眾生愿，當學般若波羅蜜；欲得具足如是善根常不墮惡趣，欲得不生卑賤之家，欲得不住聲聞、辟支佛地中，欲得不墮菩薩頂者，當學般若波羅蜜。”  
　　爾時，慧命舍利弗問須菩提：“云何為菩薩摩訶薩墮頂？” 
　　須菩提言舍利弗：“若菩薩摩訶薩不以方便行六波羅蜜入空、無相、無作三昧，不墮聲聞、辟支佛地，亦不入菩薩位，是名菩薩摩訶薩法生故墮頂。” 
　　舍利弗問須菩提：“云何名菩薩生？” 
　　須菩提答舍利弗言：“生名法愛。” 
　　舍利弗言：“何等法愛？” 
　　須菩提言：“菩薩摩訶薩行般若波羅蜜，色是空受念著，受、想、行、識是空受念著。舍利弗，是名菩薩摩訶薩順道法愛生。 
　　“復次，舍利弗，菩薩摩訶薩，色是無相受念著，受、想、行、識是無相受念著；色是無作受念著，受、想、行、識是無作受念著；色是寂滅受念著，受、想、行、識是寂滅受念著；色是無常乃至識，色是苦乃至識，色是無我乃至識，受念著，是為菩薩順道法愛生。 
　　“是苦應知，集應斷，盡應證，道應修；是垢法，是凈法；如應近，是不應近；是菩薩所應行，是非菩薩所應行；是菩薩道，是非菩薩道；是菩薩學，是非菩薩學；是菩薩檀那波羅蜜，乃至般若波羅蜜，是非菩薩檀那波羅蜜，乃至般若波羅蜜；是菩薩方便，是非菩薩方便；是菩薩熟，是非菩薩熟。舍利弗，菩薩摩訶薩行般若波羅蜜，是諸法受念著，是為菩薩摩訶薩順道法愛生。” 
　　舍利弗問須菩提：“云何名菩薩摩訶薩無生？” 
　　須菩提言：“菩薩摩訶薩行般若波羅蜜時，內空中不見外空，外空中不見內空；外空中不見內外空，內外空中不見外空；內外空中不見空空，空空中不見內外空；空空中不見大空，大空中不見空空；大空中不見第一義空，第一義空中不見大空；第一義空中不見有為空，有為空中不見第一義空；有為空中不見無為空，無為空中不見有為空；無為空中不見畢竟空，畢竟空中不見無為空；畢竟空中不見無始空，無始空中不見畢竟空；無始空中不見散空，散空中不見無始空；散空中不見性空，性空中不見散空；性空中不見諸法空，諸法空中不見性空；諸法空中不見自相空，自相空中不見諸法空；自相空中不見不可得空，不可得空中不見自相空；不可得空中不見無法空，無法空中不見不可得空；無法空中不見有法空，有法空中不見無法空；有法空中不見無法有法空，無法有法空中不見有法空。舍利弗，菩薩摩訶薩行般若波羅蜜，得入菩薩位。 
　　“復次，舍利弗，菩薩摩訶薩欲學般若波羅蜜應如是學，不念色、受、想、行、識，不念眼乃至意，不念色乃至法，不念檀那波羅蜜、尸羅波羅蜜、羼提波羅蜜、毗梨耶波羅蜜、禪那波羅蜜、般若波羅蜜乃至十八不共法。如是，舍利弗，菩薩摩訶薩行般若波羅蜜，得是心不應念、不應高，無等等心不應念、不應高，大心不應念、不應高。何以故？是心非心，心相常凈故。” 
　　舍利弗語須菩提：“云何名心相常凈？” 
　　須菩提言：“若菩薩知是心相，與淫怒癡不合不離，諸纏流縛、若諸結使、一切煩惱不合不離，聲聞、辟支佛心不合不離。舍利弗，是名菩薩心相常凈。” 
　　舍利弗語須菩提：“有是無心相心不？” 
　　須菩提報舍利弗言：“無心相中，有心相、無心相可得不？” 
　　舍利弗言：“不可得。” 
　　須菩提言：“若不可得，不應問有是無心相心不。” 
　　舍利弗復問：“何等是無心相？” 
　　須菩提言：“諸法不壞不分別，是名無心相。” 
　　舍利弗復問須菩提：“但是心不壞不分別，色亦不壞不分別，乃至佛道亦不壞不分別耶？” 
　　須菩提言：“若能知心相不壞不分別，是菩薩亦能知色乃至佛道不壞不分別。”  
　　爾時，慧命舍利弗贊須菩提言：“善哉！善哉！汝真是佛子，從佛口生，從見法生，從法化生，取法分不取財分，法中自信身得證，如佛所說得無諍三昧中汝最第一，實如佛所舉。 
　　“須菩提，菩薩摩訶薩應如是學般若波羅蜜，是中亦當分別知。菩薩如汝所說行，則不離般若波羅蜜。須菩提，善男子、善女人，欲學聲聞地，亦當應聞般若波羅蜜，持誦讀，正憶念，如說行；欲學辟支佛地，亦當應聞般若波羅蜜，持誦讀，正憶念，如說行；欲學菩薩地，亦當應聞般若波羅蜜，持誦讀，正憶念，如說行。何以故？是般若波羅蜜中廣說三乘，是中菩薩摩訶薩、聲聞、辟支佛當學。”  集散品第九  
　　爾時，慧命須菩提白佛言：“世尊，我不覺不得是菩薩行般若波羅蜜，當為誰說般若波羅蜜？世尊，我不得一切諸法集散，若我為菩薩作字言菩薩，或當有悔。 
　　“世尊，是字不住亦不不住。何以故？是字無所有故。以是故，是字不住亦不不住。 
　　“世尊，我不得色集散乃至識集散，若不可得，云何當作名字？世尊，以是因緣故，是字不住亦不不住。何以故？是字無所有故。 
　　“世尊，我亦不得眼集散乃至意集散，若不可得，云何當作名字言是菩薩？世尊，是眼名字乃至意名字，不住亦不不住。何以故？是名字無所有故。以是故，是字不住亦不不住。 
　　“世尊，我不得色集散乃至法集散，若不可得，云何當作名字言是菩薩？世尊，是色字乃至法字不住亦不不住。何以故？是字無所有故。以是故，是字不住亦不不住。眼識乃至意識、眼觸乃至意觸、眼觸因緣生受乃至意觸因緣生受亦如是。世尊，我不得無明集散，乃至不得老死集散。世尊，我不得無明盡集散，乃至不得老死盡集散。世尊，我不得淫怒癡集散、諸邪見集散皆亦如是。 
　　“世尊，我不得六波羅蜜集散、四念處集散乃至八圣道分集散、空無相無作集散、四禪四無量心四無色定集散、念佛念法念僧念戒念舍念天念善念入出息念身念死集散，我亦不得佛十力乃至十八不共法集散。世尊，我若不得六波羅蜜乃至十八不共法集散，云何當作字言是菩薩？世尊，是字不住亦不不住。何以故？是字無所有故。以是故，是字不住亦不不住。 
　　“世尊，我不得如夢五陰集散，我亦不得如響、如影、如焰、如化五受陰集散，亦如上說。世尊，我不得離集散，我不得寂滅、不生不滅不示、不垢不凈集散。世尊，我不得如、法性、實際、法相、法位集散，亦如上說。我不得諸善不善法集散。我不得有為無為法、有漏無漏法集散、過去未來現在法集散、不過去不未來不現在法集散。何等是不過去、不未來、不現在？所謂無為法。世尊，我亦不得無為法集散。世尊，我亦不得佛集散。世尊，我亦不得十方如恒河沙等世界諸佛及菩薩聲聞集散。世尊，若我不得諸佛集散，云何當教菩薩摩訶薩般若波羅蜜？世尊，是菩薩字不住亦不不住。何以故？是字無所有故。以是故，是字不住亦不不住。世尊，我不得是諸法實相集散。云何當與菩薩作字言是菩薩？世尊，是諸法實相名字不住亦不不住。何以故？是名字無所有故。以是故，是名字不住亦不不住。 
　　“世尊，諸法因緣和合假名施設，所謂菩薩是名字，于五陰中不可說，十二入、十八界乃至十八不共法中不可說，于和合法中亦無可說。世尊，譬如夢于諸法中不可說，響、影、焰、化于諸法中亦不可說。譬如名虛空，亦無法中可說。世尊，如地、水、火、風名，亦無法中可說；戒、三昧、智慧、解脫、解脫知見名，亦無法中可說；如須陀洹名字，乃至阿羅漢、辟支佛名字，亦無法中可說；如佛名、法名，亦無法中可說——所謂若善若不善、若常若無常、若苦若樂、若我若無我、若寂滅若離、若有若無。世尊，我以是義故，心悔一切諸法集散相不可得，云何為菩薩作字言是菩薩？世尊，是字不住亦不不住。何以故？是字無所有故。以是故，是字不住亦不不住。 
　　“世尊，若菩薩摩訶薩聞作是說般若波羅蜜，如是相，如是義，心不沒、不悔、不驚、不畏、不怖，當知是菩薩必住阿毗跋致性中，住不住法故。 
　　“復次，世尊，菩薩摩訶薩欲行般若波羅蜜，色中不應住，受、想、行、識中不應住，眼、耳、鼻、舌、身、意中不應住，色、聲、香、味、觸、法中不應住，眼識乃至意識中不應住，眼觸乃至意觸中不應住，眼觸因緣生受乃至意觸因緣生受中不應住，地種、水火風種、空識種中不應住，無明乃至老死中不應住。何以故？世尊，色、色相空，受想行識、識相空。世尊，色空不名為色，離空亦無色，色即是空，空即是色；受、想、行、識，識空不名為識，離空亦無識，識即是空，空即是識；乃至老死、老死相空，世尊，老死空不名老死，離空亦無老死，老死即是空，空即是老死。世尊，以是因緣故，菩薩摩訶薩欲行般若波羅蜜，不應色中住，乃至老死中不應住。 
　　“復次，世尊，菩薩摩訶薩欲行般若波羅蜜，四念處中不應住。何以故？四念處、四念處相空。世尊，四念處空不名四念處，離空亦無四念處，四念處即是空，空即是四念處，乃至十八不共法亦如是。世尊，以是因緣故，菩薩摩訶薩欲行般若波羅蜜，四念處乃至十八不共法中不應住。 
　　“復次，世尊，菩薩摩訶薩欲行般若波羅蜜，檀那波羅蜜中不應住，尸羅波羅蜜、羼提波羅蜜、毗梨耶波羅蜜、禪那波羅蜜、般若波羅蜜中不應住。何以故？檀那波羅蜜、檀那波羅蜜相空，乃至般若波羅蜜、般若波羅蜜相空。世尊，檀那波羅蜜空不名檀那波羅蜜，離空亦無檀那波羅蜜，檀那波羅蜜即是空，空即是檀那波羅蜜，乃至般若波羅蜜亦如是。世尊，以是因緣故，菩薩摩訶薩欲行般若波羅蜜，不應六波羅蜜中住。 
　　“復次，世尊，菩薩摩訶薩欲行般若波羅蜜，文字中不應住，一字門、二字門——如是種種字門中不應住。何以故？諸字、諸字相空故，亦如上說。 
　　“復次，世尊，菩薩摩訶薩欲行般若波羅蜜，諸神通中不應住。何以故？諸神通、諸神通相空，神通空不名神通，離空亦無神通，神通即是空，空即是神通。世尊，以是因緣故，菩薩摩訶薩欲行般若波羅蜜，諸神通中不應住。 
　　“復次，世尊，菩薩摩訶薩欲行般若波羅蜜，色是無常不應住，受、想、行、識是無常不應住。何以故？無常、無常相空。世尊，無常空不名無常，離空亦無無常，無常即是空，空即是無常。世尊，以是因緣故，菩薩摩訶薩欲行般若波羅蜜，色是無常不應住，受、想、行、識是無常不應住；色是苦不應住，受、想、行、識是苦不應住；色是無我不應住，受、想、行、識是無我不應住；色是空不應住，受、想、行、識是空不應住；色是寂滅不應住，受、想、行、識是寂滅不應住；色是離不應住，受、想、行、識是離不應住，亦如上說。 
　　“復次，世尊，菩薩摩訶薩欲行般若波羅蜜，如中不應住。何以故？如、如相空。世尊，如相空不名如，離空亦無如，如即是空，空即是如。世尊，菩薩摩訶薩欲行般若波羅蜜，法性、法相、法位、實際中不應住。何以故？實際、實際空。世尊，實際空不名實際，離空亦無實際，實際即是空，空即是實際。 
　　“復次，世尊，菩薩摩訶薩欲行般若波羅蜜，一切陀羅尼門中不應住，一切三昧門中不應住。何以故？陀羅尼門、陀羅尼門相空，三昧門、三昧門相空。世尊，陀羅尼門、三昧門空，不名陀羅尼門、三昧門，離空亦無陀羅尼、三昧門，陀羅尼、三昧門即是空，空即是陀羅尼、三昧門。世尊，以是因緣故，菩薩摩訶薩欲行般若波羅蜜如乃至陀羅尼、三昧門中不應住。 
　　“世尊，如菩薩摩訶薩欲行般若波羅蜜無方便故，以吾我心于色中住，是菩薩作色行；以吾我心于受、想、行、識中住，是菩薩作識行。若菩薩作行者，不受般若波羅蜜，亦不具足般若波羅蜜，不具足般若波羅蜜故，不能得成就薩婆若。世尊，如菩薩摩訶薩欲行般若波羅蜜無方便故，以吾我心于十二入乃至陀羅尼三昧門中住，是菩薩作十二入乃至作陀羅尼三昧門行。若菩薩作行者，不受般若波羅蜜，亦不具足般若波羅蜜，不具足般若波羅蜜故，不能得成就薩婆若。何以故？色是不受，受、想、行、識是不受。色不受則非色，性空故；受、想、行、識不受則非識，性空故；十二入是不受，乃至陀羅尼、三昧門是不受，十二入不受則非十二入，乃至陀羅尼、三昧門不受則非陀羅尼、三昧門，性空故；般若波羅蜜亦不受，般若波羅蜜不受則非般若波羅蜜，性空故。如是菩薩摩訶薩欲行般若波羅蜜，應觀諸法性空，如是觀，心無行處，是名菩薩摩訶薩不受三昧廣大之用，不與聲聞、辟支佛共，是薩婆若慧，亦不受內空故，外空、內外空、空空、大空、第一義空、有為空、無為空、畢竟空、無始空、散空、性空、自相空、諸法空、不可得空、無法空、有法空、無法有法空故。何以故？是薩婆若不可以相行，得相行有垢故。何等是垢相？色相乃至陀羅尼、三昧門相，是名垢相。 
　　“是相若受若修可得薩婆若者，先尼梵志于一切智中終不生信。云何為信？信般若波羅蜜，分別解知稱量思惟，不以相法，不以無相法。如是先尼梵志不取相住信行中，用性空智入諸法相中，不受色，不受受、想、行、識。何以故？諸法自相空故，不可得受。是先尼梵志，非內觀得故見是智慧，非外觀得故見是智慧，非內外觀得故見是智慧，亦不無智慧觀得故見是智慧。何以故？梵志不見是法——智者、知法、知處故。此梵志非內色中見是智慧，非內受、想、行、識中見是智慧，非外色中見是智慧，非外受、想、行、識中見是智慧，非內外色中見是智慧，非內外受、想、行、識中見是智慧，亦不離色、受、想、行、識中見是智慧，內外空故，先尼梵志此中心得信解于一切智。以是故，梵志信諸法實相，一切法不可得故。如是信解已無法可受，諸法無相無憶念故，是梵志于諸法亦無所得，無取無舍，取舍不可得故。是梵志亦不念智慧，諸法相無念故。世尊，是名菩薩摩訶薩般若波羅蜜，此彼岸不度故。是菩薩色、受、想、行、識不受，一切法不受故，乃至諸陀羅尼、三昧門亦不受，一切法不受故。是菩薩于是中亦不取涅槃，未具足四念處乃至八圣道分，未具足十力乃至十八不共法故。何以故？是四念處非四念處，乃至十八不共法非十八不共法，是諸法非法亦不非法，是名菩薩摩訶薩般若波羅蜜，色不受乃至十八不共法不受。 
　　“復次，世尊，菩薩摩訶薩欲行般若波羅蜜，應如是思惟：何者是般若波羅蜜？何以故名般若波羅蜜？是誰般若波羅蜜？若菩薩摩訶薩行般若波羅蜜如是念：‘若法無所有不可得，是般若波羅蜜。’”  
　　爾時，舍利弗問須菩提：“何等法無所有不可得？” 
　　須菩提言：“般若波羅蜜是法無所有不可得，禪那波羅蜜、毗梨耶波羅蜜、羼提波羅蜜、尸羅波羅蜜、檀那波羅蜜是法無所有不可得，內空故，外空、內外空、空空、大空、第一義空、有為空、無為空、畢竟空、無始空、散空、性空、自相空、諸法空、不可得空、無法空、有法空、無法有法空故。 
　　“舍利弗，色法無所有不可得，受、想、行、識法無所有不可得，內空法無所有不可得，乃至無法、有法、空法無所有不可得。 
　　“舍利弗，四念處法無所有不可得，乃至十八不共法無所有不可得。 
　　“舍利弗，諸神通法無所有不可得，如如法無所有不可得，法性、法相、法位、法住、實際法無所有不可得。 
　　“舍利弗，佛無所有不可得，薩婆若法無所有不可得，一切種智法無所有不可得，內空乃至無法有法空故。 
　　“舍利弗，若菩薩摩訶薩如是思惟，如是觀時，心不沒、不悔、不驚、不畏、不怖，當知是菩薩不離般若波羅蜜行。” 
　　舍利弗問須菩提：“何因緣故，當知菩薩不離般若波羅蜜行？” 
　　須菩提言：“色離色性，受、想、行、識離識性，六波羅蜜離六波羅蜜性，乃至實際離實際性。” 
　　舍利弗復問須菩提：“云何是色性？云何是受、想、行、識性？云何乃至實際性？” 
　　須菩提言：“無所有是色性，無所有是受、想、行、識性，乃至無所有是實際性。舍利弗，以是因緣故，當知色離色性，受、想、行、識離識性，乃至實際離實際性。舍利弗，色亦離色相，受、想、行、識亦離識相，乃至實際亦離實際相，相亦離相，性亦離性。” 
　　舍利弗問須菩提：“菩薩摩訶薩若如是學，得成就薩婆若耶？” 
　　須菩提言：“如是，如是，舍利弗，若菩薩摩訶薩如是學，得成就薩婆若。何以故？以諸法不生不成就故。” 
　　舍利弗問須菩提：“何因緣故諸法不生不成就？” 
　　須菩提言：“色、色空，是色生成就不可得；受想行識、識空，是識生成就不可得；乃至實際、實際空，是實際生成就不可得。舍利弗，菩薩摩訶薩如是學漸近薩婆若，漸得身清凈、心清凈、相清凈。漸得身清凈、心清凈、相清凈故，是菩薩不生染心，不生瞋心，不生癡心，不生憍慢心，不生慳貪心，不生邪見心。是菩薩不生染心乃至不生邪見心故，終不生母人腹中，常得化生，從一佛國至一佛國，成就眾生凈佛國土，乃至阿耨多羅三藐三菩提終不離諸佛。舍利弗，菩薩摩訶薩當作是行般若波羅蜜，當作是學般若波羅蜜。”  相行品第十  
　　爾時，須菩提白佛言：“世尊，若菩薩摩訶薩無方便欲行般若波羅蜜——若行色為行相，若行受、想、行、識為行相；若色是常行為行相，若受、想、行、識是常行為行相；若色是無常行為行相，若受、想、行、識是無常行為行相；若色是樂行為行相，若受、想、行、識是樂行為行相；若色是苦行為行相，若受、想、行、識是苦行為行相；若色是有行為行相，若受、想、行、識是有行為行相；若色是空行為行相，若受、想、行、識是空行為行相；若色是我行為行相，若受、想、行、識是我行為行相；若色是無我行為行相，若受、想、行、識是無我行為行相；若色是離行為行相，若受、想、行、識是離行為行相；若色是寂滅行為行相，若受、想、行、識是寂滅行為行相。世尊，若菩薩摩訶薩無方便行四念處為行相，乃至行十八不共法為行相。世尊，若菩薩摩訶薩行般若波羅蜜時作是念‘我行般若波羅蜜’，有所得行亦是行相。世尊，若菩薩摩訶薩作是念‘能如是行是修行般若波羅蜜’亦是行相。當知是菩薩摩訶薩行般若波羅蜜無方便。” 
　　須菩提語舍利弗：“若菩薩摩訶薩行般若波羅蜜時，色受念妄解，若色受念妄解為色故作行，若為色故作行不能得離生老病死、憂悲苦惱及后世苦。若菩薩摩訶薩行般若波羅蜜時無方便，眼受念妄解乃至意、色乃至法、眼識界乃至意識界、眼觸乃至意觸、眼觸因緣生受乃至意觸因緣生受，四念處乃至十八不共法受念妄解，為十八不共法故作行，若為作行，是菩薩不能得離生老病死、憂悲苦惱及后世苦。如是菩薩尚不能得聲聞、辟支佛地證，何況得阿耨多羅三藐三菩提？無有是處。舍利弗，當知是菩薩摩訶薩行般若波羅蜜無方便。” 
　　舍利弗問須菩提：“云何當知菩薩摩訶薩行般若波羅蜜有方便？” 
　　須菩提語舍利弗：“若菩薩摩訶薩欲行般若波羅蜜時，不行色，不行受、想、行、識；不行色相，不行受、想、行、識相；不行色、受、想、行、識常，不行色、受、想、行、識無常；不行色、受、想、行、識樂，不行色、受、想、行、識苦；不行色、受、想、行、識我，不行色、受、想、行、識無我；不行色、受、想、行、識空，不行色、受、想、行、識無相；不行色、受、想、行、識無作，不行色、受、想、行、識離，不行色、受、想、行、識寂滅。何以故？舍利弗，是色空為非色，離空無色，離色無空，色即是空，空即是色；受、想、行、識空為非識，離空無識，離識無空，空即是識，識即是空；乃至十八不共法空為非十八不共法，離空無十八不共法，離十八不共法無空，空即是十八不共法，十八不共法即是空。如是，舍利弗，當知是菩薩摩訶薩行般若波羅蜜有方便。是菩薩摩訶薩如是行般若波羅蜜，能得阿耨多羅三藐三菩提。是菩薩摩訶薩行般若波羅蜜時，行亦不受，不行亦不受，行不行亦不受，非行非不行亦不受，不受亦不受。” 
　　舍利弗語須菩提：“菩薩摩訶薩行般若波羅蜜時，何因緣故不受？” 
　　須菩提言：“是般若波羅蜜自性不可得故不受。何以故？無所有法是般若波羅蜜。舍利弗，以是故，菩薩摩訶薩行般若波羅蜜，行亦不受，不行亦不受，行不行亦不受，非行非不行亦不受，不受亦不受。何以故？一切法性無所有，不隨諸法行，不受諸法相故。是名菩薩摩訶薩諸法無所受三昧廣大之用，不與聲聞、辟支佛共。是菩薩摩訶薩行是三昧不離，疾得阿耨多羅三藐三菩提。” 
　　舍利弗言：“但不離是三昧，令菩薩摩訶薩疾得阿耨多羅三藐三菩提，更有余三昧？” 
　　須菩提語舍利弗言：“更有諸三昧，菩薩摩訶薩行是三昧，疾得阿耨多羅三藐三菩提。” 
　　舍利弗言：“何等三昧菩薩摩訶薩行是，疾得阿耨多羅三藐三菩提？” 
　　須菩提言：“諸菩薩摩訶薩有三昧，名首楞嚴行是三昧，令菩薩摩訶薩疾得阿耨多羅三藐三菩提。有名寶印三昧、師子游戲三昧、妙月三昧、月幢相三昧、出諸法印三昧、觀頂三昧、畢法性三昧、畢幢相三昧、金剛三昧、入法印三昧、三昧王安立三昧、王印三昧、放光三昧、力進三昧、出生三昧、必入辯才三昧、入名字三昧、觀方三昧、陀羅尼印三昧、不忘三昧、攝諸法海印三昧、遍覆虛空三昧、金剛輪三昧、寶斷三昧、能照耀三昧、不求三昧、三昧無處住三昧、無心三昧、凈燈三昧、無邊明三昧、能作明三昧、普遍明三昧、堅凈諸三昧、三昧無垢明三昧、作樂三昧、電光三昧、無盡三昧、威德三昧、離盡三昧、不動三昧、莊嚴三昧、日光三昧、月凈三昧、凈明三昧、能作明三昧、作行三昧、知相三昧、如金剛三昧、心住三昧、遍照三昧、安立三昧、寶頂三昧、妙法印三昧、法等三昧、生喜三昧、到法頂三昧、能散三昧、壞諸法處三昧、字等相三昧、離字三昧、斷緣三昧、不壞三昧、無種相三昧、無處行三昧、離闇三昧、無去三昧、不動三昧、度緣三昧、集諸德三昧、住無心三昧、妙凈華三昧、覺意三昧、無量辯三昧、無等等三昧、度諸法三昧、分別諸法三昧、散疑三昧、無住處三昧、一相三昧、生行三昧、一行三昧、不一行三昧、妙行三昧、達一切有底散三昧、入言語三昧、離音聲字語三昧、然炬三昧、凈相三昧、破相三昧、一切種妙足三昧、不喜苦樂三昧、不盡行三昧、多陀羅尼三昧、取諸邪正相三昧、滅憎愛三昧、逆順三昧、凈光三昧、堅固三昧、滿月凈光三昧、大莊嚴三昧、能照一切世三昧、等三昧、無諍行三昧、無住處樂三昧、如住定三昧、壞身三昧、壞語如虛空三昧、離著如虛空不染三昧，舍利弗，是菩薩摩訶薩行是諸三昧，疾得阿耨多羅三藐三菩提。復有無量阿僧祇三昧門、陀羅尼門，菩薩摩訶薩學是三昧門、陀羅尼門，疾得阿耨多羅三藐三菩提。” 
　　慧命須菩提隨佛心言：“當知諸菩薩摩訶薩行是三昧者，已為過去諸佛所授記，今現在十方諸佛亦授是菩薩記。是菩薩不見是諸三昧，亦不念是三昧，亦不念‘我當入是三昧’、‘我今入是三昧’、‘我已入是三昧’。是菩薩摩訶薩都無分別念。” 
　　舍利弗問須菩提：“菩薩摩訶薩住是諸三昧已，從過去佛受記耶？” 
　　須菩提報言：“不也，舍利弗。何以故？般若波羅蜜不異諸三昧，諸三昧不異般若波羅蜜；菩薩不異般若波羅蜜及三昧，般若波羅蜜及三昧不異菩薩；般若波羅蜜即是三昧，三昧即是般若波羅蜜；菩薩即是般若波羅蜜及三昧，般若波羅蜜及三昧即是菩薩。” 
　　舍利弗語須菩提：“若三昧不異菩薩，菩薩不異三昧，三昧即是菩薩，菩薩即是三昧，菩薩云何知一切諸法等三昧？” 
　　須菩提言：“若菩薩入是三昧，是時不作是念‘我以是法入是三昧’，以是因緣故，舍利弗，是菩薩于諸三昧，不知不念。” 
　　舍利弗言：“何以故不知不念？” 
　　須菩提言：“諸三昧無所有故，是菩薩不知不念。”  
　　爾時，佛贊言：“善哉！善哉！須菩提，如我說汝行無諍三昧第一，與此義相應。菩薩摩訶薩應如是學般若波羅蜜、禪那波羅蜜、毗梨耶波羅蜜、羼提波羅蜜、尸羅波羅蜜、檀那波羅蜜，四念處乃至十八不共法亦應如是學。” 
　　舍利弗白佛言：“世尊，菩薩摩訶薩如是學，為學般若波羅蜜耶？” 
　　佛告舍利弗：“菩薩摩訶薩如是學，為學般若波羅蜜，是法不可得故；乃至學檀那波羅蜜，是法不可得故；學四念處乃至十八不共法，是法不可得故。” 
　　舍利弗白佛言：“世尊，如是菩薩摩訶薩學般若波羅蜜，是法不可得耶？” 
　　佛言：“如是菩薩摩訶薩學般若波羅蜜，是法不可得。” 
　　舍利弗言：“世尊，何等法不可得？” 
　　佛言：“我不可得，乃至知者、見者不可得，畢竟凈故；五陰不可得，十二入不可得，十八界不可得，畢竟凈故；無明不可得，畢竟凈故，乃至老死不可得，畢竟凈故；苦諦不可得，畢竟凈故，集、滅、道諦不可得，畢竟凈故；欲界不可得，畢竟凈故，色界、無色界不可得，畢竟凈故；四念處不可得，畢竟凈故，乃至十八不共法不可得，畢竟凈故；六波羅蜜不可得，畢竟凈故；須陀洹不可得，畢竟凈故，斯陀含、阿那含、阿羅漢、辟支佛不可得，畢竟凈故；菩薩不可得，畢竟凈故；佛不可得，畢竟凈故。” 
　　舍利弗白佛言：“世尊，何等是畢竟凈？” 
　　佛言：“不出不生，無得無作，是名畢竟凈。” 
　　舍利弗白佛言：“世尊，菩薩摩訶薩若如是學，為學何等法？” 
　　佛告舍利弗：“菩薩摩訶薩如是學，于諸法無所學。何以故？舍利弗，諸法相不如凡人所著。” 
　　舍利弗白佛言：“世尊，諸法實相云何有？” 
　　佛言：“諸法無所有如是有、如是無所有——是事不知，名為無明。” 
　　舍利弗白佛言：“世尊，何等無所有，是事不知，名為無明？” 
　　佛告舍利弗：“色、受、想、行、識無所有，內空乃至無法有法空故；四念處乃至十八不共法無所有，內空乃至無法有法空故。是中凡夫以無明力渴愛故，妄見分別說是無明，是凡夫為二邊所縛。是人不知不見諸法無所有，而憶想分別著色乃至十八不共法。是人著故，于無所有法而作識知見。是凡人不知不見。何等不知不見？不知不見色，乃至十八不共法亦不知不見，以是故，墮凡夫數如小兒。是人不出。于何不出？不出欲界，不出色界，不出無色界，不出聲聞、辟支佛法中。是人亦不信。不信何等？不信色空，乃至不信十八不共法空。是人不住。不住何等？不住檀那波羅蜜，乃至不住般若波羅蜜，不住阿毗跋致地乃至十住、十八不共法。以是因緣故，名為凡夫如小兒，亦名著者。何等為著？著色乃至識，著眼入乃至意入，著眼識界乃至意識界，著淫怒癡，著諸邪見，著四念處，乃至著佛道。” 
　　舍利弗白佛言：“世尊，菩薩摩訶薩作如是學，亦不學般若波羅蜜，不得薩婆若。” 
　　佛語舍利弗：“菩薩摩訶薩作如是學，亦不學般若波羅蜜，不得薩婆若。” 
　　舍利弗白佛言：“世尊，何以故？菩薩摩訶薩亦不學般若波羅蜜，不得薩婆若？” 
　　佛告舍利弗：“菩薩摩訶薩無方便故，想念分別著般若波羅蜜，著禪那波羅蜜、毗梨耶波羅蜜、羼提波羅蜜、尸羅波羅蜜、檀那波羅蜜，乃至十八不共法、一切種智想念分別著。以是因緣故，菩薩摩訶薩如是學，亦不學般若波羅蜜，不得薩婆若。” 
　　舍利弗白佛言：“世尊，若菩薩摩訶薩如是學，不學般若波羅蜜，不得薩婆若。” 
　　佛告舍利弗：“菩薩摩訶薩如是學，不學般若波羅蜜，不得薩婆若。” 
　　舍利弗白佛言：“世尊，菩薩摩訶薩今云何應學般若波羅蜜得薩婆若？” 
　　佛告舍利弗：“若菩薩摩訶薩學般若波羅蜜時，不見般若波羅蜜。舍利弗，菩薩摩訶薩如是學般若波羅蜜得薩婆若，以不可得故。” 
　　舍利弗白佛言：“世尊，云何名不可得？” 
　　佛言：“諸法內空，乃至無法有法空故。”  
摩訶般若波羅蜜經卷第四 幻學品第十一  
　　爾時，慧命須菩提白佛言：“世尊，若當有人問言：‘幻人學般若波羅蜜，當得薩婆若不？幻人學禪那波羅蜜、毗梨耶波羅蜜、羼提波羅蜜、尸羅波羅蜜、檀那波羅蜜，學四念處乃至十八不共法及一切種智，得薩婆若不？’我當云何答？” 
　　佛告須菩提：“我還問汝，隨汝意答我。須菩提，于汝意云何？色與幻有異不？受、想、行、識與幻有異不？” 
　　須菩提言：“不也，世尊。” 
　　佛言：“于汝意云何？眼與幻有異不？乃至意與幻有異不？色乃至法與幻有異不？眼界乃至意識界與幻有異不？眼觸乃至意觸，眼觸因緣生受乃至意觸因緣生受，與幻有異不？” 
　　須菩提言：“不也，世尊。” 
　　“于汝意云何？四念處與幻有異不？乃至八圣道分與幻有異不？” 
　　“不也，世尊。” 
　　“于汝意云何？空、無相、無作與幻有異不？” 
　　“不也，世尊。” 
　　“須菩提，于汝意云何？檀那波羅蜜與幻有異不？乃至十八不共法與幻有異不？” 
　　“不也，世尊。” 
　　“須菩提，于汝意云何？阿耨多羅三藐三菩提與幻有異不？” 
　　“不也，世尊。何以故？色不異幻，幻不異色，色即是幻，幻即是色。世尊，受、想、行、識不異幻，幻不異受、想、行、識，識即是幻，幻即是識。世尊，眼不異幻，幻不異眼，眼即是幻，幻即是眼，眼觸因緣生受乃至意觸因緣生受亦如是。世尊，四念處不異幻，幻不異四念處，四念處即是幻，幻即是四念處，乃至阿耨多羅三藐三菩提不異幻，幻不異阿耨多羅三藐三菩提，阿耨多羅三藐三菩提即是幻，幻即是阿耨多羅三藐三菩提。” 
　　佛告須菩提：“于汝意云何？幻有垢有凈不？” 
　　“不也，世尊。” 
　　“須菩提，于汝意云何？幻有生有滅不？” 
　　“不也，世尊。” 
　　“若幻不生不滅，是法能學般若波羅蜜，當得薩婆若不？” 
　　“不也，世尊。” 
　　“于汝意云何？五受陰假名是菩薩不？” 
　　“如是，世尊。” 
　　“于汝意云何？五受陰假名有生滅垢凈不？” 
　　“不也，世尊。” 
　　“于汝意云何？若法但有名字，非身非身業，非口非口業，非意非意業，不生不滅，不垢不凈，如是法能學般若波羅蜜，得薩婆若不？” 
　　“不也，世尊。” 
　　“菩薩摩訶薩若能如是學般若波羅蜜，當得薩婆若，以無所得故。” 
　　須菩提白佛言：“世尊，菩薩摩訶薩應如是學般若波羅蜜，得阿耨多羅三藐三菩提如幻人學。何以故？世尊，當知五陰即是幻人，幻人即是五陰。” 
　　佛告須菩提：“于汝意云何？是五陰學般若波羅蜜，當得薩婆若不？” 
　　“不也，世尊。何以故？是五陰性無所有，無所有性亦不可得。” 
　　佛告須菩提：“于汝意云何？如夢五陰學般若波羅蜜，當得薩婆若不？” 
　　“不也，世尊。何以故？夢性無所有，無所有性亦不可得。” 
　　“于汝意云何？如響、如影、如焰、如化五陰，學般若波羅蜜，當得薩婆若不？” 
　　“不也，世尊。何以故？響、影、焰、化性無所有，無所有性亦不可得，六情亦如是。世尊，五陰即是六情，六情即是五陰，如是法皆內空故不可得，乃至無法有法空故不可得。” 
　　須菩提白佛言：“世尊，新發大乘意菩薩聞說般若波羅蜜將無恐怖？” 
　　佛告須菩提：“若新發大乘意菩薩于般若波羅蜜，無方便亦不得善知識，是菩薩或驚、或怖、或畏。” 
　　須菩提白佛言：“世尊，何等是方便——菩薩行是方便，不驚、不畏、不怖？” 
　　佛告須菩提：“有菩薩摩訶薩行般若波羅蜜，應薩婆若心，觀色無常相，是亦不可得，觀受、想、行、識無常相，是亦不可得。須菩提，是名菩薩摩訶薩行般若波羅蜜有方便。 
　　“復次，須菩提，菩薩摩訶薩應薩婆若心，觀色苦相，是亦不可得，受、想、行、識亦如是；應薩婆若心，觀色無我相，是亦不可得，受、想、行、識亦如是。 
　　“復次，須菩提，菩薩摩訶薩應薩婆若心，觀色空相是亦不可得，受、想、行、識亦如是；觀色無相相是亦不可得，受、想、行、識亦如是；觀色無作相是亦不可得，乃至識亦如是；觀色寂滅相是亦不可得，乃至識亦如是；觀色離相是亦不可得，乃至識亦如是。是名菩薩摩訶薩行般若波羅蜜有方便。 
　　“復次，須菩提，菩薩摩訶薩行般若波羅蜜，觀色無常相是亦不可得，觀色苦相、無我相、空相、無相相、無作相、寂滅相、離相是亦不可得，受、想、行、識亦如是。是時，菩薩作是念：‘我當為一切眾生說是無常法，是亦不可得。當為一切眾生說苦相，說無我相、空相、無相相、無作相、寂滅相、離相，是亦不可得。’是名菩薩摩訶薩檀那波羅蜜。 
　　“復次，須菩提，菩薩摩訶薩，不以聲聞、辟支佛心，觀色無常亦不可得；不以聲聞、辟支佛心，觀識無常亦不可得；不以聲聞、辟支佛心，觀色苦無我空無相無作寂滅離亦不可得，受、想、行、識亦如是。是名菩薩摩訶薩尸羅波羅蜜。 
　　“復次，須菩提，菩薩摩訶薩行般若波羅蜜，是諸法無常相，乃至離相忍欲樂。是名菩薩摩訶薩羼提波羅蜜。 
　　“復次，須菩提，菩薩摩訶薩行般若波羅蜜，應薩婆若心，觀色無常相亦不可得，乃至離相亦不可得，受、想、行、識亦如是，應薩婆若心不舍不息。是名菩薩摩訶薩毗梨耶波羅蜜。 
　　“復次，須菩提，菩薩摩訶薩行般若波羅蜜，不起聲聞、辟支佛意及余不善心。是名菩薩摩訶薩禪那波羅蜜。 
　　“復次，須菩提，菩薩摩訶薩行般若波羅蜜，如是思惟：‘不以空色故色空，色即是空，空即是色，受、想、行、識亦如是；不以空眼故眼空，眼即是空，空即是眼；乃至意觸因緣生受，不以空受故受空，受即是空，空即是受；不以空四念處故四念處空，四念處即是空，空即是四念處；乃至不以空十八不共法故十八不共法空，十八不共法即是空，空即是十八不共法。’如是，須菩提，菩薩摩訶薩行般若波羅蜜，不驚、不畏、不怖。” 
　　須菩提白佛言：“世尊，何等是菩薩摩訶薩善知識守護故，聞說是般若波羅蜜不驚、不畏、不怖？” 
　　佛告須菩提：“菩薩摩訶薩善知識者，說色無常亦不可得，持是善根不向聲聞、辟支佛道，但向一切智，是名菩薩摩訶薩善知識；說受、想、行、識無常亦不可得，持是善根不向聲聞、辟支佛道，但向一切智，是名菩薩摩訶薩善知識。 
　　“須菩提，菩薩摩訶薩復有善知識，說色苦亦不可得，說受、想、行、識苦亦不可得，說色無我、受想行識無我亦不可得，說色空無相無作寂滅離亦不可得，受想行識空無相無作寂滅離亦不可得，持是善根不向聲聞、辟支佛道，但向一切智。須菩提，是名菩薩摩訶薩善知識。 
　　“須菩提，菩薩摩訶薩復有善知識，說眼無常乃至離亦不可得，乃至意觸因緣生受說無常乃至離亦不可得，持是善根不向聲聞、辟支佛道，但向一切智，是名菩薩摩訶薩善知識。 
　　“須菩提，菩薩摩訶薩復有善知識，說修四念處法乃至離亦不可得，持是善根不向聲聞、辟支佛道，但向一切智。須菩提，是名菩薩摩訶薩善知識。乃至說修十八不共法，修一切智亦不可得，持是善根不向聲聞、辟支佛道，但向一切智，是名菩薩摩訶薩善知識。” 
　　須菩提白佛言：“云何菩薩摩訶薩行般若波羅蜜，無方便隨惡知識，聞說是般若波羅蜜驚畏怖？” 
　　佛告須菩提：“菩薩摩訶薩離一切智心，修般若波羅蜜，得是般若波羅蜜，念是般若波羅蜜，禪那波羅蜜、毗梨耶波羅蜜、羼提波羅蜜、尸羅波羅蜜、檀那波羅蜜皆得皆念。 
　　“復次，須菩提，菩薩摩訶薩離薩婆若心，觀色內空乃至無法有法空，觀受、想、行、識內空乃至無法有法空，觀眼內空乃至無法有法空，乃至意觸因緣生受內空乃至無法有法空，于諸法空有所念、有所得。 
　　“復次，須菩提，菩薩摩訶薩行般若波羅蜜離薩婆若，心修四念處亦念亦得，乃至修十八不共法亦念亦得。 
　　“如是，須菩提，菩薩摩訶薩行般若波羅蜜，以無方便故聞是般若波羅蜜驚畏怖。” 
　　須菩提白佛言：“世尊，云何菩薩摩訶薩隨惡知識聞般若波羅蜜驚畏怖？” 
　　佛告須菩提：“菩薩摩訶薩惡知識，教離般若波羅蜜，離禪那波羅蜜、毗梨耶波羅蜜、羼提波羅蜜、尸羅波羅蜜、檀那波羅蜜。須菩提，是名菩薩摩訶薩惡知識。 
　　“須菩提，菩薩摩訶薩復有惡知識，不說魔事，不說魔罪，不作是言。 
　　“惡魔作佛形像來，教菩薩離六波羅蜜，語菩薩言：‘善男子，用修般若波羅蜜為，用修禪那波羅蜜、毗梨耶波羅蜜、羼提波羅蜜、尸羅波羅蜜、檀那波羅蜜為。’當知是菩薩摩訶薩惡知識。 
　　“復次，須菩提，惡魔復作佛形像到菩薩所，為說聲聞經——若修妒路乃至憂波提舍，教詔分別演說如是經，不為說魔事魔罪，當知是菩薩摩訶薩惡知識。 
　　“復次，須菩提，惡魔作佛形像到菩薩所作是語：‘善男子，汝無真菩薩心，亦非阿毗跋致地，汝亦不能得阿耨多羅三藐三菩提。’不為說如是魔事魔罪，當知是菩薩惡知識。 
　　“復次，須菩提，惡魔作佛形像到菩薩所語菩薩言：‘善男子，色空無我無我所，受、想、行、識空無我無我所，眼空無我無我所，乃至意觸因緣生受空無我無我所，檀那波羅蜜空乃至般若波羅蜜空，四念處空，乃至十八不共法空，汝用阿耨多羅三藐三菩提為。’如是魔事魔罪不說不教，當知是菩薩惡知識。 
　　“復次，須菩提，惡魔作辟支佛身到菩薩所語菩薩言：‘善男子，十方皆空，是中無佛、無菩薩、無聲聞。’如是魔事魔罪不說不教，當知是菩薩摩訶薩惡知識。 
　　“復次，須菩提，惡魔作和尚阿阇梨身來到菩薩所：教離菩薩道，教離一切種智，教離四念處乃至八圣道分，教離檀那波羅蜜，乃至教離十八不共法——教入空、無相、無作，作是言：‘善男子，汝修念是諸法得聲聞證，用阿耨多羅三藐三菩提為。’如是魔事魔罪不說不教，當知是菩薩惡知識。 
　　“復次，須菩提，惡魔作父母形像到菩薩所，語菩薩言：‘子汝為須陀洹果證故勤精進，乃至阿羅漢果證故勤精進。汝用阿耨多羅三藐三菩提為，求阿耨多羅三藐三菩提，當受無量阿僧祇劫生死截手截腳受諸苦痛。’如是魔事魔罪不說不教，當知是菩薩惡知識。 
　　“復次，須菩提，惡魔作比丘形像到菩薩所，語菩薩言：‘眼無常可得法，乃至意無常可得法。’眼、苦眼、無我眼、空無相無作、寂滅離說可得法，乃至意亦如是，用有所得法說四念處，乃至用有所得法說十八不共法。須菩提，如是魔事魔罪不說不教，當知是菩薩惡知識，知已當遠離之。”  句義品第十二  
　　爾時須菩提白佛言：“世尊，云何為菩薩句義？” 
　　佛告須菩提：“無句義是菩薩句義。何以故？阿耨多羅三藐三菩提無有義處亦無我，以是故，無句義是菩薩句義。 
　　“須菩提，譬如鳥飛虛空無有跡，菩薩句義無所有亦如是。 
　　“須菩提，譬如夢中所見無處所，菩薩句義無所有亦如是。 
　　“須菩提，譬如幻無有實義，如焰、如響、如影、如佛所化無有實義，菩薩句義無所有亦如是。 
　　“須菩提，譬如如法性、法相、法位、實際無有義，菩薩句義無所有亦如是。 
　　“須菩提，譬如幻人色無有義，幻人受、想、行、識無有義，菩薩摩訶薩行般若波羅蜜時，菩薩句義無所有亦如是。 
　　“須菩提，如幻人眼無有義，乃至意無有義。須菩提，如幻人色無有義，乃至法無有義，眼觸因緣生受乃至意觸因緣生受無有義，菩薩摩訶薩行般若波羅蜜時，菩薩句義無所有亦如是。 
　　“須菩提，如幻人行內空時無有義，乃至行無法有法空無有義，菩薩摩訶薩行般若波羅蜜時，菩薩句義無所有亦如是。 
　　“須菩提，如幻人行四念處乃至十八不共法無有義，菩薩摩訶薩行般若波羅蜜時，菩薩句義無所有亦如是。 
　　“須菩提，如多陀阿伽度阿羅訶三藐三佛陀，色無有義，是色無有故，菩薩摩訶薩行般若波羅蜜時，菩薩句義無所有亦如是。 
　　“須菩提，如多陀阿伽度阿羅訶三藐三佛陀，受、想、行、識無有義，是識無有故，菩薩摩訶薩行般若波羅蜜時，菩薩句義無所有亦如是。 
　　“須菩提，如佛眼無處所乃至意無處所，色乃至法無處所，眼觸乃至意觸因緣生受無處所，菩薩摩訶薩行般若波羅蜜時，菩薩句義無所有亦如是。 
　　“須菩提，如佛內空無處所，乃至無法有法空無處所，菩薩摩訶薩行般若波羅蜜時，菩薩句義無所有亦如是。 
　　“須菩提，如佛四念處無處所，乃至十八不共法無處所，菩薩摩訶薩行般若波羅蜜時，菩薩句義無所有亦如是。 
　　“須菩提，如有為性中無無為性義，無為性中無有為性義，菩薩摩訶薩行般若波羅蜜時，菩薩句義無所有亦如是。 
　　“須菩提，如不生不滅義無處所，菩薩摩訶薩行般若波羅蜜時，菩薩句義無所有亦如是。 
　　“須菩提，如不作不出不得、不垢不凈無處所，菩薩句義無所有亦如是。” 
　　須菩提白佛言：“何法不生不滅故無處所？何法不作不出不得、不垢不凈故無處所？” 
　　佛告須菩提：“色不生不滅故無處所，受、想、行、識不生不滅故無處所，乃至不垢不凈亦如是；入、界不生不滅故無處所，乃至不垢不凈亦如是；四念處不生不滅故無處所，乃至不垢不凈亦如是；乃至十八不共法不生不滅故無處所，乃至不垢不凈亦如是。須菩提，菩薩摩訶薩行般若波羅蜜時，菩薩句義無所有亦如是。 
　　“須菩提，如四念處凈義，畢竟不可得。須菩提，菩薩摩訶薩行般若波羅蜜時，菩薩句義無所有亦如是。 
　　“須菩提，如四正勤乃至十八不共法凈義，畢竟不可得，菩薩摩訶薩行般若波羅蜜時，菩薩句義無所有亦如是。 
　　“須菩提，如凈中我不可得，我無所有故，乃至凈中知者、見者不可得，知見無所有故。須菩提，菩薩摩訶薩行般若波羅蜜時，菩薩句義無所有亦如是。 
　　“須菩提，譬如日出時無有黑闇，菩薩摩訶薩行般若波羅蜜時，菩薩句義無所有亦如是。 
　　“須菩提，譬如劫燒時無一切物，菩薩摩訶薩行般若波羅蜜時，菩薩句義無所有亦如是。 
　　“須菩提，佛戒中無破戒。須菩提，菩薩摩訶薩行般若波羅蜜時，菩薩句義無所有亦如是。 
　　“須菩提，如佛定中無亂心，佛慧中無愚癡，佛解脫中無不解脫，佛解脫知見中無不解脫知見。須菩提，菩薩摩訶薩行般若波羅蜜時，菩薩句義無所有亦如是。 
　　“須菩提，譬如佛光中日月光不現，佛光中四王天、三十三天、夜摩天、兜率陀天、化樂天、他化自在天、梵眾天乃至阿迦貳吒天光不現。須菩提，菩薩摩訶薩行般若波羅蜜時，菩薩句義無所有亦如是。 
　　“何以故？是阿耨多羅三藐三菩提、菩薩、菩薩句義，是一切法皆不合不散，無色、無形、無對、一相，所謂無相。如是，須菩提，菩薩摩訶薩一切法無礙相中，應當學，亦應當知。” 
　　須菩提白佛言：“世尊，何等是一切法？云何一切法中無礙相應學應知？” 
　　佛告須菩提：“一切法者——善法、不善法，記法、無記法，世間法、出世間法，有漏法、無漏法，有為法、無為法，共法、不共法。須菩提，是名一切法。菩薩摩訶薩是一切法無礙相中應學應知。” 
　　須菩提白佛言：“世尊，何等名世間善法？” 
　　佛告須菩提：“世間善法者，孝順父母，供養沙門、婆羅門，敬事尊長，布施福處，持戒福處，修禪福處，勸導福事，方便生福德，世間十善道，九相——脹相、血相、壞相、膿爛相、青相、啖相、散相、骨相、燒相，四禪、四無量心、四無色定，念佛、念法、念僧、念戒、念舍、念天、念善、念安般、念身、念死，是名世間善法。 
　　“何等不善法？奪他命、不與取、邪淫、妄語、兩舌、惡口、非時語、貪、惱害、邪見，是十不善道等，是名不善法。 
　　“何等記法？若善法、若不善法，是名記法。 
　　“何等無記法？無記身業、口業、意業，無記四大，無記五陰、十二入、十八界，無記報，是名無記法。 
　　“何等名世間法？世間法者，五陰、十二入、十八界、十善道、四禪、四無量心、四無色定，是名世間法。 
　　“何等名出世間法？四念處、四正勤、四如意足、五根、五力、七覺分、八圣道分，空解脫門、無相解脫門、無作解脫門，三無漏根——未知欲知根、知根、知已根，三三昧——有覺有觀三昧、無覺有觀三昧、無覺無觀三昧，明解脫念慧正憶八背舍——何等八？色觀色，是初背舍；內無色相外觀色，是二背舍；凈背舍身作證，是三背舍；過一切色相故，滅有對相故，一切異相不念故，入無邊虛空處，是四背舍；過一切無邊虛空處，入一切無邊識處，是五背舍；過一切無邊識處，入無所有處，是六背舍；過一切無所有處，入非有想非無想處，是七背舍；過一切非有想非無想處，入滅受想定，是八背舍。九次第定——何等九？離欲，離惡不善法，有覺有觀，離生喜樂，入初禪；滅諸覺觀內清凈故，一心無覺無觀定生喜樂，入第二禪；離喜故行舍受身樂，圣人能說能舍念行樂，入第三禪；斷苦樂故，先滅憂喜故，不苦不樂舍念凈，入第四禪；過一切色相故，滅有對相故，一切異相不念故，入無邊虛空處；過一切無邊虛空處，入無邊識處；過一切無邊識處，入無所有處；過一切無所有處，入非有想非無想處；過一切非有想非無想處，入滅受想定。 
　　“復有出世間法，內空乃至無法有法空，佛十力、四無所畏、四無礙智、十八不共法、一切智，是名出世間法。 
　　“何等為有漏法？五受陰、十二入、十八界、六種、六觸、六受、四禪乃至四無色定，是名有漏法。 
　　“何等為無漏法？四念處乃至十八不共法及一切智，是名無漏法。 
　　“何等為有為法？若法生住滅——欲界、色界、無色界、五陰乃至意觸因緣生受、四念處乃至十八不共法及一切智，是名有為法。 
　　“何等為無為法？不生不住不滅，若染盡、瞋盡、癡盡，如不異法相、法性、法位、實際，是名無為法。 
　　“何等為共法？四禪、四無量心、四無色定，如是等是名共法。 
　　“何等名不共法？四念處乃至十八不共法，是名不共法。 
　　“菩薩摩訶薩于是自相空法中，不應著不動故，菩薩亦應知一切法不二相不動故，是名菩薩義。”  金剛品第十三  
　　爾時，須菩提白佛言：“世尊，何以故名為摩訶薩？” 
　　佛告須菩提：“是菩薩于必定眾中為上首，是故名摩訶薩。” 
　　須菩提白佛言：“世尊，何等為必定眾，是菩薩摩訶薩而為上首？” 
　　佛告須菩提：“必定眾者，性地人、八人、須陀洹、斯陀含、阿那含、阿羅漢、辟支佛、初發心菩薩乃至阿毗跋致地菩薩。須菩提，是為必定眾菩薩為上首菩薩摩訶薩，于是中生大心不可壞如金剛，當為必定眾作上首。” 
　　須菩提白佛言：“世尊，何等是菩薩摩訶薩生大心不可壞如金剛？” 
　　佛告須菩提：“菩薩摩訶薩應生如是心：我當于無量生死中大誓莊嚴，我應當舍一切所有，我應當等心于一切眾生，我應當以三乘度脫一切眾生令入無余涅槃，我度一切眾生已無有乃至一人入涅槃者，我應當解一切諸法不生相，我應當純以薩婆若心行六波羅蜜，我應當學智慧了達一切法，我應當了達諸法一相智門，我應當了達乃至無量相智門。須菩提，是名菩薩摩訶薩生大心不可壞如金剛。是菩薩摩訶薩住是心中，于諸必定眾而為上首，是法用無所得故。 
　　“須菩提，菩薩摩訶薩應生如是心：我當代十方一切眾生——若地獄眾生、若畜生眾生、若餓鬼眾生——受苦痛，為一一眾生，無量百千億劫代受地獄中苦，乃至是眾生入無余涅槃，以是法故為是眾生受諸勤苦，是眾生入無余涅槃已，然后自種善根，無量百千億阿僧祇劫當得阿耨多羅三藐三菩提。須菩提，是為菩薩摩訶薩生大心不可壞如金剛，住是心中為必定眾作上首。 
　　“復次，須菩提，菩薩摩訶薩生大快心，住是大快心中，為必定眾作上首。” 
　　須菩提白佛言：“世尊，何等是菩薩摩訶薩大快心？” 
　　佛言：“菩薩摩訶薩從初發意乃至阿耨多羅三藐三菩提，不生染心、瞋恚心、愚癡心，不生慢心，不生聲聞、辟支佛心，是名菩薩摩訶薩大快心，住是心中為必定眾作上首，亦不念有是心。 
　　“復次，須菩提，菩薩摩訶薩應生不動心。” 
　　須菩提白佛言：“云何名不動心？” 
　　佛言：“常念一切種智心，亦不念有是心，是名菩薩摩訶薩不動心。 
　　“復次，須菩提，菩薩摩訶薩于一切眾生中，應生利益安樂心。云何名利益安樂心？救濟一切眾生，不舍一切眾生，是事亦不念有是心，是名菩薩摩訶薩于一切眾生中生利益安樂心。如是，須菩提，是菩薩摩訶薩行般若波羅蜜，于必定眾中最為上首。 
　　“復次，須菩提，菩薩摩訶薩應當行欲法、喜法、樂法心。何等是法？所謂不破諸法實相，是名為法。何等名欲法、喜法？信法、忍法、受法，是名欲法、喜法。何等名樂法？常修行是法，是名樂法。如是，須菩提，菩薩摩訶薩行般若波羅蜜，于必定眾中能為上首，是法用無所得故。 
　　“復次，須菩提，菩薩摩訶薩行般若波羅蜜時，住內空乃至無法有法空，能為必定眾作上首，是法用無所得故。 
　　“復次，須菩提，菩薩摩訶薩行般若波羅蜜時，住四念處中，乃至住十八不共法中，能為必定眾作上首，是法用無所得故。 
　　“復次，須菩提，菩薩摩訶薩行般若波羅蜜時，住如金剛三昧，乃至離著虛空不染三昧中住，于必定眾作上首，是法用無所得故。 
　　“如是，須菩提，菩薩摩訶薩住是諸法中，能為必定眾作上首，以是因緣故名為摩訶薩。”  斷諸見品第十四  
　　爾時，慧命舍利弗白佛言：“世尊，我亦欲說所以為摩訶薩。” 
　　佛告舍利弗：“便說。” 
　　舍利弗言：“我見、眾生見、壽見、命見、生見、養育見、眾數見、人見，作見、使作見，起見、使起見，受見、使受見，知者見、見者見，斷見、常見，有見、無見，陰見、入見、界見、諦見、因緣見，四念處見乃至十八不共法見，佛道見、成就眾生見、凈佛國土見、佛見、轉法輪見，為斷如是諸見故而為說法，是名摩訶薩。” 
　　須菩提語舍利弗言：“何因緣故，色見是妄見？何因緣故，受、想、行、識乃至轉法輪見，是名妄見？” 
　　舍利弗語須菩提：“菩薩摩訶薩行般若波羅蜜時，無方便故得色生見，用有所得故；得受、想、行、識乃至轉法輪生見，用有所得故。是中菩薩摩訶薩行般若波羅蜜，以方便力斷諸見網故而為說法，用無所得故。”  
　　爾時，須菩提白佛言：“世尊，我亦欲說所以為摩訶薩。” 
　　佛言：“便說。” 
　　須菩提言：“世尊，是阿耨多羅三藐三菩提心、無等等心、不共聲聞辟支佛心。何以故？是一切智心無漏不系故。是一切智心無漏不系中亦不著，以是因緣故名摩訶薩。” 
　　舍利弗語須菩提：“何等為菩薩摩訶薩無等等心、不共聲聞辟支佛心？” 
　　須菩提言：“菩薩摩訶薩從初發意以來，終不見法有生有滅、有增有減、有垢有凈。舍利弗，若法無生無滅乃至無垢無凈，是中無聲聞心、無辟支佛心、無阿耨多羅三藐三菩提心、無佛心。舍利弗，是名菩薩摩訶薩無等等心、不共聲聞辟支佛心。” 
　　舍利弗語須菩提：“如須菩提說，一切智心、無漏心、不系心中亦不著。須菩提，色亦不著，受、想、行、識亦不著，四念處亦不著，乃至十八不共法亦不著，何以但說是心不著？” 
　　須菩提言：“如是，如是，舍利弗，色亦不著，乃至十八不共法亦不著。” 
　　舍利弗語須菩提：“凡夫人心亦無漏不系性空故，諸聲聞辟支佛心、諸佛心亦無漏不系性空故。” 
　　須菩提言：“如是，舍利弗。” 
　　舍利弗言：“須菩提，若色亦無漏不系性空故，受、想、行、識亦無漏不系性空故，乃至意觸因緣生受亦無漏不系性空故。” 
　　須菩提言：“爾舍利弗言，四念處亦無漏不系性空故，乃至十八不共法亦無漏不系性空故。”須菩提言：“爾如舍利弗所言，凡夫人心亦無漏不系性空故，乃至十八不共法亦無漏不系性空故。” 
　　舍利弗語須菩提：“如須菩提所說，空無心故不著是心。須菩提，色無故不著色，受、想、行、識乃至意觸因緣生受無故不著受，四念處無故不著四念處，乃至十八不共法無故不著十八不共法。” 
　　須菩提言：“如是，舍利弗，色無故，色中不著，乃至十八不共法無故，十八不共法中不著。如是，舍利弗，菩薩摩訶薩行般若波羅蜜時，以阿耨多羅三藐三菩提心、無等等心、不共聲聞辟支佛心，不念有是心，亦不著是心，用一切法無所有故，以是故名摩訶薩。”  富樓那品第十五  
　　爾時，富樓那彌多羅尼子白佛言：“世尊，我亦樂說所以為摩訶薩。” 
　　佛言：“便說。” 
　　富樓那彌多羅尼子言：“是菩薩大誓莊嚴，是菩薩發趣大乘，是菩薩乘于大乘，以是故，是菩薩名摩訶薩。” 
　　舍利弗語富樓那言：“云何名菩薩摩訶薩大誓莊嚴？” 
　　富樓那語舍利弗：“菩薩摩訶薩不分別為爾所人故住檀那波羅蜜行檀那波羅蜜，為一切眾生故住檀那波羅蜜行檀那波羅蜜；不為爾所人故住尸羅波羅蜜行尸羅波羅蜜、羼提波羅蜜、毗梨耶波羅蜜、禪那波羅蜜、般若波羅蜜，為一切眾生故住般若波羅蜜行般若波羅蜜。菩薩摩訶薩大誓莊嚴不齊限眾生‘我當度若干人，不度余人’，不言‘我令若干人至阿耨多羅三藐三菩提，余人不至’。是菩薩摩訶薩普為一切眾生故大誓莊嚴，復作是念：‘我當自具足檀那波羅蜜，亦令一切眾生行檀那波羅蜜；自具足尸羅波羅蜜、羼提波羅蜜、毗梨耶波羅蜜、禪那波羅蜜，自具足般若波羅蜜，亦令一切眾生行般若波羅蜜。’ 
　　“復次，舍利弗，菩薩摩訶薩行檀那波羅蜜時，所有布施應薩婆若心，共一切眾生回向阿耨多羅三藐三菩提。舍利弗，是名菩薩摩訶薩行檀那波羅蜜時檀那波羅蜜大誓莊嚴。 
　　“復次，舍利弗，菩薩摩訶薩行檀那波羅蜜時，應薩婆若心布施，不向聲聞、辟支佛地。舍利弗，是名菩薩摩訶薩行檀那波羅蜜時尸羅波羅蜜大誓莊嚴。 
　　“復次，舍利弗，菩薩摩訶薩行檀那波羅蜜時，應薩婆若心布施，是諸施法信忍欲，是名行檀那波羅蜜時羼提波羅蜜大誓莊嚴。 
　　“復次，舍利弗，菩薩摩訶薩行檀那波羅蜜時，應薩婆若心布施，勤修不息，是名行檀那波羅蜜時毗梨耶波羅蜜大誓莊嚴。 
　　“復次，舍利弗，菩薩摩訶薩行檀那波羅蜜時，應薩婆若心布施，攝心不起聲聞、辟支佛意，是名行檀那波羅蜜時禪那波羅蜜大誓莊嚴。 
　　“復次，舍利弗，菩薩摩訶薩行檀那波羅蜜時，應薩婆若心布施，觀諸法如幻，不得施者，不得所施物，不得受者，是名行檀那波羅蜜時般若波羅蜜大誓莊嚴。如是，舍利弗，菩薩摩訶薩應薩婆若心，不取不得諸波羅蜜相，當知是菩薩摩訶薩大誓莊嚴。 
　　“復次，舍利弗，菩薩摩訶薩行尸羅波羅蜜時，應薩婆若心布施，共一切眾生回向阿耨多羅三藐三菩提，是名菩薩摩訶薩行尸羅波羅蜜時檀那波羅蜜。 
　　“復次，舍利弗，菩薩摩訶薩行尸羅波羅蜜時，是諸法信忍欲，是名菩薩摩訶薩行尸羅波羅蜜時羼提波羅蜜。 
　　“復次，舍利弗，菩薩摩訶薩行尸羅波羅蜜時，勤修不息，是名菩薩摩訶薩行尸羅波羅蜜時毗梨耶波羅蜜。 
　　“復次，舍利弗，菩薩摩訶薩行尸羅波羅蜜時，不受聲聞、辟支佛心，是名菩薩摩訶薩行尸羅波羅蜜時禪那波羅蜜。 
　　“復次，舍利弗，菩薩摩訶薩行尸羅波羅蜜時，觀一切法如幻，亦不念有是戒，用無所得故，是名菩薩摩訶薩行尸羅波羅蜜時般若波羅蜜。如是，舍利弗，菩薩摩訶薩行尸羅波羅蜜時攝諸波羅蜜，以是故名大誓莊嚴。 
　　“復次，舍利弗，菩薩摩訶薩行羼提波羅蜜時，應薩婆若心布施，共一切眾生回向阿耨多羅三藐三菩提，是為菩薩摩訶薩行羼提波羅蜜時檀那波羅蜜。 
　　“復次，舍利弗，菩薩摩訶薩行羼提波羅蜜時，不受聲聞、辟支佛心，但受薩婆若心，是名菩薩摩訶薩行羼提波羅蜜時尸羅波羅蜜。 
　　“復次，舍利弗，菩薩摩訶薩行羼提波羅蜜時，應薩婆若心身心精進不休息，是名菩薩摩訶薩行羼提波羅蜜時毗梨耶波羅蜜。 
　　“復次，舍利弗，菩薩摩訶薩行羼提波羅蜜時，攝心一處，雖有苦事心不散亂，是名菩薩摩訶薩行羼提波羅蜜時禪那波羅蜜。 
　　“復次，舍利弗，菩薩摩訶薩行羼提波羅蜜時，應薩婆若心觀諸法空，無作者，無受者、若有呵罵割截者，心如幻如夢，是名菩薩摩訶薩行羼提波羅蜜時般若波羅蜜。 
　　“復次，舍利弗，菩薩摩訶薩行毗梨耶波羅蜜時，應薩婆若心布施，時不令身心懈怠，是名菩薩摩訶薩行毗梨耶波羅蜜時檀那波羅蜜。 
　　“復次，舍利弗，菩薩摩訶薩行毗梨耶波羅蜜時，應薩婆若心始終具足清凈持戒，是名菩薩摩訶薩行毗梨耶波羅蜜時尸羅波羅蜜。 
　　“復次，舍利弗，菩薩摩訶薩行毗梨耶波羅蜜時，應薩婆若心修行忍辱，是名菩薩摩訶薩行毗梨耶波羅蜜時羼提波羅蜜。 
　　“復次，舍利弗，菩薩摩訶薩行毗梨耶波羅蜜時，應薩婆若心攝心離欲入諸禪定，是名菩薩摩訶薩行毗梨耶波羅蜜時禪那波羅蜜。 
　　“復次，舍利弗，菩薩摩訶薩行毗梨耶波羅蜜時，應薩婆若心不取一切諸法相，于不取相亦不著，是名菩薩摩訶薩行毗梨耶波羅蜜時般若波羅蜜。如是，舍利弗，菩薩摩訶薩行毗梨耶波羅蜜時攝諸波羅蜜。 
　　“復次，舍利弗，菩薩摩訶薩行禪那波羅蜜時，應薩婆若心定心布施不令心亂，是名菩薩摩訶薩行禪那波羅蜜時檀那波羅蜜。 
　　“復次，舍利弗，菩薩摩訶薩行禪那波羅蜜時，應薩婆若心持戒禪定力故，破戒諸法不令得入，是名菩薩摩訶薩行禪那波羅蜜時尸羅波羅蜜。 
　　“復次，舍利弗，菩薩摩訶薩行禪那波羅蜜時，應薩婆若心慈悲定故忍諸惱害，是名菩薩摩訶薩行禪那波羅蜜時羼提波羅蜜。 
　　“復次，舍利弗，菩薩摩訶薩行禪那波羅蜜時，應薩婆若心于禪不味不著常求增進，從一禪至一禪，是名菩薩摩訶薩行禪那波羅蜜時毗梨耶波羅蜜。 
　　“復次，舍利弗，菩薩摩訶薩行禪那波羅蜜時，應薩婆若心于一切法無所依止，亦不隨禪生，是名菩薩摩訶薩行禪那波羅蜜時般若波羅蜜。如是，舍利弗，菩薩摩訶薩行禪那波羅蜜時攝諸波羅蜜。 
　　“復次，舍利弗，菩薩摩訶薩行般若波羅蜜時，應薩婆若心布施內外所有無所愛惜，不見與者、受者及以財物，是名菩薩摩訶薩行般若波羅蜜時檀那波羅蜜。 
　　“復次，舍利弗，菩薩摩訶薩行般若波羅蜜時，應薩婆若心持戒、破戒二事不見故，是名菩薩摩訶薩行般若波羅蜜時尸羅波羅蜜。 
　　“復次，舍利弗，菩薩摩訶薩行般若波羅蜜時，應薩婆若心不見呵者、罵者、打者、殺者，亦不見用是，空能忍辱，是名菩薩摩訶薩行般若波羅蜜時羼提波羅蜜。 
　　“復次，舍利弗，菩薩摩訶薩行般若波羅蜜時，應薩婆若心觀諸法畢竟空，以大悲心故行諸善法，是名菩薩摩訶薩行般若波羅蜜時毗梨耶波羅蜜。 
　　“復次，舍利弗，菩薩摩訶薩行般若波羅蜜時，應薩婆若心入禪定，觀諸禪離相、空相、無相相、無作相，是名菩薩摩訶薩行般若波羅蜜時禪那波羅蜜。如是，舍利弗，菩薩摩訶薩行般若波羅蜜時攝諸波羅蜜。 
　　“舍利弗，如是名為菩薩摩訶薩大誓莊嚴。是大誓莊嚴菩薩，十方諸佛歡喜，于大眾中稱名贊嘆：某國土某菩薩摩訶薩大誓莊嚴，成就眾生凈佛國土。” 
　　慧命舍利弗問富樓那彌多羅尼子：“云何菩薩摩訶薩發趣大乘？” 
　　富樓那語舍利弗：“菩薩摩訶薩行六波羅蜜時，離諸欲，離諸惡不善法，有覺有觀，離生喜樂入初禪，乃至入第四禪中，以慈廣大無二無量、無怨恨、無惱心行，遍滿一方、二三四方、四維、上下，遍一切世間，悲、喜、舍心亦如是。是菩薩入禪時起時，諸禪無量心及枝共一切眾生回向薩婆若，是名菩薩摩訶薩禪那波羅蜜發趣大乘。是菩薩摩訶薩住禪無量心作是念：‘我當得一切種智，為斷一切眾生煩惱故當說法。’是名菩薩摩訶薩行禪那波羅蜜時檀那波羅蜜。若菩薩摩訶薩應薩婆若心，修初禪住初禪，二三四禪亦如是，不受余心——所謂聲聞、辟支佛心，是名菩薩摩訶薩行禪那波羅蜜時尸羅波羅蜜。若菩薩摩訶薩應薩婆若心，入諸禪作是念：‘我為斷一切眾生煩惱故當說法，是諸心欲樂忍。’是名菩薩摩訶薩行禪那波羅蜜時羼提波羅蜜。若菩薩摩訶薩應薩婆若心入諸禪，諸善根皆回向薩婆若勤修不息，是名菩薩摩訶薩行禪那波羅蜜時毗梨耶波羅蜜。若菩薩摩訶薩應薩婆若心入四禪及枝，觀無常相、苦相、無我相、空相、無相相、無作相，共一切眾生回向薩婆若，是名菩薩摩訶薩行禪那波羅蜜時般若波羅蜜。舍利弗，是名菩薩摩訶薩發趣大乘。 
　　“復次，菩薩摩訶薩發趣大乘，行慈心作是念：‘我當安樂一切眾生入悲心，我當救濟一切眾生入喜心，我當度一切眾生入舍心，我當令一切眾生得諸漏盡。’是名菩薩摩訶薩行無量心時檀那波羅蜜。復次，菩薩摩訶薩是諸禪無量心，不向聲聞、辟支佛地，但回向薩婆若，是名菩薩摩訶薩行無量心時尸羅波羅蜜。復次，舍利弗，菩薩摩訶薩行四無量心，不貪聲聞、辟支佛地，但忍樂欲薩婆若，是名菩薩摩訶薩行無量心時羼提波羅蜜。若菩薩摩訶薩應薩婆若心，行四無量心，但行清凈行，是名菩薩摩訶薩行無量心時毗梨耶波羅蜜。復次，菩薩摩訶薩入禪、入無量心時，亦不隨禪、無量心生，是名菩薩摩訶薩行無量心時方便般若波羅蜜。舍利弗，是名菩薩摩訶薩發趣大乘。 
　　“復次，舍利弗，菩薩摩訶薩發趣大乘，一切種修四念處乃至一切種修八圣道分，一切種修三解脫門乃至十八不共法，是名菩薩摩訶薩發趣大乘。 
　　“復次，舍利弗，菩薩摩訶薩內空中智慧用無所得故，乃至無法有法空中智慧用無所得故，是名菩薩摩訶薩發趣大乘。 
　　“復次，舍利弗，菩薩摩訶薩一切法中不亂不定智慧，是名菩薩摩訶薩發趣大乘。 
　　“復次，舍利弗，菩薩摩訶薩發趣大乘，非常非無常智慧，非樂非苦、非實非空、非我非無我智慧，是名菩薩摩訶薩發趣大乘，用無所得故。 
　　“復次，舍利弗，菩薩摩訶薩智，不行過去世，不行未來世，不行現在世，亦非不知三世，是名菩薩摩訶薩發趣大乘，用無所得故。 
　　“復次，菩薩摩訶薩發趣大乘，智不行欲界、不行色界、不行無色界，亦非不知欲界、色界、無色界，用無所得故，是名菩薩摩訶薩發趣大乘。 
　　“復次，菩薩摩訶薩發趣大乘，智不行世間法、不行出世間法、不行有為法、不行無為法、不行有漏法、不行無漏法，亦非不知世間法、出世間法、有為無為法、有漏無漏法，用無所得故。舍利弗，是名菩薩摩訶薩發趣大乘。”  乘大乘品第十六  
　　爾時，慧命舍利弗問富樓那：“云何名菩薩摩訶薩乘于大乘？” 
　　富樓那答舍利弗言：“菩薩摩訶薩行般若波羅蜜時乘檀那波羅蜜，亦不得檀波羅蜜，亦不得菩薩，亦不得受者，是法用無所得故，是名菩薩摩訶薩乘檀那波羅蜜。菩薩摩訶薩行般若波羅蜜時，乘尸羅波羅蜜、羼提波羅蜜、毗梨耶波羅蜜、禪那波羅蜜，乘般若波羅蜜亦不得般若波羅蜜，亦不得菩薩，是法用無所得故，是為菩薩摩訶薩乘于般若波羅蜜。如是，舍利弗，是為菩薩摩訶薩乘于大乘。 
　　“復次，舍利弗，菩薩摩訶薩摩訶衍一心應薩婆若，修四念處法法壞故，乃至一心應薩婆若，修十八不共法法壞故，是亦不可得。如是，舍利弗，是名菩薩摩訶薩乘于大乘。 
　　“復次，舍利弗，菩薩摩訶薩作是念：‘菩薩但有名字，眾生不可得故。’是名菩薩摩訶薩乘于大乘。 
　　“復次，舍利弗，若菩薩摩訶薩作是念：‘色但有名字，色不可得故；受、想、行、識但有名字，識不可得故；眼但有名字，眼不可得故，乃至意亦如是；四念處但有名字，四念處不可得故；乃至八圣道分但有名字，八圣道分不可得故；內空但有名字，內空不可得故；乃至無法有法空但有名字，無法有法空不可得故；乃至十八不共法但有名字，十八不共法不可得故；諸法如但有名字，如不可得故；法相、法性、法位、實際但有名字，實際不可得故；阿耨多羅三藐三菩提及佛但有名字，佛不可得故。’如是，舍利弗，是名菩薩摩訶薩乘于大乘。 
　　“復次，舍利弗，若菩薩摩訶薩從初發意以來，具足菩薩神通成就眾生，從一佛國至一佛國，恭敬供養尊重贊嘆諸佛，從諸佛聽受法教——所謂菩薩、大乘、是菩薩乘、是大乘，從一佛國至一佛國，凈佛國土成就眾生，初無佛國想，亦無眾生想。此人住不二法中，為眾生受身隨其所應，自變其形而教化之，乃至一切智終不離菩薩乘，是名菩薩乘。是乘得一切種智，已轉法輪，聲聞、辟支佛及天、龍、鬼、神、阿修羅、世間人民所不能轉。爾時，十方如恒河沙等諸佛，皆歡喜稱名贊嘆作是言：某方某國某菩薩摩訶薩，乘于大乘，得一切種智轉法輪。舍利弗，是名菩薩摩訶薩乘于大乘。”  
摩訶般若波羅蜜經卷第五 莊嚴品第十七  
　　爾時，須菩提白佛言：“世尊，菩薩摩訶薩大莊嚴，何等是大莊嚴？何等菩薩能大莊嚴？” 
　　佛語須菩提：“菩薩摩訶薩摩訶衍大莊嚴，所謂檀那波羅蜜乃至般若波羅蜜莊嚴，四念處莊嚴，乃至八圣道分、內空莊嚴，乃至無法有法空、十力乃至十八不共法及一切種智莊嚴，變身如佛莊嚴——光明遍照三千大千國土，亦照東方如恒河沙等國土，南西北方、四維、上下亦復如是；三千大千國土六種震動，亦動東方如恒河沙等諸國土，南西北方、四維、上下亦復如是。是菩薩摩訶薩住檀那波羅蜜摩訶衍大莊嚴，是三千大千國土變為琉璃，化作轉輪圣王，須食與食，須飲與飲，衣服、臥具、華香、瓔珞、搗香、澤香、房舍、燈燭、醫藥，種種所須盡給與之，與已而為說法——所謂應六波羅蜜，眾生聞是法者終不離六波羅蜜，乃至阿耨多羅三藐三菩提。如是，須菩提，是名菩薩摩訶薩摩訶衍大莊嚴。 
　　“須菩提，譬如工幻師若幻師弟子，于四衢道中化作大眾，于前須食與食，須飲與飲，乃至種種所須盡給與之。于須菩提意云何？是幻師實有眾生有所與不？” 
　　須菩提言：“不也，世尊。” 
　　“須菩提，菩薩摩訶薩亦如是，化作轉輪圣王，種種具足，須食與食，須飲與飲，乃至種種所須盡給與之，雖有所施實無所與。何以故？須菩提，諸法相如幻故。 
　　“復次，須菩提，菩薩摩訶薩住尸羅波羅蜜，現生轉輪圣王家，以十善道教化眾生，有以四禪、四無量心、四無色定、四念處乃至十八不共法教化眾生，眾生聞是法者，至阿耨多羅三藐三菩提終不離是法。譬如幻師若幻師弟子，于四衢道中化作大眾，以十善道教化令行，又以四禪、四無量心、四無色定、四念處乃至十八不共法教化令行。須菩提，于汝意云何？是幻師實有眾生教令行十善道，乃至行十八不共法不？” 
　　須菩提言：“不也，世尊。” 
　　“須菩提，菩薩摩訶薩亦如是，以十善道教化眾生，令行乃至十八不共法，實無眾生行十善道乃至十八不共法。何以故？諸法相如幻故。須菩提，是名菩薩摩訶薩大莊嚴。 
　　“復次，須菩提，菩薩摩訶薩住羼提波羅蜜，教化眾生令行羼提波羅蜜。須菩提，云何菩薩摩訶薩住羼提波羅蜜，教化眾生令行羼提波羅蜜？須菩提，菩薩摩訶薩從初發心已來如是大莊嚴，若一切眾生罵詈刀杖傷害，菩薩摩訶薩于此中不起一念，亦教一切眾生行此忍辱。譬若幻師若幻師弟子，于四衢道中化作大眾，令行忍辱余如上說。須菩提，是名菩薩摩訶薩大莊嚴。 
　　“復次，須菩提，菩薩摩訶薩住毗梨耶波羅蜜，教一切眾生令行毗梨耶波羅蜜。須菩提，云何菩薩摩訶薩住毗梨耶波羅蜜，教一切眾生令行毗梨耶波羅蜜？須菩提，菩薩摩訶薩應薩婆若心，身心精進教化眾生。譬如幻師若幻師弟子，于四衢道中化作大眾，教令行身心精進余如上說。是名菩薩摩訶薩大莊嚴。 
　　“復次，須菩提，菩薩摩訶薩住禪那波羅蜜，教一切眾生令行禪那波羅蜜。須菩提，云何菩薩摩訶薩住禪那波羅蜜，教一切眾生令行禪那波羅蜜？須菩提，菩薩摩訶薩住諸法等中，不見法若亂、若定。如是，須菩提，菩薩摩訶薩住禪那波羅蜜，教一切眾生令行禪那波羅蜜，乃至阿耨多羅三藐三菩提終不離禪那波羅蜜。譬如工幻師若幻師弟子，于四衢道中化作大眾，教令行禪那波羅蜜余如上說。須菩提，是名菩薩摩訶薩大莊嚴。 
　　“復次，須菩提，菩薩摩訶薩住般若波羅蜜，教一切眾生令行般若波羅蜜。須菩提，云何菩薩摩訶薩住般若波羅蜜，教一切眾生令行般若波羅蜜？須菩提，菩薩摩訶薩行般若波羅蜜時，無有法得此岸、彼岸，如是菩薩摩訶薩住般若波羅蜜中，教一切眾生令行般若波羅蜜。譬如工幻師若幻師弟子，于四衢道中化作大眾，教令行般若波羅蜜。須菩提，是名菩薩摩訶薩大莊嚴。 
　　“復次，須菩提，菩薩摩訶薩大莊嚴，十方如恒河沙等國土中眾生隨其所應，自變其身住檀那波羅蜜乃至般若波羅蜜，亦教眾生令行檀那波羅蜜乃至般若波羅蜜，是眾生行是法乃至阿耨多羅三藐三菩提終不離是法。須菩提，譬如工幻師若幻師弟子，于四衢道中化作眾生，教令行六波羅蜜余如上說。如是，須菩提，是名菩薩摩訶薩大莊嚴。 
　　“復次，須菩提，菩薩摩訶薩大莊嚴，應薩婆若心不生是念‘我教若干人住檀那波羅蜜，不教若干人住檀那波羅蜜’，乃至般若波羅蜜亦如是，不生是念‘我教若干人住四念處，不教若干人住四念處’，乃至十八不共法亦如是，亦不生是念‘我教若干人令得須陀洹果、斯陀含果、阿那含果、阿羅漢果、辟支佛道、一切種智，亦不教若干人令得須陀洹果乃至一切種智’。‘我當令無量無邊阿僧祇眾生，住檀那波羅蜜乃至般若波羅蜜，立眾生于四念處乃至十八不共法，令無量無邊阿僧祇眾生得須陀洹果乃至一切種智。’譬如工幻師若幻師弟子，于四衢道中化作大眾，教令行六波羅蜜乃至得一切種智，余如上說。須菩提，是名菩薩摩訶薩大莊嚴。”  
　　爾時，須菩提白佛言：“世尊，如我從佛所聞義，菩薩摩訶薩無大莊嚴為大莊嚴，諸法自相空故——所謂色、色相空，受想行識、識相空，眼、眼相空乃至意、意相空，色、色相空乃至法、法相空，眼識、眼識相空乃至意識、意識相空，眼觸、眼觸相空乃至意觸、意觸相空，眼觸因緣生受、受相空乃至意觸因緣生受、受相空。世尊，檀那波羅蜜、檀那波羅蜜相空乃至般若波羅蜜、般若波羅蜜相空，內空、內空相空乃至無法有法空、無法有法空相空，四念處、四念處相空乃至十八不共法、十八不共法相空，菩薩、菩薩相空。世尊，以是因緣故，當知菩薩摩訶薩無大莊嚴為大莊嚴。” 
　　佛告須菩提：“如是，如是，如汝所言。須菩提，薩婆若非作法，眾生亦非作法，菩薩為是眾生大莊嚴。” 
　　須菩提白佛言：“世尊，何因緣故，薩婆若非作法，是眾生亦非作法，菩薩為是眾生大莊嚴？” 
　　佛語須菩提：“作者不可得故，薩婆若非作非起法，是諸眾生亦非作非起法。何以故？須菩提，色非作非不作，受、想、行、識非作非不作，眼非作非不作乃至意非作非不作，色乃至法、眼識乃至意識、眼觸乃至意觸、眼觸因緣生受乃至意觸因緣生受非作非不作。 
　　“須菩提，我非作非不作，乃至知者、見者非作非不作。何以故？是諸法畢竟不可得故。 
　　“須菩提，夢非作非不作。何以故？畢竟不可得故。幻、響、影、焰、化非作非不作。何以故？畢竟不可得故。 
　　“須菩提，內空非作非不作，畢竟不可得故，乃至無法有法空非作非不作，畢竟不可得故。 
　　“須菩提，四念處非作非不作，畢竟不可得故，乃至十八不共法非作非不作。何以故？是法皆畢竟不可得故。 
　　“須菩提，諸法如、法相、法性、法住、法位、實際非作非不作，畢竟不可得故。 
　　“須菩提，菩薩非作非不作，畢竟不可得故；薩婆若及一切種智非作非不作，畢竟不可得故。 
　　“以是因緣故，須菩提，薩婆若非作非起法，是眾生亦非作非起法，菩薩為是眾生大莊嚴。”  
　　爾時，須菩提白佛言：“如我觀佛所說義，世尊，色無縛無脫，受、想、行、識無縛無脫。” 
　　爾時，富樓那彌多羅尼子語須菩提：“色是無縛無脫，受、想、行、識是無縛無脫。” 
　　須菩提言：“如是，如是，色是無縛無脫，受、想、行、識是無縛無脫。” 
　　富樓那問須菩提：“何等色無縛無脫？何等受、想、行、識無縛無脫？” 
　　須菩提言：“如夢，色無縛無脫；如夢，受、想、行、識無縛無脫；如響、如影、如幻、如焰、如化，色、受、想、行、識無縛無脫。 
　　“富樓那彌多羅尼子，過去色無縛無脫，過去受、想、行、識無縛無脫；未來色無縛無脫，未來受、想、行、識無縛無脫；現在色無縛無脫，現在受、想、行、識無縛無脫。何以故無縛無脫？是色無所有故，無縛無脫；受、想、行、識無所有故，無縛無脫；離故、寂滅故、不生故，無縛無脫。 
　　“富樓那，善色、受、想、行、識亦無縛無脫，不善色、受、想、行、識無縛無脫；無記色無縛無脫，無記受、想、行、識無縛無脫；世間出世間、有漏無漏色無縛無脫，受、想、行、識亦無縛無脫。何以故？無所有故、離故、寂滅故、不生故，無縛無脫。 
　　“富樓那，一切法亦無縛無脫，無所有故、離故、寂滅故、不生故，無縛無脫。 
　　“富樓那，檀那波羅蜜無縛無脫，尸羅波羅蜜、羼提波羅蜜、毗梨耶波羅蜜、禪那波羅蜜、般若波羅蜜無縛無脫，無所有故、離故、寂滅不生故，無縛無脫。 
　　“富樓那，內空亦無縛無脫，乃至無法有法空亦無縛無脫，四念處無縛無脫，乃至十八不共法無縛無脫，無所有故、離故、寂滅故、不生故，無縛無脫。阿耨多羅三藐三菩提無縛無脫，一切智、一切種智無縛無脫，菩薩無縛無脫，佛亦無縛無脫，無所有故、離故、寂滅故、不生故，無縛無脫。 
　　“富樓那，諸法如、法相、法性、法住、法位、實際、無為法無縛無脫，無所有故、離故、寂滅故、不生故，無縛無脫。 
　　“富樓那，是名菩薩摩訶薩無縛無脫，檀那波羅蜜乃至般若波羅蜜、四念處乃至一切種智無縛無脫。是菩薩摩訶薩住無縛無脫檀那波羅蜜中，乃至住無縛無脫般若波羅蜜，住無縛無脫四念處，乃至住無縛無脫一切種智——無縛無脫成就眾生，無縛無脫凈佛國土，無縛無脫諸佛當供養，無縛無脫當聽法，無縛無脫諸佛終不離，無縛無脫諸神通終不離，無縛無脫五眼終不離，無縛無脫陀羅尼門終不離，無縛無脫諸三昧門終不離，無縛無脫當生道種智，無縛無脫當得一切種智，無縛無脫法輪轉，無縛無脫眾生安立三乘。 
　　“如是，富樓那，菩薩摩訶薩行無縛無脫六波羅蜜，當知一切法無縛無脫，無所有故、離故、寂滅故、不生故。 
　　“富樓那，是名菩薩摩訶薩無縛無脫大莊嚴。”  問乘品第十八  
　　爾時，須菩提白佛言：“世尊，何等是菩薩摩訶薩摩訶衍？云何當知菩薩摩訶薩發趣大乘？是乘發何處？是乘至何處？當住何處？誰當乘是乘出者？” 
　　佛告須菩提：“汝問何等是菩薩摩訶衍？須菩提，六波羅蜜是菩薩摩訶薩摩訶衍。何等六？檀那波羅蜜、尸羅波羅蜜、羼提波羅蜜、毗梨耶波羅蜜、禪那波羅蜜、般若波羅蜜。 
　　“云何名檀那波羅蜜？須菩提，菩薩摩訶薩以應薩婆若心，內外所有布施共一切眾生回向阿耨多羅三藐三菩提，用無所得故。須菩提，是名菩薩摩訶薩檀那波羅蜜。 
　　“云何名尸羅波羅蜜？須菩提，菩薩摩訶薩以應薩婆若心，自行十善道亦教他行十善道，以無所得故，是名菩薩摩訶薩尸羅波羅蜜。 
　　“云何名羼提波羅蜜？須菩提，菩薩摩訶薩以應薩婆若心，自具足忍辱亦教他行忍辱，以無所得故，是名菩薩摩訶薩羼提波羅蜜。 
　　“云何名毗梨耶波羅蜜？須菩提，菩薩摩訶薩以應薩婆若心，行五波羅蜜勤修不息，亦安立一切眾生于五波羅蜜，以無所得故，是名菩薩摩訶薩毗梨耶波羅蜜。 
　　“云何名禪那波羅蜜？須菩提，菩薩摩訶薩以應薩婆若心，自以方便入諸禪不隨禪生，亦教他令入諸禪，以無所得故，是名菩薩摩訶薩禪那波羅蜜。 
　　“云何名般若波羅蜜？須菩提，菩薩摩訶薩以應薩婆若心，不著一切法亦觀一切法性，以無所得故，亦教他不著一切法亦觀一切法性，以無所得故，是名菩薩摩訶薩般若波羅蜜。 
　　“須菩提，是為菩薩摩訶薩摩訶衍。 
　　“復次，須菩提，菩薩摩訶薩復有摩訶衍，所謂內空、外空、內外空、空空、大空、第一義空、有為空、無為空、畢竟空、無始空、散空、性空、自相空、諸法空、不可得空、無法空、有法空、無法有法空。” 
　　須菩提白佛言：“何等為內空？” 
　　佛言：“內法名眼、耳、鼻、舌、身、意。眼、眼空，非常非滅故。何以故？性自爾。耳、耳空，鼻、鼻空，舌、舌空，身、身空，意、意空，非常非滅故。何以故？性自爾。是名內空。 
　　“何等為外空？外法名色、聲、香、味、觸、法。色、色空，非常非滅故。何以故？性自爾。聲、聲空，香、香空，味、味空，觸、觸空，法、法空，非常非滅故。何以故？性自爾。是名外空。 
　　“何等為內外空？內外法名內六入、外六入。內法、內法空，非常非滅故。何以故？性自爾。外法、外法空，非常非滅故。何以故？性自爾。是名內外空。 
　　“何等為空空？一切法空，是空亦空，非常非滅故。何以故？性自爾。是名空空。 
　　“何等為大空？東方、東方相空，非常非滅故。何以故？性自爾。南西北方、四維、上下，南西北方、四維、上下空，非常非滅故。何以故？性自爾。是名大空。 
　　“何等為第一義空？第一義名涅槃。涅槃、涅槃空，非常非滅故。何以故？性自爾。是名第一義空。 
　　“何等為有為空？有為法名欲界、色界、無色界。欲界、欲界空，色界、色界空，無色界、無色界空，非常非滅故。何以故？性自爾。是名有為空。 
　　“何等為無為空？無為法名若無生相、無住相、無滅相。無為法、無為法空，非常非滅故。何以故？性自爾。是為無為空。 
　　“何等為畢竟空？畢竟名諸法，畢竟不可得，非常非滅故。何以故？性自爾。是名畢竟空。 
　　“何等為無始空？若法初來處不可得，非常非滅故。何以故？性自爾。是名無始空。 
　　“何等為散空？散名諸法無滅，非常非滅故。何以故？性自爾。是為散空。 
　　“何等為性空？一切法性——若有為法性、若無為法性，是性非聲聞、辟支佛所作，非佛所作，亦非余人所作，是性性空，非常非滅故。何以故？性自爾。是名性空。 
　　“何等為自相空？自相名色壞相、受受相、想取相、行作相、識識相。如是等有為無為法各各自相空，非常非滅故。何以故？性自爾。是名自相空。 
　　“何等為諸法空？諸法名色、受、想、行、識、眼、耳、鼻、舌、身、意、色、聲、香、味、觸、法、眼界、色界、眼識界乃至意界、法界、意識界。是諸法、諸法空，非常非滅故。何以故？性自爾。是為諸法空。 
　　“何等為不可得空？求諸法不可得，是不可得空，非常非滅故。何以故？性自爾。是名不可得空。 
　　“何等為無法空？若法無是亦空，非常非滅故。何以故？性自爾。是名無法空。 
　　“何等為有法空？有法名諸法和合中有自性相，是有法空，非常非滅故。何以故？性自爾。是名有法空。 
　　“何等為無法有法空？諸法中無法，諸法和合中有自性相，是無法有法空，非常非滅故。何以故？性自爾。是名無法有法空。 
　　“復次，須菩提，法法相空，無法無法相空，自法自法相空，他法他法相空。 
　　“何等名法法相空？法名五陰，五陰空，是名法法相空。 
　　“何等名無法無法相空？無法名無為法，是名無法無法空。 
　　“何等名自法自法空？諸法自法空，是空非知作、非見作，是名自法自法空。 
　　“何等名他法他法空？若佛出，若佛未出，法住、法相、法位、法性、如、實際，過此諸法空，是名他法他法空。是名菩薩摩訶薩摩訶衍。 
　　“復次，須菩提，菩薩摩訶薩摩訶衍，所謂名首楞嚴三昧，寶印三昧，師子游戲三昧，妙月三昧，月幢相三昧，出諸法三昧，觀頂三昧，畢法性三昧，畢幢相三昧，金剛三昧，入法印三昧，三昧王安立三昧，放光三昧，力進三昧，高出三昧，必入辯才三昧，釋名字三昧，觀方三昧，陀羅尼印三昧，無誑三昧，攝諸法海三昧，遍覆虛空三昧，金剛輪三昧，寶斷三昧，能照三昧，不求三昧，無住三昧，無心三昧，凈燈三昧，無邊明三昧，能作明三昧，普照明三昧，堅凈諸三昧三昧，無垢明三昧，歡喜三昧，電光三昧，無盡三昧，威德三昧，離盡三昧，不動三昧，不退三昧，日燈三昧，月凈三昧，凈明三昧，能作明三昧，作行三昧，知相三昧，如金剛三昧，心住三昧，普明三昧，安立三昧，寶聚三昧，妙法印三昧，法等三昧，斷喜三昧，到法頂三昧，能散三昧，分別諸法句三昧，字等相三昧，離字三昧，斷緣三昧，不壞三昧，無種相三昧，無處行三昧，離朦昧三昧，無去三昧，不變異三昧，度緣三昧，集諸功德三昧，住無心三昧，凈妙華三昧，覺意三昧，無量辯三昧，無等等三昧，度諸法三昧，分別諸法三昧，散疑三昧，無處三昧，一莊嚴三昧，生行三昧，一行三昧，不一行三昧，妙行三昧，達一切有底散三昧，入名語三昧，離音聲字語三昧，然炬三昧，凈相三昧，破相三昧，一切種妙足三昧，不喜苦樂三昧，無盡相三昧，陀羅尼三昧，攝諸邪正相三昧，滅憎愛三昧，逆順三昧，凈光三昧，堅固三昧，滿月凈光三昧，大莊嚴三昧，能照一切世三昧，三昧等三昧，攝一切有諍無諍三昧，不樂一切住處三昧，如住定三昧，壞身衰三昧，壞語如虛空三昧，離著虛空不染三昧。 
　　“云何名首楞嚴三昧？知諸三昧行處，是名首楞嚴三昧。 
　　“云何名寶印三昧？住是三昧，能印諸三昧，是名寶印三昧。 
　　“云何名師子游戲三昧？住是三昧，能游戲諸三昧中如師子，是名師子游戲三昧。 
　　“云何名妙月三昧？住是三昧，能照諸三昧如凈月，是名妙月三昧。 
　　“云何名月幢相三昧？住是三昧，能持諸三昧相，是名月幢相三昧。 
　　“云何名出諸法三昧？住是三昧，能出生諸三昧，是名出諸法三昧。 
　　“云何名觀頂三昧？住是三昧，能觀諸三昧頂，是名觀頂三昧。 
　　“云何名畢法性三昧？住是三昧，決定知法性，是名畢法性三昧。 
　　“云何名畢幢相三昧？住是三昧，能持諸三昧幢，是名畢幢相三昧。 
　　“云何名金剛三昧？住是三昧，能破諸三昧，是名金剛三昧。 
　　“云何名入法印三昧？住是三昧，入諸法印，是名入法即三昧。 
　　“云何名三昧王安立三昧？住是三昧，一切諸三昧中安立住如王，是名三昧王安立三昧。 
　　“云何名放光三昧？住是三昧，能放光照諸三昧，是名放光三昧。 
　　“云何名力進三昧？住是三昧，于諸三昧能作勢力，是名力進三昧。 
　　“云何名高出三昧？住是三昧，能增長諸三昧，是名高出三昧。 
　　“云何名必入辯才三昧？住是三昧，能辯說諸三昧，是名必入辯才三昧。 
　　“云何名釋名字三昧？住是三昧，能釋諸三昧名字，是名釋名字三昧。 
　　“云何名觀方三昧？住是三昧，能觀諸三昧方，是名觀方三昧。 
　　“云何名陀羅尼印三昧？住是三昧，持諸三昧印，是名陀羅尼印三昧。 
　　“云何名無誑三昧？住是三昧，于諸三昧不欺誑，是名無誑三昧。 
　　“云何名攝諸法海三昧？住是三昧，能攝諸三昧如大海水，是名攝諸法海三昧。 
　　“云何名遍覆虛空三昧？住是三昧，遍覆諸三昧如虛空，是名遍覆虛空三昧。 
　　“云何名金剛輪三昧？住是三昧，能持諸三昧分，是名金剛輪三昧。 
　　“云何名斷寶三昧？住是三昧，斷諸三昧煩惱垢，是名斷寶三昧。 
　　“云何名能照三昧？住是三昧，能以光明顯照諸三昧，是名能照三昧。 
　　“云何名不求三昧？住是三昧，無法可求，是名不求三昧。 
　　“云何名無住三昧？住是三昧中，不見一切法住，是名無住三昧。 
　　“云何名無心三昧？住是三昧，心、心數法不行，是名無心三昧。 
　　“云何名凈燈三昧？住是三昧，于諸三昧中作明如燈，是名凈燈三昧。 
　　“云何名無邊明三昧？住是三昧，與諸三昧作無邊明，是名無邊明三昧。 
　　“云何名能作明三昧？住是三昧，即時能為諸三昧作明，是名能作明三昧。 
　　“云何名普照明三昧？住是三昧，即能照諸三昧門，是名普照明三昧。 
　　“云何名堅凈諸三昧三昧？住是三昧，能堅凈諸三昧相，是名堅凈諸三昧三昧。 
　　“云何名無垢明三昧？住是三昧，能除諸三昧垢，亦能照一切三昧，是名無垢明三昧。 
　　“云何名歡喜三昧？住是三昧，能受諸三昧喜，是名歡喜三昧。 
　　“云何名電光三昧？住是三昧，照諸三昧如電光，是名電光三昧。 
　　“云何名無盡三昧？住是三昧，于諸三昧不見盡，是名無盡三昧。 
　　“云何名威德三昧？住是三昧，于諸三昧威德照然，是名威德三昧。 
　　“云何名離盡三昧？住是三昧，不見諸三昧盡，是名離盡三昧。 
　　“云何名不動三昧？住是三昧，令諸三昧不動不戲，是名不動三昧。 
　　“云何名不退三昧？住是三昧，能不見諸三昧退，是名不退三昧。 
　　“云何名日燈三昧？住是三昧，放光照諸三昧門，是名日燈三昧。 
　　“云何名月凈三昧？住是三昧，能除諸三昧闇，是名月凈三昧。 
　　“云何名凈明三昧？住是三昧，于諸三昧得四無闇智，是名凈明三昧。 
　　“云何名能作明三昧？住是三昧，于諸三昧門能作明，是名能作明三昧。 
　　“云何名作行三昧？住是三昧，能令諸三昧各有所作，是名作行三昧。 
　　“云何名知相三昧？住是三昧，見諸三昧知相，是名知相三昧。 
　　“云何名如金剛三昧？住是三昧，能貫達諸法亦不見達，是名如金剛三昧。 
　　“云何名心住三昧？住是三昧，心不動不轉不惱，亦不念有是心，是名心住三昧。 
　　“云何名普明三昧？住是三昧，普見諸三昧明，是名普明三昧。 
　　“云何名安立三昧？住是三昧，于諸三昧安立不動，是名安立三昧。 
　　“云何名寶聚三昧？住是三昧，普見諸三昧如見寶聚，是名寶聚三昧。 
　　“云何名妙法印三昧？住是三昧，能印諸三昧以無印印故，是名妙法印三昧。 
　　“云何名法等三昧？住是三昧，觀諸法等無法不等，是名法等三昧。 
　　“云何名斷喜三昧？住是三昧，斷一切法中喜，是名斷喜三昧。 
　　“云何名到法頂三昧？住是三昧，滅諸法闇亦在諸三昧上，是名到法頂三昧。 
　　“云何名能散三昧？住是三昧，中能破散諸法，是名能散三昧。 
　　“云何名分別諸法句三昧？住是三昧，分別諸三昧諸法句，是名分別諸法句三昧。 
　　“云何名字等相三昧？住是三昧，得諸三昧字等，是名字等相三昧。 
　　“云何名離字三昧？住是三昧，諸三昧中乃至不見一字，是名離字三昧。 
　　“云何名斷緣三昧？住是三昧，斷諸三昧緣，是名斷緣三昧。 
　　“云何名不壞三昧？住是三昧，不得諸法變異，是名不壞三昧。 
　　“云何名無種相三昧？住是三昧，不見諸法種種，是名無種相三昧。 
　　“云何名無處行三昧？住是三昧，不見諸三昧處，是名無處行三昧。 
　　“云何名離蒙昧三昧？住是三昧，離諸三昧微闇，是名離朦昧三昧。 
　　“云何名無去三昧？住是三昧，不見一切三昧去相，是名無去三昧。 
　　“云何名不變異三昧？住是三昧，不見諸三昧變異相，是名不變異三昧。 
　　“云何名度緣三昧？住是三昧，度一切三昧緣境界，是名度緣三昧。 
　　“云何名集諸功德三昧？住是三昧，集諸三昧功德，是名集諸功德三昧。 
　　“云何名住無心三昧？住是三昧，于諸三昧心不入，是名住無心三昧。 
　　“云何名凈妙華三昧？住是三昧，令諸三昧得凈妙如華，是名凈妙華三昧。 
　　“云何名覺意三昧？住是三昧，諸三昧中得七覺分，是名覺意三昧。 
　　“云何名無量辯三昧？住是三昧，于諸法中得無量辯，是名無量辯三昧。 
　　“云何名無等等三昧？住是三昧，諸三昧中得無等等相，是名無等等三昧。 
　　“云何名度諸法三昧？住是三昧，度一切三界，是名度諸法三昧。 
　　“云何名分別諸法三昧？住是三昧，諸三昧及諸法分別見，是名分別諸法三昧。 
　　“云何名散疑三昧？住是三昧，得散諸法疑，是名散疑三昧。 
　　“云何名無住處三昧？住是三昧，不見諸法住處，是名無住處三昧。 
　　“云何名一莊嚴三昧？住是三昧，終不見諸法二相，是名一莊嚴三昧。 
　　“云何名生行三昧？住是三昧，不見諸行生，是名生行三昧。 
　　“云何名一行三昧？住是三昧，不見諸三昧此岸彼岸，是名一行三昧。 
　　“云何名不一行三昧？住是三昧，不見諸三昧一相，是名不一行三昧。 
　　“云何名妙行三昧？住是三昧，不見諸三昧二相，是名妙行三昧。 
　　“云何名達一切有底散三昧？住是三昧，入一切有一切三昧，智慧通達亦無所達，是名達一切有底散三昧。 
　　“云何名入名語三昧？住是三昧，入一切三昧名語，是名入名語三昧。 
　　“云何名離音聲字語三昧？住是三昧，不見諸三昧音聲字語，是名離音聲字語三昧。 
　　“云何名燃炬三昧？住是三昧，威德照明如炬，是名燃炬三昧。 
　　“云何名凈相三昧？住是三昧，凈諸三昧相，是名凈相三昧。 
　　“云何名破相三昧？住是三昧，不見諸三昧相，是名破相三昧。 
　　“云何名一切種妙足三昧？住是三昧，一切諸三昧種皆具足，是名一切種妙足三昧。 
　　“云何名不喜苦樂三昧？住是三昧，不見諸三昧苦樂，是名不喜苦樂三昧。 
　　“云何名無盡相三昧？住是三昧，不見諸三昧盡，是名無盡相三昧。 
　　“云何名多陀羅尼三昧？住是三昧，能持諸三昧，是名多陀羅尼三昧。 
　　“云何名攝諸邪正相三昧？住是三昧，于諸三昧不見邪正相，是名攝諸邪正相三昧。 
　　“云何名滅憎愛三昧？住是三昧，不見諸三昧憎愛，是名滅憎愛三昧。 
　　“云何名逆順三昧？住是三昧，不見諸法諸三昧逆順，是名逆順三昧。 
　　“云何名凈光三昧？住是三昧，不得諸三昧明垢，是名凈光三昧。 
　　“云何名堅固三昧？住是三昧，不得諸三昧不堅固，是名堅固三昧。 
　　“云何名滿月凈光三昧？住是三昧，諸三昧滿足如月十五日，是名滿月凈光三昧。 
　　“云何名大莊嚴三昧？住是三昧，大莊嚴成就諸三昧，是名大莊嚴三昧。 
　　“云何名能照一切世三昧？住是三昧，諸三昧及一切法能照，是名能照一切世三昧。 
　　“云何名三昧等三昧？住是三昧，于諸三昧不得定亂相，是名三昧等三昧。 
　　“云何名攝一切有諍無諍三昧？住是三昧，能使諸三昧不分別有諍無諍，是名攝一切有諍無諍三昧。 
　　“云何名不樂一切住處三昧？住是三昧，不見諸三昧依處，是名不樂一切住處三昧。 
　　“云何名如住定三昧？住是三昧，不過諸三昧如相，是名如住定三昧。 
　　“云何名壞身衰三昧？住是三昧，不得身相，是名壞身衰三昧。 
　　“云何名壞語如虛空三昧？住是三昧，不見諸三昧語業如虛空，是名壞語如虛空三昧。 
　　“云何名離著虛空不染三昧？住是三昧，見諸法如虛空無礙，亦不染是三昧，是名離著虛空不染三昧。 
　　“須菩提，是名菩薩摩訶薩摩訶衍。”  
摩訶般若波羅蜜經卷第六 廣乘品第十九  
　　佛告須菩提：“菩薩摩訶薩摩訶衍，所謂四念處。何等四？須菩提，菩薩摩訶薩內身中循身觀亦無身覺，以不可得故；外身中、內外身中循身觀亦無身覺，以不可得故，勤精進一心除世間貪憂。內受、內心、內法，外受、外心、外法，內外受、內外心、內外法，循法觀亦無法覺，以不可得故，勤精進一心除世間貪憂。 
　　“須菩提，菩薩摩訶薩，云何內身中循身觀？ 
　　“須菩提，若菩薩摩訶薩行時知行，住時知住，坐時知坐，臥時知臥，知身所行如是知。須菩提，菩薩摩訶薩如是內身中循身觀，勤精進一心除世間貪憂，以不可得故。 
　　“復次，須菩提，菩薩摩訶薩若來若去視瞻一心，屈申俯仰、服僧伽梨、執持衣缽、飲食、臥息、坐立、睡覺、語默、入出禪定亦常一心。如是，須菩提，菩薩摩訶薩行般若波羅蜜，內身中循身觀，以不可得故。 
　　“復次，須菩提，菩薩摩訶薩內身中循身觀時，一心念入息時知入息，出息時知出息，入息長時知入息長，出息長時知出息長，入息短時知入息短，出息短時知出息短。譬如旋師若旋師弟子，繩長知長，繩短知短，菩薩摩訶薩亦如是，一心念入息時知入息，出息時知出息，入息長時知入息長，出息長時知出息長，入息短時知入息短，出息短時知出息短。如是，須菩提，菩薩摩訶薩內身中循身觀，勤精進一心除世間貪憂，以不可得故。 
　　“復次，須菩提，菩薩摩訶薩觀身四大作是念：‘身中有地大、水大、火大、風大。’譬如屠牛師若屠牛弟子，以刀殺牛分作四分，作四分已若立若坐觀此四分。菩薩摩訶薩亦如是，行般若波羅蜜時，種種觀身四大——地大、水大、火大、風大。如是，須菩提，菩薩摩訶薩內身中循身觀，以不可得故。 
　　“復次，須菩提，菩薩摩訶薩觀內身，從足至頂周匝薄皮，種種不凈充滿身中，作是念：‘身中有發毛爪齒、薄皮厚皮、筋肉骨髓、脾腎心膽肝肺、小腸大腸、胃脬屎尿、垢汗淚涕、涎唾膿血、黃白痰癊、肪[月*冊]腦膜。’譬如田夫倉中隔盛雜谷，種種充滿稻麻黍粟豆麥，明眼之人開倉即知——是麻、是黍、是稻、是粟、是麥、是豆，分別悉知。菩薩摩訶薩亦如是，觀是身從足至頂周匝薄皮，種種不凈充滿身中發毛爪齒乃至腦膜。如是，須菩提，菩薩摩訶薩觀內身，勤精進一心除世間貪憂，以不可得故。 
　　“復次，須菩提，菩薩摩訶薩若見是棄死人身，一日、二日至于五日，膖脹青瘀膿汁流出，自念：‘我身亦如是相，如是法，未脫此法。’如是，須菩提，菩薩摩訶薩內身中循身觀，勤精進一心除世間貪憂，以不可得故。 
　　“復次，須菩提，菩薩摩訶薩若見是棄死人身，若六日，若七日，烏、鴟、雕、鷲、豺、狼、狐、狗——如是等種種禽獸攫裂食之，自念：‘我身如是相，如是法，未脫此法。’如是，須菩提，菩薩摩訶薩內身中循身觀，勤精進一心除世間貪憂，以不可得故。 
　　“復次，須菩提，菩薩摩訶薩若見是棄死人身，種種禽獸食已不凈爛臭，自念：‘我身如是相，如是法，未脫此法。’乃至除世間貪憂。 
　　“復次，須菩提，菩薩摩訶薩若見是棄死人身，骨璅血肉涂染筋骨相連，自念：‘我身如是相，如是法，未脫此法。’乃至除世間貪憂。 
　　“復次，須菩提，菩薩摩訶薩若見是棄死人身，骨璅血肉已離筋骨相連，自念：‘我身如是相，如是法，未脫此法。’乃至除世間貪憂。 
　　“復次，須菩提，菩薩摩訶薩若見是棄死人身，骨璅已散在地，自念：‘我身如是相，如是法，未脫此法。’如是，須菩提，菩薩摩訶薩觀內身，乃至除世間貪憂。 
　　“復次，須菩提，菩薩摩訶薩若見是棄死人身，骨散在地，腳骨異處，[跳-兆+尃]骨、髀骨、腰骨、脅骨、脊骨、手骨、項骨、髑髏各各異處，自念：‘我身如是相，如是法，未脫此法。’如是，須菩提，菩薩摩訶薩觀內身，乃至除世間貪憂。 
　　“復次，須菩提，菩薩摩訶薩見是棄死人，骨在地歲久，風吹日曝，色白如貝，自念：‘我身如是相，如是法，未脫此法。’如是，須菩提，菩薩摩訶薩觀內身，乃至除世間貪憂，以不可得故。 
　　“復次，須菩提，菩薩摩訶薩見是棄死人骨在地，歲久其色如鴿，腐朽爛壞與土共合，自念：‘我身如是相，如是法，未脫此法。’如是，須菩提，菩薩摩訶薩內身中循身觀，勤精進一心除世間貪憂，以不可得故。外身、內外身亦如是，受念處、心念處、法念處亦應如是廣說。須菩提，是名菩薩摩訶薩摩訶衍。 
　　“復次，須菩提，菩薩摩訶薩摩訶衍，所謂四正勤。何等四？須菩提，菩薩摩訶薩，未生諸惡不善法為不生故，欲生勤精進攝心行道；已生諸惡不善法為斷故，欲生勤精進攝心行道；未生諸善法為生故，欲生勤精進攝心行道；已生諸善法為住不失修滿增廣故，欲生勤精進攝心行道。以不可得故，須菩提，是名菩薩摩訶薩摩訶衍。 
　　“復次，須菩提，菩薩摩訶薩摩訶衍，所謂四如意分。何等四？欲定斷行成就修如意分；心定斷行成就修如意分；精進定斷行成就修如意分；思惟定斷行成就修如意分。以不可得故，須菩提，是名菩薩摩訶薩摩訶衍。 
　　“復次，須菩提，菩薩摩訶薩摩訶衍，所謂五根。何等五？信根、精進根、念根、定根、慧根。是名菩薩摩訶薩摩訶衍，以不可得故。 
　　“復次，須菩提，菩薩摩訶薩摩訶衍，所謂五力。何等五？信力、精進力、念力、定力、慧力。是名菩薩摩訶薩摩訶衍，以不可得故。 
　　“復次，須菩提，菩薩摩訶薩摩訶衍，所謂七覺分。何等七？菩薩摩訶薩修念覺分，依離依無染向涅槃；擇法覺分、精進覺分、喜覺分、除覺分、定覺分、舍覺分，依離依無染向涅槃。以不可得故，是名菩薩摩訶薩摩訶衍。 
　　“復次，須菩提，菩薩摩訶薩摩訶衍，所謂八圣道分。何等八？正見、正思惟、正語、正業、正命、正精進、正念、正定。是名菩薩摩訶薩摩訶衍，以不可得故。 
　　“復次，須菩提，菩薩摩訶薩摩訶衍，所謂三三昧。何等三？空、無相、無作三昧。空三昧名諸法自相空，是名空解脫門；無相名壞諸法相不憶不念，是名無相解脫門；無作名諸法中不愿作，是名無作解脫門。是名菩薩摩訶薩摩訶衍，以不可得故。 
　　“復次，須菩提，菩薩摩訶薩摩訶衍，所謂苦智、集智、滅智、道智、盡智、無生智、法智、比智、世智、他心智、如實智。云何名苦智？知苦不生是名苦智。云何名集智？知集應斷是名集智。云何名滅智？知苦滅是名滅智。云何名道智？知八圣道分是名道智。云何名盡智？知諸淫恚癡盡是名盡智。云何名無生智？知諸有中無生是名無生智。云何名法智？知五陰本事是名法智。云何名比智？知眼無常乃至意觸因緣生受無常是名比智。云何名世智？知因緣名字是名世智。云何名他心智？知他眾生心是名他心智。云何名如實智？諸佛一切種智是名如實智。須菩提，是名菩薩摩訶薩摩訶衍，以不可得故。 
　　“復次，須菩提，菩薩摩訶薩摩訶衍，所謂三根——未知欲知根、知根、智者根。云何名未知欲知根？諸學人未得果信根、精進根、念根、定根、慧根，是名未知欲知根。云何名知根？諸學人得果信根乃至慧根，是名知根。云何名智者根？諸無學人若阿羅漢、若辟支佛、諸佛信根乃至慧根，是名智者根。須菩提，是名菩薩摩訶薩摩訶衍，以不可得故。 
　　“復次，須菩提，菩薩摩訶薩摩訶衍，所謂三三昧。何等三？有覺有觀三昧、無覺有觀三昧、無覺無觀三昧。云何名有覺有觀三昧？離諸欲，離惡不善法，有覺有觀，離生喜樂，入初禪，是名有覺有觀三昧。云何名無覺有觀三昧？初禪、二禪中間，是名無覺有觀三昧。云何名無覺無觀三昧？從二禪乃至非有想非無想定，是名無覺無觀三昧。須菩提，是名菩薩摩訶薩摩訶衍，以不可得故。 
　　“復次，須菩提，菩薩摩訶薩摩訶衍，所謂十念。何等十？念佛、念法、念僧、念戒、念舍、念天、念善、念出入息、念身、念死。須菩提，是名菩薩摩訶薩摩訶衍，以不可得故。 
　　“復次，須菩提，菩薩摩訶薩摩訶衍，所謂四禪、四無量心、四無色定、八背舍、九次第定。須菩提，是名菩薩摩訶薩摩訶衍，以不可得故。 
　　“復次，須菩提，菩薩摩訶薩摩訶衍，所謂佛十力。何等十？佛如實知一切法是處不是處相，一力也；如實知他眾生過去、未來、現在諸業諸受法，知造業處，知因緣，知報，二力也；如實知諸禪解脫三昧定垢凈分別相，三力也；如實知他眾生諸根上下相，四力也；如實知他眾生種種欲解，五力也；如實知世間種種無數性，六力也；如實知一切至處道，七力也；知種種宿命有相有因緣，一世、二世乃至百千世劫，初劫盡我在彼眾生中生，如是姓，如是名，如是飲食、苦樂、壽命長短，彼中死是間生，是間死還生是間，此間生名姓、飲食、苦樂、壽命長短亦如是，八力也；佛天眼凈過諸天眼，見眾生死時生時、端正丑陋、若大若小、若墮惡道、若墮善道，如是業因緣受報——是諸眾生惡身業成就、惡口業成就、惡意業成就、謗毀圣人受邪見業因緣故，身壞死時入惡道生地獄中；是諸眾生身善業成就、口善業成就、意善業成就、不謗毀圣人受正見因緣故，身壞死時入善道生天上——九力也；佛如實知諸漏盡故，無漏心解脫，無漏慧解脫，現在法中自證知入是法，所謂我生已盡，梵行已作，從今世不復見后世，十力也。須菩提，是名菩薩摩訶薩摩訶衍，以不可得故。 
　　“復次，須菩提，菩薩摩訶薩摩訶衍，所謂四無所畏。何等四？佛作誠言：‘我是一切正智人，若有沙門、婆羅門、若天、若魔、若梵、若復余眾，如實難言是法不知，乃至不見是微畏相。以是故，我得安隱，得無所畏，安住圣主處，在大眾中師子吼能轉梵輪，諸沙門、婆羅門、若天、若魔、若梵、若復余眾實不能轉。’一無畏也。佛作誠言：‘我一切漏盡，若有沙門、婆羅門、若天、若魔、若梵、若復余眾，如實難言是漏不盡，乃至不見是微畏相。以是故，我得安隱，得無所畏，安住圣主處，在大眾中師子吼能轉梵輪，諸沙門、婆羅門、若天、若魔、若梵、若復余眾實不能轉。’二無畏也。佛作誠言：‘我說障法，若有沙門、婆羅門、若天、若魔、若梵、若復余眾，如實難言受是法不障道，乃至不見是微畏相。以是故，我得安隱，得無所畏，安住圣主處，在大眾中師子吼能轉梵輪，諸沙門、婆羅門、若天、若魔、若梵、若復余眾實不能轉。’三無畏也。佛作誠言：‘我所說圣道能出世間，隨是行能盡苦，若有沙門、婆羅門、若天、若魔、若梵、若復余眾，如實難言行是道不能出世間、不能盡苦，乃至不見是微畏相。以是故，我得安隱，得無所畏，安住圣主處，在大眾中師子吼能轉梵輪，諸沙門、婆羅門、若天、若魔、若梵、若復余眾實不能轉。’四無畏也。須菩提，是名菩薩摩訶薩摩訶衍，以不可得故。 
　　“復次，須菩提，菩薩摩訶薩摩訶衍，所謂四無礙智。何等四？義無礙、法無礙、辭無礙、樂說無礙。須菩提，是名菩薩摩訶薩摩訶衍，以不可得故。 
　　“復次，須菩提，菩薩摩訶薩摩訶衍，所謂十八不共法。何等十八？一、諸佛身無失，二、口無失，三、念無失，四、無異相，五、無不定心，六、無不知己舍心，七、欲無減，八、精進無減，九、念無減，十、慧無減，十一、解脫無減，十二、解脫知見無減，十三、一切身業隨智慧行，十四、一切口業隨智慧行，十五、一切意業隨智慧行，十六、智慧知見過去世無礙無障，十七、智慧知見未來世無礙無障，十八、智慧知見現在世無礙無障。須菩提，是名菩薩摩訶薩摩訶衍，以不可得故。 
　　“復次，須菩提，菩薩摩訶薩摩訶衍，所謂字等語等諸字入門。何等為字等語等諸字入門？阿字門，一切法初不生故。羅字門，一切法離垢故。波字門，一切法第一義故。遮字門，一切法終不可得故，諸法不終不生故。那字門，諸法離名性相不得不失故。邏字門，諸法度世間故，亦愛支因緣滅故。陀字門，諸法善心生故，亦施相故。婆字門，諸法婆字離故。荼字門，諸法荼字凈故。沙字門，諸法六自在王性清凈故。和字門，入諸法語言道斷故。多字門，入諸法如相不動故。夜字門，入諸法如實不生故。咤字門，入諸法折伏不可得故。迦字門，入諸法作者不可得故。娑字門，入諸法時不可得故，諸法時來轉故。磨字門，入諸法我所不可得故。伽字門，入諸法去者不可得故。他字門，入諸法處不可得故。阇字門，入諸法生不可得故。簸字門，入諸法簸字不可得故。馱字門，入諸法性不可得故。賒字門，入諸法定不可得故。呿字門，入諸法虛空不可得故。叉字門，入諸法盡不可得故。哆字門，入諸法有不可得故。若字門，入諸法智不可得故。拖字門，入諸法拖字不可得故。婆字門，入諸法破壞不可得故。車字門，入諸法欲不可得故，如影五陰亦不可得故。摩字門，入諸法摩字不可得故。火字門，入諸法喚不可得故。嗟字門，入諸法嗟字不可得故。伽字門，入諸法厚不可得故。他字門，入諸法處不可得故。拏字門，入諸法不來不去不立不坐不臥故。頗字門，入諸法遍不可得故。歌字門，入諸法聚不可得故。醝字門，入諸法醝字不可得故。遮字門，入諸法行不可得故。咤字門，入諸法傴不可得故。荼字門，入諸法邊竟處故不終不生。過荼無字可說。何以故？更無字故。諸字無礙無名亦滅，不可說，不可示，不可見，不可書。須菩提，當知一切諸法如虛空。須菩提，是名陀羅尼門，所謂阿字義。若菩薩摩訶薩，是諸字門印、阿字印，若聞、若受、若誦、若讀、若持、若為他說，如是知當得二十功德。何等二十？得強識念，得慚愧，得堅固心，得經旨趣，得智慧，得樂說無礙，易得諸余陀羅尼門，得無疑悔心，得聞善不喜、聞惡不怒，得不高不下住心無增無減，得善巧知眾生語，得巧分別五陰、十二入、十八界、十二因緣、四緣、四諦，得巧分別眾生諸根利鈍，得巧知他心，得巧分別日月歲節，得巧分別天耳通，得巧分別宿命通，得巧分別生死通，得能巧說是處非處，得巧知往來坐起等身威儀。須菩提，是陀羅尼門、字門、阿字門等，是名菩薩摩訶薩摩訶衍。”  發趣品第二十  
　　佛告須菩提：“汝問云何菩薩摩訶薩大乘發趣？若菩薩摩訶薩行六波羅蜜時，從一地至一地，是名菩薩摩訶薩大乘發趣。” 
　　須菩提白佛言：“世尊，云何菩薩摩訶薩從一地至一地？” 
　　佛言：“菩薩摩訶薩知一切法無來去相，亦無有法若來若去、若至若不至，諸法相不滅故。菩薩摩訶薩于諸地不念不思惟，而修治地業亦不見地。何等菩薩摩訶薩治地業？ 
　　“菩薩摩訶薩住初地時行十事：一者、深心堅固，用無所得故；二者、于一切眾生中等心，眾生不可得故；三者、布施，施者、受者不可得故；四者、親近善知識，亦不自高；五者、求法，一切法不可得故；六者、常出家，家不可得故；七者、愛樂佛身，相好不可得故；八者、演出法教，諸法分別不可得故；九者、破于憍慢，生慧不可得故；十者、實語，諸語不可得故。菩薩摩訶薩如是初地中住，修治十事治地業。 
　　“復次，須菩提，菩薩摩訶薩住二地中，常念八法。何等八？一者、戒清凈；二者、知恩報恩；三者、住忍辱力；四者、受歡喜；五者、不舍一切眾生；六者、入大悲心；七者、信師恭敬咨受；八者、勤求諸波羅蜜。須菩提，是名菩薩摩訶薩住二地中滿足八法。 
　　“復次，須菩提，菩薩摩訶薩住三地中行五法。何等五？一者、多學問無厭足；二者、凈法施亦不自高；三者、凈佛國土亦不自高；四者、受世間無量勤苦不以為厭；五者、住慚愧處。須菩提，是名菩薩摩訶薩住三地中，應滿足五法。 
　　“復次，須菩提，菩薩摩訶薩住四地中，應受行不舍十法。何等十？一者、不舍阿蘭若住處；二者、少欲；三者、知足；四者、不舍頭陀功德；五者、不舍戒；六者、穢惡諸欲；七者、厭世間心順涅槃心；八者、舍一切所有；九者、心不沒；十者、不惜一切物。須菩提，是名菩薩摩訶薩住四地中不舍十法。 
　　“復次，須菩提，菩薩摩訶薩住五地中，遠離十二法。何等十二？一者、遠離親白衣；二者、遠離比丘尼；三者、遠離慳惜他家；四者、遠離無益談說；五者、遠離瞋恚；六者、遠離自大；七者、遠離懱人；八者、遠離十不善道；九者、遠離大慢；十者、遠離自用；十一者、遠離顛倒；十二者、遠離淫怒癡。須菩提，是為菩薩摩訶薩住五地中遠離十二事。 
　　“復次，須菩提，菩薩摩訶薩住六地中當具足六法。何等六？所謂六波羅蜜。復有六法所不應為。何等六？一者、不作聲聞、辟支佛意；二者、布施不應生憂心；三者、見有所索心不沒；四者、所有物布施；五者、布施之后心不悔；六者、不疑深法。須菩提，是名菩薩摩訶薩住六地中，應滿具六法、遠離六法。 
　　“復次，須菩提，菩薩摩訶薩住七地中應遠離二十法所不應著。何等二十？一者、不著我；二者、不著眾生；三者、不著壽命；四者、不著眾數乃至知者、見者；五者、不著斷見；六者、不著常見；七者、不應作相；八者、不應作因見；九者、不著名色；十者、不著五陰；十一者、不著十八界；十二者、不著十二入；十三者、不著三界；十四者、不作著處；十五者、不作所期處；十六者、不作依處；十七者、不著依佛見；十八者、不著依法見；十九者、不著依僧見；二十者、不著依戒見。是二十法所不應著。復有二十法應具足滿。何等二十？一者、具足空；二者、無相證；三者、知無作；四者、三分清凈；五者、一切眾生中慈悲智具足；六者、不念一切眾生；七者、一切法等觀，是中亦不著；八者、知諸法實相，是事亦不念；九者、無生法忍；十者、無生智；十一者、說諸法一相；十二者、破分別相；十三者、轉憶想；十四者、轉見；十五者、轉煩惱；十六者、等定慧地；十七者、調意；十八者、心寂滅；十九者、無礙智；二十者、不染愛。須菩提，是名菩薩摩訶薩住七地中應具足二十法。 
　　“復次，須菩提，菩薩摩訶薩住八地中應具足五法。何等五？順入眾生心；游戲諸神通；見諸佛國；如所見佛國自莊嚴其國；如實觀佛身自莊嚴佛身。是五法具足滿。 
　　“復次，須菩提，菩薩摩訶薩住八地中，復具足五法。何等五？知上下諸根；凈佛國土；入如幻三昧；常入三昧；隨眾生所應善根受身。須菩提，是為菩薩摩訶薩住八地中具足五法。 
　　“復次，須菩提，菩薩摩訶薩住九地中應具足十二法。何等十二？受無邊世界所度之分，菩薩得如所愿，知諸天、龍、夜叉、乾闥婆語而為說法，處胎成就，家成就，所生成就，姓成就，眷屬成就，出生成就，出家成就，莊嚴佛樹成就，一切諸善功德成滿具足。須菩提，是名菩薩摩訶薩住九地中應具足十二法。 
　　“須菩提，十地菩薩當知如佛。”  
　　爾時，慧命須菩提白佛言：“世尊，云何菩薩摩訶薩深心治地業？” 
　　佛言：“菩薩摩訶薩應薩婆若心集一切善根，是名菩薩摩訶薩深心治地業。” 
　　“云何菩薩于一切眾生中等心？” 
　　佛言：“若菩薩摩訶薩應薩婆若心生四無量心，所謂慈悲喜舍，是名于一切眾生中等心。” 
　　“云何菩薩修布施？” 
　　佛言：“菩薩施與一切眾生無所分別，是名修布施。” 
　　“云何菩薩親近善知識？” 
　　佛言：“能教人入薩婆若中住——如是善知識，親近咨受恭敬供養，是名親近善知識。” 
　　“云何菩薩求法？” 
　　佛言：“菩薩應薩婆若心求法，不墮聲聞、辟支佛地，是名求法。” 
　　“云何菩薩常出家治地業？” 
　　佛言：“菩薩世世不雜心出家，佛法中出家無能障礙者，是名常出家治地業。” 
　　“云何菩薩愛樂佛身治地業？” 
　　佛言：“若菩薩見佛身相，乃至阿耨多羅三藐三菩提終不離念佛，是名愛樂佛身治地業。” 
　　“云何菩薩演出法教治地業？” 
　　佛言：“菩薩若佛現在、若佛滅度后，為眾生說法初中后善，妙義好語凈潔純具，所謂修多羅乃至憂波提舍，是名演出法教治地業。” 
　　“云何菩薩破于憍慢治地業？” 
　　佛言：“菩薩破是憍慢故終不生下賤家，是名破于憍慢治地業。” 
　　“云何菩薩實語治地業？” 
　　佛言：“菩薩如所說行，是名實語治地業。是為菩薩摩訶薩初住地中修行十事治地業。” 
　　“云何菩薩戒清凈？” 
　　“若菩薩摩訶薩不念聲聞、辟支佛心，及諸破戒障佛道法，是名戒清凈。” 
　　“云何菩薩知恩報恩？” 
　　“若菩薩摩訶薩行菩薩道，乃至小恩尚不忘，何況多？是名知恩報恩。” 
　　“云何菩薩住忍辱力？” 
　　“若菩薩于一切眾生無瞋無惱，是名住忍辱力。” 
　　“云何菩薩受歡喜？” 
　　“所謂成就眾生以此為喜，是名受歡喜。” 
　　“云何菩薩不舍一切眾生？” 
　　“若菩薩念欲救一切眾生故，是名不舍一切眾生。” 
　　“云何菩薩入大悲心？” 
　　“若菩薩如是念：‘我為一一眾生故，如恒河沙等劫地獄中受勤苦，乃至是人得佛道入涅槃。’如是名為為一切十方眾生忍苦，是名入大悲心。” 
　　“云何菩薩信師恭敬咨受？” 
　　“若菩薩于諸師如世尊想，是名信師恭敬咨受。” 
　　“云何菩薩勤求諸波羅蜜？” 
　　“若菩薩一心求諸波羅蜜無異事，是名勤求諸波羅蜜。是為菩薩摩訶薩住二地中滿足八法。” 
　　“云何菩薩摩訶薩多學問無厭足？” 
　　“諸佛所說法，若此間世界、若十方世界諸佛所說法盡欲聞持，是名多學問無厭足。” 
　　“云何菩薩凈法施？” 
　　“有所法施乃至不求阿耨多羅三藐三菩提，何況余事？是名不求名利法施。” 
　　“云何菩薩凈佛國土？” 
　　“以諸善根回向凈佛國土，是名凈佛國土。” 
　　“云何菩薩受世間無量勤苦不以為厭？” 
　　“諸善根備具故，能成就眾生亦莊嚴佛土，乃至具足薩婆若終不疲厭，是名受無量勤苦不以為厭。” 
　　“云何菩薩住慚愧處？” 
　　“恥諸聲聞、辟支佛意，是名住慚愧處。是為菩薩摩訶薩住三地中滿足五法。” 
　　“云何菩薩不舍阿練若住處？” 
　　“能過聲聞、辟支佛地，是名不舍阿練若住處。” 
　　“云何菩薩少欲？” 
　　“乃至阿耨多羅三藐三菩提尚不欲，何況余欲？是名少欲。” 
　　“云何菩薩知足？” 
　　“得一切種智是名知足。” 
　　“云何菩薩不舍頭陀功德？” 
　　“觀諸深法忍，是名不舍頭陀功德。” 
　　“云何菩薩不舍戒？” 
　　“不取戒相，是名不舍戒。” 
　　“云何菩薩穢惡諸欲？” 
　　“欲心不生故，是名穢惡諸欲。” 
　　“云何菩薩厭世間心順涅槃心？” 
　　“知一切法不作故，是名厭世間心順涅槃心。” 
　　“云何菩薩舍一切所有？” 
　　“不惜內外諸法故，是名舍一切所有。” 
　　“云何菩薩心不沒？” 
　　“二種識處心不生故，是名心不沒。” 
　　“云何菩薩不惜一切物？” 
　　“于一切物不著不念，是名不惜一切物。是為菩薩于四地中不舍十法。” 
　　“云何菩薩遠離親白衣？” 
　　“菩薩出家所生，從一佛國至一佛國，常出家剃頭著染衣，是名遠離親白衣。” 
　　“云何菩薩遠離比丘尼？” 
　　“不共比丘尼住，乃至彈指頃亦不生念，是名遠離比丘尼。” 
　　“云何菩薩遠離慳惜他家？” 
　　“菩薩如是思惟：‘我應安樂眾生，他今助我安樂，云何生慳？’是名遠離慳惜他家。” 
　　“云何菩薩遠離無益談處？” 
　　“若有談處或生聲聞、辟支佛心，我當遠離，是名遠離無益談處。” 
　　“云何菩薩遠離瞋恚？” 
　　“不令瞋心、惱心、斗心得入，是名遠離瞋恚。” 
　　“云何菩薩遠離自大？” 
　　“所謂不見內法故，是名遠離自大。” 
　　“云何菩薩遠離懱人？” 
　　“所謂不見外法故，是名遠離懱人。” 
　　“云何菩薩遠離十不善道？” 
　　“是十不善道能障八圣道，何況阿耨多羅三藐三菩提？是名遠離十不善道。” 
　　“云何菩薩遠離大慢？” 
　　“是菩薩不見法可作大慢者，是名遠離大慢。” 
　　“云何菩薩遠離自用？” 
　　“是菩薩不見是法可自用者，是名遠離自用。” 
　　“云何菩薩遠離顛倒？” 
　　“顛倒處不可得故，是名遠離顛倒。” 
　　“云何菩薩遠離淫怒癡？” 
　　“淫怒癡處不可見故，是名遠離淫怒癡。是為菩薩住五地中遠離十二法。” 
　　“云何菩薩住六地中具足六法？” 
　　“所謂六波羅蜜，諸佛及聲聞、辟支佛住六波羅蜜中能度彼岸，是名具足六法。” 
　　“云何菩薩不作聲聞、辟支佛意？” 
　　“作是念：聲聞、辟支佛意非阿耨多羅三藐三菩提道。” 
　　“云何菩薩布施不生憂心？” 
　　“作是念：此非阿耨多羅三藐三菩提道。” 
　　“云何菩薩見有所索心不沒？” 
　　“作是念：此非阿耨多羅三藐三菩提道。” 
　　“云何菩薩所有物布施？” 
　　“菩薩初發心時布施，不言是可與、是不可與。” 
　　“云何菩薩布施之后心不悔？” 
　　“慈悲力故。” 
　　“云何菩薩不疑深法？” 
　　“信功德力故。是為菩薩住六地中遠離六法。” 
　　“云何菩薩不著我？” 
　　“畢竟無我故。” 
　　“云何菩薩不著眾生，不著壽命，不著眾數乃至知者、見者？” 
　　“是諸法畢竟不可得故。” 
　　“云何菩薩不著斷見？” 
　　“無有法斷，諸法畢竟不生故。” 
　　“云何菩薩不著常見？” 
　　“若法不生，是不作常。” 
　　“云何菩薩不應取相？” 
　　“無諸煩惱故。” 
　　“云何菩薩不應作因見？” 
　　“諸見不可見故。” 
　　“云何菩薩不著名色？” 
　　“名色處相無故。” 
　　“云何菩薩不著五陰？” 
　　“不著十八界，不著十二入，是諸法性無故。” 
　　“云何菩薩不著三界？” 
　　“三界性無故。” 
　　“云何菩薩不應作著心？云何菩薩不應作愿？云何菩薩不應作依止？” 
　　“是諸法性無故。” 
　　“云何菩薩不著依佛見？” 
　　“作依見不見佛故。” 
　　“云何菩薩不著依法見？” 
　　“法不可見故。” 
　　“云何菩薩不著依僧見？” 
　　“僧相無為不可依故。” 
　　“云何菩薩不著依戒見？” 
　　“罪、無罪不著故。是為菩薩住七地中，二十法所不應著。” 
　　“云何菩薩應具足空？” 
　　“具足諸法自相空故。” 
　　“云何菩薩無相證？” 
　　“不念諸相故。” 
　　“云何菩薩知無作？” 
　　“于三界中不作故。” 
　　“云何菩薩三分清凈？” 
　　“十善道具足故。” 
　　“云何菩薩一切眾生中慈悲智具足？” 
　　“得大悲故。” 
　　“云何菩薩不念一切眾生？” 
　　“凈國土具足故。” 
　　“云何菩薩一切法等觀？” 
　　“于諸法不損益故。” 
　　“云何菩薩知諸法實相？” 
　　“諸法實相無知故。” 
　　“云何菩薩無生忍？” 
　　“為諸法不生不滅不作忍故。” 
　　“云何菩薩無生智？” 
　　“知名色不生故。” 
　　“云何菩薩說諸法一相？” 
　　“心不行二相故。” 
　　“云何菩薩破分別相？” 
　　“一切法不分別故。” 
　　“云何菩薩轉憶想？” 
　　“小大無量想轉故。” 
　　“云何菩薩轉見？” 
　　“于聲聞、辟支佛地見轉故。” 
　　“云何菩薩轉煩惱？” 
　　“斷諸煩惱故。” 
　　“云何菩薩等定慧地？” 
　　“所謂得一切種智故。” 
　　“云何菩薩調意？” 
　　“于三界不動故。” 
　　“云何菩薩心寂滅？” 
　　“制六根故。” 
　　“云何菩薩無礙智？” 
　　“得佛眼故。” 
　　“云何菩薩不染愛？” 
　　“舍六塵故。是為菩薩住七地中具足二十法。” 
　　“云何菩薩順入眾生心？” 
　　“菩薩以一心知一切眾生心及心數法。” 
　　“云何菩薩游戲諸神通？” 
　　“以是神通從一佛國至一佛國，亦不作佛國想。” 
　　“云何菩薩觀諸佛國？” 
　　“自住其國見無量諸佛國，亦無佛國想。” 
　　“云何菩薩如所見佛國自莊嚴其國？” 
　　“住轉輪圣王地，遍至三千大千世界，以自莊嚴。” 
　　“云何菩薩如實觀佛身？” 
　　“如實觀法身故。是為菩薩住八地中具足五法。” 
　　“云何菩薩知上下諸根？” 
　　“菩薩住佛十力，知一切眾生上下諸根。” 
　　“云何菩薩凈佛國土？” 
　　“凈眾生故。” 
　　“云何菩薩如幻三昧？” 
　　“住是三昧能成辦一切事，亦不生心相故。” 
　　“云何菩薩常入三昧？” 
　　“菩薩得報生三昧故。” 
　　“云何菩薩隨眾生所應善根受身？” 
　　“菩薩知眾生所應生善根而為受身，成就眾生故。是為菩薩住八地中具足五法。” 
　　“云何菩薩受無邊世界所度之分？” 
　　“十方無量世界中眾生，如諸佛法所應度者而度脫之。” 
　　“云何菩薩得如所愿？” 
　　“得六波羅蜜具足故。” 
　　“云何菩薩知諸天、龍、夜叉、乾闥婆語？” 
　　“辭辯力故。” 
　　“云何菩薩胎生成就？” 
　　“菩薩世世常化生故。” 
　　“云何菩薩家成就？” 
　　“常在大家生故。” 
　　“云何菩薩所生成就？” 
　　“若剎利家生、若婆羅門家生故。” 
　　“云何菩薩姓成就？” 
　　“如過去菩薩所生姓，從此中生故。” 
　　“云何菩薩眷屬成就？” 
　　“純諸菩薩摩訶薩為眷屬故。” 
　　“云何菩薩出生成就？” 
　　“生時光明遍照無量無邊世界，亦不取相故。” 
　　“云何菩薩出家成就？” 
　　“出家時無量百千億諸天侍從，出家是一切眾生必至三乘。” 
　　“云何菩薩莊嚴佛樹成就？” 
　　“是菩提樹以黃金為根，七寶為莖節枝葉，莖節枝葉光明遍照十方阿僧祇三千大千世界。” 
　　“云何菩薩一切諸善功德成滿具足？” 
　　“菩薩得眾生清凈，佛國亦凈。是為菩薩住九地中具足十二法。” 
　　“云何菩薩住十地中當知如佛？” 
　　“若菩薩摩訶薩，具足六波羅蜜四念處乃至十八不共法，一切種智具足滿，斷一切煩惱及習，是名菩薩摩訶薩住十地中當知如佛。 
　　“須菩提，菩薩摩訶薩住是十地中，以方便力故行六波羅蜜，行四念處乃至十八不共法，過干慧地、性地、八人地、見地、薄地、離欲地、已作地、辟支佛地、菩薩地，過是九地住于佛地，是為菩薩十地。如是，須菩提，是名菩薩摩訶薩大乘發趣。”  出到品第二十一  
　　佛告須菩提：“汝所問，是乘何處出？至何處住者？” 
　　佛言：“是乘從三界中出，至薩婆若中住，以不二法故。何以故？摩訶衍、薩婆若是二法俱，不合不散，無色、無形、無對、一相，所謂無相。 
　　“若人欲使實際出，是人為欲使無相法出；若人欲使如法性不可思議性出，是人為欲使無相法出；若人欲使色空出，是人為欲使無相法出；若人欲使受、想、行、識空出，是人為欲使無相法出。何以故？須菩提，色空相不出三界亦不住薩婆若；受、想、行、識空相不出三界亦不住薩婆若。所以者何？色、色相空，受想行識、識相空故。 
　　“若人欲使眼空出，是人為欲使無相法出；若人欲使耳、鼻、舌、身、意空出，是人為欲使無相法出；若人欲使乃至意觸因緣生受空出，是人為欲使無相法出。何以故？須菩提，眼空不出三界亦不住薩婆若，乃至意觸因緣生受空不出三界亦不住薩婆若。所以者何？眼、眼相空，乃至意觸因緣生受、意觸因緣生受相空故。 
　　“若人欲使夢出，是人為欲使無相法出；若人欲使幻、焰、響、影、化出，是人為欲使無相法出。何以故？須菩提，夢相不出三界亦不住薩婆若，幻、焰、響、影、化相亦不出三界亦不住薩婆若。 
　　“須菩提，若人欲使檀那波羅蜜出，是人為欲使無相法出；若人欲使尸羅波羅蜜、羼提波羅蜜、毗梨耶波羅蜜、禪那波羅蜜、般若波羅蜜出，是人為欲使無相法出。何以故？檀那波羅蜜相不出三界亦不住薩婆若，尸羅波羅蜜乃至般若波羅蜜不出三界亦不住薩婆若。所以者何？檀那波羅蜜、檀那波羅蜜相空，尸羅波羅蜜、羼提波羅蜜、毗梨耶波羅蜜、禪那波羅蜜、般若波羅蜜、般若波羅蜜相空故。 
　　“若人欲使內空出乃至無法有法空出，是人為欲使無相法出。何以故？須菩提，內空相乃至無法有法空相，不出三界亦不住薩婆若。所以者何？內空、內空性空，乃至無法有法空、無法有法空性空故。 
　　“若人欲使四念處出，是人為欲使無相法出。何以故？四念處性不出三界亦不住薩婆若。所以者何？四念處性、四念處性空故。 
　　“若人欲使四正勤、四如意足、五根、五力、七覺分、八圣道分出，是人為欲使無相法出。何以故？八圣道分性不出三界不住薩婆若。所以者何？八圣道分性、八圣道分性空故，乃至十八不共法亦如是。 
　　“須菩提，若人欲使阿羅漢出生處，是人為欲使無相法出；若人欲使辟支佛出生處，是人為欲使無相法出；若人欲使多陀阿伽度阿羅訶三藐三佛陀出生處，是人為欲使無相法出。何以故？阿羅漢性、辟支佛性、佛性不出三界亦不住薩婆若。所以者何？阿羅漢性、阿羅漢性空，辟支佛性、辟支佛性空，佛性、佛性空故。 
　　“若人欲使須陀洹果、斯陀含果、阿那含果、阿羅漢果、辟支佛道、佛道一切種智出，是人為欲使無相法出。如上說，若人欲使名字假名施設相但有語言出，是人為欲使無相法出。何以故？名字空，不出三界亦不住薩婆若。所以者何？名字相、名字相空故，乃至施設亦如是。 
　　“是人欲使不生不滅法、不垢不凈無作法出，是人為欲使無相法出。何以故？不生乃至無作法性，不出三界亦不住薩婆若。所以者何？不生性乃至無作性性空故。 
　　“須菩提，以是因緣故，摩訶衍從三界中出，至薩婆若中住，不動故。 
　　“須菩提，汝所問，是乘至何處住者？須菩提，是大乘無住處。何以故？一切法無住相故，是乘若住不住法住。須菩提，譬如法性不生不滅，不垢不凈，無相無作，非住非不住。須菩提，是乘亦如是，非住非不住。何以故？法性相非住非不住。所以者何？法性相空故，乃至無作性、無作性空故，諸余法亦如是。須菩提，以是因緣故，是乘無所住，以不住法、不動法故。 
　　“須菩提，汝所問，誰當乘是乘出者？無有人乘是乘出者。何以故？是乘及出者，所用法及出時，是一切法皆無所有。若一切法無所有，用何等法當出？何以故？我不可得，乃至知者、見者不可得，畢竟凈故；不可思議性不可得，畢竟凈故；陰入界不可得，畢竟凈故；檀那波羅蜜不可得，畢竟凈故；乃至般若波羅蜜不可得，畢竟凈故；內空不可得，畢竟凈故；乃至無法有法空不可得，畢竟凈故；四念處不可得，乃至十八不共法不可得，畢竟凈故；須陀洹不可得，乃至阿羅漢、辟支佛、菩薩、佛不可得，畢竟凈故；須陀洹果乃至阿羅漢果、辟支佛道、佛道、一切種智不可得，畢竟凈故；不生不滅、不垢不凈、無起無作不可得，畢竟凈故；過去世、未來現在世生、住、滅不可得，畢竟凈故；增減不可得，畢竟凈故。何法不可得故不可得？法性不可得故不可得，如、實際、不可思議性、法相、法位、檀那波羅蜜不可得故不可得，乃至般若波羅蜜不可得故不可得，內空不可得故不可得，乃至無法有法空不可得故不可得，四念處不可得故不可得，乃至十八不共法不可得故不可得，須陀洹不可得故不可得，乃至佛不可得故不可得，須陀洹果不可得故不可得，乃至佛道不可得故不可得，不生不滅乃至不起不作不可得故不可得。 
　　“復次，須菩提，初地不可得故不可得，乃至第十地不可得故不可得，畢竟凈故。云何為初地乃至十地？所謂干慧地、性地、八人地、見地、薄地、離欲地、已作地、辟支佛地、菩薩地、佛地。內空中初地不可得，乃至無法有法空中初地不可得，內空乃至無法有法空中第二、第三、第四、第五、第六、第七、第八、第九、第十地不可得。何以故？須菩提，初地非得非不得，乃至十地非得非不得，畢竟凈故；內空乃至無法有法空中成就眾生不可得，畢竟凈故；內空乃至無法有法空中凈佛國土不可得，畢竟凈故；內空乃至無法有法空中五眼不可得，畢竟凈故。 
　　“如是，須菩提，菩薩摩訶薩以一切諸法不可得故，乘是摩訶衍出三界住薩婆若。”  
摩訶般若波羅蜜經卷第七 勝出品第二十二  
　　慧命須菩提白佛言：“世尊，摩訶衍、摩訶衍者，勝出一切世間及諸天、人、阿修羅。世尊，是摩訶衍與虛空等，如虛空受無量無邊阿僧祇眾生，摩訶衍亦如是，受無量無邊阿僧祇眾生。世尊，是摩訶衍不見來處，不見去處，不見住處，是摩訶衍前際不可得，后際不可得，中際不可得，三世等是摩訶衍。世尊，以是故是乘名摩訶衍。” 
　　佛告須菩提：“如是，如是，菩薩摩訶薩摩訶衍，所謂六波羅蜜，檀那波羅蜜、尸羅波羅蜜、羼提波羅蜜、毗梨耶波羅蜜、禪那波羅蜜、般若波羅蜜，是名菩薩摩訶薩摩訶衍。 
　　“復次，須菩提，菩薩摩訶薩摩訶衍，一切陀羅尼門、一切三昧門——所謂首楞嚴三昧乃至離著虛空不染三昧，是名菩薩摩訶薩摩訶衍。 
　　“復次，須菩提，菩薩摩訶薩摩訶衍，所謂內空乃至無法有法空，是名菩薩摩訶薩摩訶衍。 
　　“復次，須菩提，菩薩摩訶薩摩訶衍，所謂四念處乃至十八不共法，是名菩薩摩訶薩摩訶衍。 
　　“如須菩提所言，是摩訶衍勝出一切世間及諸天、人、阿修羅。 
　　“須菩提，若欲界當有實、不虛妄、不異諦、不顛倒、有常不壞相、非無法者，是摩訶衍不能勝出一切世間及諸天、人、阿修羅。須菩提，以欲界虛妄憶想分別和合名字等有一切無常想無法，以是故，摩訶衍勝出一切世間及諸天、人、阿修羅。 
　　“須菩提，色界、無色界若當實有、不虛妄、不異諦、不顛倒、有常不壞相、非無法者，是摩訶衍不能勝出一切世間及諸天、人、阿修羅。須菩提，以色界、無色界虛妄憶想分別和合名字等有一切無常破壞相無法，以是故，摩訶衍勝出一切世間及諸天、人、阿修羅。 
　　“須菩提，若色當實有、不虛妄、不異諦、不顛倒、有常不壞相、非無法者，是摩訶衍不能勝出一切世間及諸天、人、阿修羅。須菩提，以色虛妄憶想分別和合名字等有一切無常破壞相無法，以是故，是摩訶衍勝出一切世間及諸天、人、阿修羅。受、想、行、識亦如是。 
　　“須菩提，若眼乃至意，色乃至法，眼識乃至意識，眼觸乃至意觸，眼觸因緣生受乃至意觸因緣生受，若當實有、不虛妄、不異諦、不顛倒、有常不壞相、非無法者，是摩訶衍不能勝出一切世間及諸天、人、阿修羅。須菩提，以眼乃至意觸因緣生受虛妄憶想分別和合名字等有一切無常破壞相無法，以是故，摩訶衍勝出一切世間及諸天、人、阿修羅。 
　　“須菩提，若法性是有法非無法者，是摩訶衍不能勝出一切世間及諸天、人、阿修羅。須菩提，以法性無法非法，以是故，摩訶衍勝出一切世間及諸天、人、阿修羅。 
　　“須菩提，若如實際不可思議性是有法非無法者，是摩訶衍不能勝出一切世間及諸天、人、阿修羅。須菩提，以如實際不可思議性無法非法，以是故，摩訶衍勝出一切世間及諸天、人、阿修羅。 
　　“須菩提，若檀那波羅蜜是有法非無法者，是摩訶衍不能勝出一切世間及諸天、人、阿修羅；以檀那波羅蜜無法非法，以是故，摩訶衍勝出一切世間及諸天、人、阿修羅。若尸羅波羅蜜、羼提波羅蜜、毗梨耶波羅蜜、禪那波羅蜜、般若波羅蜜是有法非無法者，是摩訶衍不能勝出一切世間及諸天、人、阿修羅；以尸羅波羅蜜乃至般若波羅蜜無法非法，以是故，摩訶衍勝出一切世間及諸天、人、阿修羅。 
　　“須菩提，若內空乃至無法有法空是有法非無法者，是摩訶衍不能勝出一切世間及諸天、人、阿修羅；以內空乃至無法有法空無法非法，以是故，摩訶衍勝出一切世間及諸天、人、阿修羅。 
　　“須菩提，若四念處乃至十八不共法是有法非無法者，是摩訶衍不能勝出一切世間及諸天、人、阿修羅；以四念處乃至十八不共法無法非法，以是故，摩訶衍勝出一切世間及諸天、人、阿修羅。 
　　“須菩提，若性人法是有法非無法者，是摩訶衍不能勝出一切世間及諸天、人、阿修羅；以性人法無法非法，以是故，摩訶衍勝出一切世間及諸天、人、阿修羅。 
　　“須菩提，若八人法、須陀洹法、斯陀含法、阿那含法、阿羅漢法、辟支佛法、佛法是有法非無法者，是摩訶衍不能勝出一切世間及諸天、人、阿修羅；以八人法乃至佛法無法非法，以是故，摩訶衍勝出一切世間及諸天、人、阿修羅。 
　　“須菩提，若性地人是有法非無法者，是摩訶衍不能勝出一切世間及諸天、人、阿修羅；以性地人無法非法，以是故，摩訶衍勝出一切世間及諸天、人、阿修羅。 
　　“須菩提，若八人法、須陀洹乃至佛是有法非無法者，是摩訶衍不能勝出一切世間及諸天、人、阿修羅；以八人乃至佛無法非法，以是故，摩訶衍勝出一切世間及諸天、人、阿修羅。 
　　“須菩提，若一切世間及諸天、人、阿修羅，是有法非無法者，是摩訶衍不能勝出一切世間及諸天、人、阿修羅；以一切世間及諸天、人、阿修羅無法非法，以是故，摩訶衍勝出一切世間及諸天、人、阿修羅。 
　　“須菩提，若菩薩摩訶薩從初發心乃至道場，于其中間諸心若是有法非無法者，是摩訶衍不能勝出一切世間及諸天、人、阿修羅；以菩薩從初發心乃至道場于其中間諸心無法非法，以是故，摩訶衍勝出一切世間及諸天、人、阿修羅。 
　　“須菩提，若菩薩摩訶薩如金剛慧是有法非無法者，是菩薩摩訶薩不能知一切結使及習無法非法得一切種智。須菩提，以菩薩摩訶薩如金剛慧無法非法，是故菩薩知一切結使及習無法非法得一切種智，以是故，摩訶衍勝出一切世間及諸天、人、阿修羅。 
　　“須菩提，若諸佛三十二相是有法非無法者，諸佛威德不能照然勝出一切世間及諸天、人、阿修羅。須菩提，以諸佛三十二相無法非法，以是故，諸佛威德照然勝出一切世間及諸天、人、阿修羅。 
　　“須菩提，若諸佛光明是有法非無法者，諸佛光明不能普照如恒河沙等國土。須菩提，以諸佛光明無法非法，以是故，諸佛能以光明普照如恒河沙等國土。 
　　“須菩提，若諸佛六十種莊嚴音聲是有法非無法者，諸佛不能以六十種莊嚴音聲遍至十方無量阿僧祇國土。須菩提，以諸佛六十種莊嚴音聲無法非法，以是故，諸佛能以六十種莊嚴音聲遍至十方無量阿僧祇國土。 
　　“須菩提，諸佛法輪若當是有法非無法者，諸佛不能轉法輪諸沙門、婆羅門、若天、若魔、若梵及世間余眾所不能如法轉者。須菩提，以諸佛法輪無法非法，以是故，諸佛轉法輪諸沙門、婆羅門、若天、若魔、若梵及世間余眾不能如法轉者。須菩提，諸佛為眾生轉法輪，是眾生若實有法非無法者，不能令是眾生于無余涅槃而般涅槃。須菩提，以諸佛為眾生轉法輪是眾生無法非法，以是故，能令眾生于無余涅槃中已滅、今滅、當滅。”  含受品第二十三  
　　佛告須菩提：“汝所言衍與空等，如是，如是，須菩提，摩訶衍與虛空等。 
　　“須菩提，如虛空無東方，無南方、西方、北方、四維、上下。須菩提，摩訶衍亦如是，無東方，無南方、西方、北方、四維、上下。須菩提，如虛空非長非短，非方非圓。須菩提，摩訶衍亦如是，非長非短，非方非圓。須菩提，如虛空非青、非黃、非赤、非白、非黑，摩訶衍亦如是，非青、非黃、非赤、非白、非黑。以是故，說摩訶衍與空等。 
　　“須菩提，如虛空非過去、非未來、非現在，摩訶衍亦如是，非過去、非未來、非現在。以是故，說摩訶衍與空等。 
　　“須菩提，如虛空不增不減，摩訶衍亦如是，亦不增亦不減。須菩提，如虛空無垢無凈，摩訶衍亦如是，無垢無凈。須菩提，如虛空無生無滅、無住無異，摩訶衍亦如是，無生無滅、無住無異。須菩提，如虛空非善非不善、非記非無記，摩訶衍亦如是，非善非不善、非記非無記。以是故，說摩訶衍與空等。 
　　“如虛空無見無聞、無覺無識，摩訶衍亦如是，無見無聞、無覺無識。如虛空不可知、不可識、不可見、不可斷、不可證、不可修，摩訶衍亦如是，不可知、不可識、不可見、不可斷、不可證、不可修。以是故，說摩訶衍與空等。 
　　“如虛空非染相、非離相，摩訶衍亦如是，非染相、非離相。如虛空不系欲界、不系色界、不系無色界，摩訶衍亦如是，不系欲界、不系色界、不系無色界。如虛空無初發心，亦無二三四五六七八九第十心，摩訶衍亦如是，無初發心乃至無第十心。如虛空無干慧地、性人地、八人地、見地、薄地、離欲地、已作地，摩訶衍亦如是，無干慧地乃至已辦地。如虛空無須陀洹果、無斯陀含果、無阿那含果、無阿羅漢果，摩訶衍亦如是，無須陀洹果乃至無阿羅漢果。如虛空無聲聞地、無辟支佛地、無佛地，摩訶衍亦如是，無聲聞地乃至佛地。以是故，說摩訶衍與虛空等。 
　　“如虛空非色非無色、非可見非不可見、非有對非無對、非合非散，摩訶衍亦如是，非色非無色、非可見非不可見、非有對非無對、非合非散。以是故，說摩訶衍與空等。 
　　“須菩提，如虛空非常非無常、非樂非苦、非我非無我，摩訶衍亦如是，非常非無常、非樂非苦、非我非無我。以是故，說摩訶衍與空等。 
　　“須菩提，如虛空非空非不空、非相非無相、非作非無作，摩訶衍亦如是，非空非不空、非相非無相、非作非無作。以是故，說摩訶衍與空等。 
　　“須菩提，如虛空非寂滅非不寂滅、非離非不離，摩訶衍亦如是，非寂滅非不寂滅、非離非不離。以是故，說摩訶衍與空等。 
　　“須菩提，如虛空非闇非明，摩訶衍亦如是，非闇非明。以是故，說摩訶衍與空等。 
　　“須菩提，如虛空非可得非不可得，摩訶衍亦如是，非可得非不可得。以是故，說摩訶衍與空等。 
　　“須菩提，如虛空非可說非不可說，摩訶衍亦如是，非可說非不可說。以是故，說摩訶衍與空等。 
　　“須菩提，以是諸因緣故，說摩訶衍與空等。 
　　“須菩提，如汝所言，如虛空受無量無邊阿僧祇眾生，摩訶衍亦受無量無邊阿僧祇眾生。如是，如是，須菩提，眾生無有故，當知虛空無有；虛空無有故，當知摩訶衍亦無有。以是因緣故，摩訶衍受無量無邊阿僧祇眾生。何以故？是眾生、虛空、摩訶衍，是法皆不可得故。 
　　“復次，須菩提，摩訶衍無所有故，當知阿僧祇無所有；阿僧祇無所有故，當知無量無所有；無量無所有故，當知無邊無所有；無邊無所有故，當知一切諸法無所有。以是因緣故，須菩提，是摩訶衍受無量無邊阿僧祇眾生。何以故？是眾生、虛空、摩訶衍、阿僧祇、無量無邊，是一切法不可得故。 
　　“復次，須菩提，我無所有乃至知者、見者無所有故，當知如、法性、實際無所有；如、法性、實際無所有故，當知乃至無量無邊、阿僧祇無所有；無量無邊、阿僧祇無所有故，當知一切法無所有。以是因緣故，須菩提，是摩訶衍受無量無邊阿僧祇眾生。何以故？是眾生乃至知者、見者、實際乃至無量無邊、阿僧祇，是一切法不可得故。 
　　“復次，須菩提，我無所有乃至知者、見者無所有故，當知不可思議性無所有；不可思議性無所有故，當知色、受、想、行、識無所有；色、受、想、行、識無所有故，當知虛空無所有；虛空無所有故，當知摩訶衍無所有；摩訶衍無所有故，當知阿僧祇無所有；阿僧祇無所有故，當知無量無所有；無量無所有故，當知無邊無所有；無邊無所有故，當知一切諸法無所有。以是因緣故，須菩提，當知摩訶衍受無量無邊阿僧祇眾生。何以故？須菩提。我乃至知者、見者等一切法皆不可得故。 
　　“復次，須菩提，我無所有乃至知者、見者無所有故，當知眼無所有，耳、鼻、舌、身、意無所有；眼乃至意無所有故，當知虛空無所有；虛空無所有故，當知摩訶衍無所有；摩訶衍無所有故，當知阿僧祇無所有；阿僧祇無所有故，當知無量無所有；無量無所有故，當知無邊無所有；無邊無所有故，當知一切諸法無所有。以是因緣故，須菩提，摩訶衍受無量無邊阿僧祇眾生。何以故？須菩提，我乃至一切諸法皆不可得故。 
　　“復次，須菩提，我無所有乃至知者、見者無所有故，當知檀那波羅蜜無所有，尸羅波羅蜜、羼提波羅蜜、毗梨耶波羅蜜、禪那波羅蜜、般若波羅蜜無所有；般若波羅蜜無所有故，當知虛空無所有；虛空無所有故，當知摩訶衍無所有；摩訶衍無所有故，當知無量無邊阿僧祇無所有；無量無邊阿僧祇無所有故，當知一切諸法無所有。以是因緣故，須菩提，是摩訶衍受無量無邊阿僧祇眾生。何以故？我眾生乃至一切諸法皆不可得故。 
　　“復次，須菩提，我無所有乃至知者、見者無所有故，當知內空無所有，乃至無法有法空無所有；無法有法空無所有故，當知虛空無所有；虛空無所有故，當知摩訶衍無所有；摩訶衍無所有故，當知阿僧祇無量無邊無所有；阿僧祇無量無邊無所有故，當知一切諸法無所有。以是因緣故，須菩提，是摩訶衍受無量無邊阿僧祇眾生。何以故？我眾生乃至一切諸法皆不可得故。 
　　“復次，須菩提，我眾生乃至知者、見者無所有故，當知四念處無所有；四念處無所有故，乃至十八不共法無所有；十八不共法無所有故，當知虛空無所有；虛空無所有故，當知摩訶衍無所有；摩訶衍無所有故，當知阿僧祇無量無邊無所有；阿僧祇無量無邊無所有故，當知一切諸法無所有。以是因緣故，須菩提，是摩訶衍受無量無邊阿僧祇眾生。何以故？我眾生乃至一切諸法皆不可得故。 
　　“復次，須菩提，我眾生無所有乃至知者、見者無所有故，當知性地無所有，乃至已作地無所有；已作地無所有故，當知虛空無所有；虛空無所有故，當知摩訶衍無所有；摩訶衍無所有故，當知阿僧祇無量無邊無所有；阿僧祇無量無邊無所有故，當知一切諸法無所有。以是因緣故，是摩訶衍受無量無邊阿僧祇眾生。何以故？我眾生乃至一切諸法皆不可得故。 
　　“復次，須菩提，我眾生乃至知者、見者無所有故，當知須陀洹無所有；須陀洹無所有故，當知斯陀含無所有；斯陀含無所有故，當知阿那含無所有；阿那含無所有故，當知阿羅漢無所有；阿羅漢無所有故，當知乃至一切諸法無所有。以是因緣故，須菩提，摩訶衍受無量無邊阿僧祇眾生。何以故？須菩提，我乃至一切諸法皆不可得故。 
　　“復次，須菩提，我乃至知者、見者無所有故，當知聲聞乘無所有；聲聞乘無所有故，當知辟支佛乘無所有；辟支佛乘無所有故，當知佛乘無所有；佛乘無所有故，當知聲聞人無所有；聲聞人無所有故，當知須陀洹無所有；須陀洹無所有故，乃至佛無所有；佛無所有故，當知一切種智無所有；一切種智無所有故，當知虛空無所有；虛空無所有故，當知摩訶衍無所有；摩訶衍無所有故，當知乃至一切諸法無所有。以是因緣故，是摩訶衍受無量無邊阿僧祇眾生。何以故？我乃至一切諸法皆不可得故。須菩提，譬如涅槃性中受無量無邊阿僧祇眾生，是摩訶衍亦受無量無邊阿僧祇眾生。以是因緣故，須菩提，如虛空受無量無邊阿僧祇眾生，是摩訶衍亦如是，受無量無邊阿僧祇眾生。 
　　“須菩提，汝所言，是摩訶衍不見來處，不見去處，不見住處。如是，如是，須菩提，是摩訶衍不見來處，不見去處，不見住處。何以故？須菩提，一切諸法不動相故。是法無來處、無去處、無住處。何以故？須菩提，色無所從來，亦無所去，亦無所住；受、想、行、識無所從來，亦無所去，亦無所住。須菩提，色法無所從來，亦無所去，亦無所住；受、想、行、識法無所從來，亦無所去，亦無所住。須菩提，色如無所從來，亦無所去，亦無所住；受、想、行、識如無所從來，亦無所去，亦無所住。須菩提，色性無所從來，亦無所去，亦無所住；受、想、行、識性無所從來，亦無所去，亦無所住。須菩提，色相無所從來，亦無所去，亦無所住；受、想、行、識相無所從來，亦無所去，亦無所住。須菩提，眼、眼法、眼如、眼性、眼相無所從來，亦無所去，亦無所住；耳、鼻、舌、身、意、意法、意如、意性、意相無所從來，亦無所去，亦無所住。色、聲、香、味、觸、法亦如是。須菩提，地種、地種、法地種、如地種、性地種相無所從來，亦無所去，亦無所住；水火風空識種、識種、法識種、如識種、性識種相亦如是。須菩提，如如法、如如性、如如相無所從來，亦無所去，亦無所住。須菩提，實際、實際法、實際如、實際性、實際相無所從來，亦無所去，亦無所住。須菩提，不可思議、不可思議法、不可思議如、不可思議性、不可思議相無所從來，亦無所去，亦無所住。須菩提，檀那波羅蜜、檀那波羅蜜法、檀那波羅蜜如、檀那波羅蜜性、檀那波羅蜜相無所從來，亦無所去，亦無所住；尸羅波羅蜜、羼提波羅蜜、毗梨耶波羅蜜、禪那波羅蜜、般若波羅蜜、般若波羅蜜法、般若波羅蜜如、般若波羅蜜性、般若波羅蜜相無所從來，亦無所去，亦無所住。須菩提，四念處、四念處法、四念處如、四念處性、四念處相無所從來，亦無所去，亦無所住，乃至十八不共法亦如是。須菩提，菩薩、菩薩法、菩薩如、菩薩性、菩薩相無所從來，亦無所去，亦無所住；佛、佛法、佛如、佛性、佛相無所從來，亦無所去，亦無所住；阿耨多羅三藐三菩提、阿耨多羅三藐三菩提法、如、性、相無所從來，亦無所去，亦無所住。須菩提，有為法、有為法法、有為法如、有為法性、有為法相無所從來，亦無所去，亦無所住。須菩提，無為法、無為法法、無為法如、無為法性、無為法相無所從來，亦無所去，亦無所住。以是因緣故，須菩提，是摩訶衍不見來處，不見去處，不見住處。 
　　“須菩提，汝所言，是摩訶衍前際不可得，后際不可得，中際不可得，是衍名三世等，以是故，說名摩訶衍。如是，如是，須菩提，是摩訶衍前際不可得，后際不可得，中際不可得，是衍名三世等，以是故，說名摩訶衍。何以故？須菩提，過去世、過去世空，未來世、未來世空，現在世、現在世空，三世等、三世等空，摩訶衍、摩訶衍空，菩薩、菩薩空。何以故？須菩提，是空非一、非二、非三、非四、非五、非異，以是故，說名三世等。是菩薩摩訶薩摩訶衍，是衍中等不等相不可得故，染不染不可得，瞋不瞋不可得，癡不癡不可得，慢不慢不可得，乃至一切善法、不善法不可得，是衍中常不可得、無常不可得、樂不可得、苦不可得、實不可得、空不可得、我不可得、無我不可得、欲界不可得、色界不可得、無色界不可得、度欲界不可得、度色界不可得、度無色界不可得。何以故？是摩訶衍自法不可得故。須菩提，過去色、過去色空，未來現在色、未來現在色空；過去受、想、行、識，過去受、想、行、識空，未來現在受、想、行、識，未來現在受、想、行、識空。空中過去色不可得。何以故？空中空亦不可得，何況空中過去色可得？空中未來、現在色不可得。何以故？空中空亦不可得，何況空中未來現在色可得？空中過去受、想、行、識不可得。何以故？空中空亦不可得，何況空中過去受、想、行、識可得？空中未來現在受、想、行、識不可得。何以故？空中空亦不可得，何況空中未來現在受、想、行、識可得？須菩提，過去檀那波羅蜜不可得，未來檀那波羅蜜不可得，現在檀那波羅蜜不可得，三世等中檀那波羅蜜亦不可得。何以故？等中過去世不可得，未來世不可得，現在世不可得，等中等亦不可得，何況等中過去世、未來世、現在世可得？尸羅波羅蜜、羼提波羅蜜、毗梨耶波羅蜜、禪那波羅蜜、般若波羅蜜亦如是。 
　　“復次，須菩提，過去世中四念處不可得，乃至過去世中十八不共法不可得，未來世、現在世亦如是。 
　　“復次，須菩提，三世等中四念處不可得，三世等中乃至十八不共法亦不可得。何以故？等中過去世四念處不可得，等中未來世四念處不可得，等中現在世四念處不可得，乃至十八不共法亦如是。等中等亦不可得，何況等中過去世四念處、未來現在世四念處可得？等中等亦不可得，何況等中過去世乃至十八不共法可得？未來現在世乃至十八不共法亦如是。 
　　“復次，須菩提，過去世凡夫人不可得，未來世、現在世中凡夫人不可得，三世等中凡夫人亦不可得。何以故？眾生不可得，乃至知者、見者不可得故。過去世中聲聞、辟支佛、菩薩、佛不可得，未來現在世聲聞、辟支佛、菩薩、佛不可得，三世等中聲聞、辟支佛、菩薩、佛不可得。何以故？眾生不可得，乃至知者、見者不可得故。 
　　“如是，須菩提，菩薩摩訶薩住般若波羅蜜中，學三世等相，當具足一切種智，是名菩薩摩訶薩摩訶衍——所謂三世等相。菩薩摩訶薩住是衍中，勝一切世間及諸天、人、阿修羅，成就薩婆若。”  
　　爾時，須菩提白佛言：“世尊，善哉！善哉！是菩薩摩訶薩摩訶衍。何以故？過去諸菩薩摩訶薩，是衍中學得一切種智；未來世諸菩薩摩訶薩，亦是衍中學當得一切種智。世尊，今十方無量阿僧祇國土中諸菩薩摩訶薩，亦是衍中學得一切種智。以是故，世尊，是衍實是菩薩摩訶薩摩訶衍。” 
　　佛告須菩提：“如是，如是，過去、未來、現在諸佛是摩訶衍中學，已得一切種智，當得，今得。” 
　　佛告須菩提：“汝所問是乘何處出、至何處住者。” 
　　佛言：“是乘從三界中出，至薩婆若中住，以不二法故。何以故？摩訶衍、薩婆若，是二法俱，不合不散，無色、無形、無對、一相，所謂無相。 
　　“若人欲出無相法，為欲出實際；若欲出無相法，為欲出如法性不可思議性；若欲出無相法，為欲出色空，為欲出受、想、行、識空。何以故？須菩提，色空相不出三界，亦不住薩婆若；受、想、行、識空相不出三界，亦不住薩婆若。所以者何？色、色相空，受想行識、識相空故。若欲出無相法，為欲出眼空，為欲出耳、鼻、舌、身、意空，為欲出乃至眼觸因緣生受空、耳鼻舌身意觸因緣生受空。何以故？須菩提，眼空不出三界，亦不住薩婆若，乃至意觸因緣生受空，不出三界，亦不住薩婆若。所以者何？眼、眼相空，乃至意觸因緣生受、意觸因緣生受相空故。若欲出無相法，為欲出夢，為欲出幻、焰、響、影、佛所化。何以故？須菩提，夢相不出三界，亦不住薩婆若；幻、焰、響、影、化相不出三界，亦不住薩婆若。 
　　“須菩提，若欲出無相法，為欲出檀那波羅蜜；若欲出無相法，為欲出尸羅波羅蜜、羼提波羅蜜、毗梨耶波羅蜜、禪那波羅蜜、般若波羅蜜。何以故？檀那波羅蜜相，不出三界，亦不住薩婆若；尸羅波羅蜜乃至般若波羅蜜，不出三界，亦不住薩婆若。何以故？檀那波羅蜜、檀那波羅蜜性空，尸羅波羅蜜、羼提波羅蜜、毗梨耶波羅蜜、禪那波羅蜜、般若波羅蜜，般若波羅蜜性空。若欲出無相法，為欲出內空乃至無法有法空。何以故？須菩提，內空性乃至無法有法空性，不出三界，亦不住薩婆若。所以者何？內空性、內空性空，乃至無法有法空性、無法有法空性空故。若欲出無相法，為欲出四念處。何以故？四念處性，不出三界，亦不住薩婆若。所以者何？四念處性、四念處性空。若欲出無相法，為欲出四正勤、四如意足、五根、五力、七覺分、八圣道分。何以故？八圣道分性，不出三界，亦不住薩婆若。所以者何？八圣道分性、八圣道分性空故，乃至十八不共法亦如是。 
　　“須菩提，若欲出無相法，為欲出阿羅漢生處，為欲出辟支佛生處，為欲出多陀阿伽度阿羅訶三藐三佛陀生處。何以故？阿羅漢性、辟支佛性、佛性，不出三界，亦不住薩婆若。所以者何？阿羅漢性、阿羅漢性空，辟支佛性、辟支佛性空，佛性、佛性空。若欲出無相法，為欲出須陀洹果、斯陀含果、阿那含果、阿羅漢果、辟支佛道、佛道、一切種智。何以故？須陀洹果乃至一切種智性，不出三界，亦不住薩婆若。所以者何？須陀洹果乃至一切種智，一切種智性空故。若欲出無相法，為欲出名字假名施設相但有言語。何以故？名字不出三界，亦不住薩婆若。所以者何？名字相、名字相空故，乃至施設亦如是。若欲出無相法，為欲出不生不滅、不垢不凈、無起無作法。”  會宗品第二十四  
　　爾時，慧命富樓那彌多羅尼子白佛言：“世尊，佛使須菩提為諸菩薩摩訶薩說般若波羅蜜，今乃說摩訶衍為。” 
　　須菩提白佛言：“世尊，我說摩訶衍，將無離般若波羅蜜耶？” 
　　佛言：“不也，須菩提。汝說摩訶衍，隨般若波羅蜜不離。何以故？一切所有善法、助道法、若聲聞法、若辟支佛法、若菩薩法、若佛法，是一切法皆攝入般若波羅蜜中。” 
　　須菩提白佛言：“世尊，何等諸善法、助道法、聲聞法、辟支佛法、菩薩法、佛法，皆攝入般若波羅蜜中？” 
　　佛告須菩提：“所謂檀那波羅蜜、尸羅波羅蜜、羼提波羅蜜、毗梨耶波羅蜜、禪那波羅蜜、般若波羅蜜，四念處、四正勤、四如意足、五根、五力、七覺分、八圣道分，空、無相、無作解脫門，佛十力、四無所畏、四無礙智、大慈大悲、十八不共法、無錯謬法相、常舍行。須菩提，是諸余善法、助道法、若聲聞法、若辟支佛法、若菩薩法、若佛法，皆攝入般若波羅蜜中。 
　　“須菩提，若菩薩摩訶薩摩訶衍，若般若波羅蜜、禪那波羅蜜、毗梨耶波羅蜜、羼提波羅蜜、尸羅波羅蜜、檀那波羅蜜，若色、受、想、行、識、眼色、眼識、眼觸、眼觸因緣生諸受乃至意法、意識、意觸、意觸因緣生諸受、地種乃至識種、四念處乃至八圣道分、空無相無作解脫門及諸善法，若有漏若無漏，若有為若無為，若苦諦、集諦、滅諦、道諦，若欲界、若色界、若無色界，若內空乃至無法有法空，諸三昧門，諸陀羅尼門，佛十力乃至十八不共法，若佛法、佛法性、如實際、不可思議性、涅槃——是一切諸法皆不合不散，無色、無形、無對、無礙、無等、一相，所謂無相。 
　　“須菩提，以是因緣故，汝所說摩訶衍隨順般若波羅蜜。何以故？須菩提，摩訶衍不異般若波羅蜜，般若波羅蜜不異摩訶衍，般若波羅蜜、摩訶衍無二無別；檀那波羅蜜不異摩訶衍，摩訶衍不異檀那波羅蜜，檀那波羅蜜、摩訶衍無二無別；乃至禪那波羅蜜亦如是。須菩提，四念處不異摩訶衍，摩訶衍不異四念處，四念處摩訶衍無二無別，乃至十八不共法不異摩訶衍，摩訶衍不異十八不共法，十八不共法、摩訶衍無二無別。以是因緣故，須菩提，汝說摩訶衍即是說般若波羅蜜。”  十無品第二十五  
　　慧命須菩提白佛言：“世尊，菩薩摩訶薩前際不可得，后際不可得，中際不可得。 
　　“色無邊故，當知菩薩摩訶薩亦無邊；受、想、行、識無邊故，當知菩薩摩訶薩亦無邊。 
　　“色是菩薩摩訶薩，是亦不可得；受、想、行、識是菩薩摩訶薩，是亦不可得。 
　　“如是，世尊，于一切種、一切處，求菩薩不可得。世尊，我當教何等菩薩摩訶薩般若波羅蜜？ 
　　“世尊，菩薩摩訶薩但有名字。 
　　“如說我名字，我畢竟不生；如我，諸法亦如是無自性，何等色畢竟不生？何等受、想、行、識畢竟不生？ 
　　“世尊，是畢竟不生不名為色，是畢竟不生不名為受、想、行、識。世尊，若畢竟不生法，當教是般若波羅蜜耶？ 
　　“離畢竟不生亦無菩薩行阿耨多羅三藐三菩提。 
　　“若菩薩聞作是說，心不沒、不悔、不驚、不怖、不畏，當知是菩薩摩訶薩能行般若波羅蜜。” 
　　舍利弗問須菩提：“何因緣故，言菩薩摩訶薩前際不可得，后際不可得，中際不可得？ 
　　“須菩提，何因緣故，言色無邊故，當知菩薩亦無邊，受、想、行、識無邊故，當知菩薩亦無邊？ 
　　“須菩提，何因緣故，言色是菩薩是亦不可得，受、想、行、識是菩薩是亦不可得？ 
　　“須菩提，何因緣故，言于一切種、一切處菩薩不可得，當教何等菩薩般若波羅蜜？ 
　　“須菩提，何因緣故，言菩薩摩訶薩但有名字？ 
　　“須菩提，何因緣故，言如說我名字，我畢竟不生；如我，諸法亦如是無自性，何等色畢竟不生？何等受、想、行、識畢竟不生？ 
　　“須菩提，何因緣故，言畢竟不生不名為色，畢竟不生不名為受、想、行、識？ 
　　“須菩提，何因緣故，言若畢竟不生法，當教是般若波羅蜜耶？ 
　　“須菩提，何因緣故，言離畢竟不生亦無菩薩行阿耨多羅三藐三菩提？ 
　　“須菩提，何因緣故，言若菩薩聞作是說，心不沒、不悔、不驚、不怖、不畏，若能如是行，是名菩薩摩訶薩行般若波羅蜜？”  
　　爾時，須菩提報舍利弗言：“眾生無所有故，菩薩前際不可得；眾生空故，菩薩前際不可得；眾生離故，菩薩前際不可得。舍利弗，色無有故，菩薩前際不可得；受、想、行、識無有故，菩薩前際不可得；色空故，菩薩前際不可得；受、想、行、識空故，菩薩前際不可得；色離故，菩薩前際不可得；受、想、行、識離故，菩薩前際不可得。舍利弗，色性無故，菩薩前際不可得；受、想、行、識性無故，菩薩前際不可得。舍利弗，檀那波羅蜜無有故，菩薩前際不可得；尸羅波羅蜜、羼提波羅蜜、毗梨耶波羅蜜、禪那波羅蜜、般若波羅蜜無有故，菩薩前際不可得。何以故？舍利弗，空中前際不可得，后際不可得，中際不可得，空不異菩薩，菩薩不異前際。舍利弗，空、菩薩、前際——是諸法無二無別。以是因緣故，舍利弗，菩薩前際不可得。 
　　“舍利弗，檀那波羅蜜空故，檀那波羅蜜離故，檀那波羅蜜性無故，菩薩前際不可得；尸羅波羅蜜、羼提波羅蜜、毗梨耶波羅蜜、禪那波羅蜜、般若波羅蜜空故，般若波羅蜜離故，般若波羅蜜性無故，菩薩前際不可得。何以故？舍利弗，空中前際不可得，后際不可得，中際不可得，空不異菩薩，亦不異前際。舍利弗，空、菩薩、前際無二無別。以是因緣故，舍利弗，菩薩前際不可得。 
　　“復次，舍利弗，內空無所有故，菩薩前際不可得；乃至無法有法空無所有故，菩薩前際不可得；內空空故，內空離故，內空性無故，乃至無法有法空空故、離故、性無故，菩薩前際不可得，余如上說。 
　　“復次，舍利弗，四念處無所有故，菩薩前際不可得；四念處空故、離故、性無故，菩薩前際不可得；乃至十八不共法無所有故，菩薩前際不可得；十八不共法空故、離故、性無故，菩薩前際不可得，余如上說。以是因緣故，舍利弗，菩薩前際不可得。  
摩訶般若波羅蜜經卷第八 十無品第二十五之余  
　　“復次，舍利弗，一切三昧門、一切陀羅尼門無有故，菩薩前際不可得；三昧門、陀羅尼門空故、離故、性無故，菩薩前際不可得，余如上說。 
　　“復次，舍利弗，法性無有故，菩薩前際不可得；法性空故、離故、性無故，菩薩前際不可得，余如上說。 
　　“復次，舍利弗，如無有故、空故、離故、性無故，實際無有故、空故、離故、性無故，不可思議性無有故、空故、離故、性無故，菩薩前際不可得，余如上說。 
　　“復次，舍利弗，聲聞無有故，菩薩前際不可得；聲聞空故、離故、性無故，菩薩前際不可得；辟支佛無有故、空故、離故、性無故，菩薩前際不可得；佛無有故、空故、離故、性無故，菩薩前際不可得；阿耨多羅三藐三菩提無有故，乃至性無故，菩薩前際不可得； 
　　“復次，一切種智無有故，乃至性無故，菩薩前際不可得。何以故？舍利弗，空前際不可得，后際不可得，中際不可得，菩薩不可得。舍利弗，空不異菩薩，亦不異前際。空、菩薩、前際——是諸法無二無別。以是因緣故，舍利弗，菩薩前際不可得，后際、中際亦如是。 
　　“如舍利弗言，色無邊故，當知菩薩亦無邊；受、想、行、識無邊故，當知菩薩亦無邊。舍利弗，色如虛空，受、想、行、識如虛空。何以故？舍利弗，如虛空邊不可得、中不可得，無邊無中故，但說名虛空。如是，舍利弗，色邊不可得、中不可得，是色空故，空中亦無邊、亦無中；受、想、行、識邊不可得、中不可得，識空故，空中亦無邊、亦無中。以是因緣故，舍利弗，色無邊故，當知菩薩亦無邊；受、想、行、識無邊故，當知菩薩亦無邊，乃至十八不共法亦如是。 
　　“如舍利弗言，色是菩薩，是亦不可得，受、想、行、識是菩薩，是亦不可得。舍利弗，色、色相空，受想行識、識相空，檀那波羅蜜、檀那波羅蜜相空，乃至般若波羅蜜亦如是；內空、內空相空，乃至無法有法空、無法有法空相空，四念處、四念處相空，乃至十八不共法、十八不共法相空；如、法性、實際、不可思議性，不可思議性相空，三昧門、三昧門相空，陀羅尼門、陀羅尼門相空，一切智、一切智相空，道智、道智相空，一切種智、一切種智相空，聲聞乘、聲聞乘相空，辟支佛乘、辟支佛乘相空，佛乘、佛乘相空，聲聞人、聲聞人相空，辟支佛人、辟支佛人相空，佛、佛相空。空中色不可得，受、想、行、識不可得。以是因緣故，舍利弗，色是菩薩，是亦不可得；受、想、行、識是菩薩，是亦不可得。 
　　“如舍利弗言，何因緣故，于一切種、一切處菩薩不可得，當教何等菩薩般若波羅蜜？舍利弗，色色中不可得，色受中不可得；受受中不可得，受色中不可得，受想中不可得；想想中不可得，想色受中不可得，想行中不可得；行行中不可得，行色受想中不可得，行識中不可得；識識中不可得，識色受想行中不可得。舍利弗，眼眼中不可得，眼耳中不可得；耳耳中不可得，耳眼中不可得，耳鼻中不可得；鼻鼻中不可得，鼻眼耳中不可得，鼻舌中不可得；舌舌中不可得，舌眼耳鼻中不可得，舌身中不可得；身身中不可得，身眼耳鼻舌中不可得，身意中不可得；意意中不可得，意眼耳鼻舌身中不可得，六入、六識、六觸、六觸因緣生受亦如是。檀那波羅蜜乃至般若波羅蜜，內空乃至無法有法空，四念處乃至十八不共法，一切三昧門、一切陀羅尼門，性法乃至辟支佛法，初地乃至十地，一切智、道種智、一切種智亦如是，須陀洹乃至阿羅漢、辟支佛、菩薩、佛亦如是。菩薩、菩薩中不可得，菩薩、般若波羅蜜中不可得，般若波羅蜜、般若波羅蜜中不可得，般若波羅蜜、菩薩中不可得，般若波羅蜜中教化無所有不可得，教化中教化無所有不可得，教化中菩薩及般若波羅蜜無所有不可得。舍利弗，如是一切法無所有不可得，以是因緣故，于一切種、一切處菩薩不可得，當教何等菩薩般若波羅蜜？ 
　　“如舍利弗言，何因緣故，說菩薩摩訶薩但有假名？舍利弗，色是假名，受、想、行、識是假名；色名非色，受、想、行、識名非識。何以故？名、名相空，若空則非菩薩。以是因緣故，舍利弗，菩薩但有假名。 
　　“復次，舍利弗，檀那波羅蜜但有名字，名字中非有檀那波羅蜜，檀那波羅蜜中非有名字，以是因緣故，菩薩但有假名；尸羅波羅蜜、羼提波羅蜜、毗梨耶波羅蜜、禪那波羅蜜、般若波羅蜜但有名字，名字中無有般若波羅蜜，般若波羅蜜中無有名字，以是因緣故，菩薩但有假名。舍利弗，內空但有名字，乃至無法有法空但有名字，名字中無內空，內空中無名字。何以故？名字、內空俱不可得，乃至無法有法空亦如是，以是因緣故，舍利弗，菩薩但有假名。舍利弗，四念處但有名字，乃至十八不共法但有名字，一切三昧門、一切陀羅尼門乃至一切種智亦如是。以是因緣故，舍利弗，我說菩薩但有假名。 
　　“如舍利弗言，何因緣故，說我名字畢竟不生？舍利弗，我畢竟不可得，云何當有生？乃至知者、見者畢竟不可得，云何當有生？舍利弗，色畢竟不可得，云何當有生？受、想、行、識畢竟不可得，云何當有生？眼畢竟不可得，乃至意觸因緣生受畢竟不可得，云何當有生？檀那波羅蜜畢竟不可得，乃至般若波羅蜜畢竟不可得，云何當有生？內空畢竟不可得，乃至無法有法空畢竟不可得，云何當有生？四念處畢竟不可得，乃至十八不共法畢竟不可得，云何當有生？諸三昧門、諸陀羅尼門畢竟不可得，云何當有生？聲聞乃至佛畢竟不可得，云何當有生？以是因緣故，舍利弗，我說如我名字，我亦畢竟不生。 
　　“如舍利弗所言，如我，諸法亦如是無自性。舍利弗，諸法和合生故無自性。舍利弗，何等和合生無自性？舍利弗，色和合生無自性，受、想、行、識和合生無自性，眼和合生無自性，乃至意和合生無自性，色乃至法、眼界乃至法界、地種乃至識種、眼觸乃至意觸、眼觸因緣生受乃至意觸因緣生受和合生無自性，檀那波羅蜜乃至般若波羅蜜和合生無自性，四念處乃至十八不共法和合生無自性。 
　　“復次，舍利弗，一切法無常亦不失。” 
　　舍利弗問須菩提：“何等法無常亦不失？” 
　　須菩提言：“色無常亦不失，受、想、行、識無常亦不失。何以故？法若無常，即是動相，即是空相。以是因緣故，舍利弗，一切有為法無常亦不失。 
　　“復次，舍利弗，若有漏法、若無漏法、若有記法、若無記法無常亦不失。何以故？若法無常，即是動相，即是空相。以是因緣故，舍利弗，一切作法無常亦不失。 
　　“復次，舍利弗，一切法非常非滅。” 
　　舍利弗言：“何等法非常非滅？” 
　　須菩提言：“色非常非滅。何以故？性自爾。受、想、行、識非常非滅。何以故？性自爾。乃至意觸因緣生受非常非滅。何以故？性自爾。以是因緣故，舍利弗，諸法和合生無自性。 
　　“如舍利弗所言，何因緣故，色畢竟不生，受、想、行、識畢竟不生？” 
　　須菩提言：“色非作法，受、想、行、識非作法。何以故？作者不可得故。舍利弗，眼非作法。何以故？作者不可得故，乃至意亦如是，眼界乃至意觸因緣生受亦如是。 
　　“復次，舍利弗，一切諸法皆非起非作。何以故？作者不可得故。以是因緣故，舍利弗，色畢竟不生，受、想、行、識畢竟不生。 
　　“如舍利弗所言，何因緣故，畢竟不生是不名為色，畢竟不生是不名受、想、行、識？” 
　　須菩提言：“色性空，是空無生無滅、無住異；受、想、行、識性空，是空無生無滅、無住異；眼乃至一切有為法性空，是空無生無滅、無住異。以是因緣故，舍利弗，畢竟不生不名色，畢竟不生不名受、想、行、識。 
　　“如舍利弗所言，何因緣故，畢竟不生法當教是般若波羅蜜耶？” 
　　須菩提言：“畢竟不生即是般若波羅蜜，般若波羅蜜即是畢竟不生，般若波羅蜜、畢竟不生無二無別。以是因緣故，舍利弗，我說畢竟不生當教是般若波羅蜜耶。 
　　“如舍利弗所言，何因緣故，離畢竟不生無菩薩行阿耨多羅三藐三菩提？” 
　　須菩提言：“菩薩摩訶薩行般若波羅蜜時，不見畢竟不生異般若波羅蜜，亦不見畢竟不生異菩薩，畢竟不生及菩薩無二無別。不見畢竟不生異色。何以故？是畢竟不生及色無二無別。不見畢竟不生異受、想、行、識。何以故？畢竟不生、受想行識無二無別，乃至一切種智亦如是。以是因緣故，舍利弗，離畢竟不生無菩薩行阿耨多羅三藐三菩提。 
　　“如舍利弗所言，何因緣故，菩薩聞作是說，心不沒、不悔、不驚、不怖、不畏，是名菩薩行般若波羅蜜。” 
　　須菩提言：“菩薩摩訶薩不見諸法有覺知想，見一切諸法如夢、如響、如幻、如焰、如影、如化。舍利弗，以是因緣故，菩薩聞作是說，心不沒、不悔、不驚、不怖、不畏。”  
　　須菩提白佛言：“世尊，菩薩摩訶薩行般若波羅蜜如是觀諸法，是時菩薩摩訶薩不受色、不示色、不住色、不著色，亦不言是色；受、想、行、識亦不受、不示、不住、不著，亦不言是受、想、行、識；眼不受、不示、不住、不著，亦不言是眼；耳、鼻、舌、身、意不受、不示、不住、不著，亦不言是意；檀那波羅蜜不受、不示、不住、不著，亦不言是檀那波羅蜜；尸羅波羅蜜、羼提波羅蜜、毗梨耶波羅蜜、禪那波羅蜜、般若波羅蜜不受、不示、不住、不著，亦不言是般若波羅蜜；內空不受、不示、不住、不著，亦不言是內空，乃至無法有法空亦如是。 
　　“復次，世尊，菩薩摩訶薩行般若波羅蜜時，四念處不受、不示、不住、不著，亦不言是四念處；乃至十八不共法不受、不示、不住、不著，亦不言是十八不共法；一切三昧門、一切陀羅尼門乃至一切種智不受、不示、不住、不著，亦不言是一切種智。 
　　“復次，世尊，菩薩摩訶薩行般若波羅蜜時，不見色乃至不見一切種智。何以故？色不生是非色，受、想、行、識不生是非識，眼不生是非眼，耳、鼻、舌、身、意不生是非意，檀那波羅蜜不生是非檀那波羅蜜，乃至般若波羅蜜不生是非般若波羅蜜。何以故？色不生不二不別，乃至般若波羅蜜不生不二不別，內空不生是非內空，乃至無法有法空不生是非無法有法空。何以故？內空乃至無法有法空不生不二不別。世尊，四念處不生非四念處。何以故？四念處不生不二不別。何以故？世尊，是不生法非一、非二、非三、非異，以是故，四念處不生不二不別，乃至十八不共法不生非十八不共法。何以故？十八不共法不生不二不別。何以故？世尊，是不生法非一、非二、非三、非異，以是故，十八不共法不生非十八不共法。世尊，如不生是非如，乃至不可思議性不生是非不可思議性。世尊，是阿耨多羅三藐三菩提不生，一切智、一切種智不生是非一切種智。何以故？是阿耨多羅三藐三菩提乃至一切種智不生不二不別。何以故？世尊，是不生非一、非二、非三、非異，以是故，乃至一切種智不生非一切種智。世尊，色不滅相是非色。何以故？色及不滅相不二不別。何以故？世尊，是不滅法非一、非二、非三、非異，以是故，色不滅相是非色，受、想、行、識不滅相是非識。何以故？識及不滅不二不別。何以故？世尊，是不滅法非一、非二、非三、非異，以是故，識不滅是非識，檀那波羅蜜乃至般若波羅蜜、內空乃至無法有法空、四念處乃至十八不共法亦如是。世尊，以是故，色入無二法數，受、想、行、識入無二法數，乃至一切種智入無二法數。”  無生品第二十六  
　　爾時，慧命舍利弗語須菩提：“菩薩摩訶薩行般若波羅蜜觀諸法，何等是菩薩？何等是般若波羅蜜？何等是觀？” 
　　須菩提語舍利弗：“汝所問何等是菩薩？為阿耨多羅三藐三菩提，是人發大心，以是故名為菩薩，亦知一切法、一切種相，是中亦不著，知色相亦不著，乃至知十八不共法相亦不著。” 
　　舍利弗問須菩提：“何等為一切法相？” 
　　須菩提言：“若以名字因緣和合等知諸法——是色，是聲、香、味、觸、法，是內、是外，是有為法、是無為法。以是名字相語言知諸法，是名知諸法相。 
　　“如舍利弗所問，何等是般若波羅蜜？遠離故是名般若波羅蜜。何等法遠離？遠離陰界入，遠離檀那波羅蜜乃至禪那波羅蜜，遠離內空乃至無法有法空，以是故，遠離名般若波羅蜜。復次，遠離四念處，乃至遠離十八不共法，遠離一切智，以是因緣故，遠離名般若波羅蜜。 
　　“如舍利弗所問，何等是觀？舍利弗，菩薩摩訶薩行般若波羅蜜時，觀色非常非無常、非樂非苦、非我非無我、非空非不空、非相非無相、非作非無作、非寂滅非不寂滅、非離非不離，受、想、行、識亦如是。檀那波羅蜜乃至般若波羅蜜，內空乃至無法有法空，四念處乃至十八不共法，一切三昧門、一切陀羅尼門乃至一切種智，觀非常非無常、非樂非苦、非我非無我、非空非不空、非相非無相、非作非無作、非寂滅非不寂滅、非離非不離。舍利弗，是名菩薩摩訶薩行般若波羅蜜時觀諸法。” 
　　舍利弗問須菩提：“何因緣故，色不生是非色，受、想、行、識不生是非識，乃至一切種智不生是非一切種智？” 
　　須菩提言：“色、色相空，色空中無色無生，以是因緣故，色不生是非色。受想行識、識相空，識空中無識無生，以是因緣故，受、想、行、識不生是非受、想、行、識。舍利弗，檀那波羅蜜、檀那波羅蜜相空，檀那波羅蜜空中無檀那波羅蜜無生，尸羅波羅蜜、羼提波羅蜜、毗梨耶波羅蜜、禪那波羅蜜、般若波羅蜜，般若波羅蜜相空，般若波羅蜜空中無般若波羅蜜無生，以是因緣故，舍利弗，般若波羅蜜不生是非般若波羅蜜。內空乃至無法有法空，四念處乃至十八不共法，一切種智亦如是，以是因緣故，內空不生是非內空，乃至一切種智不生是非一切種智。” 
　　舍利弗問須菩提：“汝何因緣故，言色不二是非色，受、想、行、識不二是非識，乃至一切種智不二是非一切種智？” 
　　須菩提答言：“所有色所有不二，所有受、想、行、識所有不二，是一切法皆不合不散，無色、無形、無對、一相，所謂無相，眼乃至一切種智亦如是。以是因緣故，舍利弗，色不二是非色，受、想、行、識不二是非識，乃至一切種智不二是非一切種智。” 
　　舍利弗問須菩提：“何因緣故，言是色入無二法數，受、想、行、識入無二法數，乃至一切種智入無二法數？” 
　　須菩提答言：“色不異無生，無生不異色，色即是無生，無生即是色；受、想、行、識不異無生，無生不異識，識即是無生，無生即是識。以是因緣故，舍利弗，色入無二法數，受、想、行、識入無二法數，乃至一切種智亦如是。”  
　　爾時，須菩提白佛言：“世尊，若菩薩摩訶薩行般若波羅蜜如是觀諸法，是時見色無生畢竟凈故，見受、想、行、識無生畢竟凈故，見我無生乃至知者、見者無生畢竟凈故，見檀那波羅蜜無生乃至般若波羅蜜無生畢竟凈故，見內空無生乃至無法有法空無生畢竟凈故，見四念處無生乃至十八不共法無生畢竟凈故，見一切三昧、一切陀羅尼無生畢竟凈故，乃至見一切種智無生畢竟凈故，見凡人、凡人法無生畢竟凈故，見須陀洹、須陀洹法、斯陀含、斯陀含法、阿那含、阿那含法、阿羅漢、阿羅漢法、辟支佛、辟支佛法、菩薩、菩薩法、佛、佛法無生畢竟凈故。” 
　　舍利弗語須菩提：“如我聞須菩提所說義，色是不生，受、想、行、識是不生，乃至佛、佛法是不生。若爾者，今不應得須陀洹、須陀洹果、斯陀含、斯陀含果、阿那含、阿那含果、阿羅漢、阿羅漢果、辟支佛、辟支佛道，不應得菩薩摩訶薩一切種智，亦無六道別異，亦不得菩薩摩訶薩五種菩提。須菩提，若一切法不生相。何以故須陀洹為斷三結故修道，斯陀含為薄淫恚癡故修道，阿那含為斷五下分結故修道，阿羅漢為斷五上分結故修道，辟支佛為辟支佛法故修道？何以故菩薩摩訶薩作難行為眾生受種種苦？何以故佛得阿耨多羅三藐三菩提？何以故佛轉法輪？” 
　　須菩提語舍利弗：“我不欲令無生法有所得，我亦不欲令無生法中得須陀洹、須陀洹果，乃至不欲令無生法中得阿羅漢、阿羅漢果、辟支佛、辟支佛道，我亦不欲令菩薩作難行為眾生受種種苦，菩薩亦不以難行心行道。何以故？舍利弗，生難心、苦心不能利益無量阿僧祇眾生。舍利弗，今菩薩憐愍眾生，于眾生如父母兄弟想、如兒子及己身想，如是能利益無量阿僧祇眾生，用無所得故。所以者何？菩薩摩訶薩應生如是心：如我一切處、一切種不可得，內外法亦如是。若生如是想，則無難心、苦心。何以故？是菩薩于一切種、一切處一切法不受故。舍利弗，我亦不欲令無生中佛得阿耨多羅三藐三菩提，亦不欲令無生中轉法輪，亦不欲令以無生法得道。” 
　　舍利弗語須菩提：“今欲令以生法得道，以無生法得道？” 
　　須菩提語舍利弗：“我不欲令以生法得道。” 
　　舍利弗言：“今須菩提欲令以無生法得道？” 
　　須菩提言：“我亦不欲令以無生法得道。” 
　　舍利弗言：“如須菩提所說無知無得。” 
　　須菩提言：“有知有得不以二法，今以世間名字故有知有得，世間名字故有須陀洹乃至阿羅漢、辟支佛、諸佛，第一實義中無知無得，無須陀洹乃至無佛。” 
　　“須菩提，若世間名字故有知有得，六道別異亦世間名字故有，非以第一實義耶？” 
　　須菩提言：“如是，如是，舍利弗，如世間名字故有知有得，六道別異亦世間名字故有，非以第一實義。何以故？舍利弗，第一實義中，無業無報，無生無滅，無凈無垢。” 
　　舍利弗語須菩提：“不生法生，生法生？” 
　　須菩提言：“我不欲令不生法生，亦不欲令生法生。” 
　　舍利弗言：“何等不生法不欲令生？” 
　　須菩提言：“色是不生法，自性空不欲令生；受、想、行、識是不生法，自性空不欲令生；乃至阿耨多羅三藐三菩提是不生法，自性空不欲令生。” 
　　舍利弗語須菩提：“生生不生生？” 
　　須菩提言：“非生生亦非不生生。何以故？舍利弗，生、不生是二法，不合不散，無色、無形、無對、一相，所謂無相。舍利弗，以是因緣故，非生生亦非不生生。”  
　　爾時，舍利弗語須菩提：“須菩提，樂說無生法及無生相。” 
　　須菩提語舍利弗：“我樂說無生法，亦樂說無生相。何以故？諸無生法、無生相及樂說語言，是一切法皆不合不散，無色、無形、無對、一相，所謂無相。” 
　　舍利弗語須菩提：“汝樂說不生法，亦樂說不生相，是樂說語言亦不生。” 
　　須菩提言：“如是，如是，舍利弗。何以故？舍利弗，色不生，受、想、行、識不生，眼不生乃至意不生，地種不生乃至識種不生，身行不生，口行不生，意行不生，檀那波羅蜜不生，乃至一切種智不生。以是因緣故，舍利弗，我樂說不生法，亦樂說不生相，是樂說語言亦不生。”  
　　爾時，舍利弗語須菩提：“須菩提于說法人中應最在上。何以故須菩提隨所問皆能答？” 
　　須菩提言：“諸法無所依故。” 
　　舍利弗語須菩提：“云何諸法無所依？” 
　　須菩提言：“色性常空，不依內，不依外，不依兩中間；受、想、行、識性常空，不依內，不依外，不依兩中間；眼、耳、鼻、舌、身、意性常空，不依內，不依外，不依兩中間；色性常空乃至法性常空，不依內，不依外，不依兩中間；檀那波羅蜜性常空，乃至般若波羅蜜性常空，不依內，不依外，不依兩中間；內空性常空，乃至無法有法空性常空，不依內，不依外，不依兩中間。舍利弗，四念處性常空，乃至一切種智性常空，不依內，不依外，不依兩中間。以是因緣故，舍利弗，一切諸法無所依，性常空故。如是，舍利弗，菩薩摩訶薩行六波羅蜜時，應凈色、受、想、行、識，乃至應凈一切種智。” 
　　舍利弗問須菩提：“菩薩摩訶薩云何行六波羅蜜時凈菩薩道？” 
　　須菩提言：“有世間檀那波羅蜜，有出世間檀那波羅蜜。尸羅波羅蜜、羼提波羅蜜、毗梨耶波羅蜜、禪那波羅蜜、般若波羅蜜有世間，有出世間。” 
　　舍利弗問須菩提：“云何世間檀那波羅蜜？云何出世間檀那波羅蜜？” 
　　須菩提言：“若菩薩摩訶薩作施主，能施沙門、婆羅門、貧窮乞人，須食與食，須飲與飲，須衣與衣，臥具、床榻、房舍、香華、瓔珞、醫藥種種所須資生之物，若妻子、國土、頭、目、手足、支節等內外之物盡以給施，施時作是念：‘我與彼取，我不慳貪，我為施主，我能舍一切，我隨佛教施，我行檀那波羅蜜。’作是施已，用得法與一切眾生共之回向阿耨多羅三藐三菩提，念言：‘是布施因緣，令眾生得今世樂，后當令得入涅槃樂。’是人布施有三礙。何等三？我相、他相、施相。著是三相布施，是名世間檀那波羅蜜。何因緣故名世間？于世間中不動不出，是名世間檀那波羅蜜。云何名出世間檀那波羅蜜？所謂三分清凈。何等三？菩薩摩訶薩布施時，我不可得，不見受者，施物不可得亦不望報，是名菩薩摩訶薩三分清凈檀那波羅蜜。 
　　“復次，舍利弗，菩薩摩訶薩布施時，施與一切眾生，眾生亦不可得，以此布施回向阿耨多羅三藐三菩提，乃至不見微細法相。舍利弗，是名出世間檀那波羅蜜。何以故？名為出世間，于世間中能動能出，是故名出世間檀那波羅蜜。尸羅波羅蜜有所依是名世間尸羅波羅蜜，無所依是為出世間尸羅波羅蜜，余如檀那波羅蜜說。羼提波羅蜜、毗梨耶波羅蜜、禪那波羅蜜、般若波羅蜜有所依是名世間，無所依是名出世間，余亦如檀那波羅蜜中說。如是，舍利弗，菩薩摩訶薩行六波羅蜜時凈菩薩道。” 
　　舍利弗問須菩提：“云何菩薩摩訶薩為阿耨多羅三藐三菩提道？” 
　　須菩提言：“四念處，是菩薩摩訶薩為阿耨多羅三藐三菩提道，乃至八圣道分、空解脫門、無相解脫門、無作解脫門、內空乃至無法有法空、一切三昧門、一切陀羅尼門、佛十力、四無所畏、四無礙智、十八不共法、大慈大悲，舍利弗，是名菩薩摩訶薩為阿耨多羅三藐三菩提道。”  
　　爾時，舍利弗贊須菩提言：“善哉！善哉！何等波羅蜜力？” 
　　須菩提言：“是般若波羅蜜力。所以者何？般若波羅蜜能生一切諸善法——若聲聞法、辟支佛法、菩薩法、佛法。舍利弗，般若波羅蜜能受一切諸善法——聲聞法、辟支佛法、菩薩法、佛法。舍利弗，過去諸佛行般若波羅蜜得阿耨多羅三藐三菩提，未來諸佛亦行般若波羅蜜當得阿耨多羅三藐三菩提。舍利弗，今現在十方諸國土中，諸佛亦行是般若波羅蜜得阿耨多羅三藐三菩提。舍利弗，若菩薩摩訶薩聞說般若波羅蜜時不疑不難，當知是菩薩摩訶薩行菩薩道。行菩薩道者救一切眾生故，心不舍一切眾生。以無所得故，是菩薩常應不離是念——所謂大悲念。” 
　　舍利弗復問：“欲使菩薩摩訶薩常不離是念——所謂大悲念。若菩薩摩訶薩常不離大悲念，今一切眾生皆當作菩薩。何以故？須菩提，一切眾生亦不離諸念故。” 
　　須菩提言：“善哉！善哉！舍利弗，汝欲難我而成我義。何以故？眾生無故念亦無，眾生性無故念性亦無，眾生法無故念法亦無，眾生離故念亦離，眾生空故念亦空，眾生不可知故念亦不可知。舍利弗，色無故念亦無，色性無故念性亦無，色法無故念法亦無，色離故念亦離，色空故念亦空，色不可知故念亦不可知，受、想、行、識亦如是。眼乃至意，色乃至法，地種乃至識種，檀那波羅蜜乃至般若波羅蜜，內空乃至無法有法空，四念處乃至十八不共法，一切三昧門、一切陀羅尼門、一切智、一切種智乃至阿耨多羅三藐三菩提無故念亦無，乃至阿耨多羅三藐三菩提不可知故念亦不可知。舍利弗，菩薩摩訶薩行是道，我欲使不離是念——所謂大悲念。”  
　　爾時，佛贊須菩提言：“善哉！善哉！是菩薩摩訶薩般若波羅蜜其有說者亦當如是說，汝所說般若波羅蜜皆是承佛意故，菩薩摩訶薩學般若波羅蜜應如汝所說學。” 
　　須菩提說是般若波羅蜜品時，三千大千國土六種震動——東踴西沒，西踴東沒，南踴北沒，北踴南沒，中踴邊沒，邊踴中沒。  
　　爾時，佛微笑。須菩提白佛：“何因緣故笑？” 
　　佛告須菩提：“如我于此國土說般若波羅蜜，東方無量阿僧祇國土中諸佛，亦為諸菩薩摩訶薩說般若波羅蜜，南西北方、四維、上下亦說是般若波羅蜜。” 
　　說是般若波羅蜜品時，十二那由他諸天人得無生法忍。十方諸佛說是般若波羅蜜時，無量阿僧祇眾生亦發阿耨多羅三藐三菩提心。  天王品第二十七  
　　爾時，三千大千世界諸四天王天等，各與無數百千億諸天俱來在會中。三千大千世界諸釋提桓因等，諸忉利天、須夜摩天王等，諸夜摩天、兜率陀天王等，諸兜率陀天、須涅蜜陀天王等，諸妙化天、婆舍跋提天王等，諸自在行天各與無數百千億諸天俱來在會中。三千大千世界諸梵天王等，乃至首陀婆諸天等，各與無數百千億諸天俱來在會中。 
　　是諸四天王天乃至首陀婆諸天業報生身光明，于佛常光百分、千分、千萬億分不能及一，乃至不可以算數譬喻為比。世尊光明最勝最妙最上第一，諸天業報光明，在佛光邊不照不現，譬如燋柱比閻浮檀金。  
　　爾時，釋提桓因白大德須菩提：“是三千大千世界諸四天王天乃至首陀婆諸天，一切和合欲聽須菩提說般若波羅蜜義。須菩提，菩薩摩訶薩云何應住般若波羅蜜中？何等是菩薩摩訶薩般若波羅蜜？云何菩薩摩訶薩應行般若波羅蜜？” 
　　須菩提語釋提桓因言：“憍尸迦，我今當承順佛意，承佛神力，為諸菩薩摩訶薩說般若波羅蜜。如菩薩摩訶薩所應住般若波羅蜜中，諸天子，今未發阿耨多羅三藐三菩提心者應當發心。諸天子若入聲聞正位，是人不能發阿耨多羅三藐三菩提心。何以故？與生死作障隔故。是人若發阿耨多羅三藐三菩提心者，我亦隨喜。所以者何？上人應更求上法，我終不斷其功德。 
　　“憍尸迦，何等是般若波羅蜜？菩薩摩訶薩應薩婆若心，念色無常，念色苦，念色空，念色無我，念色如病、如敗癰瘡、如箭入身痛惱衰壞憂畏不安，以無所得故，受、想、行、識亦如是；眼、耳、鼻、舌、身、意、地種、水火風空識種觀無常乃至憂畏不安，是亦無所得故。觀色寂滅離，不生不滅，不垢不凈，受、想、行、識亦如是；觀地種乃至識種寂滅離，不生不滅，不垢不凈，以無所得故。 
　　“復次，憍尸迦，菩薩摩訶薩應薩婆若心，觀無明緣諸行乃至老死因緣大苦聚集，以無所得故。觀無明滅故諸行滅，乃至生滅故老死滅，老死滅故憂悲苦惱大苦聚滅，以無所得故。 
　　“復次，憍尸迦，菩薩摩訶薩應薩婆若心修四念處，以無所得故，乃至修佛十力十八不共法，以無所得故。 
　　“復次，憍尸迦，菩薩摩訶薩應薩婆若心行檀那波羅蜜，以無所得故；行尸羅波羅蜜、羼提波羅蜜、毗梨耶波羅蜜、禪那波羅蜜，以無所得故。 
　　“復次，憍尸迦，菩薩摩訶薩行般若波羅蜜時，作是觀：但諸法諸法共相因緣潤益增長分別校計，是中無我、無我所。菩薩回向心不在阿耨多羅三藐三菩提心中，阿耨多羅三藐三菩提心不在回向心中，回向心于阿耨多羅三藐三菩提心中不可得，阿耨多羅三藐三菩提心于回向心中不可得。菩薩雖觀一切法，亦無法可得，是名菩薩摩訶薩般若波羅蜜。” 
　　釋提桓因問大德須菩提：“云何菩薩回向心不在阿耨多羅三藐三菩提心中？云何阿耨多羅三藐三菩提心不在回向心中？云何回向心于阿耨多羅三藐三菩提心中不可得？云何阿耨多羅三藐三菩提心于回向心中不可得？” 
　　須菩提語釋提桓因言：“憍尸迦，回向心、阿耨多羅三藐三菩提心非心，是非心相。非心相中不可回向。是非心相常非心相，不可思議相常不可思議相，是名菩薩摩訶薩般若波羅蜜。”  
　　爾時，佛贊須菩提言：“善哉！善哉！須菩提，汝為諸菩薩摩訶薩說般若波羅蜜，安慰諸菩薩摩訶薩心。” 
　　須菩提白佛言：“世尊，我應報恩，不應不報恩。過去諸佛及諸弟子為諸菩薩說六波羅蜜示教利喜，世尊爾時亦在中學得阿耨多羅三藐三菩提。我今亦當為諸菩薩說六波羅蜜示教利喜，令得阿耨多羅三藐三菩提。”  
　　爾時，須菩提語釋提桓因言：“憍尸迦，汝今當聽菩薩摩訶薩般若波羅蜜中，如所應住、所不應住。 
　　“憍尸迦，色、色空，受想行識、受想行識空，菩薩、菩薩空，是色空、菩薩空不二不別，受想行識空、菩薩空不二不別。憍尸迦，菩薩摩訶薩般若波羅蜜中應如是住。 
　　“復次，眼、眼空，乃至意、意空，菩薩、菩薩空，眼空乃至菩薩空不二不別。六塵亦如是，地種、地種空，乃至識種、識種空，菩薩、菩薩空。憍尸迦，地種空乃至識種空、菩薩空不二不別。憍尸迦，菩薩摩訶薩般若波羅蜜中應如是住。 
　　“無明、無明空乃至老死、老死空，無明滅、無明滅空乃至老死滅、老死滅空，菩薩、菩薩空。憍尸迦，無明空乃至老死空、無明滅空乃至老死滅空、菩薩空不二不別。憍尸迦，菩薩摩訶薩般若波羅蜜中應如是住。 
　　“檀那波羅蜜乃至般若波羅蜜，內空乃至無法有法空，四念處乃至十八不共法，一切三昧門、一切陀羅尼門，聲聞乘、辟支佛乘、佛乘，聲聞、辟支佛、菩薩、佛亦如是。一切種智、一切種智空，菩薩、菩薩空，一切種智空、菩薩空不二不別。憍尸迦，菩薩摩訶薩般若波羅蜜中應如是住。”  
　　爾時，釋提桓因問須菩提：“云何般若波羅蜜中所不應住？” 
　　須菩提言：“憍尸迦，菩薩摩訶薩，不應色中住，以有所得故；不應受、想、行、識中住，以有所得故；不應眼中住乃至不應意中住，不應色中住乃至不應法中住，眼識乃至意識、眼觸乃至意觸、眼觸因緣生受乃至意觸因緣生受中不應住，以有所得故；地種乃至識種中不應住，以有所得故；檀那波羅蜜乃至般若波羅蜜，四念處乃至十八不共法中不應住，以有所得故；須陀洹果中不應住，以有所得故；乃至阿羅漢果、辟支佛道、菩薩道、佛道、一切種智中不應住，以有所得故。 
　　“復次，憍尸迦，菩薩摩訶薩，色是常不應住，色是無常不應住，受、想、行、識亦如是；色若樂若苦、若凈若不凈、若我若無我、若空若不空、若寂滅若不寂滅、若離若不離不應住，以有所得故，受、想、行、識亦如是。 
　　“復次，憍尸迦，菩薩摩訶薩，須陀洹果無為相、斯陀含果無為相、阿那含果無為相、阿羅漢果無為相不應住，辟支佛道無為相、佛道無為相不應住，須陀洹福田不應住，斯陀含、阿那含、阿羅漢、辟支佛、佛福田不應住。 
　　“復次，憍尸迦，菩薩摩訶薩，初地中不應住，以有所得故，乃至十地中不應住，以有所得故。 
　　“復次，菩薩摩訶薩住初發心中，‘我當具足檀那波羅蜜’不應住，乃至‘我當具足般若波羅蜜’不應住，具足六波羅蜜當入菩薩位不應住，入菩薩位已當住阿毗跋致地不應住，菩薩當具足五神通不應住，以有所得故。菩薩住五神通已，‘我當游無量阿僧祇佛國土，禮敬供養諸佛聽法，聽法已為他人說’，菩薩摩訶薩如是不應住，以有所得故。‘如諸佛國土嚴凈，我亦當莊嚴國土’不應住，以有所得故。成就眾生令入佛道不應住；到無量阿僧祇國土諸佛所，尊重愛敬供養，以香華、瓔珞、澤香、搗香、幢幡、華蓋、百千億種寶衣供養諸佛不應住，以有所得故。‘我當令無量阿僧祇眾生發阿耨多羅三藐三菩提心’，如是菩薩不應住，‘我當生五眼——肉眼、天眼、慧眼、法眼、佛眼’不應住，‘我當生一切三昧門’不應住，隨所欲游戲諸三昧不應住，‘我當生一切陀羅尼門’不應住，‘我當得佛十力’不應住，‘我當得四無所畏、四無礙智、十八不共法’不應住，‘我當具足大慈大悲’不應住，‘我當具足三十二相’不應住，‘我當具足八十隨形好’不應住，以有所得故。是八人、是信行人、是法行人如是不應住，須陀洹極七世生不應住，家家不應住，須陀洹命終垢盡不應住，須陀洹中間入涅槃不應住，是人向斯陀含果證不應住，是人斯陀含一來入涅槃不應住，是人向阿那含果證不應住，斯陀含一種不應住，是人阿那含彼間入涅槃不應住，是人向阿羅漢果證不應住，是人阿羅漢今世入無余涅槃不應住，是辟支佛不應住，‘過聲聞、辟支佛地，我當住菩薩地’不應住，道種智中不應住，以有所得故。一切種、一切法知已斷諸煩惱及習不應住，佛得阿耨多羅三藐三菩提當轉法輪不應住，作佛事度無量阿僧祇眾生入涅槃不應住，四如意足中不應住，入是三昧住如恒河沙等劫壽不應住，‘我當得壽命無央數劫’不應住，三十二相一一相百福莊嚴不應住，‘我一世界如十方恒河沙等世界’不應住，‘我三千大千世界純是金剛’不應住，‘我菩提樹當出如是香，眾生聞者無有淫欲、瞋恚、愚癡，亦無聲聞、辟支佛心，是一切人必當得阿耨多羅三藐三菩提。若眾生聞是香者，身病、意病皆悉除盡’不應住，‘當使我世界中無有色、受、想、行、識名字’不應住，‘當使我世界中無有檀那波羅蜜名字，乃至無有般若波羅蜜名字，當使我世界中無有四念處名字，乃至無有十八不共法名字，亦無須陀洹名字，乃至無有佛名字’不應住，以有所得故。何以故？諸佛得阿耨多羅三藐三菩提時，一切諸法無所得故。 
　　“如是，憍尸迦，菩薩于般若波羅蜜中不應住，以有所得故。”  
　　爾時，舍利弗心念：“菩薩今云何應住般若波羅蜜中？” 
　　須菩提知舍利弗心所念，語舍利弗言：“于汝意云何？諸佛何所住？” 
　　舍利弗語須菩提：“諸佛法無有住處，諸佛不色中住，不受、想、行、識中住，不有為性中住，不無為性中住，不四念處中住，乃至不十八不共法中住，不一切種智中住。” 
　　“舍利弗，菩薩摩訶薩般若波羅蜜中應如是住，如諸佛住，于諸法中非住非不住。舍利弗，菩薩摩訶薩般若波羅蜜中應如是學，我當住不住法故。”  
　　爾時，會中有諸天子，作是念：“諸夜叉語言字句所說尚可了知，須菩提所說語言論議解釋般若波羅蜜了不可知。” 
　　須菩提知諸天子心所念，語諸天子：“不解不知耶？” 
　　諸天子言：“大德，不解不知。” 
　　須菩提語諸天子：“汝等法應不知。我無所論說，乃至我不說一字，亦無聽者。何以故？諸字非般若波羅蜜，般若波羅蜜中無聽者，諸佛阿耨多羅三藐三菩提無字無說。諸天子，如佛化作化人，是化人復化作四部眾——比丘、比丘尼、優婆塞、優婆夷，化人于四部眾中說法。于汝意云何？是中有說者、有聽者、有知者不？” 
　　諸天子言：“不也，大德。” 
　　須菩提言：“一切法皆如化，此中無說者，無聽者，無知者。諸天子，譬如人夢中見佛說法。于汝意云何？是中有說者，有聽者，有知者不？” 
　　諸天子言：“不也，大德。” 
　　須菩提語諸天子：“一切諸法皆如夢，無說、無聽、無知者。諸天子，譬如二人在大深澗，各住一面贊佛法眾有二響出。于諸天子意云何？是二響展轉相解不？” 
　　諸天子言：“不也，大德。” 
　　須菩提語諸天子：“一切法亦如是，無說、無聽、無知者。諸天子，譬如工幻師，于四衢道中化作佛及四部眾于中說法。于諸天子意云何？是中有說者、有聽者、有知者不？” 
　　諸天子言：“不也，大德。” 
　　須菩提語諸天子：“一切諸法如幻，無說者，無聽者，無知者。”  
　　爾時，諸天子心念：“須菩提所說欲令易解轉深轉妙。” 
　　須菩提知諸天子心所念，語諸天子言：“色非深非妙，受、想、行、識非深非妙，色性非深非妙，受、想、行、識性非深非妙，眼性乃至意性、色性乃至法性、眼界性乃至意界性、眼識乃至意識、眼觸乃至意觸、眼觸因緣生受乃至意觸因緣生受、檀那波羅蜜乃至般若波羅蜜、內空乃至無法有法空、四念處乃至十八不共法、一切諸三昧門、一切諸陀羅尼門乃至一切種智、一切種智性非深非妙。” 
　　諸天子復作是念：“是所說法中，不說色，不說受、想、行、識，不說眼乃至意觸因緣生受，不說檀那波羅蜜乃至般若波羅蜜，不說內空乃至無法有法空，不說四念處乃至十八不共法，不說陀羅尼門、三昧門乃至一切種智，不說須陀洹果乃至阿羅漢果，不說辟支佛道，不說阿耨多羅三藐三菩提道，是法中不說名字語言。” 
　　須菩提知諸天子心所念，語諸天子言：“如是，如是，諸天子，是法中諸佛阿耨多羅三藐三菩提不可說相，是中無說者，無聽者，無知者。以是故，諸天子，善男子、善女人欲住須陀洹果依證須陀洹果者，是人不離是忍；斯陀含、阿那含、阿羅漢果、辟支佛道、佛道，欲住欲證不離是忍。如是，諸天子，菩薩摩訶薩從初發心般若波羅蜜中應作如是住，以無說無聽故。”  
摩訶般若波羅蜜經卷第九 幻聽品第二十八  
　　爾時，諸天子心念：“應用何等人聽須菩提所說法？” 
　　須菩提知諸天子心所念，語諸天子言：“如幻化人聽法，我應用如是人。何以故？如是人無聞無聽、無知無證故。” 
　　諸天子語須菩提：“是眾生如幻，聽法者亦如幻，眾生如化，聽法者亦如化耶？” 
　　“如是，如是，諸天子，眾生如幻，聽法者亦如幻，眾生如化，聽法者亦如化。諸天子，我如幻如夢，眾生乃至知者、見者亦如幻如夢。諸天子，色如幻如夢，受、想、行、識如幻如夢，眼乃至意觸因緣生受如幻如夢，內空乃至無法有法空、檀那波羅蜜乃至般若波羅蜜如幻如夢。諸天子，四念處乃至十八不共法如幻如夢，須陀洹果如幻如夢，斯陀含果、阿那含果、阿羅漢果、辟支佛道如幻如夢。諸天子，佛道如幻如夢。”  
　　爾時，諸天子問須菩提：“汝說佛道如幻如夢，汝說涅槃亦復如幻如夢耶？” 
　　須菩提語諸天子：“我說佛道如幻如夢，我說涅槃亦如幻如夢。若當有法勝于涅槃者，我說亦復如幻如夢。何以故？諸天子，是幻、夢、涅槃不二不別。”  
　　爾時，慧命舍利弗、摩訶目揵連、摩訶拘絺羅、摩訶迦旃延、富樓那彌多羅尼子、摩訶迦葉及無數千菩薩問須菩提：“般若波羅蜜如是甚深、難見、難解、難知、寂滅微妙，誰當受者？” 
　　爾時，阿難語諸大弟子及諸菩薩阿毗跋致、諸菩薩摩訶薩：“能受是甚深、難見、難解、難知、寂滅微妙般若波羅蜜，正見成就人、漏盡阿羅漢所愿已滿亦能信受。復次，善男子、善女人，多見佛于諸佛所，多供養種善根，親近善知識有利根，是人能受，不言是法非法。” 
　　須菩提言：“不以空分別色，不以色分別空，受、想、行、識亦如是。不以無相無作分別色，不以色分別無相無作，受、想、行、識亦如是。不以無生無滅寂滅離分別色，不以色分別無生無滅寂滅離，受、想、行、識亦如是，眼乃至意觸因緣生受亦如是。檀那波羅蜜乃至般若波羅蜜，內空乃至無法有法空，四念處乃至十八不共法，一切三昧門、一切陀羅尼門，須陀洹乃至阿羅漢、辟支佛、佛、一切智，不以空分別一切智，不以一切智分別空，不以空分別一切種智，不以一切種智分別空，無相無作、無生無滅寂滅離亦如是。” 
　　須菩提語諸天子言：“是般若波羅蜜甚深，誰能受者？是般若波羅蜜中，無法可示，無法可說。若無法可示，無法可說，受人亦不可得。”  
　　爾時，舍利弗語須菩提言：“般若波羅蜜中廣說三乘之教及護持菩薩之教，從初發意地乃至十地、檀那波羅蜜乃至般若波羅蜜、四念處乃至八圣道分、佛十力乃至十八不共法護持菩薩之教。菩薩摩訶薩如是行般若波羅蜜，常化生不失神通，游諸佛國具足善根，隨其所欲供養諸佛即得如愿，從諸佛所聽受法教乃至薩婆若初不斷絕，未曾離三昧時，當得揵疾辯、利辯、不盡辯、不可斷辯、隨應辯、義辯、一切世間最上辯。” 
　　須菩提言：“如是，如是，如舍利弗言，般若波羅蜜廣說三乘之教及護持菩薩之教，乃至菩薩摩訶薩得一切世間最上辯，不可得故。我乃至知者、見者不可得，色、受、想、行、識、檀那波羅蜜乃至般若波羅蜜不可得，內空乃至無法有法空不可得，四念處乃至八圣道分、佛十力乃至一切種智亦不可得故。” 
　　舍利弗語須菩提：“何因緣故般若波羅蜜中廣說三乘而不可得？何因緣故般若波羅蜜中護持菩薩？何因緣故菩薩摩訶薩得捷疾辯乃至一切世間最上辯，不可得故？” 
　　須菩提語舍利弗言：“以內空故，般若波羅蜜廣說三乘不可得；外空乃至無法有法空故，廣說三乘不可得。內空故，護持菩薩乃至一切世間最上辯，不可得故；外空乃至無法有法空故，護持菩薩乃至一切世間最上辯，不可得故。”  散華品第二十九  
　　爾時，釋提桓因及三千大千世界中四天王天乃至阿迦尼吒諸天，作是念：“慧命須菩提為雨法雨，我等寧可化作華散佛、菩薩摩訶薩、比丘僧、須菩提及般若波羅蜜上。”即時，釋提桓因及三千大千世界中諸天，化作華散佛、菩薩摩訶薩、比丘僧及須菩提上，亦供養般若波羅蜜。是時，三千大千世界華悉周遍于虛空中，化成華臺端嚴殊妙。 
　　須菩提心念：“是諸天子所散華，天上未曾見如是華比，是華是化華，非樹生華。是諸天子所散華，從心樹生，非樹生華。” 
　　釋提桓因知須菩提心所念，語須菩提言：“大德，是華非生華，亦非意樹生。” 
　　須菩提語釋提桓因言：“憍尸迦，汝言是華非生華，亦非意樹生。憍尸迦，是華若非生法，不名為華。” 
　　釋提桓因語須菩提言：“大德，但是華不生，色亦不生，受、想、行、識亦不生。” 
　　須菩提言：“憍尸迦，非但是華不生，色亦不生，若不生是不名為色；受、想、行、識亦不生，若不生是不名為識，六入、六識、六觸、六觸因緣生諸受亦如是；檀那波羅蜜不生，若不生是不名檀那波羅蜜；乃至般若波羅蜜不生，若不生是不名般若波羅蜜；內空不生，若不生是不名內空；乃至無法有法空不生，若不生是不名無法有法空；四念處不生，若不生是不名四念處；乃至十八不共法不生，若不生是不名十八不共法；乃至一切種智不生，若不生是不名一切種智。”  
　　爾時，釋提桓因心念：“是慧命須菩提其智甚深，不壞假名而說諸法相。” 
　　佛知釋提桓因心所念，語釋提桓因言：“如是，如是，憍尸迦，須菩提其智甚深，不壞假名而說諸法相。” 
　　釋提桓因白佛言：“世尊，大德須菩提云何不壞假名而說諸法相？” 
　　佛告釋提桓因：“色但假名，須菩提不壞假名而說諸法相；受、想、行、識但假名，須菩提亦不壞假名而說諸法相。所以者何？是諸法相無壞不壞故。須菩提所說亦無壞不壞，眼乃至意觸因緣生諸受亦如是，檀那波羅蜜乃至般若波羅蜜、內空乃至無法有法空、四念處乃至十八不共法亦如是，須陀洹果乃至阿羅漢果、辟支佛道、菩薩道、佛道、一切智、一切種智亦如是。須陀洹乃至阿羅漢、辟支佛、佛是但假名，須菩提不壞假名而說諸法相。何以故？是諸法相無壞不壞故，須菩提所說亦無壞不壞。如是，憍尸迦，須菩提不壞假名而說諸法相。” 
　　須菩提語釋提桓因言：“如是，如是，憍尸迦，如佛所說諸法但假名，菩薩摩訶薩當作是知——諸法但假名，應如是學般若波羅蜜。憍尸迦，菩薩摩訶薩作如是學，為不學色，不學受、想、行、識。何以故？不見色當可學者，不見受、想、行、識當可學者。菩薩摩訶薩如是學，為不學檀那波羅蜜。何以故？不見檀那波羅蜜當可學者，乃至不學般若波羅蜜。何以故？不見般若波羅蜜當可學者。如是學為不學內空乃至無法有法空。何以故？不見內空乃至無法有法空當可學者。如是學為不學四念處乃至十八不共法。何以故？不見四念處乃至十八不共法當可學者。如是學為不學須陀洹果乃至一切種智。何以故？不見須陀洹果乃至一切種智當可學者。”  
　　爾時，釋提桓因語須菩提言：“菩薩摩訶薩何因緣故，不見色乃至不見一切種智？” 
　　須菩提言：“色、色空乃至一切種智、一切種智空。憍尸迦，色空不學色空，乃至一切種智空不學一切種智空。憍尸迦，若如是不學空，是名學空，以不二故。是菩薩摩訶薩學色空以不二故，乃至學一切種智空不二故。若學色空不二故，乃至學一切種智空不二故，是菩薩摩訶薩能學檀那波羅蜜不二故，乃至能學般若波羅蜜不二故；能學四念處不二故，乃至能學十八不共法不二故；能學須陀洹果不二故，乃至能學一切種智不二故。是菩薩能學無量無邊阿僧祇佛法，若能學無量無邊阿僧祇佛法，是菩薩不為色增學，不為色減學，乃至不為一切種智增學，不為一切種智減學。若不為色增減學，乃至不為一切種智增減學，是菩薩不為色受學，不為色滅學，亦不為受、想、行、識受學亦不為滅學，乃至一切種智亦不為受學亦不為滅學。” 
　　舍利弗語須菩提：“菩薩摩訶薩如是學，不為受色學不為滅色學，乃至一切種智亦不為受學亦不為滅學。” 
　　須菩提言：“菩薩摩訶薩若如是學，不為受色學不為滅色學，乃至一切種智亦不為受學亦不為滅學。” 
　　“須菩提，何因緣故，菩薩摩訶薩不為受色學不為滅色學，乃至一切種智亦不為受學亦不為滅學。” 
　　須菩提言：“是色不可受亦無受色者，乃至一切種智不可受亦無受者，內外空故。如是，舍利弗，菩薩摩訶薩一切法不受故，能到一切種智。”  
　　是時，舍利弗語須菩提：“菩薩摩訶薩如是學般若波羅蜜能到一切種智耶？” 
　　須菩提言：“菩薩摩訶薩如是學般若波羅蜜能到一切種智，一切法不受故。” 
　　舍利弗語須菩提：“若菩薩摩訶薩于一切法不受不滅學者，菩薩摩訶薩云何能到一切種智？” 
　　須菩提言：“菩薩摩訶薩行般若波羅蜜，不見色生，不見色滅，不見色受，不見色不受，不見色垢，不見色凈，不見色增，不見色減。何以故？舍利弗，色、色性空故。受、想、行、識亦不見生，亦不見滅，亦不見受，亦不見不受，亦不見垢，亦不見凈，亦不見增，亦不見減。何以故？識、識性空故。乃至一切種智亦不見生，亦不見滅，亦不見受，亦不見不受，亦不見垢，亦不見凈，亦不見增，亦不見減。何以故？一切種智、一切種智性空故。如是，舍利弗，菩薩摩訶薩為一切法，不生不滅、不受不舍、不垢不凈、不合不散、不增不減故，學般若波羅蜜能到一切種智，無所學、無所到故。”  
　　爾時，釋提桓因語舍利弗：“菩薩摩訶薩般若波羅蜜當于何處求？” 
　　舍利弗言：“菩薩摩訶薩般若波羅蜜，當于須菩提品中求。” 
　　釋提桓因語須菩提：“是汝神力使舍利弗言，菩薩摩訶薩般若波羅蜜，當于須菩提品中求。” 
　　須菩提語釋提桓因：“非我神力。” 
　　釋提桓因語須菩提：“是誰神力？” 
　　須菩提言：“是佛神力。”  
　　釋提桓因言：“一切法皆無受處。何以故言是佛神力？離無受處相，如來不可得；離如，如來亦不可得。” 
　　須菩提語釋提桓因言：“如是，如是，憍尸迦，離無受處相，如來不可得；離如，如來亦不可得。無受處相中如來不可得，如中如來不可得；色如中如來如不可得，如來如中色如不可得；色法相中如來法相不可得，如來法相中色法相不可得；受、想、行、識法相中乃至一切種智如法亦如是。憍尸迦，如來色如中不合不散，受、想、行、識如中不合不散；如來離色如不合不散，離受、想、行、識如不合不散，乃至一切種智亦如是。如來色法相中不合不散，受、想、行、識法相中不合不散；如來離色法相中不合不散，離受、想、行、識法相中不合不散，乃至一切種智亦如是。憍尸迦，如是等一切法中不合不散，是佛神力用無所受法故。 
　　“如憍尸迦言，菩薩摩訶薩般若波羅蜜當于何處求？憍尸迦，不應色中求般若波羅蜜，亦不應離色求般若波羅蜜，不應受、想、行、識中求，亦不應離受、想、行、識求。何以故？是般若波羅蜜，色、受、想、行、識是一切法皆不合不散，無色、無形、無對、一相，所謂無相。乃至一切種智中不應求般若波羅蜜，亦不應離一切種智求般若波羅蜜。何以故？是般若波羅蜜，一切種智是一切法皆不合不散，無色、無形、無對、一相，所謂無相。何以故？般若波羅蜜，非色亦非離色，非受、想、行、識亦非離受、想、行、識，乃至非一切種智亦非離一切種智。般若波羅蜜，非色如亦非離色如，非受、想、行、識如亦非離受、想、行、識如。般若波羅蜜，非色法亦非離色法，非受、想、行、識法亦非離受、想、行、識法，乃至非一切種智如，亦非離一切種智如。般若波羅蜜，非一切種智法亦非離一切種智法。何以故？憍尸迦，是一切法皆無所有不可得，以無所有不可得故，般若波羅蜜非色亦非離色，非色如亦非離色如，非色法亦非離色法，乃至非一切種智亦非離一切種智，非一切種智如亦非離一切種智如，非一切種智法亦非離一切種智法。” 
　　釋提桓因語須菩提：“是摩訶波羅蜜，是菩薩摩訶薩般若波羅蜜、無量波羅蜜、無邊波羅蜜。是菩薩摩訶薩般若波羅蜜，諸須陀洹、須陀洹果從是般若波羅蜜中學成，乃至諸阿羅漢、阿羅漢果、諸辟支佛、辟支佛道、諸菩薩摩訶薩皆從是般若波羅蜜中學成，能成就眾生凈佛國土得阿耨多羅三藐三菩提皆從是學成。” 
　　須菩提語釋提桓因言：“如是，如是，憍尸迦，是摩訶波羅蜜，是菩薩摩訶薩般若波羅蜜、無量波羅蜜、無邊波羅蜜。是菩薩摩訶薩般若波羅蜜，從是中學成須陀洹果乃至阿羅漢果、辟支佛道。諸菩薩摩訶薩從是般若波羅蜜中學成，能成就眾生凈佛國土，得阿耨多羅三藐三菩提，已得、今得、當得。 
　　“憍尸迦，色大故，般若波羅蜜亦大。何以故？是色前際不可得，后際不可得，中際不可得。受、想、行、識大故，般若波羅蜜亦大。何以故？受、想、行、識前際不可得，后際不可得，中際不可得，乃至一切種智亦如是。以是因緣故，憍尸迦，是摩訶波羅蜜是菩薩摩訶薩般若波羅蜜。 
　　“憍尸迦，色無量故，般若波羅蜜無量。何以故？色量不可得故。憍尸迦，譬如虛空量不可得，色亦如是量不可得；虛空無量故，色無量；色無量故，般若波羅蜜無量；受、想、行、識乃至一切種智無量故，般若波羅蜜無量。何以故？一切種智量不可得。譬如虛空量不可得，一切種智亦如是量不可得；虛空無量故，一切種智無量；一切種智無量故，般若波羅蜜無量。以是因緣故，憍尸迦，是菩薩摩訶薩般若波羅蜜無量。 
　　“憍尸迦，色無邊故，諸菩薩摩訶薩般若波羅蜜無邊。何以故？憍尸迦，是色前際不可得，后際不可得，中際不可得。受、想、行、識無邊故，般若波羅蜜無邊。何以故？受、想、行、識前際、后際、中際皆不可得故。乃至一切種智無邊故，般若波羅蜜無邊。何以故？一切種智前后中際皆不可得故。以是因緣故，憍尸迦，是般若波羅蜜無邊，色無邊乃至一切種智無邊。 
　　“復次，憍尸迦，緣無邊故，般若波羅蜜無邊。” 
　　“須菩提，云何緣無邊故，般若波羅蜜無邊？” 
　　須菩提言：“緣一切無邊法故，般若波羅蜜無邊。” 
　　“云何緣一切無邊法故般若波羅蜜無邊？” 
　　須菩提言：“緣無邊法性故，般若波羅蜜無邊。復次，憍尸迦，緣無邊如故，般若波羅蜜無邊。” 
　　釋提桓因言：“云何緣無邊如故，般若波羅蜜無邊？” 
　　須菩提言：“如無邊故，緣亦無邊，緣無邊故，如亦無邊。以是因緣故，諸菩薩摩訶薩般若波羅蜜無邊。復次，憍尸迦，眾生無邊故，般若波羅蜜無邊。” 
　　釋提桓因問須菩提：“云何眾生無邊故，般若波羅蜜無邊？” 
　　須菩提言：“于意云何？何等法名眾生？” 
　　釋提桓因言：“無有法名眾生，假名故為眾生。是名字本無有法，亦無所趣，強為作名。” 
　　“憍尸迦，于汝意云何？是般若波羅蜜中說眾生有實不？” 
　　釋提桓因言：“無也。” 
　　“憍尸迦，若般若波羅蜜實不說眾生，無邊亦不可得。憍尸迦，于汝意云何？佛如恒河沙劫壽，說眾生、眾生名字，頗有眾生法有生有滅不？” 
　　釋提桓因言：“不也。何以故？眾生從本已來常清凈故。” 
　　“以是因緣故，憍尸迦，眾生無邊故，當知般若波羅蜜亦無邊。”  三嘆品第三十  
　　爾時，諸天王及諸天，諸梵王及諸梵天，伊賒那天及諸神仙并諸天女，同時三反稱嘆：“快哉！快哉！慧命須菩提所說法，皆是佛出世間因緣恩力演布是教。若有菩薩摩訶薩行是般若波羅蜜不遠離者，我輩視是人如佛。何以故？是般若波羅蜜中，雖無法可得——所謂色、受、想、行、識乃至一切種智，而有三乘之教——所謂聲聞乘、辟支佛乘、佛乘。” 
　　爾時，佛告諸天子：“如是，如是，諸天子，如汝所言，是般若波羅蜜中，雖無法可得——所謂色、受、想、行、識乃至一切種智，而有三乘之教——所謂聲聞乘、辟支佛乘、佛乘。諸天子，若有菩薩摩訶薩行是般若波羅蜜不遠離者，視是人當如佛，以無所得故。何以故？是般若波羅蜜中，廣說三乘之教——所謂聲聞、辟支佛、佛乘。檀那波羅蜜中佛不可得，離檀那波羅蜜佛亦不可得，乃至般若波羅蜜中佛不可得，離般若波羅蜜佛亦不可得，內空乃至無法有法空、四念處乃至十八不共法、一切種智亦如是。” 
　　佛語諸天子：“菩薩摩訶薩若能學是一切法，所謂檀那波羅蜜乃至一切種智，以是事故當視是菩薩摩訶薩如佛。諸天子，我昔于燃燈佛時，華嚴城內四衢道頭見佛聞法，即得不離檀那波羅蜜行，不離尸羅波羅蜜、羼提波羅蜜、毗梨耶波羅蜜、禪那波羅蜜、般若波羅蜜行，不離內空乃至無法有法空、四念處乃至八圣道分，不離四禪、四無量心、四無色定、一切三昧門、一切陀羅尼門，不離四無所畏、佛十力、四無礙智、十八不共法、大慈大悲及余無量諸佛法行，無所得故。是時，燃燈佛記我當來世過一阿僧祇劫當作佛，號釋迦牟尼多陀阿伽度、阿羅訶、三藐三佛陀、鞞侈遮羅那、修伽度、路伽憊、無上士、調御丈夫、天人師、佛、世尊。” 
　　爾時，諸天子白佛言：“世尊，甚希有是般若波羅蜜！能令諸菩薩摩訶薩得薩婆若，于色不取不舍故，于受、想、行、識不取不舍故，乃至一切種智不取不舍故。”  
　　爾時，佛觀四眾和合比丘、比丘尼、優婆塞、優婆夷及諸菩薩摩訶薩，并四天王天乃至阿迦尼吒諸天皆會坐。普觀是已，佛告釋提桓因言：“憍尸迦，若菩薩摩訶薩，若比丘、若比丘尼、若優婆塞、若優婆夷，若諸天子、若諸天女，是般若波羅蜜若聽受持、親近讀誦、為他說、正憶念、不離薩婆若心。諸天子，是人魔若魔民不能得其便。何以故？是善男子、善女人，諦了知色空，空不能得空便，無相不能得無相便，無作不能得無作便；諦了知受、想、行、識空，空不能得空便，乃至無作不能得無作便；乃至諦了知一切種智空，空不能得空便，乃至無作不能得無作便。何以故？是諸法自相性不可得，無事可得便，誰受惱者？ 
　　“復次，憍尸迦，是善男子、善女人，人非人不能得其便。何以故？是善男子、善女人，一切眾生中善修慈心、悲喜舍心，以無所得故。憍尸迦，是善男子、善女人終不橫死。何以故？是善男子、善女人行檀那波羅蜜，于一切眾生等心供給故。 
　　“復次，憍尸迦，三千大千世界四天王天、三十三天、夜摩天、兜率陀天、化樂天、他化自在天、梵天、光音天、遍凈天、廣果天，是諸天中有發阿耨多羅三藐三菩提心者，未聞是般若波羅蜜，未受持親近，是諸天子今應聞受持、親近讀誦、正憶念、不離薩婆若心。 
　　“復次，憍尸迦，諸善男子、善女人聞是般若波羅蜜受持、親近讀誦、正憶念、不離薩婆若心，是諸善男子、善女人若在空舍、若在曠野、若人住處終不怖畏。何以故？是善男子、善女人明于內空，以無所得故，明于外空乃至無法有法空，以無所得故。”  
　　爾時，三千大千世界中諸四天王天、三十三天、夜摩天、兜率陀天、化樂天、他化自在天乃至首陀婆諸天，白佛言：“世尊，是善男子、善女人能受持般若波羅蜜親近讀誦、正憶念、不離薩婆若心者，我等常當守護。何以故？世尊，以菩薩摩訶薩因緣故，斷三惡道，斷天人貧，斷諸災患、疾病、饑餓；以菩薩因緣故，便有十善道現于世間，四禪、四無量心、四無色定、檀那波羅蜜、尸羅波羅蜜、羼提波羅蜜、毗梨耶波羅蜜、禪那波羅蜜、般若波羅蜜、內空乃至無法有法空、四念處乃至一切種智；以菩薩因緣故，世間便有剎利大姓、婆羅門大姓、居士大家、諸王及轉輪圣王、四天王天乃至阿迦尼吒天；以菩薩因緣故，有須陀洹、須陀洹果乃至阿羅漢、阿羅漢果、辟支佛、辟支佛道；以菩薩因緣故，有成就眾生凈佛國土，便有諸佛出現于世，便有轉法輪，知有佛寶、法寶、比丘僧寶。世尊，以是因緣故，一切世間諸天及人、阿修羅，應守護是菩薩摩訶薩。” 
　　佛語釋提桓因：“如是，如是，憍尸迦，以菩薩摩訶薩因緣故，斷三惡道乃至三寶出現于世。以是故，諸天及人、阿修羅常應守護、供養恭敬、尊重贊嘆是菩薩摩訶薩。憍尸迦，供養恭敬、尊重贊嘆是菩薩摩訶薩，即是供養我。以是故，是諸菩薩摩訶薩諸天及人、阿修羅常應守護、供養恭敬、尊重贊嘆。 
　　“憍尸迦，若三千大千世界滿中聲聞、辟支佛譬如竹葦、稻麻、叢林，若有善男子、善女人供養恭敬、尊重贊嘆，不如供養恭敬、尊重贊嘆初發心菩薩摩訶薩不離六波羅蜜所得福德。何以故？不以聲聞、辟支佛因緣故，有菩薩摩訶薩及諸佛出現于世；以有菩薩摩訶薩因緣故，有聲聞、辟支佛、諸佛出現于世。以是故，憍尸迦，是諸菩薩摩訶薩，一切世間諸天及人、阿修羅常應守護、供養恭敬、尊重贊嘆。”  現滅諍品第三十一  
　　爾時，釋提桓因白佛言：“世尊，甚奇希有！諸菩薩摩訶薩，是般若波羅蜜若聞受持、親近讀誦、為他說、正憶念時，得如是今世功德，亦成就眾生嚴凈佛國土，從一佛國至一佛國供養諸佛，所欲供養之具隨意即得，從諸佛聞法至得阿耨多羅三藐三菩提終不中忘，亦得家成就、母成就、生成就、眷屬成就、相成就、光明成就、眼成就、耳成就、三昧成就、陀羅尼成就。是菩薩以方便力故變身如佛，從一國至一國到無佛處，贊檀那波羅蜜乃至般若波羅蜜，贊四禪、四無量心、四無色定，贊四念處乃至十八不共法，以方便力而為說法，以三乘法度脫眾生，所謂聲聞、辟支佛、佛乘。 
　　“世尊，快哉希有！受持般若波羅蜜，為已總攝五波羅蜜乃至十八不共法，亦攝須陀洹果乃至阿羅漢果、辟支佛道、佛道、一切智、一切種智。” 
　　佛告釋提桓因：“如是，如是，憍尸迦，持般若波羅蜜，為已總攝五波羅蜜乃至一切種智。復次，憍尸迦，是般若波羅蜜受持、親近讀誦、為他說、正憶念，是善男子、善女人所得今世功德，汝一心諦聽。” 
　　釋提桓因言：“唯然，世尊，受教！” 
　　佛告釋提桓因言：“憍尸迦，若有外道、諸梵志、若魔、若魔民、若增上慢人，欲乖錯破壞菩薩般若波羅蜜心，是諸人適生此心，即時滅去終不從愿。何以故？憍尸迦，菩薩摩訶薩，長夜行檀那波羅蜜，行尸羅、羼提、毗梨耶、禪那、般若波羅蜜。以眾生長夜貪諍故，菩薩悉舍內外物，安立眾生于檀那波羅蜜中；以眾生長夜破戒故，菩薩悉舍內外法，安立眾生于戒；以眾生長夜斗諍故，菩薩悉舍內外法，安立眾生于忍辱；以眾生長夜懈怠故，菩薩悉舍內外法，安立眾生于精進；以眾生長夜亂心故，菩薩悉舍內外法，安立眾生于禪那；以眾生長夜愚癡故，菩薩悉舍內外法，安立眾生于般若波羅蜜；以眾生長夜為愛結故流轉生死，是菩薩摩訶薩以方便力斷眾生愛結，安立眾生于四禪、四無量心、四無色定、四念處乃至八圣道分、空無相無作三昧，安立眾生于須陀洹果乃至阿羅漢果、辟支佛道、佛道。憍尸迦，是為菩薩摩訶薩行般若波羅蜜得現世功德、后世功德。得阿耨多羅三藐三菩提轉法輪，所愿滿足入無余涅槃，憍尸迦，是為菩薩摩訶薩后世功德。 
　　“復次，憍尸迦，善男子、善女人，是般若波羅蜜若聞受持、親近讀誦、為他說、正憶念，其所住處魔若魔民、若外道、梵志、增上慢人，欲輕毀難問破壞般若波羅蜜終不能成。其人惡心轉滅，功德轉增，聞是般若波羅蜜故，漸以三乘道得盡眾苦。譬如，憍尸迦，有藥名摩祇，有蛇饑行索食，見蟲欲啖，蟲趣藥所，藥氣力故蛇不能前，即自還去。何以故？以是藥力能勝毒故。憍尸迦，摩祇藥有如是力。是善男子、善女人，是般若波羅蜜若聞受持、親近讀誦、為他說、正憶念，若有種種斗諍起欲來破壞者，以般若波羅蜜威力故，隨所起處即疾消滅，其人即生善心增益功德。何以故？是般若波羅蜜能滅諸法諍亂。何等諸法？所謂淫、怒、癡、無明乃至大苦聚諸蓋、結使纏、我見、人見、眾生見、斷見常見、垢見凈見、有見無見，如是一切諸見；慳貪、犯戒、瞋恚、懈怠、亂意、無智、常想、樂想、凈想、我想，如是等愛行；著色，著受、想、行、識，著檀那波羅蜜、尸羅波羅蜜、羼提波羅蜜、毗梨耶波羅蜜、禪那波羅蜜、般若波羅蜜，著內空、外空、內外空乃至無法有法空，著四念處乃至十八不共法，著一切智、一切種智，著涅槃。是一切法諍亂，盡能消滅，不令增長。 
　　“復次，憍尸迦，三千大千世界中諸四天王天、諸釋提桓因、諸梵天王乃至阿迦尼吒天，常守護是善男子、善女人能聞受持般若波羅蜜供養、讀誦、為他說、正憶念般若波羅蜜者，十方現在諸佛亦共擁護是善男子、善女人能聞受持、供養、讀誦、為他說、正憶念般若波羅蜜者。是善男子、善女人不善法滅，善法轉增——所謂檀那波羅蜜轉增，以無所得故；乃至般若波羅蜜轉增，以無所得故；內空轉增，乃至無法有法空轉增，以無所得故；四念處乃至十八不共法轉增，以無所得故；諸三昧門、諸陀羅尼門、一切智、一切種智轉增，以無所得故。是善男子、善女人所說人皆信受，親友堅固，不說無益之語，不為瞋恚所覆，不為憍慢、慳貪、嫉妒所覆；是人自不殺生，教人不殺生，贊嘆不殺生法，亦歡喜贊嘆不殺生者；自遠離不與取，亦教人遠離不與取，贊遠離不與取法，亦歡喜贊嘆遠離不與取者；自不邪淫，教人不邪淫，贊不邪淫法，亦歡喜贊嘆不邪淫者；自不妄語，教人不妄語，贊不妄語法，亦歡喜贊嘆不妄語者，兩舌、惡口、無利益語亦如是；自不貪，教人不貪，贊不貪法，亦歡喜贊嘆不貪者，不瞋惱、不邪見亦如是；自行檀那波羅蜜，教人行檀那波羅蜜，贊檀那波羅蜜法，亦歡喜贊嘆行檀那波羅蜜者；自行尸羅波羅蜜，教人行尸羅波羅蜜，贊尸羅波羅蜜法，亦歡喜贊嘆行尸羅波羅蜜者；自行羼提波羅蜜，教人行羼提波羅蜜，贊羼提波羅蜜法，亦歡喜贊嘆行羼提波羅蜜者；自行毗梨耶波羅蜜，教人行毗梨耶波羅蜜，贊毗梨耶波羅蜜法，亦歡喜贊嘆行毗梨耶波羅蜜者；自行禪那波羅蜜，教人行禪那波羅蜜，贊禪那波羅蜜法，亦歡喜贊嘆行禪那波羅蜜者；自行般若波羅蜜，教人行般若波羅蜜，贊般若波羅蜜法，亦歡喜贊嘆行般若波羅蜜者；自修內空，教人修內空，贊內空法，亦歡喜贊嘆修內空者；乃至自修無法有法空，教人修無法有法空，贊無法有法空法，亦歡喜贊嘆修無法有法空者；自入一切三昧中，教人入一切三昧中，贊一切三昧法，亦歡喜贊嘆行一切三昧者；自得陀羅尼，教人得陀羅尼，贊陀羅尼法，亦歡喜贊嘆得陀羅尼者；自入初禪，教人入初禪，贊初禪法，亦歡喜贊嘆入初禪者，二禪、三禪、四禪亦如是；自入慈心中，教人入慈心，贊慈心法，亦歡喜贊嘆入慈心者，悲喜舍心亦如是；自入無邊空處，教人入無邊空處，贊無邊空處法，亦歡喜贊嘆入無邊空處者，無邊識處、無所有處、非有想非無想處亦如是；自修四念處，教人修四念處，贊四念處法，亦歡喜贊嘆修四念處者，四正勤、四如意足、五根、五力、七覺分、八圣道分亦如是；自修空、無相、無作三昧，教人修空、無相、無作三昧，贊空、無相、無作三昧法，亦歡喜贊嘆修空、無相、無作三昧者；自入八背舍，教人入八背舍，贊八背舍法，亦歡喜贊嘆入八背舍者；自入九次第定，教人入九次第定，贊九次第定法，亦歡喜贊嘆入九次第定者，自修佛十力、四無所畏、四無礙智、大慈大悲、十八不共法亦如是；自行無謬錯法，自行常舍法，教人行無謬錯法、常舍法，贊無錯謬法、常舍法，亦歡喜贊嘆行無錯謬法、常舍法者；自得一切種智，教人得一切種智，贊一切種智法，亦歡喜贊嘆得一切種智者。是菩薩摩訶薩行六波羅蜜時，所有布施與眾生共已回向阿耨多羅三藐三菩提，以無所得故；所有持戒、忍辱、精進、禪定、智慧與眾生共已回向阿耨多羅三藐三菩提，以無所得故。是善男子、善女人，如是行六波羅蜜時，作是念：‘我若不布施，當生貧窮家，不能成就眾生凈佛國土，亦不能得一切種智。我若不持戒，當生三惡道中，尚不得人身，何況能成就眾生凈佛國土得一切種智？我若不修忍辱，則當諸根毀壞色不具足，不能得菩薩具足色身——眾生見者必至阿耨多羅三藐三菩提，亦不能得以具足色身成就眾生凈佛國土得一切種智。我若懈怠，不能得菩薩道，亦不能得成就眾生凈佛國土得一切種智。我若亂心，不能得生諸禪定，不能以此禪定成就眾生凈佛國土得一切種智。我若無智，不能得方便智，以方便智過聲聞、辟支佛地，成就眾生凈佛國土得一切種智。’是菩薩復如是思惟：‘我不應隨慳貪故不具足檀那波羅蜜，不應隨犯戒故不具足尸羅波羅蜜，不應隨瞋恚故不具足羼提波羅蜜，不應隨懈怠故不具足毗梨耶波羅蜜，不應隨亂意故不具足禪那波羅蜜，不應隨癡心故不具足般若波羅蜜。若不具足檀那波羅蜜、尸羅波羅蜜、羼提波羅蜜、毗梨耶波羅蜜、禪那波羅蜜、般若波羅蜜，我終不能成就一切種智。’如是善男子、善女人，是般若波羅蜜受持、親近讀誦、為他說、正憶念、亦不離薩婆若心，得是今世、后世功德。” 
　　釋提桓因白佛言：“世尊，希有是菩薩摩訶薩般若波羅蜜，為回向薩婆若心故，亦為不高心故。” 
　　佛告釋提桓因言：“憍尸迦，云何菩薩摩訶薩般若波羅蜜，為回向薩婆若心故，亦為不高心故？” 
　　釋提桓因白佛言：“世尊，菩薩摩訶薩，若行世間檀那波羅蜜，布施諸佛、辟支佛、聲聞及諸貧窮、乞丐、行路人，是菩薩無方便故生高心；若行世間尸羅波羅蜜，言‘我行尸羅波羅蜜，我能具足尸羅波羅蜜’，無方便故生高心；言‘我行羼提波羅蜜、毗梨耶波羅蜜、禪那波羅蜜，我行般若波羅蜜，我修般若波羅蜜’，以是世間般若波羅蜜無方便故生高心。世尊，菩薩修世間四念處時自念言‘我修四念處，我具足四念處’，無方便力故生高心；‘我修四正勤、四如意足、五根、五力、七覺分、八圣道分’，自念言，‘我修空、無相、無作三昧，我修一切三昧門當得一切陀羅尼門，我修佛十力、四無所畏、十八不共法，我當成就眾生，我當凈佛國土，我當得一切種智’，著吾我無方便力故生高心。世尊，如是菩薩摩訶薩行世間善法，著吾我故生高心。 
　　“世尊，若菩薩摩訶薩行出世間檀那波羅蜜，不得施者，不得受者，不得施物，如是菩薩摩訶薩行出世間檀那波羅蜜，為回向薩婆若故亦不生高心。行尸羅波羅蜜，尸羅不可得；行羼提波羅蜜，羼提不可得；行毗梨耶波羅蜜，毗梨耶不可得；行禪那波羅蜜，禪那不可得；行般若波羅蜜，般若不可得；修四念處，四念處不可得；乃至修十八不共法，十八不共法不可得；修大慈大悲，大慈大悲不可得；乃至修一切種智，一切種智不可得。世尊，如是菩薩摩訶薩般若波羅蜜，為回向薩婆若故，亦為不生高心故。”  
摩訶般若波羅蜜經卷第十 寶塔大明品第三十二  
　　爾時，佛告釋提桓因言：“若有善男子、善女人聞是深般若波羅蜜，受持、親近、讀誦、正憶念、不離薩婆若心，兩陣戰時，是善男子、善女人誦般若波羅蜜故，入軍陣中，終不失命，刀箭不傷。何以故？是善男子、善女人長夜行六波羅蜜，自除淫欲刀箭，亦除他人淫欲刀箭；自除瞋恚刀箭，亦除他人瞋恚刀箭；自除愚癡刀箭，亦除他人愚癡刀箭；自除邪見刀箭，亦除他人邪見刀箭；自除纏垢刀箭，亦除他人纏垢刀箭；自除諸結使刀箭，亦除他人結使刀箭。憍尸迦，以是因緣，是善男子、善女人不為刀箭所傷。 
　　“復次，憍尸迦，是善男子、善女人聞是深般若波羅蜜，受持、親近、讀誦、正憶念、不離薩婆若心，若以毒藥熏，若以蠱道，若以火坑，若以深水，若欲刀殺，若與其毒，如是眾惡皆不能傷。何以故？是般若波羅蜜是大明咒，是無上明咒。若善男子、善女人于是明咒中學，自不惱身，亦不惱他，亦不兩惱。何以故？是善男子、善女人，不得我，不得眾生，不得壽命，乃至知者、見者皆不可得，不得色、受、想、行、識，乃至一切種智亦不可得，以不得故，不自惱身，亦不惱他，亦不兩惱。學是大明咒故，得阿耨多羅三藐三菩提，觀一切眾生心隨意說法。何以故？過去諸佛學是大明咒得阿耨多羅三藐三菩提，當來諸佛學是大明咒當得阿耨多羅三藐三菩提，今現在諸佛學是大明咒得阿耨多羅三藐三菩提。 
　　“復次，憍尸迦，般若波羅蜜若有但書寫經卷于舍供養，不受不讀，不誦不說，不正憶念，是處若人、若非人不能得其便。何以故？是般若波羅蜜為三千大千世界中諸四天王、諸天，乃至阿迦尼吒諸天子，及十方無量阿僧祇世界中諸四天王天，乃至阿迦尼吒諸天所守護故。是般若波羅蜜所止處，諸天皆來供養恭敬、尊重贊嘆、禮拜已去。是善男子、善女人但書寫般若波羅蜜于舍供養，不受不讀，不誦不說，不正憶念，今世得如是功德。譬如若人、若畜生來入菩提樹下諸邊內外，設有人非人持惡意來，不能得其便。何以故？是處過去諸佛于中得阿耨多羅三藐三菩提，未來諸佛、現在諸佛亦于中得阿耨多羅三藐三菩提，得佛已施一切眾生無恐無畏，令無量阿僧祇眾生受天上人中福樂，亦令無量阿僧祇眾生得須陀洹果，乃至得阿耨多羅三藐三菩提。以般若波羅蜜力故，是處得恭敬禮拜，華香、瓔珞、搗香、澤香、幢蓋、伎樂供養。” 
　　釋提桓因白佛言：“世尊，若善男子、善女人書寫般若波羅蜜，華香、瓔珞乃至伎樂供養；若有人佛般涅槃后，若供養舍利，若起塔供養恭敬、尊重贊嘆，華香、瓔珞乃至伎樂供養。是二何者得福多？” 
　　佛告釋提桓因：“我還問汝，隨汝意答我。于汝意云何？如佛得一切種智，及得是身，從何道學得是一切種智得是身？” 
　　釋提桓因白佛言：“佛從般若波羅蜜中，學得一切種智及相好身。” 
　　佛告釋提桓因言：“如是，如是，憍尸迦，佛從般若波羅蜜中，學得一切種智。憍尸迦，不以相好身名為佛，得一切種智故名為佛。憍尸迦，是佛一切種智，從般若波羅蜜中生。以是故，憍尸迦，是佛身一切種智所依處，佛因是身得一切種智。善男子，當作是思惟，是身一切種智所依處，是故我涅槃后舍利當得供養。 
　　“復次，憍尸迦，善男子、善女人若聞是般若波羅蜜，書寫、受持、親近、讀誦、正憶念，華香、瓔珞、搗香、澤香、幢蓋、伎樂，恭敬供養，尊重贊嘆，是善男子、善女人則為供養一切種智。以是故，憍尸迦，若有善男子、善女人書是般若波羅蜜，若受持、親近、讀誦說、正憶念、恭敬、尊重贊嘆、華香、瓔珞乃至伎樂供養；若復有善男子、善女人，佛般涅槃后供養舍利起塔，香華乃至伎樂恭敬、尊重贊嘆。若有善男子、善女人書持是般若波羅蜜恭敬、尊重贊嘆、華香、瓔珞乃至伎樂供養，是人得福多。何以故？是般若波羅蜜中生五波羅蜜，生內空乃至無法有法空、四念處乃至十八不共法；一切三昧、一切禪定、一切陀羅尼門，皆從般若波羅蜜中生；成就眾生，凈佛國土，皆從般若波羅蜜中生；菩薩家成就、色成就、資生之物成就、眷屬成就、大慈大悲成就，皆從般若波羅蜜中生；剎利大姓、婆羅門大姓、居士大家，皆從般若波羅蜜中生；四天王天乃至阿迦尼吒天，須陀洹乃至阿羅漢、辟支佛，諸菩薩摩訶薩、諸佛、諸佛一切種智，皆從般若波羅蜜中生。”  
　　爾時，釋提桓因白佛言：“世尊，閻浮提人不供養是般若波羅蜜，不恭敬，不尊重，不贊嘆，為不知供養多所利益耶？” 
　　佛告釋提桓因言：“憍尸迦，于汝意云何？閻浮提中幾所人，信佛不壞？信法、信僧不壞？幾所人于佛無疑？于法無疑？于僧無疑？幾所人于佛決了？于法、于僧決了？” 
　　釋提桓因白佛言：“世尊，閻浮提人于佛法僧得不壞信少，于佛法僧無疑決了亦少。” 
　　“憍尸迦，于汝意云何？閻浮提幾所人，得三十七品、三解脫門、八背舍、九次第定、四無礙智、六神通？閻浮提幾所人，斷三結故得須陀洹道？幾所人斷三結，亦淫瞋癡薄故得斯陀含道？幾所人斷五下分結得阿那含道？幾所人斷五上分結故得阿羅漢道？閻浮提幾所人求辟支佛？幾所人發阿耨多羅三藐三菩提心？” 
　　釋提桓因白佛言：“世尊，閻浮提中少所人得三十七品，乃至少所人發阿耨多羅三藐三菩提心。” 
　　佛告釋提桓因言：“如是，如是，憍尸迦，少所人信佛不壞、信法不壞、信僧不壞，少所人于佛無疑、于法無疑、于僧無疑，少所人于佛決了、于法決了、于僧決了。憍尸迦，亦少所人得三十七品、三解脫門、八背舍、九次第定、四無礙智、六神通。憍尸迦，亦少所人斷三結得須陀洹、斷三結亦淫瞋癡薄得斯陀含、斷五下分結得阿那含、斷五上分結得阿羅漢，少所人求辟支佛，于是中亦少所人發阿耨多羅三藐三菩提心，于發心中亦少所人行菩薩道。何以故？是眾生前世不見佛、不聞法、不供養比丘僧，不布施、不持戒、不忍辱、不精進、不禪定、不智慧，不聞內空、外空乃至無法有法空，亦不聞不修四念處乃至十八不共法，亦不聞不修諸三昧門、諸陀羅尼門，亦不修一切智、一切種智。憍尸迦，以是因緣故，當知少所眾生信佛不壞、信法不壞、信僧不壞，乃至少所眾生求辟支佛道，于是中少所眾生發阿耨多羅三藐三菩提心，于發心中少所眾生行菩薩道，于是中亦少所眾生得阿耨多羅三藐三菩提。 
　　“憍尸迦，我以佛眼見東方無量阿僧祇眾生，發心行阿耨多羅三藐三菩提行菩薩道，是眾生遠離般若波羅蜜方便力故，若一、若二住阿毗跋致地，多墮聲聞、辟支佛地，南西北方、四維、上下亦復如是。以是故，憍尸迦，善男子、善女人發心求阿耨多羅三藐三菩提者，應聞般若波羅蜜，應受持、親近、讀誦說、正憶念，受持、親近、讀誦說、正憶念已，當書經卷恭敬供養、尊重贊嘆，華香、瓔珞乃至伎樂。諸余善法入般若波羅蜜中者，亦應聞受持乃至正憶念。何等是諸余善法？所謂檀那波羅蜜、尸羅波羅蜜、羼提波羅蜜、毗梨耶波羅蜜、禪那波羅蜜，內空、外空乃至無法有法空，諸三昧門，諸陀羅尼門，四念處乃至十八不共法、大慈大悲。如是等無量諸善法，皆入般若波羅蜜中，是亦應聞受持乃至正憶念。何以故？是善男子、善女人當如是念：‘佛本為菩薩時，如是行，如是學，所謂般若波羅蜜、禪那波羅蜜、毗梨耶波羅蜜、羼提波羅蜜、尸羅波羅蜜、檀那波羅蜜，內空乃至無法有法空，諸三昧門，諸陀羅尼門，四念處乃至十八不共法、大慈大悲。如是等無量諸佛法，我等亦應隨學。何以故？般若波羅蜜是我等所尊，禪那波羅蜜乃至無量諸余善法亦是我等所尊。此是諸佛法印，諸辟支佛、阿羅漢、阿那含、斯陀含、須陀洹法印。諸佛學是般若波羅蜜乃至一切種智得度彼岸，諸辟支佛、阿羅漢、阿那含、斯陀含、須陀洹亦學是般若波羅蜜乃至一切智得度彼岸。’以是故，憍尸迦，若善男子、善女人，若佛在世，若般涅槃后，應依止般若波羅蜜、禪那波羅蜜、毗梨耶波羅蜜、羼提波羅蜜、尸羅波羅蜜、檀那波羅蜜，乃至一切種智亦應依止。何以故？是般若波羅蜜乃至一切種智，是諸聲聞、辟支佛、菩薩摩訶薩及一切世間天、人、阿修羅所可依止。 
　　“憍尸迦，若有善男子、善女人，佛般涅槃后為供養佛故，作七寶塔高一由旬，天香、天華、天瓔珞、天搗香、天澤香、天衣、天幢蓋、天伎樂供養，恭敬尊重贊嘆。憍尸迦，于汝意云何？是善男子、善女人從是因緣，得福多不？” 
　　釋提桓因言：“世尊，甚多，甚多。” 
　　佛言：“不如是善男子、善女人聞是般若波羅蜜，書寫、受持、親近、正憶念、不離薩婆若心，亦恭敬尊重贊嘆，若華香、瓔珞、搗香、澤香、幢蓋、伎樂供養，是善男子、善女人福德多。” 
　　佛告憍尸迦：“置一七寶塔，若善男子、善女人供養佛故，佛般涅槃后滿閻浮提起七寶塔，皆高一由旬，恭敬尊重贊嘆，香華、瓔珞、幢蓋、伎樂供養。憍尸迦，于汝意云何？是善男子、善女人得福多不？” 
　　釋提桓因言：“世尊，其福甚多。” 
　　佛言：“不如是善男子、善女人如前供養般若波羅蜜，其福多。 
　　“憍尸迦，復置一閻浮提滿中七寶塔，有善男子、善女人供養佛故，佛般涅槃后滿四天下起七寶塔，皆高一由旬，供養如前。憍尸迦，于汝意云何？是善男子、善女人其福多不？” 
　　釋提桓因言：“甚多，甚多。” 
　　佛言：“不如是善男子、善女人書持般若波羅蜜，恭敬尊重贊嘆，華香乃至伎樂供養，其福甚多。 
　　“憍尸迦，復置四天下滿中七寶塔，若有善男子、善女人供養佛故，佛般涅槃后滿小千國土起七寶塔，皆高一由旬，供養如前。憍尸迦，于汝意云何？是善男子、善女人其福多不？” 
　　釋提桓因言：“甚多。” 
　　佛言：“不如是善男子、善女人書是般若波羅蜜，受持恭敬，尊重贊嘆，華香乃至伎樂供養，其福甚多。 
　　“憍尸迦，復置小千國土滿中七寶塔，若有善男子、善女人供養佛故，佛般涅槃后滿二千中國土起七寶塔，皆高一由旬，供養如前故，不如供養般若波羅蜜，其福甚多。復置二千中國土七寶塔，若有善男子、善女人供養佛故，佛般涅槃后三千大千國土中起七寶塔，皆高一由旬，盡形壽供養天華、天香、天瓔珞，乃至天伎樂供養。于汝意云何？是善男子、善女人得福多不？” 
　　釋提桓因言：“世尊，甚多，甚多。” 
　　佛言：“不如是善男子、善女人書是般若波羅蜜，受持恭敬，尊重贊嘆，香華乃至伎樂供養，其福甚多。 
　　“復置三千大千國土中七寶塔，若三千大千國土中眾生，一一眾生供養佛故，佛般涅槃后各起七寶塔，恭敬尊重贊嘆，華香乃至伎樂供養；若有善男子、善女人書持般若波羅蜜，乃至正憶念不離薩婆若心，亦恭敬尊重贊嘆，華香、瓔珞乃至伎樂供養，是人得福甚多。” 
　　釋提桓因白佛言：“如是，如是，世尊，若人供養恭敬尊重贊嘆是般若波羅蜜，則為供養過去、未來、現在諸佛。世尊，若十方如恒河沙等國土中眾生，一一眾生供養佛故，佛般涅槃后各起七寶塔高一由旬，是人若一劫若減一劫，恭敬尊重贊嘆，華香乃至伎樂供養。世尊，是善男子、善女人得福多不？” 
　　佛言：“甚多。” 
　　釋提桓因言：“若有善男子、善女人書持是般若波羅蜜，乃至正憶念，亦恭敬尊重贊嘆，華香乃至伎樂供養，其福大多。何以故？世尊，一切善法皆入般若波羅蜜中，所謂十善道、四禪、四無量心、四無色定、三十七品，三解脫門——空、無相、無作，四諦——苦諦、集諦、滅諦、道諦，六神通、八背舍、九次第定，檀那波羅蜜、尸羅波羅蜜、羼提波羅蜜、毗梨耶波羅蜜、禪那波羅蜜、般若波羅蜜，內空乃至無法有法空，諸三昧門，諸陀羅尼門，佛十力、四無所畏、四無礙智、大慈大悲、十八不共法，一切智、道種智、一切種智。世尊，是名一切諸佛法印。是法中一切聲聞及辟支佛，過去、未來、現在諸佛學是法得度彼岸。”  述成品第三十三  
　　爾時，佛告釋提桓因言：“如是，如是，憍尸迦，是諸善男子、善女人書持是般若波羅蜜經卷，受學、親近、讀誦說、正憶念，加復供養華香、瓔珞、搗香、澤香、幢蓋、伎樂，當得無量無數不可思議不可稱量無邊福德。何以故？諸佛一切智、一切種智，皆從般若波羅蜜中生；諸菩薩摩訶薩禪那波羅蜜、毗梨耶波羅蜜、羼提波羅蜜、尸羅波羅蜜、檀那波羅蜜，皆從般若波羅蜜中生；內空乃至無法有法空，四念處乃至十八不共法，皆從般若波羅蜜中生；諸佛五眼，皆從般若波羅蜜中生；成就眾生凈佛國土，道種智、一切種智、諸佛法，皆從般若波羅蜜中生；聲聞乘、辟支佛乘、佛乘，皆從般若波羅蜜中生。以是故，憍尸迦，善男子、善女人書持是般若波羅蜜經卷，親近、讀誦說、正憶念，加復供養華香乃至伎樂，過出前供養七寶塔，百分、千分、萬分、百千萬分不及一，乃至算數譬喻所不能及。何以故？憍尸迦，若般若波羅蜜在于世者，佛寶、法寶、比丘僧寶終不滅；若般若波羅蜜在于世者，十善道、四禪、四無量心、四無色定、檀那波羅蜜乃至般若波羅蜜、四念處乃至十八不共法、一切智、一切種智皆現于世；若般若波羅蜜在于世者，世間便有剎利大姓、婆羅門大姓、居士大家、四天王天乃至阿迦尼吒諸天、須陀洹果乃至阿羅漢果、辟支佛道、菩薩摩訶薩、無上佛道轉法輪，成就眾生凈佛國土。”  勸持品第三十四  
　　爾時，三千大千國土所有四天王天，乃至阿迦尼吒天，語釋提桓因諸天言：“應受是般若波羅蜜，應持，應親近，應讀誦說、正憶念。何以故？受持般若波羅蜜乃至正憶念故，一切所修集善法當具足滿，增益諸天眾，減損阿修羅。諸天子受持般若波羅蜜乃至正憶念故，佛種不斷，法種、僧種不斷；佛種、法種、僧種不斷故，便有檀那波羅蜜、尸羅波羅蜜、羼提波羅蜜、毗梨耶波羅蜜、禪那波羅蜜、般若波羅蜜皆現于世，四念處乃至十八不共法、菩薩道皆現于世，須陀洹果、斯陀含果、阿那含果、阿羅漢果、辟支佛道、佛道，須陀洹乃至佛皆現于世。”  
　　爾時，佛告釋提桓因言：“憍尸迦，汝當受是般若波羅蜜，持讀、誦說、正憶念。何以故？若諸阿修羅生心，欲與三十三天共斗，憍尸迦，汝爾時當誦念般若波羅蜜，諸阿修羅惡心即滅更不復生。憍尸迦，若諸天子、天女五死相現時，當墮不如意處，汝當于其前誦讀般若波羅蜜，是諸天子、天女聞般若波羅蜜功德故，還生本處。何以故？聞般若波羅蜜有大利益故。 
　　“復次，憍尸迦，若有善男子、善女人，若諸天子、天女，聞是般若波羅蜜經耳，是功德故漸當得阿耨多羅三藐三菩提。何以故？憍尸迦，過去諸佛及弟子皆學是般若波羅蜜，得阿耨多羅三藐三菩提入無余涅槃。憍尸迦，未來世諸佛、今現在十方諸佛及弟子，皆學是般若波羅蜜，得阿耨多羅三藐三菩提入無余涅槃。何以故？憍尸迦，是般若波羅蜜攝一切善法——若聲聞法、若辟支佛法、若菩薩法、若佛法。” 
　　釋提桓因白佛言：“世尊，般若波羅蜜是大明咒、無上明咒、無等等明咒。何以故？世尊，是般若波羅蜜能除一切不善，能與一切善法。” 
　　佛語釋提桓因言：“如是，如是，憍尸迦，般若波羅蜜是大明咒、無上明咒、無等等明咒。何以故？憍尸迦，過去諸佛因是明咒故得阿耨多羅三藐三菩提，未來世諸佛、今現在十方諸佛亦因是明咒得阿耨多羅三藐三菩提。因是明咒故，世間便有十善道，便有四禪、四無量心、四無色定，便有檀那波羅蜜乃至般若波羅蜜、四念處乃至十八不共法，便有法性如、法相、法住、法位、實際，便有五眼、須陀洹果乃至阿羅漢果、辟支佛道、一切智、一切種智。 
　　“憍尸迦，菩薩摩訶薩因緣故，十善出于世間，四禪、四無量心乃至一切種智、須陀洹乃至諸佛出于世間。譬如月滿照明，星宿亦能照明，如是，憍尸迦，一切世間善法、正法、十善乃至一切種智，若諸佛不出時皆從菩薩生。是菩薩摩訶薩方便力，皆從般若波羅蜜生。是菩薩摩訶薩以是方便力，行檀那波羅蜜乃至禪那波羅蜜、內空乃至無法有法空、四念處乃至十八不共法不證聲聞、辟支佛地，亦能成就眾生凈佛國土，壽命成就、國土成就、菩薩眷屬成就、得一切種智皆從般若波羅蜜生。 
　　“復次，憍尸迦，若善男子、善女人聞般若波羅蜜，受持親近乃至正憶念，是人當得今世、后世功德成就。” 
　　釋提桓因白佛言：“世尊，何等是善男子、善女人受持般若波羅蜜，乃至正憶念得今世功德？” 
　　佛告釋提桓因言：“若有善男子、善女人受持般若波羅蜜，乃至正憶念，終不中毒死，兵刃不傷，水火不害，乃至四百四病所不能中，除其宿命業報。 
　　“復次，憍尸迦，若有官事起，是善男子、善女人讀誦是般若波羅蜜故，往至官所無能譴責者。何以故？是般若波羅蜜威力故。若善男子、善女人誦讀是般若波羅蜜，到王所若太子、大臣所，王及太子、大臣皆歡喜問訊和意共語。何以故？是諸善男子、善女人常有慈悲喜舍心向眾生故。憍尸迦，若善男子、善女人受持般若波羅蜜乃至正憶念，得如是等種種今世功德。 
　　“憍尸迦，何等是善男子、善女人得后世功德？是善男子、善女人終不離十善道、四禪、四無量心、四無色定、六波羅蜜、四念處乃至十八不共法，是人終不墮三惡道受身貌具，終不生貧窮、下賤、工師、除廁人、擔死人家，常得三十二相，常得化生生諸現在佛國，終不離菩薩神通，若欲從一佛國至一佛國，供養諸佛聽諸佛法，即得隨意所游佛國，能成就眾生凈佛國土，漸得阿耨多羅三藐三菩提。憍尸迦，是名后世功德。 
　　“以是故，憍尸迦，善男子、善女人應當受持是般若波羅蜜，親近、讀誦說、正憶念，華香乃至伎樂供養，常不離薩婆若心。是善男子、善女人乃至阿耨多羅三藐三菩提，得今世、后世功德成就。”  遣異品第三十五  
　　爾時，諸外道異學梵志來向佛所欲求佛短。是時，釋提桓因心念：“是諸外道梵志來向佛所欲求佛短，我今當誦念從佛所受般若波羅蜜，是諸外道梵志等，終不能中道作礙斷說般若波羅蜜。”釋提桓因作是念已，即誦般若波羅蜜。是時，諸外道梵志遙繞佛復道還去。 
　　時，舍利弗心念：“是中何因緣，諸外道梵志遙繞佛復道還去？” 
　　佛知舍利弗心念，告舍利弗：“是釋提桓因誦念般若波羅蜜，以是因緣故，諸外道梵志遙繞佛復道還去。舍利弗，是諸外道梵志我不見一念善心，是諸外道梵志持惡心來欲索佛短。 
　　“舍利弗，我不見說般若波羅蜜時，一切世間若天、若魔、若梵、若沙門眾、婆羅門眾中，有持惡意來能得短者。何以故？舍利弗，是三千大千國土中，諸四天王天乃至阿迦尼吒天，諸聲聞、辟支佛，諸菩薩摩訶薩，守護是般若波羅蜜。所以者何？是諸天人皆從般若波羅蜜中生故。 
　　“復次，舍利弗，十方如恒河沙等國土中，諸佛及聲聞、辟支佛、菩薩摩訶薩，諸天龍鬼神等，皆守護是般若波羅蜜。所以者何？是諸佛等皆從般若波羅蜜中生故。”  
　　爾時，惡魔心念：“今佛四眾現前集會，亦有欲界、色界諸天子，是中必有菩薩摩訶薩受記當得阿耨多羅三藐三菩提，我寧可至佛所破壞其意。”是時，惡魔化作四種兵來至佛所。 
　　爾時，釋提桓因心念：“是四種兵或是惡魔化作欲來向佛。何以故？是四種兵嚴飾，頻婆娑羅王四種兵所不類，波斯匿王四種兵所不類，諸釋子四種兵所不類，諸梨昌四種兵皆所不類，此是惡魔化作四種兵。是惡魔長夜索佛便欲惱眾生，我寧可誦念般若波羅蜜。”釋提桓因即時誦念般若波羅蜜，惡魔聞其所誦漸漸復道還去。  
　　爾時，會中四天王諸天子，乃至阿迦尼吒諸天子，化作天華于虛空中而散佛上，作是言：“世尊，愿令般若波羅蜜久住閻浮提。所以者何？閻浮提人受持般若波羅蜜隨所住時，佛寶亦住不滅，法寶、僧寶亦住不滅。” 
　　爾時，十方如恒河沙等世界中，諸天亦皆散華，作是言：“世尊，愿令般若波羅蜜久住閻浮提。若般若波羅蜜久住，佛法僧亦當久住，亦分別知菩薩摩訶薩道。復次，所在住處，善男子、善女人有書持般若波羅蜜經卷，是處則為照明，已離諸冥。” 
　　佛告釋提桓因等諸天子：“如是，如是，憍尸迦及諸天子，閻浮提人受持般若波羅蜜隨所住時，佛寶如是住，法寶、僧寶亦如是住；乃至在所住處，善男子、善女人有書持般若波羅蜜經卷，是處則為照明，已離諸冥。”  
　　爾時，諸天子化作天華散佛上，作是言：“世尊，若有善男子、善女人受持般若波羅蜜，乃至正憶念，魔若魔民不能得其便。世尊，我等亦當擁護是善男子、善女人。何以故？若善男子、善女人受持般若波羅蜜乃至正憶念，我等視是人如佛若次佛。” 
　　是時，釋提桓因白佛言：“世尊，善男子、善女人受持般若波羅蜜乃至正憶念者，當知是人先世于佛所作功德多，親近供養諸佛，為善知識所護。世尊，諸佛一切智應當從般若波羅蜜中求，般若波羅蜜亦當從一切智中求。所以者何？般若波羅蜜不異一切智，一切智不異般若波羅蜜，般若波羅蜜、一切智不二不別。是故我等視是人，即是佛若次佛。” 
　　佛告釋提桓因言：“如是，如是，憍尸迦，諸佛一切智即是般若波羅蜜，般若波羅蜜即是一切智。何以故？憍尸迦，諸佛一切智皆從般若波羅蜜中生，般若波羅蜜不異一切智，一切智不異般若波羅蜜，般若波羅蜜、一切智不二不別。”  阿難稱譽品第三十六  
　　爾時，慧命阿難白佛言：“世尊，何以不稱譽檀那波羅蜜、尸羅波羅蜜、羼提波羅蜜、毗梨耶波羅蜜、禪那波羅蜜乃至十八不共法，但稱譽般若波羅蜜？” 
　　佛告阿難：“般若波羅蜜于五波羅蜜乃至十八不共法為尊導。阿難，于汝意云何？不回向薩婆若布施，得稱檀那波羅蜜不？” 
　　“不也，世尊。” 
　　“不回向薩婆若，尸羅、羼提、毗梨耶、禪那、智慧是般若波羅蜜不？” 
　　“不也，世尊。” 
　　“以是故知，般若波羅蜜于五波羅蜜乃至十八不共法為尊導，是故稱譽。” 
　　阿難白佛言：“世尊，云何布施回向薩婆若作檀那波羅蜜，乃至作般若波羅蜜？” 
　　佛告阿難：“以無二法布施回向薩婆若，是名檀那波羅蜜；以不生不可得故，回向薩婆若布施，是名檀那波羅蜜。乃至以無二法智慧回向薩婆若，是名般若波羅蜜；以不生不可得故，回向薩婆若智慧，是名般若波羅蜜。” 
　　阿難白佛言：“世尊，云何以不二法回向薩婆若布施，是名檀那波羅蜜？乃至以不二法回向薩婆若智慧，是名般若波羅蜜？” 
　　佛告阿難：“以色不二法故，受、想、行、識不二法故，乃至阿耨多羅三藐三菩提不二法故。” 
　　“世尊，云何色不二法乃至阿耨多羅三藐三菩提不二法？” 
　　佛言：“色、色相空。何以故？檀那波羅蜜、色不二不別，乃至阿耨多羅三藐三菩提、檀那波羅蜜不二不別，五波羅蜜亦如是。以是故，阿難，但稱譽般若波羅蜜，于五波羅蜜乃至一切種智為尊導。 
　　“阿難，譬如大地，以種散中得因緣和合便生，是諸種子依地而生。如是，阿難，五波羅蜜依般若波羅蜜得生，四念處乃至一切種智亦依般若波羅蜜得生。以是故，阿難，般若波羅蜜于五波羅蜜乃至十八不共法為尊導。”  
　　爾時，釋提桓因白佛言：“世尊，佛說善男子、善女人受持般若波羅蜜乃至正憶念者功德未盡。何以故？受持般若波羅蜜，乃至正憶念，則受三世諸佛無上道。所以者何？欲得薩婆若當從般若波羅蜜中求，欲得般若波羅蜜當從薩婆若中求。世尊，受持般若波羅蜜乃至正憶念故，十善道現于世間，四禪、四無量心、四無色定乃至十八不共法現于世間；受持般若波羅蜜乃至正憶念故，世間便有剎利大姓、婆羅門大姓、居士大家、四天王天乃至阿迦尼吒諸天；受持般若波羅蜜乃至正憶念故，便有須陀洹乃至阿羅漢、辟支佛、菩薩摩訶薩；受持般若波羅蜜乃至正憶念故，諸佛出于世間。” 
　　爾時，佛告釋提桓因言：“憍尸迦，善男子、善女人受持般若波羅蜜乃至正憶念，我不說但有爾所功德。何以故？憍尸迦，是善男子、善女人受持般若波羅蜜，乃至正憶念不離薩婆若心，無量戒眾成就，定眾、慧眾、解脫眾、解脫知見眾成就。 
　　“復次，憍尸迦，是善男子、善女人能受持般若波羅蜜，乃至正憶念不離薩婆若心，當知是人為如佛。 
　　“復次，憍尸迦，一切聲聞、辟支佛，所有戒眾、定眾、智眾、解脫眾、解脫知見眾，不及是善男子、善女人戒眾乃至解脫知見眾，百分、千分、百千萬、億分乃至算數譬喻所不能及。何以故？是善男子、善女人，于聲聞、辟支佛地中心得解脫更不求大乘法故。 
　　“復次，憍尸迦，若有善男子、善女人書持般若波羅蜜經卷，供養恭敬尊重，華香、瓔珞乃至伎樂，亦得今世、后世功德。”  
　　爾時，釋提桓因白佛言：“世尊，是善男子、善女人受持般若波羅蜜，乃至正憶念不離薩婆若心，供養般若波羅蜜恭敬尊重華香乃至伎樂，我常當守護是人。” 
　　佛告釋提桓因：“憍尸迦，是善男子、善女人欲讀誦說是般若波羅蜜時，無量百千諸天皆來聽法，是善男子、善女人說般若波羅蜜法，諸天子益其膽力。是諸法師若疲極不欲說法，諸天益其膽力故，便能更說。善男子、善女人受是般若波羅蜜，乃至正憶念，供養華香乃至伎樂故，亦得是今世功德。 
　　“復次，憍尸迦，是善男子、善女人于四部眾中，說般若波羅蜜時心無怯弱，若有論難亦無畏想。何以故？是善男子、善女人，為般若波羅蜜所護持故。般若波羅蜜中亦分別一切法——若世間、若出世間、若有漏、若無漏、若善、若不善、若有為、若無為、若聲聞法、若辟支佛法、若菩薩法、若佛法。善男子、善女人住內空乃至住無法有法空故，不見有能難般若波羅蜜者，亦不見受難者，亦不見般若波羅蜜。如是善男子、善女人，為般若波羅蜜所擁護故，無有能難壞者。 
　　“復次，善男子、善女人受持般若波羅蜜乃至正憶念時，不沒、不畏、不怖。何以故？是善男子、善女人不見是法沒者、恐怖者。憍尸迦，善男子、善女人受持般若波羅蜜乃至正憶念，華香供養乃至幡蓋，亦得是現世功德。 
　　“復次，憍尸迦，善男子、善女人受持般若波羅蜜乃至正憶念，書持經卷，華香供養乃至幡蓋，是人為父母所愛，宗親知識所念，諸沙門、婆羅門所敬，十方諸佛及菩薩摩訶薩、辟支佛、阿羅漢乃至須陀洹所愛敬，一切世間——若天、若魔、若梵及阿修羅等——皆亦愛敬。是人行檀那波羅蜜，檀那波羅蜜無有斷絕時，尸羅波羅蜜、羼提波羅蜜、毗梨耶波羅蜜、禪那波羅蜜、般若波羅蜜亦無有斷絕時，修內空不斷，乃至修無法有法空不斷，修四念處不斷，乃至修十八不共法不斷，修諸三昧門不斷，修諸陀羅尼門不斷，修諸菩薩神通不斷，成就眾生凈佛國土不斷，乃至修一切種智不斷，是人亦能降伏難論毀謗。善男子、善女人受持般若波羅蜜，乃至正憶念不離薩婆若心，書持經卷，香華供養乃至幡蓋，亦得是今世、后世功德。 
　　“復次，憍尸迦，善男子、善女人書持經卷，在所處三千大千世界中所有諸四天王天發阿耨多羅三藐三菩提心者，皆來到是處，見般若波羅蜜受讀誦說，供養禮拜還去。三十三天、夜摩天、兜率陀天、化樂天、他化自在天、梵眾天、梵輔天、梵會天、大梵天、光天、少光天、無量光天、光音天、凈天、少凈天、無量凈天、遍凈天、無蔭行天、福德天、廣果天發阿耨多羅三藐三菩提心者，皆來到是處，見般若波羅蜜受讀誦說，供養禮拜還去。凈居諸天——所謂無誑天、無熱天、妙見天、喜見天、色究竟天，皆來到是處，見是般若波羅蜜受讀誦說，供養禮拜還去。 
　　“復次，憍尸迦，十方世界中諸四天王天乃至廣果天發阿耨多羅三藐三菩提心，及凈居天并余諸天、龍、鬼、神、乾闥婆、阿修羅、迦樓羅、緊那羅、摩睺羅伽亦來，見般若波羅蜜受讀誦說，供養禮拜還去。是善男子、善女人應作是念：‘十方世界中諸四天王天乃至廣果天發阿耨多羅三藐三菩提心，及凈居天并余諸天、龍、鬼、神、乾闥婆、阿修羅、迦樓羅、緊那羅、摩睺羅伽來，見般若波羅蜜受讀誦說，供養禮拜，我則法施已。’ 
　　“憍尸迦，三千大千世界中所有諸四天王天乃至阿迦尼吒天，及十方世界中諸四天王天乃至阿迦尼吒天，發阿耨多羅三藐三菩提心者，擁護是善男子、善女人，諸惡不能得便，除其宿命重罪。 
　　“憍尸迦，是善男子、善女人亦得是今世功德，所謂諸天子發阿耨多羅三藐三菩提心，皆來到是處。何以故？憍尸迦，諸天子發阿耨多羅三藐三菩提心，欲救護一切眾生，不舍一切眾生，安樂一切眾生故。”  
　　爾時，釋提桓因白佛言：“世尊，善男子、善女人，云何當知諸四天王天乃至阿迦尼吒天來，及十方國土中諸四天王天乃至阿迦尼吒天來，見般若波羅蜜，受讀誦說，供養禮拜？” 
　　時，佛告釋提桓因：“憍尸迦，若善男子、善女人見大凈光明，必知有大德諸天來見般若波羅蜜，受讀誦說，供養禮拜時。 
　　“復次，憍尸迦，善男子、善女人若聞異妙香，必知有大德諸天來見般若波羅蜜，受讀誦說，供養禮拜時。 
　　“復次，憍尸迦，善男子、善女人行凈潔故，諸天來到其處，見般若波羅蜜受讀誦說，供養歡喜禮拜。是中有小鬼輩即時出去，不能堪任是大德諸天威德故。以是大德諸天來故，是善男子、善女人生大心，以是故，般若波羅蜜所住處，四面不應有諸不凈，應當燃燈燒香，散眾名華，眾香涂地，眾蓋幢幡種種嚴飾。 
　　“復次，憍尸迦，善男子、善女人說法時終無疲極，自覺身輕心樂，隨法偃息，臥覺安隱，無諸惡夢，夢中見諸佛三十二相、八十隨形好，比丘僧恭敬圍繞而為說法，在諸佛邊聽受法教——所謂六波羅蜜、四念處乃至十八不共法，分別六波羅蜜義，分別四念處乃至十八不共法亦分別其義，亦見菩提樹莊嚴殊妙，見諸菩薩趣菩提樹得阿耨多羅三藐三菩提，見諸佛成已轉法輪，見百千萬菩薩共集法論議——應如是求薩婆若、應如是成就眾生、應如是凈佛國土，亦見十方無數百千萬億諸佛，亦聞其名號某方某國某佛，若干百千萬菩薩、若干百千萬聲聞恭敬圍繞說法，復見十方無數百千萬億諸佛般涅槃，復見無數百千萬億諸佛七寶塔，見供養諸塔恭敬、尊重贊嘆、香華乃至幡蓋。憍尸迦，是善男子、善女人，見如是善夢，臥安覺安，諸天益其氣力，自覺身體輕便，不大貪著飲食、衣服、臥具、湯藥，于四供養其心輕微。譬如比丘坐禪，從禪定起心與定合，不貪著飲食，其心輕微。何以故？憍尸迦，諸天法應以諸味之精益其氣力故，十方諸佛及天、龍、鬼、神、阿修羅、乾闥婆、迦樓羅、緊那羅、摩睺羅伽亦益其氣力。如是，憍尸迦，善男子、善女人欲得今世如是功德，應當受持般若波羅蜜親近，讀誦說，正憶念，亦不離薩婆若心。 
　　“憍尸迦，善男子、善女人雖不能受持乃至正憶念，應當書持經卷，恭敬、供養、尊重、贊嘆、香華、瓔珞乃至幡蓋。憍尸迦，若善男子、善女人聞是般若波羅蜜受持，讀誦說，正憶念，書經卷，恭敬供養，尊重贊嘆，華香乃至幡蓋；是善男子、善女人功德甚多，勝于供養十方諸佛及弟子，恭敬尊重贊嘆，衣服、飲食、臥具、湯藥，諸佛及弟子般涅槃后起七寶塔，恭敬供養，尊重贊嘆，華香乃至幡蓋。”   
 上一部：乾隆大藏經·大乘般若部·放光般若波羅蜜經三十卷（第二十一卷～第三十卷）  下一部：乾隆大藏經·大乘般若部·摩訶般若波羅蜜經三十卷（第十一卷～第二十卷）   
 
   
   
乾隆大藏經·大乘般若部·摩訶般若波羅蜜經        
     