    第0001-57部～大般若波羅蜜多經六百卷（第五百六十一卷～第五百七十卷）           
       
    
  
   大乘般若部·第0001部    
大般若波羅蜜多經六百卷（第五百六十一卷～第五百七十卷）    
唐三藏法師玄奘奉詔譯      
  

大般若波羅蜜多經卷第五百六十一 第五分甚深相品第十三  
　　爾時，欲界十千天子，天主帝釋而為上首，復有梵世二萬天子，大梵天王而為上首，俱詣佛所頂禮雙足，卻住一面同白佛言：“世尊，所說諸甚深法以何為相？” 
　　爾時，佛告諸天眾言：“我所宣說諸甚深法，以空、無相、無愿、無作、無生、無滅、無所依止、無性為相。” 
　　時，諸天眾復白佛言：“佛所說法無所依止，譬如虛空不可表示。如來所說甚深法相，世間天、人、阿素洛等不能安立亦不能壞。何以故？世間天、人、阿素洛等皆是相故，諸有相者于無相相，不能安立亦不能壞。如來所說甚深法相，不墮色數，亦不墮受、想、行、識數，亦復不墮人非人數，人非人等不能成壞。” 
　　爾時，佛告諸天眾言：“設有人來作如是問：‘虛空誰作、誰能壞耶？’汝謂彼人為正問不？” 
　　諸天眾曰：“不也，世尊。所以者何？虛空無體、無為、無相，寧可問言有成壞者？” 
　　爾時，佛告諸天眾言：“如是，如是，如汝所說。天眾當知，我所宣說甚深法相亦復如是，不可安立、不可破壞，有佛、無佛法爾常住。佛于此相如實覺知，故名如來、應、正等覺。” 
　　時，諸天眾復白佛言：“如來所覺如是諸相，極為甚深難見難覺。如來現覺如是相故，于一切法智無滯礙。一切如來、應、正等覺住如是相，分別開示甚深般若波羅蜜多，為諸有情集諸法相方便開示，令于般若波羅蜜多得無礙智。甚深般若波羅蜜多是諸如來常所行處，佛行是處證薩婆若，為諸有情分別開示。” 
　　爾時，佛告諸天眾言：“如是，如是，如汝所說。天眾當知，一切法相，如來如實覺為無相。由此因緣，我說諸佛得無礙智無能及者。”  
　　爾時，世尊告善現曰：“甚深般若波羅蜜多是諸佛母，能示世間諸法實相，是故諸佛依法而住，供養恭敬、尊重贊嘆、攝受、護持所依住法，此法即是甚深般若波羅蜜多。一切如來、應、正等覺，無不依止甚深般若波羅蜜多，供養恭敬、尊重贊嘆、攝受、護持。所以者何？甚深般若波羅蜜多，能生諸佛，能與諸佛作依止處，能示世間諸法實相。 
　　“復次，善現，一切如來、應、正等覺是知恩者，能報恩者。若有問言：‘誰是知恩、能報恩者？’應正答言：‘佛是知恩、能報恩者。’何以故？一切世間知恩、報恩無過佛故。” 
　　具壽善現便白佛言：“云何如來、應、正等覺知恩、報恩？” 
　　佛告善現：“一切如來、應、正等覺乘如是乘，行如是道，來至無上正等菩提，得菩提已，于一切時供養恭敬、尊重贊嘆、攝受、護持是乘是道無時暫廢。此乘此道，當知即是甚深般若波羅蜜多。是名如來、應、正等覺知恩、報恩。 
　　“復次，善現，一切如來、應、正等覺無不皆依甚深般若波羅蜜多，覺一切法無實作用，以能作者無所有故；一切如來、應、正等覺無不皆依甚深般若波羅蜜多，覺一切法無所成辦，以諸形質不可得故。善現當知，以諸如來、應、正等覺，知依如是甚深般若波羅蜜多，覺一切法皆無作用、無所成辦，于一切時供養恭敬、尊重贊嘆、攝受、護持曾無間斷，故名真實知恩、報恩。 
　　“復次，善現，一切如來、應、正等覺無不皆依甚深般若波羅蜜多，于一切法無作、無成、無生智轉，復能知此無轉因緣，是故應知甚深般若波羅蜜多，能生如來、應、正等覺，亦能如實示世間相。”  
　　爾時，善現便白佛言：“如來常說一切法性無生、無起、無知、無見，如何可說甚深般若波羅蜜多，能生如來、應、正等覺，亦能如實示世間相？” 
　　佛告善現：“如是，如是，如汝所說，一切法性無生、無起、無知、無見。云何法性無生、無起、無知、無見？以一切法空無所有、無所依止、無所系屬，由此因緣無生、無起、無知、無見。善現當知，甚深般若波羅蜜多雖能生佛示世間相，而無所生亦無所示。善現當知，甚深般若波羅蜜多不見色、受、想、行、識故，名示色、受、想、行、識相。” 
　　具壽善現便白佛言：“云何般若波羅蜜多不見色、受、想、行、識故，名示色、受、想、行、識相？” 
　　佛告善現：“由此般若波羅蜜多不緣諸色、受、想、行、識而起于識，名不見色、受、想、行、識，由不見故，名示色、受、想、行、識相。由如是義，甚深般若波羅蜜多能示世間諸法實相。復次，善現，甚深般若波羅蜜多能示如來、應、正等覺世間空故、離、凈、寂故，說名能示世間實相，以諸世間無不皆以空、離、凈、寂為實相故。”  
　　爾時，善現便白佛言：“甚深般若波羅蜜多為大事故出現世間，為不可思議事故、不可稱量事故、無數量事故、無等等事故出現世間。” 
　　佛告善現：“如是，如是，如汝所說。善現，云何甚深般若波羅蜜多為大事故出現世間？謂諸如來、應、正等覺，皆以濟撥一切有情無時暫舍而為大事，甚深般若波羅蜜多為此事故出現世間。 
　　“善現，云何甚深般若波羅蜜多為不可思議事故、不可稱量事故、無數量事故、無等等事故出現世間？謂諸如來、應、正等覺所有佛性、如來性、自然覺性、一切智性，皆不可思議、不可稱量、無數量、無等等，甚深般若波羅蜜多，為此事故出現世間。” 
　　具壽善現復白佛言：“為但如來、應、正等覺所有佛性、如來性、自然覺性、一切智性，不可思議、不可稱量、無數量、無等等；為色、受、想、行、識乃至一切法，亦不可思議、不可稱量、無數量、無等等？” 
　　佛告善現：“非但如來、應、正等覺所有佛性、如來性、自然覺性、一切智性，不可思議、不可稱量、無數量、無等等；色、受、想、行、識乃至一切法，亦不可思議、不可稱量、無數量、無等等。所以者何？于一切法真實性中，心及心所皆不可得。 
　　“善現當知，諸所有色、受、想、行、識及一切法皆不可施設故，不可思議、不可稱量、無數量、無等等。何以故？如是諸法無自性故、不可得故、自性空故。復次，善現，諸所有色、受、想、行、識及一切法皆不可得故，不可思議、不可稱量、無數量、無等等。何以故？如是諸法無限量故、無所有故、自性空故。復次，善現，諸所有色、受、想、行、識及一切法皆無限量故，不可思議、不可稱量、無數量、無等等。” 
　　具壽善現便白佛言：“何因緣故，諸所有色、受、想、行、識及一切法皆無限量？” 
　　佛告善現：“于意云何？虛空為有心、心所法能限量不？” 
　　善現對曰：“不也，世尊。” 
　　佛告善現：“諸所有色、受、想、行、識及一切法亦復如是，自性空故，心、心所法不能限量。由此因緣，諸所有色、受、想、行、識及一切法無限量故，皆不可思議、不可稱量、無數量、無等等。善現當知，以一切法皆不可思議、不可稱量、無數量、無等等故，一切如來、應、正等覺所有佛法、如來法、自然覺法、一切智法亦不可思議、不可稱量、無數量、無等等。 
　　“善現當知，如是諸法皆不可思議，思議滅故；不可稱量，稱量滅故；無數量，數量滅故；無等等，等等滅故。善現當知，如是諸法皆不可思議，過思議故；不可稱量，過稱量故；無數量，過數量故；無等等，過等等故。善現當知，不可思議、不可稱量、無數量、無等等者，但有增語都無真實。善現當知，不可思議、不可稱量、無數量、無等等者，皆如虛空都無所有。由此因緣，一切如來、應、正等覺所有佛法、如來法、自然覺法、一切智法，皆不可思議、不可稱量、無數量、無等等；聲聞、獨覺、世間天、人、阿素洛等，皆悉不能思議、稱量、數量、等等此諸法故。” 
　　如來說此不可思議、不可稱量、無數量、無等等法時，會中有五百苾芻、二十苾芻尼，諸漏永盡心得解脫；復有六萬鄔波索迦、三萬鄔波斯迦，于諸法中遠塵離垢生凈法眼；復有二十菩薩摩訶薩得無生法忍，世尊記彼于賢劫中當得作佛度有情眾。  
　　爾時，善現復白佛言：“甚深般若波羅蜜多實為大事出世間不？” 
　　佛告善現：“如是，如是，甚深般若波羅蜜多實為大事出于世間。所以者何？甚深般若波羅蜜多具能成辦一切智地，若聲聞地、若獨覺地皆在此攝。 
　　“善現當知，如剎帝利灌頂大王，威德自在降伏一切，以諸國事付囑大臣，端拱無為安隱受樂；如來亦爾，為大法王，威德自在降伏一切，以諸佛法、若獨覺法、若聲聞法，悉皆付囑甚深般若波羅蜜多，普令成辦。是故，善現，甚深般若波羅蜜多實為大事出于世間。 
　　“善現當知，甚深般若波羅蜜多不為攝受執著色故乃至識故出于世間，不為攝受執著預流果故乃至一切智智故出于世間。” 
　　具壽善現便白佛言：“云何般若波羅蜜多亦不為攝受執著一切智智故出于世間？” 
　　佛言：“善現，于意云何？汝頗見有阿羅漢果可攝受執著不？” 
　　善現對曰：“不也，世尊。我不見有阿羅漢果可于其中攝受執著。” 
　　佛言：“善現，善哉！善哉！我亦不見有如來法可于其中攝受執著。是故，善現，甚深般若波羅蜜多亦不為攝受執著一切智智故出于世間。”  
　　爾時，欲界梵世天子俱白佛言：“如是般若波羅蜜多最為甚深，難見難覺極難信解。若諸有情曾于過去無量佛所，發弘誓愿、多種善根乃能信解。假使三千大千世界諸有情類，一切皆成隨信行等，彼有情類若經一劫若一劫余修自地行，不如有人一日于此甚深般若波羅蜜多忍樂、思惟、稱量、觀察，所獲功德勝彼無量。” 
　　爾時，佛告諸天子言：“如是，如是，如汝所說。天子當知，若善男子、善女人等聞甚深般若波羅蜜多疾得涅槃，勝前所說隨信行等若經一劫若一劫余修自地行，況忍樂等！” 
　　時，諸天子聞佛所說，歡喜踴躍頂禮如來，右繞三匝辭退還宮，去眾未遠忽然不現，隨所屬界各住本宮，勸進諸天修殊勝行。  
　　具壽善現便白佛言：“若諸菩薩能于般若波羅蜜多深生信解，從何處沒來生此間？” 
　　佛告善現：“若諸菩薩聞深般若波羅蜜多，能生信解不疑不悶，樂見、樂聞、憶念、思惟甚深義趣，常樂隨逐能說法者，如犢隨母曾無暫離，乃至未得甚深般若波羅蜜多相應義趣究竟通利能為他說，終不遠離甚深般若波羅蜜多及說法師經須臾頃，是諸菩薩從人中沒來生此間，依宿勝因能成是事。”  
　　爾時，善現復白佛言：“頗有菩薩成就如是殊勝功德，承事供養他方佛已，從彼處沒來生此耶？” 
　　佛告善現：“有諸菩薩成就如是殊勝功德，承事供養他方佛已，從彼處沒來生此間。 
　　“復次，善現，有諸菩薩成就如是殊勝功德，先世已于喜足天上，承事供養慈氏菩薩，聞深般若波羅蜜多，請問其中甚深義趣，從彼處沒來生此間。 
　　“復次，善現，有諸菩薩先世雖聞甚深般若波羅蜜多，而于其中不能請問甚深義趣，今生人中，聞說般若波羅蜜多，疑惑、迷悶、難可開悟。所以者何？不了義者心多疑惑、迷悶、難喻。 
　　“復次，善現，有諸菩薩先世雖聞甚深般若波羅蜜多，亦曾請問其中義趣，或經一日乃至五日，而不精進如說修行。今生人中，聞說如是甚深般若波羅蜜多，雖經少時，其心堅固無能壞者，若離般若波羅蜜多及說法師請問深義，尋便退失。所以者何？此諸菩薩雖于前世得聞般若波羅蜜多，亦能請問甚深義趣，而不精進如說修行故，于今生于深般若波羅蜜多，或時樂聞或時不樂，或時堅固或時退失，其心輕動進退非恒，如堵羅綿隨風飄轉。如是菩薩新學大乘，雖有信心而不堅凈，于深般若波羅蜜多不能長時信樂隨轉，于二乘地或當墮一。  第五分船等喻品第十四  
　　“復次，善現，譬如商侶游泛大海，其船卒破，于中諸人若能取木器物、浮囊、板片、死尸為所依附，當知彼類終不沒死，得至安隱大海彼岸，無損無害受諸快樂。諸菩薩眾亦復如是，若于大乘有信、有忍、有樂、有欲，有精進、有勝解，有不放逸、有勝意樂，有舍、有敬、有清凈心，有于無上正等菩提不舍善軛，復能攝受甚深般若波羅蜜多為所依附，當知此類終不中道退入聲聞或獨覺地，定證無上正等菩提。 
　　“復次，善現，如有男子或諸女人，持燒熟瓶詣河取水，若池、若井、若泉、若渠，當知此瓶終不爛壞。何以故？是瓶善熟堪任盛水，極堅牢故。諸菩薩眾亦復如是，若于大乘有信、有忍、有樂、有欲，有精進、有信解，有不放逸、有勝意樂，有舍、有敬、有清凈心，有于無上正等菩提不舍善軛，復能攝受甚深般若波羅蜜多方便善巧，當知此類終不中道退入聲聞或獨覺地，定證無上正等菩提。 
　　“復次，善現，如有商人具善巧智，先在海邊固修船已，方牽入水知無穿穴，后持財物置上而行，當知彼船必不壞沒，人物安隱達所至處。諸菩薩眾亦復如是，若于大乘有信、有忍、有樂、有欲，有精進、有勝解，有不放逸、有勝意樂，有舍、有敬、有清凈心，有于無上正等菩提不舍善軛，復能攝受甚深般若波羅蜜多方便善巧，當知此類終不中道退入聲聞或獨覺地，定證無上正等菩提。 
　　“復次，善現，譬如有人年百二十，老耄衰朽復加眾病，謂風、熱、痰或三焦病，是老病人欲從床座起往他處而自不能。有二健人各扶一腋，徐策令起而告之言：‘莫有所難，隨意欲往，今我二人終不相棄，必達所趣安隱無損。’諸菩薩眾亦復如是，若于大乘有信、有忍、有樂、有欲，有精進、有勝解，有不放逸、有勝意樂，有舍、有敬、有清凈心，有于無上正等菩提不舍善軛，復能攝受甚深般若波羅蜜多方便善巧，當知此類終不中道退入聲聞或獨覺地，定證無上正等菩提。與上相違是名黑品。”  第五分如來品第十五之一  
　　爾時，善現便白佛言：“新學菩薩云何應學甚深般若波羅蜜多？” 
　　佛告善現：“新學菩薩欲學般若波羅蜜多，先應親近承事善友。若能宣說甚深般若波羅蜜多，教誡教授諸菩薩者，是名善友。謂作是言：‘來！善男子，汝應勤修布施、凈戒、安忍、精進、靜慮、般若波羅蜜多。汝勤修時，應無所得而為方便，回向無上正等菩提。汝回向時，勿以色、受、想、行、識故而取菩提。所以者何？一切智智性非所取。汝善男子，于諸聲聞、獨覺等地勿生貪著。’若能如是教誡教授新學菩薩，令其漸入甚深般若波羅蜜多，當知是為菩薩善友。” 
　　具壽善現復白佛言：“是諸菩薩發菩提心，欲趣菩提甚為難事。” 
　　佛告善現：“如是，如是，諸菩薩眾所作甚難，謂為利樂諸世間故，發趣無上正等菩提，作是誓言：‘我為濟撥諸世間故，為諸世間作舍宅故，為諸世間作歸依故，為諸世間作洲渚故，示諸世間究竟道故，為諸世間作導師故，為諸世間作所趣故，發勤精進趣大菩提。’善現，云何諸菩薩眾誓為濟撥諸世間故，發勤精進趣大菩提？謂諸菩薩見諸世間沒生死苦不能出離，發勤精進趣大菩提，為撥彼苦說正法要。善現，云何諸菩薩眾為諸世間作舍宅故，發勤精進趣大菩提？謂諸菩薩欲為世間說一切法皆不和合，發勤精進趣大菩提。” 
　　善現白言：“云何菩薩欲為世間說一切法皆不和合？” 
　　佛言：“善現，諸菩薩眾欲為世間宣說五蘊及一切法皆不和合，無縛無解、無生無滅，由此便能覆護一切猶如舍宅。 
　　“善現，云何諸菩薩眾為諸世間作歸依故，發勤精進趣大菩提？謂諸菩薩欲令世間解脫一切生老病死愁嘆憂苦，發勤精進趣大菩提，方便善巧說正法要。 
　　“善現，云何諸菩薩眾為諸世間作洲渚故，發勤精進趣大菩提？謂諸菩薩趣大菩提，欲為世間說五取蘊前后際斷，由此斷故一切法斷，此一切斷即是寂滅微妙涅槃，亦是如實無顛倒性。譬如小大海河池中，高地可居說為洲渚；涅槃亦爾，安隱處故。 
　　“善現，云何諸菩薩眾示諸世間究竟道故，發勤精進趣大菩提？謂諸菩薩趣大菩提，欲為世間說色究竟不名為色，受、想、行、識余法亦爾，究竟法性非色等故。” 
　　具壽善現白言：“世尊，若色等法究竟法性不名色等，應諸菩薩已得菩提，究竟性中無分別故。” 
　　佛告善現：“如是，如是，究竟性中都無分別，而諸菩薩甚為難事，雖能如是觀一切法，而不作證亦不沉沒，作是念言：‘我于此法現等覺已，為諸世間宣說開示，令知如是究竟道相。’ 
　　“善現，云何諸菩薩眾為諸世間作導師故，發勤精進趣大菩提？謂諸菩薩趣大菩提，欲為世間說色本性無生無滅，受、想、行、識亦復如是；欲為世間說預流果乃至無上正等菩提諸法本性無生無滅。 
　　“善現，云何諸菩薩眾為諸世間作所趣故，發勤精進趣大菩提？謂諸菩薩趣大菩提，欲為世間宣說開示色以虛空為所趣，受、想、行、識及一切法亦以虛空為所趣；欲為世間宣說開示色無所趣與虛空等，受、想、行、識及一切法亦無所趣與虛空等。如太虛空無來無去、無作無住、無生無滅，諸法亦爾，皆如虛空無所分別。何以故？諸色空故無來無去，受、想、行、識及一切法亦皆空故無來無去。所以者何？以一切法無不用空、無相、無愿、無造、無作、無生、無性、如夢、如幻、無我、無邊、寂靜、涅槃、無取、無舍、無來、無去、最極寂滅而為所趣，彼于是趣不可超越。”  
　　爾時，善現便白佛言：“誰能信解如是深法？” 
　　佛告善現：“若諸菩薩久修大行，已曾供養無量諸佛，于諸佛所發弘誓愿，所種善根皆已成熟，無量善友攝受護念，于此深法能生信解。” 
　　具壽善現復白佛言：“是諸菩薩以何為性？” 
　　佛告善現：“是諸菩薩調伏遠離而為其性，由此性故，能知能了甚深般若波羅蜜多。” 
　　具壽善現復白佛言：“是諸菩薩能知能了甚深般若波羅蜜多，當何所趣？” 
　　佛告善現：“是諸菩薩趣一切智。” 
　　具壽善現復白佛言：“若諸菩薩證是趣已，能為無量無邊有情作所歸趣。” 
　　佛告善現：“如是，如是，若諸菩薩證得無上正等菩提，能為無量無邊有情作所歸趣。” 
　　具壽善現復白佛言：“是諸菩薩能為難事，謂著如是堅固甲胄，欲度無量無邊有情令入涅槃，而有情類都不可得。” 
　　佛告善現：“如是，如是，如汝所說。 
　　“復次，善現，是諸菩薩所著甲胄，不屬諸色、受、想、行、識，不屬聲聞、獨覺、菩薩、一切智智及一切法。所以者何？以一切法皆無所屬。” 
　　具壽善現復白佛言：“若諸菩薩行深般若波羅蜜多，不住聲聞、獨覺等地。” 
　　佛告善現：“汝觀何義作如是說？” 
　　善現答言：“甚深般若波羅蜜多無所住著。若修般若波羅蜜多，于一切法都無所修，亦無修者，修時、修處及由此修皆不可得。世尊，甚深般若波羅蜜多無決定法，若修虛空、修一切法、修無邊際、修無攝受，是修般若波羅蜜多。” 
　　佛告善現：“如是，如是，如汝所說。 
　　“復次，善現，應依如是甚深般若波羅蜜多，觀察不退轉菩薩摩訶薩。謂諸菩薩若不貪著甚深般若波羅蜜多，不執他語及他教敕以為真要，非但信他而有所作，聞說如是甚深般若波羅蜜多，其心不驚、不恐、不怖、不沉、不沒、無疑、無悔亦不迷悶，歡喜樂聞深心信受，是諸菩薩定不退轉。如是菩薩先世已聞甚深般若波羅蜜多所有義趣，故今得聞心無驚等。” 
　　具壽善現復白佛言：“若諸菩薩聞深般若波羅蜜多心無驚等，是諸菩薩云何觀察甚深般若波羅蜜多？” 
　　佛告善現：“是諸菩薩應以隨順一切智心，觀察般若波羅蜜多。” 
　　具壽善現復白佛言：“云何隨順一切智心，觀察般若波羅蜜多？” 
　　佛告善現：“若諸菩薩隨順虛空，觀察般若波羅蜜多，是為隨順一切智心，觀察般若波羅蜜多。所以者何？以一切智無量無邊，若無量無邊即非色亦非受、想、行、識，無得、無現觀、無智、無識，無生、無滅、無修、無作，無所從來亦無所去，無方、無域亦無所住，唯可說為無量無邊。善現當知，虛空無量無邊故一切智亦無量無邊，一切智無量無邊故無能證者，非色能證乃至非識能證，非布施波羅蜜多能證乃至非般若波羅蜜多能證。所以者何？色乃至識即一切智，無二無別；布施波羅蜜多乃至般若波羅蜜多即一切智，無二無別。”  
　　爾時，欲界梵世天子俱詣佛所，同白佛言：“如是般若波羅蜜多，極為甚深難見難覺。” 
　　爾時，佛告諸天子言：“如是，如是，如汝所說。我觀此義初成佛時，宴坐思惟不樂說法，謂作是念：‘我法甚深，非諸世間卒能信受。’我所證法即是般若波羅蜜多，此法甚深，非能證、非所證、無證處、無證時，由此而證亦不可得。天子當知，虛空甚深故此法甚深，我甚深故此法甚深，一切法性無來去故此法甚深。” 
　　時，諸天子復白佛言：“甚奇，世尊！佛所說法，一切世間極難信解。佛所說法無取無舍，世間有情行取舍故。” 
　　爾時，佛告諸天子言：“如是，如是，如汝所說。”  
　　具壽善現便白佛言：“佛所說法微妙甚深，于一切法皆能隨順，無所障礙與虛空等。佛所說法畢竟不生，一切生法不可得故。佛所說法都無處所，一切處所不可得故。” 
　　佛言：“善現，如是，如是。”  
　　時，諸天子便白佛言：“大德善現是真佛子，隨如來生，諸有所說，一切皆與空相應故。” 
　　爾時，善現語諸天子：“汝等說我隨如來生，云何善現隨如來生？謂隨如來真如生故，一切生法不可得故。如來真如無來、無去、本性不生，善現真如亦無來去、本性不生，故說善現隨如來生。如來真如即一切法真如，一切法真如即如來真如，如來真如無真如性，亦無不真如性，善現真如亦復如是，故說善現隨如來生。如來真如無變異、無分別、遍一切處，善現真如亦復如是，故說善現隨如來生。如來真如常住為相而無所住，善現真如亦復如是，故說善現隨如來生。如來真如無所掛礙，一切法真如亦無所掛礙，善現真如亦復如是，故說善現隨如來生。如來真如與一切法真如同一真如，無二、無別、無造、無作，如來真如常真如相，無時非真如相，是故真如無二無別，善現真如亦復如是，故說善現隨如來生。如來真如于一切處無憶念、無分別，一切法真如于一切處亦無憶念、無分別，善現真如亦復如是，故說善現隨如來生。如來真如無別異不可得，一切法真如亦無別異不可得，善現真如亦復如是，故說善現隨如來生。如來真如不離諸法真如，諸法真如不離如來真如，如來真如常真如相，無時非真如相，善現真如亦復如是，故說善現隨如來生。雖說隨生而無所隨生，以善現真如不異佛故。如來真如非去來，今一切法真如亦非去來，今善現真如亦復如是，故說善現隨如來生。如來即是如來真如，如來真如隨過去真如，過去真如隨如來真如，如來真如隨未來真如，未來真如隨如來真如，如來真如隨現在真如，現在真如隨如來真如，如來真如隨三世真如，三世真如隨如來真如，如來真如與三世真如無二無別，一切法真如、善現真如亦無二無別，故說善現隨如來生。菩薩真如即佛真如，諸菩薩眾由真如故，得菩提時說名如來、應、正等覺。如來證得此真如時，三千世界六種變動。我于如是諸法真如深生信解，故說善現隨如來生。 
　　“天子當知，然我善現不由色故乃至識故隨如來生，亦不由預流果故乃至獨覺菩提故隨如來生，亦不由一切智故隨如來生，但由真如故隨如來生。天子當知，然我善現不隨色、受、想、行、識生，不隨預流果乃至獨覺菩提生，故我善現隨如來生。”  
　　時，舍利子便白佛言：“如是如來甚深微妙。” 
　　爾時，佛告舍利子言：“如是，如是，如汝所說，如是如來甚深微妙。”  
　　當說如是如來相時，三千苾芻，諸漏永盡，心得解脫，成阿羅漢；五百苾芻尼，遠塵離垢，生凈法眼；五千天人，得無生法忍；六千菩薩，諸漏永盡，心得解脫。  
　　爾時，佛告舍利子言：“今此眾中六十菩薩，曾于過去五百佛所親近供養，雖修布施、凈戒、安忍、精進、靜慮，而不攝受甚深般若波羅蜜多方便善巧，起別異想修別異行，故于今時雖聞大法，而盡諸漏心得解脫故。舍利子，諸菩薩眾雖有菩薩道空、無相、無愿，而不攝受甚深般若波羅蜜多方便善巧，便證實際墮于聲聞或獨覺地。 
　　“舍利子，譬如有鳥，其身廣大百踰繕那乃至五百，翅羽未成或已衰朽。是鳥從彼三十三天，投身而下趣贍部洲，于其中道恒作是念：‘我今還上三十三天。’于汝意云何？是鳥能還三十三天不？” 
　　舍利子曰：“不也，世尊。” 
　　佛告舍利子：“是鳥中路或作是愿：‘至贍部洲當令我身無損無苦。’于意云何？是鳥所愿可得遂不？” 
　　舍利子曰：“不也，世尊。是鳥至此贍部洲時，其身決定有損有苦，或復近死或致命終。何以故？是鳥身大，從遠而墮，翅羽未成或衰朽故。” 
　　佛告舍利子：“有菩薩乘善男子等亦復如是，雖發無上正等覺心，已經殑伽沙數大劫，勤修布施、凈戒、安忍、精進、靜慮，亦修空、無相、無愿解脫門，而不攝受甚深般若波羅蜜多方便善巧，便證實際墮于聲聞或獨覺地。舍利子，是諸菩薩雖念三世諸佛戒蘊乃至解脫知見蘊而心取相，不如實知如是五蘊真實功德，但聞空聲取相執著回向菩提，便墮聲聞或獨覺地。何以故？舍利子，是諸菩薩遠離般若波羅蜜多方便善巧，法應爾故。” 
　　時，舍利子便白佛言：“如我解佛所說義者，若諸菩薩遠離般若波羅蜜多方便善巧，雖具無量福德資糧，而于菩提或得、不得。是故菩薩欲得菩提，決定不應遠離般若波羅蜜多方便善巧。” 
　　爾時，佛告舍利子言：“如是，如是，如汝所說。”  
大般若波羅蜜多經卷第五百六十二 第五分如來品第十五之二  
　　爾時，欲界梵世天子，恭敬合掌俱白佛言：“如是般若波羅蜜多最為甚深極難信解，諸佛無上正等菩提，亦最甚深極難信得。” 
　　爾時，佛告諸天子言：“如是，如是，如汝所說。” 
　　具壽善現便白佛言：“如我解佛所說義者，無上菩提非難信得。何以故？以一切法畢竟空故，空中無法信證余法。所以者何？以一切法自性皆空，若為永斷如是法故說如是法，此法亦空。由此因緣，于佛無上正等菩提，能證、所證、能知、所知一切空寂，是故無上正等菩提非難信解、非難證得，以一切法無不皆空，如是信知便證得故。” 
　　佛告善現：“無上菩提能信證者不可得故，無上菩提非實有故，無積集故，說難信得。”  
　　時，舍利子語善現言：“以一切法畢竟空故，無上菩提極難信得。所以者何？以一切法都無自性皆如虛空。譬如虛空不作是念：‘我當信得無上菩提。’諸法亦爾，是故無上正等菩提極難信得。 
　　“復次，善現，若佛菩提非難信得，則不應有如殑伽沙諸菩薩眾發趣無上正等菩提后還退轉，故佛菩提極難信得。” 
　　善現對曰：“于意云何？色于菩提有退轉不？” 
　　舍利子言：“不也，善現。” 
　　“受、想、行、識于菩提有退轉不？” 
　　舍利子言：“不也，善現。” 
　　“離色，有法于菩提有退轉不？” 
　　舍利子言：“不也，善現。” 
　　“離受、想、行、識，有法于菩提有退轉不？” 
　　舍利子言：“不也，善現。” 
　　“色真如于菩提有退轉不？” 
　　舍利子言：“不也，善現。” 
　　“受、想、行、識真如于菩提有退轉不？” 
　　舍利子言：“不也，善現。” 
　　“離色真如，有法于菩提有退轉不？” 
　　舍利子言：“不也，善現。” 
　　“離受、想、行、識真如，有法于菩提有退轉不？” 
　　舍利子言：“不也，善現。” 
　　“真如于菩提有退轉不？” 
　　舍利子言：“不也，善現。” 
　　“離真如于菩提有退轉不？” 
　　舍利子言：“不也，善現。”  
　　時，具壽善現謂舍利子言：“若一切法諦故、住故，都無所有皆不可得，說何等法可于無上正等菩提而有退轉？” 
　　舍利子言：“如汝所說實無有法，亦無有情可于菩提說有退轉。若爾，何故佛說三種住菩薩乘，但應說一，又不應立三乘有異，唯應有一正等覺乘。”  
　　時，滿慈子便白具壽舍利子言：“應問善現為許有一菩薩乘不？然后可難應無三乘建立差別，唯應有一正等覺乘。” 
　　時，舍利子問善現言：“為許有一菩薩乘不？” 
　　善現報言：“真如頗有三種菩薩及三乘耶？” 
　　舍利子言：“不也，善現。” 
　　“真如頗有一菩薩乘、一佛乘不？” 
　　舍利子言：“不也，善現。” 
　　“真如頗有一法可見名一菩薩及一乘耶？” 
　　舍利子言：“不也，善現。” 
　　時，具壽善現謂舍利子言：“若一切法諦故、住故，都無所有皆不可得，菩薩三乘亦復如是，如何可責有一、有三？若諸菩薩聞說真如無差別相，不驚、不怖亦不沉沒，是諸菩薩疾證菩提，定無退轉。”  
　　爾時，世尊贊善現曰：“善哉！善哉！汝今乃能為諸菩薩善說法要。汝之所說承佛威神，一切如來隨喜汝說。若諸菩薩于法真如無差別相深生信解，聞說如是諸法真如，不驚、不怖亦不沉沒，是諸菩薩疾證無上正等菩提，定無退轉。”  
　　時，舍利子便白佛言：“若諸菩薩成就此法，定證無上正等覺耶？” 
　　爾時，佛告舍利子言：“如是，如是，是諸菩薩決定不墮聲聞等地。”  
　　爾時，善現便白佛言：“若諸菩薩欲證菩提，應云何住？應云何學？” 
　　佛告善現：“若諸菩薩欲證菩提，于諸有情應平等住，謂于彼類應起等心、慈心、悲心、喜心、舍心、不異心、謙下心、利益心、安樂心、無瞋惱心、如父母心，亦以此心應與其語。善現當知，若諸菩薩欲證菩提，應如是住、應如是學。”  第五分不退品第十六  
　　爾時，善現便白佛言：“我等當以何行、狀、相知是不退轉菩薩摩訶薩？” 
　　佛告善現：“若諸菩薩能如實知異生、聲聞、獨覺、菩薩及如來地，雖說有異，而于諸法真如性中，無變異、無分別，無二、無二分。是諸菩薩雖實悟入諸法真如，而于真如無所分別；雖聞真如與一切法無二無別，而無疑滯；雖聞諸法種種異相，而于其中無所執著。是諸菩薩終不輕爾而發語言，諸有所說皆引義利，終不觀他好惡長短，平等憐愍而為說法。若諸菩薩成就如是諸行、狀、相，定于無上正等菩提不復退轉。 
　　“復次，善現，是諸菩薩不觀外道沙門梵志形相言說，謂彼于法實知實見，或能施設正見法門，無有是處，終不禮敬外道天神，亦不供養而求勝福。 
　　“復次，善現，是諸菩薩不墮惡趣，不受女身，亦不生于卑賤種族，除為度脫彼有情類示同類生方便攝受。 
　　“復次，善現，是諸菩薩常樂受行十善業道，亦能方便勸他受行，乃至夢中亦無所犯。 
　　“復次，善現，是諸菩薩諸所受持、思惟、讀誦種種經典令極通利，皆為利樂一切有情。恒作是念：‘我以此法為諸有情宣說開示，常令一切法愿滿足。’復持如是法施善根，與諸有情平等共有回向所求一切智智。 
　　“復次，善現，是諸菩薩于佛所說甚深法門，決定不生疑惑、猶豫，亦不迷悶，歡喜信受；諸所發言皆為饒益，知量而說言詞柔軟；寢寐輕少煩惱不行，入出往來心不迷謬；恒時安住正念正知，進止威儀亦復如是；諸所游履必觀其地，安詳系念正視而行，運動語言常無卒暴；諸所受用臥具、衣服皆常香潔無諸臭穢，亦無垢膩蟣虱等蟲；恒樂清閑常無疾病，身中無有八萬戶蟲。所以者何？是諸菩薩善根增上出過世間，如如善根漸漸增長，如是如是身心清凈。”  
　　爾時，善現便白佛言：“是菩薩心云何清凈？” 
　　佛告善現：“是諸菩薩如如善根漸漸增長，如是如是心中一切諂曲矯誑皆永不行，由此因緣，一切煩惱及余不善皆永息滅，亦超聲聞及獨覺地，疾趣無上正等菩提，由此應知心常清凈。 
　　“復次，善現，是諸菩薩不重利養、不徇名譽，心離嫉慳、身無愆失，聞甚深法心不迷謬，智慧深固恭敬信受，隨所聽聞皆能會入甚深般若波羅蜜多，諸所造作世間事業亦依般若波羅蜜多方便善巧會入法性，不見一事出法性者；設有不與法性相應，亦能方便會入般若波羅蜜多甚深理趣，由斯不見出法性者。 
　　“復次，善現，是諸菩薩設有惡魔現前化作八大地獄，一一獄中化作無量百千菩薩皆被猛焰交徹燒然，告菩薩言：‘此諸菩薩皆由受得不退轉記，故墮如是大地獄中，恒受如斯猛利大苦。汝等既受不退轉記，當如此類受斯大苦。是故汝等應疾舍棄大菩提心，可脫斯苦當生天上或生人中，富貴自在受諸快樂。’時，諸菩薩見聞此事，其心不動亦不驚疑，但作是念：‘若諸菩薩已受菩提不退轉記，更墮惡趣受諸苦惱如愚異生，必無是處。今見聞者定是惡魔所作所說，皆非實有。’ 
　　“復次，善現，是諸菩薩設有惡魔作沙門像，來至其所說如是言：‘汝先所聞、受持、讀誦甚深般若波羅蜜多相應經典皆是邪說，應疾舍棄勿謂為真。汝等若能速疾舍棄，我當教汝真凈佛法，令汝速證無上菩提。汝先所聞非真佛語，是諸文頌者虛誑撰集，我之所說是真佛語。’善現當知，若諸菩薩聞如是語心動驚疑，應知未受不退轉記。若諸菩薩聞如是語心不驚疑，但隨無作、無相、無生法性而住，應知已受不退轉記，是諸菩薩諸有所作，不信他語，不隨他教而便動轉。如阿羅漢諸有所為，不信他語，現證法性無惑無疑，一切惡魔不能傾動；不退菩薩亦復如是，一切聲聞、獨覺、外道、諸惡魔等不能破壞，令于菩提而生退屈。 
　　“復次，善現，是諸菩薩設有惡魔來詣其所，詐現親友作如是言：‘汝等所行是生死法非菩提行。汝等今應修盡苦道，速盡眾苦得般涅槃，現在苦身尚應厭舍，況更樂受當來苦身！宜自審思舍先所信。’是諸菩薩聞彼語時心不驚疑，但作是念：‘如是說者定是惡魔。’時，彼惡魔復語菩薩：‘欲聞菩薩無益行耶？謂諸菩薩經如殑伽沙數大劫，以無量種上妙供具供養諸佛，復于殑伽沙等佛所修無量種難行梵行，親近承事如殑伽沙諸佛世尊，請問無量無邊菩薩所應修道：云何應住？云何應行？云何應學諸菩薩道？殑伽沙等諸佛世尊如所請問次第為說，彼諸菩薩如教而住、如教而行、如教而學，經無量劫尚不能證所求無上正等菩提，況今汝等可能證得？’是時，菩薩雖聞其言，而心不動亦無疑惑。 
　　“時，彼惡魔復于是處，化作無量苾芻形像，告菩薩曰：‘此諸苾芻皆于過去，經無數劫修無量種難行梵行，而不能得無上菩提，今皆退住阿羅漢果，云何汝等能證菩提？’是諸菩薩見聞此已，即作是念：‘定是惡魔為擾亂我作如是事，定無菩薩修行般若波羅蜜多，至圓滿位不證無上正等菩提，退住聲聞、獨覺等地。’復作是念：‘若諸菩薩如佛所說修菩提行，不證無上正等菩提，必無是處。當知今者所見所聞，定是惡魔所作所說。’ 
　　“復次，善現，是諸菩薩設有惡魔作苾芻像，來至其所作如是言：‘一切智智與虛空等，無性為性自相本空，諸法亦然都無所有，此中無法可名能證，亦無有法可名所證，證處、證時及由此證皆不可得。既一切法與虛空等，無性為性自相本空，汝等何緣唐受勤苦，求證無上正等菩提？汝先所聞諸菩薩眾應求無上正等菩提，皆是魔說非真佛語。汝等應舍大菩提心，勿妄為他虛受勤苦。’是諸菩薩聞彼語時，能如實知：‘是惡魔事欲退敗我大菩提心，我今更應堅固其志，不應信受惡魔所說。’ 
　　“復次，善現，是諸菩薩若欲調心入四靜慮，隨意能入游觀自在，為度有情還生欲界，雖生欲界而不染欲，亦不退失所修靜慮。 
　　“復次，善現，是諸菩薩不貴名聲不著稱譽，于有情類無恚恨心，常欲令其得勝利樂；往來入出無散亂心，進止威儀恒住正念；為有情故雖處居家，而于其中不生貪著；雖現受欲而常厭怖，如涉險路心恒驚恐；雖有所食惶懼不安，但念何時出斯險難；雖現受用種種珍財，而于其中不起貪愛；不以邪命非法自活，寧自殞歿不損于人。所以者何？是諸菩薩行深般若波羅蜜多，是人中尊、人中善士、人中龍象、人中蓮花、人中調御、人中勇健，本為利樂一切有情，現處居家方便饒益，豈為自活侵損于人？所以者何？是諸菩薩甚深般若波羅蜜多方便善巧力所持故。 
　　“復次，善現，是諸菩薩有執金剛藥叉神王常隨左右密為守護，不為一切人非人等邪魅威力損害身心。由此因緣，是諸菩薩乃至無上正等菩提，身意泰然常不狂亂，具丈夫相諸根圓滿，心行調善恒修凈命，不行幻術、占相、吉兇、咒禁、鬼神、合和湯藥、誘誑卑末、結好貴人、侮傲圣賢、親昵男女，不為名利自贊毀他，不以染心瞻顧戲笑，戒見清凈志性淳質。 
　　“復次，善現，是諸菩薩于諸世間文章技藝，雖得善巧而不愛著，達一切法不可得故，皆雜穢語邪命攝故。于諸世俗外道書論，雖亦善知而不樂著，達一切法本性空故。又諸世俗外道書論，所說理事多有增減，于菩薩道非隨順故。 
　　“復次，善現，是諸菩薩復有所余諸行、狀、相，吾當為汝分別解說。謂彼菩薩行深般若波羅蜜多，達諸法空，不樂觀察論說眾事、王事、賊事、軍事、戰事、城邑、聚落、象馬車乘、衣服、飲食、臥具、花香、男女好丑、園林、池沼、山海等事，不樂觀察論說藥叉、羅剎娑等諸鬼神事，不樂觀察論說街衢、市肆、樓閣、商賈等事，不樂觀察論說歌舞、伎樂、俳優、戲謔等事，不樂觀察論說洲渚、船筏、橋梁、珠寶等事，不樂觀察論說星辰、寒熱、風雨、吉兇等事，不樂觀察論說種種法義相違、文頌等事，不樂觀察論說異生、獨覺、聲聞相應之事；但樂觀察論說般若波羅蜜多相應之事。是諸菩薩常不遠離甚深般若波羅蜜多相應作意，常不遠離一切智心，不好乖違、樂和諍訟，常希正法、不愛非法，恒慕善友、不樂惡友，好出法言、離非法言，樂見如來、欣出家眾；十方國土有佛世尊宣說法要，愿往生彼親近供養聽聞正法。是諸菩薩多從欲界、色界天歿，生贍部洲中國人趣，善于妓藝、咒術、經書、地理、天文及諸法義，或生邊地大國大城，與諸有情作大饒益。 
　　“復次，善現，是諸菩薩終不自疑‘我為退轉、為不退轉？’于自地法亦不生疑‘為有、為無？’于諸魔事善能覺了，如預流者于自地法終不生疑，設有惡魔種種惑亂不能傾動。如有造作無間業者，彼無間心恒常隨逐，乃至命盡不能舍離，設起余心不能遮伏；此諸菩薩亦復如是，不退轉心恒常隨逐，安住菩薩不退轉地，世間天、人、阿素洛等不能動壞自所得法。于諸魔業善能覺知，所證法中常無疑惑，雖生他世亦不發起聲聞、獨覺相應之心，亦不自疑‘我于來世能證無上佛菩提？’不安住自地，不隨他緣，于自地法無能壞者。 
　　“所以者何？是諸菩薩成就無動無退轉智，一切惡緣不能傾動，其心堅固踰于金剛。設有惡魔作佛形像，來至其所作如是言：‘汝今應求阿羅漢果，永盡諸漏入般涅槃。汝未堪受大菩提記，亦未證得無生法忍。汝今未有不退轉地諸行、狀、相，如來不應授汝無上大菩提記。’是諸菩薩聞彼語時，心無變動亦不退沒、無驚、無怖，但作是念：‘此定惡魔或魔眷屬化作佛像，來至我所作如是說，若真佛說不應有異。’若諸菩薩聞彼語時，能作如是觀察憶念：‘定是惡魔化為佛像，令我遠離甚深般若，令我棄舍無上菩提，是故不應隨彼所說。’時，魔驚怖即便隱沒。是諸菩薩定已安住不退轉地，過去諸佛久已授彼大菩提記。所以者何？是諸菩薩具不退地諸行、狀、相，故能覺知惡魔事業，令彼隱沒更不復現。 
　　“復次，善現，是諸菩薩攝護正法不惜身命，況余珍財、朋友、眷屬？為護正法勇猛精進，恒作是念：‘如是正法即是諸佛清凈法身，一切如來恭敬供養。我今攝護如是正法，即為攝護諸佛法身。’復作是念：‘如是正法通屬三世諸佛世尊，我亦墮在未來佛數。佛已授我大菩提記，諸佛正法即我所有，我今即為護自正法。我未來世得作佛時，亦為有情宣說此法。’是諸菩薩見斯義利，攝護如來所說正法、不惜身命、親屬、珍財，乃至菩提常無懈倦。 
　　“復次，善現，是諸菩薩聞佛說法無惑無疑，聞已受持常不忘失。”  
　　爾時，善現便白佛言：“是諸菩薩但聞佛語，無惑、無疑、常不忘失，為聞菩薩及聲聞等所說正法，亦能如是？” 
　　佛告善現：“是諸菩薩普聞一切有情言音、文字、義理皆能通達，無惑、無疑、常不忘失。所以者何？是諸菩薩于諸法中得無生忍，已善通達諸法實性，聞皆耳順并無疑惑，又得聞持陀羅尼故，常能憶念終不忘失。善現當知，是為不退轉菩薩摩訶薩諸行、狀、相。”  第五分貪行品第十七之一  
　　爾時，善現便白佛言：“希有，世尊！是諸菩薩成就如是大功德聚。世尊能如殑伽沙劫說不退轉諸行、狀、相，唯愿如來、應、正等覺復為宣說甚深般若波羅蜜多相應義處，令諸菩薩安住其中修菩提行疾得圓滿！” 
　　佛告善現：“善哉！善哉！汝今乃能問如是事。諦聽！諦聽！當為汝說。善現當知，甚深般若波羅蜜多相應義處，謂空、無相、無愿、無作、無生、無滅、非有、寂靜、離染、涅槃增語所顯。” 
　　具壽善現復白佛言：“為但此法名深般若波羅蜜多相應義處，為一切法皆得名為甚深般若波羅蜜多相應義處？” 
　　佛告善現：“余一切法亦得名為甚深般若波羅蜜多相應義處。所以者何？謂一切色、受、想、行、識亦名甚深。 
　　“善現，云何色乃至識亦名甚深？謂真如甚深故，色乃至識亦名甚深。復次，善現，若處無色名色甚深，廣說乃至若處無識名識甚深。”  
　　爾時，善現復白佛言：“希有，世尊！微妙方便遮遣五蘊顯示涅槃。” 
　　佛告善現：“如是，如是。若諸菩薩能于如是甚深般若波羅蜜多相應義處，審諦觀察，作如是念：‘我今應如甚深般若波羅蜜多所教而住，我今應如甚深般若波羅蜜多所說而學。’是諸菩薩由能如此依深般若波羅蜜多相應義處審諦觀察，精進修行乃至一日，所獲福聚無量無邊。 
　　“如貪行人復多尋伺，與他美女共為邀契，彼女限礙不獲赴期，此人欲心熾盛流注。善現，于意云何？其人欲心于何處轉？” 
　　“世尊，此人欲心于女處轉，謂作是念：‘彼何當來共會，于此歡娛戲樂？’” 
　　“善現，于意云何？其人晝夜幾欲念生？” 
　　“世尊，此人晝夜欲念甚多。” 
　　佛告善現：“若諸菩薩依深般若波羅蜜多相應義處，審諦觀察，精進修行乃至一日，所超生死流轉劫數，與貪行人經一晝夜所起欲念其數量等。 
　　“善現當知，是諸菩薩隨依如是甚深般若波羅蜜多相應義處，審諦觀察精進修行，隨能解脫能礙無上正等菩提所有過失，是故菩薩依深般若波羅蜜多相應義處，審諦觀察精進修行無懈倦者，疾證無上正等菩提。 
　　“善現當知，若諸菩薩依深般若波羅蜜多相應義處，審諦觀察精勤修行，經一晝夜，所獲功德，勝諸菩薩離深般若波羅蜜多，經如殑伽沙數大劫布施功德無量無邊。 
　　“復次，善現，若諸菩薩依深般若波羅蜜多相應義處，審諦觀察精進修行，經一晝夜，所獲功德，勝諸菩薩離深般若波羅蜜多，經如殑伽沙數大劫，以諸供具供養預流、一來、不還、阿羅漢、獨覺、菩薩、如來布施功德無量無邊。 
　　“復次，善現，若諸菩薩依深般若波羅蜜多所說而住，經一晝夜，精勤修學布施、凈戒、安忍、精進、靜慮、般若所獲功德，勝諸菩薩離深般若波羅蜜多，經如殑伽沙數大劫，精勤修學布施、凈戒、安忍、精進、靜慮、般若所獲功德無量無邊。 
　　“復次，善現，若諸菩薩依深般若波羅蜜多所說而住，經一晝夜，以微妙法施諸有情所獲功德，勝諸菩薩離深般若波羅蜜多，經如殑伽沙數大劫，以微妙法施諸有情所獲功德無量無邊。 
　　“復次，善現，若諸菩薩依深般若波羅蜜多所說而住，經一晝夜，修三十七菩提分法及余善根所獲功德，勝諸菩薩離深般若波羅蜜多，經如殑伽沙數大劫，修三十七菩提分法及余善根所獲功德無量無邊。 
　　“復次，善現，若諸菩薩依深般若波羅蜜多所說而住，經一晝夜，修行種種財施、法施，住空閑處系念思惟，先所修行種種福業回向無上正等菩提所獲功德，勝諸菩薩離深般若波羅蜜多，經如殑伽沙數大劫，修行種種財施、法施，住空閑處系念思惟，先所修行種種福業回向無上正等菩提所獲功德無量無邊。 
　　“復次，善現，若諸菩薩依深般若波羅蜜多所說而住，經一晝夜，普緣三世佛及弟子功德善根，和合稱量現前隨喜，回向無上正等菩提所獲功德，勝諸菩薩離深般若波羅蜜多，經如殑伽沙數大劫，普緣三世佛及弟子功德善根，和合稱量現前隨喜，回向無上正等菩提所獲功德無量無邊。”  
　　爾時，善現便白佛言：“如來常說諸行皆是分別所作、都非實有，以何因緣，此諸菩薩所獲功德無量無邊？” 
　　佛告善現：“是諸菩薩行深般若波羅蜜多，亦常觀察所作善事空無所有、虛妄不實，如如觀察所作善事空無所有、虛妄不實，如是如是便能不離甚深般若波羅蜜多，如如不離甚深般若波羅蜜多，如是如是所獲功德無量無邊。” 
　　具壽善現便白佛言：“無量、無邊義有何別？” 
　　佛告善現：“言無量者，謂于此中其量永息；言無邊者，謂于是處數不可盡。” 
　　具壽善現復白佛言：“頗有因緣，色乃至識亦無量無邊耶？” 
　　佛告善現：“亦有因緣，色乃至識無量無邊。” 
　　具壽善現復白佛言：“何因緣故，色乃至識無量無邊？” 
　　佛告善現：“色乃至識皆性空故無量無邊。” 
　　具壽善現復白佛言：“為但色、受、想、行、識空，為一切法皆悉空耶？” 
　　佛告善現：“我說諸法無不皆空。” 
　　具壽善現復白佛言：“無量無邊是何增語？” 
　　佛告善現：“無量無邊是空、無相、無愿增語。” 
　　具壽善現復白佛言：“無量無邊為但是空、無相、無愿，為更有余義耶？” 
　　佛告善現：“于意云何？我豈不說一切法門無不皆空？” 
　　善現答言：“如來常說一切法門無不皆空。” 
　　佛告善現：“空即無盡，空即無量，空即無邊，空即余義。是故，善現，一切法門雖有種種言說差別而義無異。 
　　“善現當知，諸法空理皆不可說，如來方便說為無盡，或說無量，或說無邊，或說為空，或說無相，或說無愿，或說無作，或說無生，或說無滅，或說非有，或說寂靜，或說離染，或說涅槃。諸如是等無量法門義實無異，皆是如來方便演說。”  
　　爾時，善現便白佛言：“希有，世尊！方便善巧諸法實性皆不可說，而為有情方便顯示。如我解佛所說義者，諸法實性皆不可說。” 
　　佛告善現：“如是，如是。所以者何？一切法性皆畢竟空，無能宣說畢竟空者。” 
　　具壽善現復白佛言：“不可說義有增減不？” 
　　佛告善現：“不可說義無增無減。” 
　　具壽善現復白佛言：“若不可說義無增無減者，即應布施乃至般若波羅蜜多亦無增減。若此六種波羅蜜多亦無增減，云何菩薩以無增減波羅蜜多，求證無上正等菩提，能近無上正等菩提？若諸菩薩增減六種波羅蜜多，便不能近無上菩提。” 
　　佛告善現：“如是，如是，不可說義波羅蜜多皆無增減，然諸菩薩行深般若波羅蜜多方便善巧，不作是念：‘如是六種波羅蜜多有增有減。’但作是念：‘唯有名相，謂為布施乃至般若波羅蜜多。’是諸菩薩修行布施乃至般若波羅蜜多，持此六種俱行作意，并依此起心及善根，與諸有情平等共有回向無上正等菩提。如佛無上正等菩提，微妙甚深而起回向，由此回向方便善巧增上勢力，能證無上正等菩提。”  
　　爾時，善現便白佛言：“何謂無上正等菩提？” 
　　佛告善現：“諸法真如是謂無上正等菩提。善現當知，諸法真如無增減故，諸佛無上正等菩提亦無增減。若諸菩薩數多安住如是真如相應作意，便近無上正等菩提。如是，善現，不可說義雖無增減，而不退失真如作意；波羅蜜多雖無增減，而不退失所求無上正等菩提。若諸菩薩安住如是真如作意，修行六種波羅蜜多，便近無上正等菩提。” 
　　具壽善現便白佛言：“是諸菩薩為初心起能近菩提，為后心起能近菩提？若初心起能近菩提，初心起時后心未起，無和合義；若后心起能近菩提，后心起時前心已滅，無和合義。如是前后心、心所法，進退推徵無和合義，如何可得積集善根？若諸善根不可積集，云何菩薩能近菩提？” 
　　佛告善現：“于意云何？如燃燈時，為初焰能燋炷，為后焰能燋炷？” 
　　善現答言：“如我意解，非初焰能燋炷亦不離初焰，非后焰能燋炷亦不離后焰。” 
　　佛告善現：“于意云何？炷為燋不？” 
　　善現答言：“世間現見其炷實燋。” 
　　佛告善現：“菩薩亦爾，非初心起能近菩提亦不離初心，非后心起能近菩提亦不離后心，而諸菩薩行深般若波羅蜜多方便善巧，令諸善根增長圓滿能近菩提。” 
　　具壽善現便白佛言：“如是緣起理趣甚深，非即前后諸心起故能近菩提，非離前后諸心起故能近菩提，而諸菩薩能近菩提。” 
　　佛告善現：“于意云何？若心滅已，更可生不？” 
　　善現對曰：“不也，世尊。是心已滅，不可更生。” 
　　“于意云何？若心已生，有滅法不？” 
　　“如是，世尊。若心已生，定有滅法。” 
　　“于意云何？有滅法心，非當滅不？” 
　　“不也，世尊。有滅法心，決定當滅。” 
　　“于意云何？無滅法心，為可生不？” 
　　“不也，世尊。無滅法心，無可生義。” 
　　“于意云何？無生法心，為可滅不？” 
　　“不也，世尊。無生法心，無可滅義。” 
　　“于意云何？無生滅法，心為可生滅不？” 
　　“不也，世尊。無生滅法，心無可生滅義。” 
　　“于意云何？若法已滅，更可滅不？” 
　　“不也，世尊。若法已滅，不可更滅。” 
　　“于意云何？若法已生，更可生不？” 
　　“不也，世尊。若法已生，不可更生。” 
　　“于意云何？諸法實性，有生滅不？” 
　　“不也，世尊。諸法實性無生無滅。” 
　　“于意云何？心住為如心真如不？” 
　　“如是，世尊。如心真如，心如是住。” 
　　“于意云何？若心住如真如，是心為如真如、實際性常住不？” 
　　“不也，世尊。是心非如真如、實際其性常住。” 
　　“于意云何？諸法真如極甚深不？” 
　　“如是，世尊。諸法真如極為甚深。” 
　　“于意云何？即真如是心不？” 
　　“不也，世尊。” 
　　“于意云何？離真如有心不？” 
　　“不也，世尊。” 
　　“于意云何？即心是真如不？” 
　　“不也，世尊。” 
　　“于意云何？離心有真如不？” 
　　“不也，世尊。” 
　　“于意云何？真如為能見真如不？” 
　　“不也，世尊。” 
　　“于意云何？汝為見有實真如不？” 
　　“不也，世尊。” 
　　“于意云何？若諸菩薩能如是行，是行深般若波羅蜜多不？” 
　　“如是，世尊。若諸菩薩能如是行，是行深般若波羅蜜多。”  
大般若波羅蜜多經卷第五百六十三 第五分貪行品第十七之二  
　　佛告善現：“若諸菩薩能如是行，為行何處？” 
　　善現白言：“若諸菩薩能如是行，都無行處。所以者何？諸現行法皆不轉故。” 
　　佛告善現：“若諸菩薩行深般若波羅蜜多，為行何義諦？” 
　　善現白言：“若諸菩薩行深般若波羅蜜多，行勝義諦。” 
　　佛告善現：“于意云何？若諸菩薩行勝義諦，于勝義諦為取相不？” 
　　善現對曰：“不也，世尊。” 
　　佛告善現：“于意云何？是諸菩薩于勝義諦，雖不取相而行相不？” 
　　善現對曰：“不也，世尊。” 
　　佛告善現：“于意云何？是諸菩薩于勝義諦，既不行相為壞相不？” 
　　善現對曰：“不也，世尊。” 
　　佛告善現：“于意云何？是諸菩薩于勝義諦，雖不壞相而遣相不？” 
　　善現對曰：“不也，世尊。” 
　　佛告善現：“是諸菩薩于勝義相若不壞遣，云何能斷取相想耶？” 
　　善現白言：“是諸菩薩不作是念：‘我今壞相、遣相、斷想’，亦未修學斷想之道。若諸菩薩精進修行斷想道者，未具佛法，應墮聲聞或獨覺地。是諸菩薩方便善巧，雖于諸相及取相想，深知過失而不壞遣，速斷此想證于無相。何以故？一切佛法未圓滿故。” 
　　佛告善現：“如是，如是。”  
　　時，舍利子語善現言：“若諸菩薩夢中修行三解脫門，于深般若波羅蜜多有增益不？若諸菩薩覺時修行三解脫門，于深般若波羅蜜多既有增益，彼夢中修亦應增益！何以故？佛說夢、覺無差別故。” 
　　善現報言：“若諸菩薩覺時修行甚深般若波羅蜜多，既名安住甚深般若波羅蜜多，是諸菩薩夢中修行甚深般若波羅蜜多，亦名安住甚深般若波羅蜜多三解脫門。于深般若波羅蜜多能為增益亦復如是，若夢、若覺義無別故。” 
　　舍利子言：“夢中造業有增益不？佛說諸法不實如夢故，于夢中所造諸業應無增益，要至覺時憶想分別乃有增益。” 
　　善現報曰：“若諸有情夢斷他命，未至覺位憶想分別便自慶幸，彼所造業不增益耶？” 
　　舍利子言：“無所緣事，若思、若業俱不得生，要有所緣思業方起，夢中思業緣何而生？” 
　　善現報言：“如是，如是，若夢、若覺無所緣事思業不生，要有所緣思業方起。何以故？舍利子，要于見聞覺知諸相有覺慧轉，由斯起染或復起凈；若無見聞覺知諸相，無覺慧轉亦無染凈。由此故知若夢、若覺有所緣事思業乃生，若無所緣思業不起。”  
　　時，舍利子問善現言：“佛說所緣皆離自性，如何可說有所緣事思業乃生，若無所緣思業不起？” 
　　善現答言：“雖諸思業及所緣事皆離自性，而由自心取相分別，世俗施設說有所緣起諸思業，非此所緣離心別有。”  
　　時，舍利子問善現言：“若諸菩薩夢中行施，施已回向無上菩提，是諸菩薩為實以施回向無上佛菩提不？” 
　　善現報言：“慈氏菩薩久已受得大菩提記，宜可請問，定當為答。” 
　　時，舍利子如善現言，恭敬請問慈氏菩薩。 
　　時，慈氏菩薩語舍利子言：“何等名為慈氏菩薩，而謂能答尊者所問？為色耶？為受、想、行、識耶？為色空耶？為受、想、行、識空耶？且色非慈氏菩薩，亦不能答尊者所問；受、想、行、識非慈氏菩薩，亦不能答尊者所問；色空非慈氏菩薩，亦不能答尊者所問；受、想、行、識空非慈氏菩薩，亦不能答尊者所問。我都不見有法可名慈氏菩薩，亦都不見有法能答、有法所答，答處、答時及由此答皆亦不見。我都不見有法能記、有法所記，記處、記時及由此記皆亦不見。何以故？舍利子，以一切法本性皆空，畢竟推徵不可得故。” 
　　時，舍利子問慈氏言：“仁者所說法為如所證不？” 
　　慈氏答言：“我所說法非如所證。所以者何？我所證法不可說故。” 
　　時，舍利子作是念言：“慈氏菩薩覺慧甚深，長夜修行甚深般若波羅蜜多能作是說。”  
　　爾時，世尊知舍利子心之所念，即便告曰：“于意云何？汝由是法成阿羅漢，為見此法是可說不？” 
　　舍利子曰：“不也，世尊。” 
　　佛言：“菩薩行深般若波羅蜜多，所證法性亦復如是不可宣說。是諸菩薩方便善巧，不作是念：‘我由此法，于大菩提已得授記、今得授記、當得授記。’不作是念：‘我由此法當證菩提。’若諸菩薩能如是行，是行般若波羅蜜多。于得菩提亦無怖畏，決定自知我當證故，是諸菩薩行深般若波羅蜜多，聞甚深法不驚、不怖亦不沉沒。 
　　“是諸菩薩若在曠野有惡獸處亦無怖畏。所以者何？是諸菩薩為欲饒益諸有情故，能舍一切內外所有，恒作是念：‘諸惡獸等欲啖我身，我當施與令其充足。由此善根，令我布施波羅蜜多速得圓滿，疾證無上正等菩提。我當如是勤修正行，證得無上正等覺時，我佛土中得無一切傍生餓鬼。’ 
　　“是諸菩薩若在曠野有惡賊處亦無怖畏。所以者何？是諸菩薩為欲饒益諸有情故，能舍一切內外所有樂修諸善，于身、命、財無所顧吝，恒作是念：‘若諸有情競來劫奪我諸資具，或有因斯害我身命，我當于彼不生瞋恨。由此因緣，令我安忍波羅蜜多速得圓滿，疾證無上正等菩提。我當如是勤修正行，證得無上正等覺時，我佛土中得無一切劫害怨賊，由我佛土極清凈故，亦無余惡。’ 
　　“是諸菩薩若在曠野無水之處亦無怖畏，作是念言：‘我當宣說無上妙法，斷諸有情渴愛之病。設我由此渴乏命終，于諸有情必不舍離大悲作意施妙法水。奇哉！薄福！是諸有情居在如斯無水世界。我當如是勤修正行，證得無上正等覺時，我佛土中得無如是一切燋渴乏水曠野。我當方便勸諸有情修勝福業，隨所在處皆令具足八功德水。’ 
　　“是諸菩薩處饑饉土亦無怖畏，作是念言：‘我當精進嚴凈佛土，當證無上正等覺時，我佛土中得無如是一切饑饉，諸有情類具足快樂，隨意所須應念即至，如諸天上所念皆得。我當發起堅猛精進，令諸有情諸愿滿足，一切時處一切有情于一切種資緣無乏。’若諸菩薩無斯怖畏，定證無上正等菩提。 
　　“是諸菩薩遇疾疫時亦無怖畏。何以故？是諸菩薩恒審思惟：‘無法名病亦無病者，一切皆空不應怖畏。我當如是勤修正行，證得無上正等覺時，我佛土中諸有情類等無三病，精進修行殊勝善法，如佛所說常無懈廢。’ 
　　“是諸菩薩若念菩提經久乃得亦無怖畏。所以者何？前際劫數雖有無量，而一念頃憶念分別積集所成，后際劫數應知亦爾，是故菩薩不應于中作久遠想而生怖畏。何以故？前際、后際劫數短長，皆一剎那心相應故。如是菩薩于可畏事，能審思惟不生怖者，疾證無上正等菩提。”  第五分姊妹品第十八  
　　爾時，會中有一天女，從座而起頂禮佛足，偏覆左肩，右膝著地，合掌恭敬白言：“世尊，我于此中亦無怖畏，愿當來世得作佛時，亦為有情說如斯法。” 
　　作是語已，取妙金花，恭敬至誠散如來上。佛神力故，令此金花上踴虛空繽紛而住。  
　　爾時，世尊即便微笑，從面門出金色光明，普照十方還從頂入。 
　　時，阿難陀見聞是已，恭敬合掌白言：“世尊，何因何緣現此微笑，諸佛現笑非無因緣？” 
　　爾時，世尊告慶喜曰：“今此天女于未來世當成如來、應、正等覺，劫名星喻，佛號金花。慶喜當知，今此天女即是最后所受女身，舍此身已便受男身，盡未來際不復為女。從此歿已生于東方不動佛國勤修梵行，此女彼界便字金花。從不動佛世界歿已，復生他方有佛世界，隨所生處常不離佛。如轉輪王，從一臺殿至一臺殿，歡娛受樂乃至命終足不履地；此女亦爾，從一佛國至一佛國，隨所生處常不遠離諸佛世尊乃至菩提，恒修梵行。” 
　　時，阿難陀竊作是念：“今此姊妹當作佛時，亦應如今菩薩眾會。” 
　　佛知其念，告慶喜言：“如是，如是，如汝所念。金花菩薩當作佛時，亦為眾會宣說如是甚深般若波羅蜜多。彼會菩薩其數多少，亦如我今菩薩眾會；聲聞弟子其數難知，但可總說無量無數。彼佛世界惡獸、惡賊、饑渴、病等一切皆無，亦無諸余煩惱怖畏。”  
　　爾時，慶喜復白佛言：“今此姊妹先于何佛初發無上正等覺心，種諸善根回向發愿？” 
　　佛告慶喜：“此女過去燃燈佛所初發大心，亦以金花散彼佛上回向發愿，今得值我。慶喜當知，我于過去燃燈佛所，以五莖花奉散彼佛回向發愿，燃燈如來、應、正等覺知我根熟，與我授記：‘汝于來世當得作佛，號為能寂，界名堪忍，劫號為賢。’天女爾時聞佛授我大菩提記，歡喜踴躍，即以金花散彼佛上，回向發愿：‘使我來世，于此菩薩得作佛時，亦如今佛現前授我大菩提記。’故我今者與彼授記。” 
　　爾時，慶喜聞佛所說，歡喜踴躍白言：“世尊，今此姊妹久已修習大菩提心，回向發愿今得成熟。” 
　　佛告慶喜：“如是，如是，如汝所說。”  
　　爾時，善現便白佛言：“云何菩薩行深般若波羅蜜多現入空定？” 
　　佛告善現：“若諸菩薩行深般若波羅蜜多，觀諸色、受、想、行、識空，作此觀時不令心亂，若心不亂則如實見法，雖如實見法而不作證。” 
　　具壽善現復白佛言：“云何菩薩雖見空法而不作證？” 
　　佛告善現：“是諸菩薩觀法空時，先作是念：‘我應觀法諸相皆空，而于其中不應作證。我為學故觀諸法空，不為證故觀諸法空，今是學時非為證時。’是諸菩薩未入定位，攝心于境非入定時。菩薩爾時雖不退失菩提分法而不盡漏。所以者何？是諸菩薩成就廣大智慧善根，能自審思：‘我于空法，今時應學不應作證。我應攝受甚深般若波羅蜜多，觀諸法空圓滿一切菩提分法，不應今時證于實際，墮二乘地不得菩提。’ 
　　“譬如有人勇健威猛，所立堅固形貌端嚴，六十四能無不具足，于余技術學至究竟，具多最勝功德尸羅，聰慧巧言善能酬對，具慈具義有大勢力，諸有所為皆能成辦善事業故功少利多，由此眾人無不敬愛。有因緣故，將其父母、妻子、眷屬發趣他方，中路經過險難曠野，其中多有惡獸、怨賊，眷屬小大無不驚惶。其人自恃多諸技術，威猛勇健身意泰然，安慰父母、妻子、眷屬：‘勿有憂懼，必令無苦。’疾度曠野至安隱處。彼人爾時化作種種勇銳兵仗，遇諸怨敵，令彼見之自然退散。故彼壯士于曠野中，惡獸、怨賊無傷害意，善權方便將諸眷屬，疾度曠野至安樂處。諸菩薩眾亦復如是，愍生死苦諸有情類，系念安住慈、悲、喜、舍，攝受般若波羅蜜多殊勝善根，方便善巧，如佛所許，持諸功德回向無上正等菩提，雖具修空而不作證，深心愍念一切有情，緣諸有情欲施安樂。是諸菩薩超煩惱品，亦超魔品及二乘地，雖住空定而不盡漏，雖善習空而不作證。爾時，菩薩住空定中，雖于相不執而不證無相。 
　　“如堅翅鳥飛騰虛空，自在翱翔久不墮落，雖依空戲而不住空，亦不為空之所拘礙；諸菩薩眾亦復如是，雖學空、無相、無愿解脫門，而不住空、無相、無愿，乃至佛法未極圓滿，終不依彼永盡諸漏。 
　　“如有壯夫善閑射術，欲顯己技仰射虛空，為令空中箭不墮地，復以后箭射前箭筈，如是展轉經于多時，箭箭相承不令其墮，若欲令墮便止后箭，爾時諸箭方頓墮落；此諸菩薩亦復如是，行深般若波羅蜜多，攝受殊勝方便善巧，乃至善根未極成熟，終不中道證于實際，若時善根已極成熟，便證實際得大菩提。 
　　“是故菩薩行深般若波羅蜜多，方便善巧皆應如是，于深法性審諦觀察，若諸佛法未極圓滿不應作證。”  
　　爾時，善現便白佛言：“甚奇，世尊！希有，善逝！是諸菩薩能為難事，雖學深法而不作證。” 
　　佛告善現：“如是，如是，此諸菩薩誓不棄舍一切有情能辦斯事，謂諸菩薩發廣大心，為脫有情生死苦故，雖數引發三解脫門，而于中道不證實際。所以者何？所欲度脫不應舍故，方便善巧所護持故，不應中間證于實際。 
　　“復次，善現，若諸菩薩于甚深處，欲以般若波羅蜜多審諦觀察，謂空、無相、無愿等持三解脫門所行之處。 
　　“是諸菩薩應作是念：‘有情長夜起有情想，執有所得引生種種邪惡見趣，輪回生死受苦無窮。我為斷彼邪惡見趣，應求無上正等菩提，為諸有情說深空法，令斷彼執出生死苦。是故雖學空解脫門，而于中間不證實際。’是諸菩薩由起此念方便善巧，雖于中間不證實際，而不退失慈、悲、喜、舍四種勝定。所以者何？是諸菩薩甚深般若波羅蜜多方便善巧所攝受故，倍增白法諸根漸利，力、覺、道支轉復增益。 
　　“復次，善現，是諸菩薩應作是念：‘有情長夜行諸相中起種種執，由斯輪轉受苦無窮。我為斷彼諸相執故，應求無上正等菩提，為諸有情說無相法，令斷相執出生死苦，由斯數入無相等持。’是諸菩薩由先成就方便善巧及所起念，雖數現入無相等持，而于中間不證實際；雖于中間不證實際，而不退失四無量定。所以者何？是諸菩薩甚深般若波羅蜜多方便善巧所攝受故，倍增白法諸根漸利，力、覺、道支轉復增益。 
　　“復次，善現，是諸菩薩應作是念：‘有情長夜其心常起常想、樂想、我想、凈想，由此引生顛倒執著，輪轉生死受苦無窮。我為斷彼四顛倒故，應求無上正等菩提，為諸有情說無倒法，謂說生死無常、無樂、無我、無凈，唯有涅槃微妙寂靜，具足種種真實功德，由斯數入無愿等持。’是諸菩薩由先成就方便善巧及所起念，雖數現入無愿等持，而諸佛法未極圓滿，終不中間證于實際；雖于中間不證實際，而不退失四無量定。所以者何？是諸菩薩甚深般若波羅蜜多方便善巧所攝受故，倍增白法諸根漸利，力、覺、道支轉復增益。 
　　“復次，善現，是諸菩薩應作是念：‘有情長夜先已行有所得今亦行有所得，先已行有相今亦行有相，先已行顛倒今亦行顛倒，先已行和合想今亦行和合想，先已行虛妄想今亦行虛妄想，先已行邪見今亦行邪見，由斯輪轉受苦無窮。我為斷彼如是過失，應求無上正等菩提，為諸有情說甚深法，令彼過失皆永斷除，不復輪回受生死苦，速證常樂真凈涅槃。’是諸菩薩由深愍念一切有情，成就殊勝方便善巧，甚深般若波羅蜜多所攝受故，于深法性常樂觀察，謂空、無相、無愿、無作、無生、無滅、無性實際。是諸菩薩成就如是殊勝智見，若墮無相、無作之法或住三界，俱無是處。是諸菩薩成就如是殊勝功德，舍諸有情而趣圓寂，不證無上正等菩提饒益有情，亦無是處。 
　　“復次，善現，若諸菩薩欲得無上正等菩提，應當請問諸余菩薩：‘云何菩薩修習一切菩提分法？引發何心，能令菩薩學空、無相、無愿、無作、無生、無滅、無性實際而不作證，然修般若波羅蜜多？’若余菩薩得此問時，作如是答：‘諸菩薩眾但應思惟空、無相等不為顯示，應念不舍一切有情，攝受殊勝方便善巧。’當知彼菩薩先未蒙諸佛授與無上正等菩提不退轉記。所以者何？彼諸菩薩未能開示、分別、顯了不退轉地諸菩薩眾不共法相，不如實知他所請問不退轉地諸行、狀、相，亦不能答。”  
　　爾時，善現便白佛言：“頗有因緣知諸菩薩不退轉不？” 
　　佛告善現：“亦有因緣知諸菩薩是不退轉，謂有菩薩于深般若波羅蜜多若聞、不聞，能如實合先所請問，能如實行不退轉地諸菩薩行，由此因緣知彼菩薩是不退轉。” 
　　具壽善現復白佛言：“以何因緣，有多菩薩行菩提行，少有能作如實答者？” 
　　佛告善現：“雖多菩薩行菩提行，而少菩薩得受如是不退轉地微妙慧記，若有得受如是記者，皆于此中能如實答。善現當知，是諸菩薩善根明利智慧深廣，世間天、人、阿素洛等皆不能壞大菩提心。”  第五分夢行品第十九  
　　“復次，善現，若諸菩薩乃至夢中不著三界及二乘地亦不稱譽，雖觀諸法如夢所見，而于實際能不證受，是不退轉諸菩薩相。 
　　“復次，善現，若諸菩薩夢中見佛，無量百千大眾圍繞而為說法，或見自身有如是事，是不退轉諸菩薩相。 
　　“復次，善現，若諸菩薩夢中見佛，具諸相好，常光一尋周匝照曜，與無量眾踴在虛空現大神通說正法要，化作化士令往他方無邊佛國作諸佛事，或見自身有如是事，是不退轉諸菩薩相。 
　　“復次，善現，若諸菩薩夢見狂賊破壞村城，或見火起焚燒聚落，或見惡獸欲來害身，或見怨家欲斬其首，或見父母臨當命終，或見自身眾苦來逼；雖見此等諸怖畏事，而不驚懼亦無憂惱，從夢覺已能正思惟：‘三界非真皆如夢見，我得無上正等覺時，當為有情說三界法一切虛妄皆如夢境。’是不退轉諸菩薩相。 
　　“復次，善現，若諸菩薩乃至夢中見有地獄、傍生、鬼界諸有情類，便作是念：‘我當精勤修菩薩行，速趣無上正等菩提。我佛土中得無地獄、傍生、鬼界惡趣及名。’從夢覺已亦作是念。善現當知，是諸菩薩當作佛時，國土清凈定無惡趣及彼名聲，是不退轉諸菩薩相。 
　　“復次，善現，若諸菩薩夢中見火燒地獄等諸有情類，或復見燒城邑聚落，便發愿言：‘我若已受不退轉記，愿此大火變為清涼。’若此菩薩作是愿時，夢中見火即為頓滅，當知已受不退轉記；若此菩薩作是愿時，夢中見火不為頓滅，當知未受不退轉記。覺時見火燒諸城邑，火隨愿滅、不滅亦然。 
　　“復次，善現，若諸菩薩覺時見火燒諸城邑，便作是念：‘我若實有不退轉相，愿此大火即為頓滅變作清涼。’念已發言，火不頓滅，燃燒一里越置一里，復燒一里或燒一家，越置一家復燒一家，如是展轉其火乃滅，是諸菩薩當知亦已受不退記。然被燒者謗法余殃，或表當來謗法苦相。 
　　“復次，善現，若諸菩薩見有男子或有女人，現為非人之所魅著，受諸苦惱不能遠離，便作是念：‘若諸如來知我已得清凈意樂，知我已受不退轉記，已離聲聞、獨覺等地，必得無上正等菩提，愿垂照察我心所念！我若實能修菩薩行，疾證無上正等菩提，濟撥有情生死苦者，愿是男人或此女人，不為非人之所擾惱，彼隨我語即當舍去。’是諸菩薩作此語時，若彼非人不為去者，當知未受不退轉記；若彼非人即為去者，當知已受不退轉記。 
　　“復次，善現，有諸菩薩實未受得不退轉記，見有男子或有女人，現為非人之所魅著，受諸苦惱不能遠離，即便輕爾發誠諦言：‘若我已得不退轉記，令此男子或此女人，不為非人之所擾惱，彼隨我語速當舍去。’爾時，惡魔為誑惑彼，即便驅逼非人令去。所以者何？惡魔威力勝彼非人，是故非人受魔教敕即便舍去。時，彼菩薩作是念言：‘非人今去是吾威力。所以者何？非人隨我所發誓愿，即便放舍男子、女人，無別緣故。’是諸菩薩既不覺知惡魔所作，謂是自力，輕余菩薩起增上慢，雖勤精進，終不能得無上菩提墮二乘地，數為惡魔之所誑惑。是故菩薩應善覺知諸惡魔事，修諸善業。 
　　“復次，善現，有諸菩薩實未受得不退轉記，遠離般若波羅蜜多方便善巧，未免魔惑。謂有惡魔為誑惑故，方便化作種種形像，至菩薩所作如是言：‘汝自知耶？過去諸佛已曾授汝大菩提記。汝身眷屬乃至七世名字差別，我悉善知。汝身生在某方、某國、某城、某邑、某聚落中，汝在某年、某月、某日、某時、某宿相王中生。’如是惡魔若見菩薩稟性柔軟諸根暗鈍，便詐記言：‘汝于先世所稟根性已曾如是。’若見菩薩稟性剛強諸根明利，便詐記言：‘汝于先世亦曾如是。’若見菩薩具足種種杜多功德及余勝行，便詐記言：‘汝于先世亦曾如是具諸功德，應自慶慰勿得自輕。’時，彼菩薩聞此惡魔說其過、現名等功德，歡喜踴躍起增上慢，陵蔑毀罵諸余菩薩。惡魔知已，復告之言：‘汝定成就殊勝功德，佛已授汝大菩提記，已有殊勝瑞相現前。’爾時，惡魔為擾亂故，復矯化作種種形像，至菩薩所現親愛言：‘汝今已具不退轉德，應自敬重勿輒尊人。’時，此菩薩聞彼語已，增上慢心轉復堅固，令一切智遠而更遠。是故菩薩欲得菩提，應善覺知諸惡魔事。 
　　“復次，善現，有諸菩薩不善了知名字實相，但聞名字妄生執著。謂有惡魔方便化作種種形像，來告之言：‘汝所修行愿行已滿，不久當證無上菩提。汝成佛時，當得如是殊勝功德、尊貴名號。’謂彼惡魔知此菩薩長夜思愿：‘我成佛時當得如是尊貴名號。’隨其思愿而記說之。時，此菩薩遠離般若波羅蜜多方便善巧，聞魔記說，作是念言：‘此人奇哉！為我記說當得成佛尊貴名號，與我長夜思愿相應，由此故知我定當得成佛，名號勝過余人。’如如惡魔記彼名號，如是如是憍慢轉增，輕蔑諸余實德菩薩，由斯轉遠無上菩提，當墮聲聞或獨覺地。是諸菩薩或有此身親近善友至誠悔過，雖經多時流轉生死，而后當證無上菩提；若有此身不遇善友至誠悔過，彼定流轉生死多時，愚癡顛倒，后雖精進修諸善業，而墮聲聞或獨覺地。如是憍慢輕余菩薩，罪過四重及五無間無量倍數。是故菩薩應善覺知如是記說虛名號等微細魔事，不應憍慢輕余菩薩。 
　　“復次，善現，有諸菩薩或居曠野修遠離行，時，有惡魔來至其所恭敬贊嘆，作如是言：‘大士，能修真遠離行，此遠離行賢圣稱譽，諸天、龍神皆共守護。’善現當知，我不稱贊此遠離行以為真實。” 
　　善現白言：“此遠離行若非真實，余復是何？” 
　　佛告善現：“若諸菩薩或居城邑或居山野，但離煩惱二乘作意，行深般若波羅蜜多，是名菩薩真遠離行。此遠離行，諸佛世尊稱贊開許，菩薩應學，令諸菩薩疾證菩提。 
　　“善現當知，魔所稱贊常居山野宴坐思惟，猶雜煩惱，二乘作意，離深般若波羅蜜多，不能圓滿一切智智。有諸菩薩雖樂修行魔所稱贊遠離行法，而心輕蔑恒居村城修真遠離諸余菩薩。善現當知，是諸菩薩遠離般若波羅蜜多，雖經多時居深山野修遠離行，而不了知真遠離法，增長憍慢，于二乘地深生樂著，終不能得無上菩提，非佛世尊稱贊開許，亦非菩薩所應修行。 
　　“善現當知，我所稱贊諸菩薩眾真凈遠離法，是諸菩薩都不成就，彼于真凈遠離行中，亦不見有相似行相。而諸惡魔為誑惑彼，令生憍慢輕余菩薩，來至空中殷勤贊嘆言：‘是真凈遠離行法。’善現當知，是諸菩薩雖居山野而心喧雜，不能修學真遠離行。有諸菩薩雖居村城而心寂靜，常能修學真遠離行。善現當知，是諸菩薩，于常修學真遠離行諸菩薩眾，輕弄、毀呰如旃荼羅；于不能修真遠離行諸菩薩眾，供養、尊重如佛世尊。 
　　“善現當知，是諸菩薩遠離般若波羅蜜多，發起種種分別執著，作是念言：‘我所修學是真遠離故，為非人來至我所稱贊護念。居城邑者身心擾亂，誰當護念稱贊敬重？’是諸菩薩心多憍慢，煩惱惡業晝夜增長。善現當知，是諸菩薩于菩薩眾為旃荼羅，穢污菩薩摩訶薩眾，亦是天上人中大賊，誑惑天、人、阿素洛等；其身雖服沙門法衣，而心常懷怨賊意樂。諸有發趣菩薩乘者，不應親近供養恭敬。所以者何？此諸人等懷增上慢，外似菩薩內多煩惱惡業增盛。是故，善現，若諸菩薩真實不舍一切智智，求證無上正等菩提，普為利樂諸有情者，不應親近如是惡人。 
　　“善現當知，諸菩薩眾常應精進修真事業，厭離生死不著三界，于彼惡賊旃荼羅人，常應發生慈、悲、喜、舍，應作是念：‘我不應起如彼惡人所起過患，設當失念如彼暫起，即應覺知令速除滅。’是故菩薩欲證無上正等菩提，當善覺知諸惡魔事，應勤精進遠離、除滅如彼菩薩所起過患，勤求無上正等菩提。若諸菩薩如是學者，是為善巧覺知魔事。  
大般若波羅蜜多經卷第五百六十四 第五分勝意樂品第二十  
　　“復次，善現，若諸菩薩以勝意樂，欲證無上正等菩提，常應親近、供養恭敬、尊重贊嘆真凈善友。”  
　　爾時，善現便白佛言：“何等名為菩薩善友？” 
　　佛告善現：“諸佛皆名菩薩善友。若能宣說甚深般若波羅蜜多，教誡教授諸菩薩眾，令于般若波羅蜜多甚深法門能悟入者，亦得名為菩薩善友。布施、凈戒、安忍、精進、靜慮、般若波羅蜜多，當知亦名菩薩善友。如是六種波羅蜜多，與諸菩薩為師為導，為明為炬，為光為照，為舍為護，為歸為趣，為洲為渚，為父為母。過去、未來、現在諸佛，皆依六種波羅蜜多，而得成辦功德事業。所以者何？如是六種波羅蜜多，普能攝受一切佛法。是故，善現，若諸菩薩欲證無上正等菩提，應學六種波羅蜜多。 
　　“復次，善現，若諸菩薩欲學六種波羅蜜多，應于般若波羅蜜多甚深經典，至心聽聞、受持、讀誦，觀察義趣請決所疑。所以者何？如是般若波羅蜜多甚深經典，能與六種波羅蜜多為尊為導、為生養母。善現當知，若諸菩薩欲得不隨他教行，欲住不隨他教地，欲斷一切有情疑，欲滿一切有情愿，應學如是甚深般若波羅蜜多。” 
　　具壽善現便白佛言：“甚深般若波羅蜜多以何為相？” 
　　佛告善現：“甚深般若波羅蜜多無礙為相。”  
　　爾時，善現復白佛言：“頗有因緣，甚深般若波羅蜜多無礙之相，余一切法亦得有耶？” 
　　佛告善現：“有因緣故，甚深般若波羅蜜多無礙之相，余一切法亦可說有。所以者何？以一切法無不皆如甚深般若波羅蜜多是空、遠離。” 
　　具壽善現復白佛言：“若一切法皆空、遠離，云何有情有染有凈？所以者何？非空、遠離法可說有染凈，非空、遠離能證菩提，非離空、遠離有別法可得，云何令我解如是義？” 
　　佛告善現：“于意云何？有情長夜有我等心執我等不？” 
　　善現對曰：“如是，世尊。” 
　　佛告善現：“于意云何？有情所執我及我所空、遠離不？” 
　　善現對曰：“如是，世尊。” 
　　佛告善現：“于意云何？豈不有情由我、我所流轉生死？” 
　　善現對曰：“如是，世尊。” 
　　佛告善現：“如是有情流轉生死，施設雜染及清凈者。由諸有情虛妄執著我及我所說有雜染，而于其中無雜染者；由諸有情不妄執著我及我所說有清凈，而于其中無清凈者。是故，善現，雖一切法皆空、遠離，而諸有情亦可施設有染有凈，若諸菩薩能如是行，名行般若波羅蜜多。” 
　　具壽善現便白佛言：“希有，世尊！雖一切法皆空、遠離，而諸有情有染有凈。若諸菩薩能如是行，則不行色、受、想、行、識，世間天、人、阿素洛等皆不能伏，普勝一切聲聞、獨覺所行之行至無勝處。是諸菩薩由此般若波羅蜜多相應作意，晝夜安住方便善巧，趣向無上正等菩提，疾證無上正等菩提。” 
　　佛告善現：“如是，如是。復次，善現，于意云何？假使于此贍部洲中一切有情，非前非后皆得人身，發菩提心盡壽布施，持此布施回向菩提，由此因緣得福多不？” 
　　善現對曰：“甚多，世尊！” 
　　佛告善現：“若有菩薩下至一日，安住般若波羅蜜多相應作意，所獲功德甚多于前無量無數。所以者何？如是菩薩如如安住甚深般若波羅蜜多相應作意，如是如是堪為一切有情福田，由此菩薩所起慈心，諸有情類無能及者，唯除如來、應、正等覺。 
　　“如是菩薩具勝妙慧，由勝妙慧，見諸有情受大苦惱如被刑戮，起大悲心。復以天眼，見有情類成無間業墮無暇處受諸苦惱，或為見網之所覆蔽不得正道，見已悲愍生大厭怖，普緣一切有情世間起大慈悲相應作意：‘我當普為一切有情作大導師令脫眾苦。’雖作是念而不住此想亦不住余想，是名菩薩大慧光明。由住此住，能作一切世間福田，雖未證得一切智智，而于菩提已不退轉，堪受施主一切供養。 
　　“如是菩薩善住般若波羅蜜多，既能畢竟報施主恩，亦能親近一切智智。是故菩薩欲不虛受世間信施，欲示有情真凈道路，欲為有情作大饒益，欲為世間作大明照，欲脫有情生死牢獄，欲施有情清凈法眼，應常安住甚深般若波羅蜜多相應作意。由此作意，所有言說皆與般若波羅蜜多理趣相應，諸余作意無容暫起。所以者何？如是菩薩，甚深般若波羅蜜多相應作意流注相續。譬如有人先未曾有末尼寶珠，后時遇得歡喜自慶，遇緣還失生大憂惱，常懷嘆惜未曾離念，思當何計還得此珠？彼人由是相應作意，緣此寶珠無時暫舍。菩薩亦爾，應常安住甚深般若波羅蜜多相應作意，若不安住如是作意，則為喪失一切智智相應作意。”  
　　爾時，善現便白佛言：“若一切法及諸作意皆離自性，云何菩薩不離般若一切智智相應作意？” 
　　佛告善現：“若諸菩薩知一切法及諸作意皆離自性，是諸菩薩不離般若一切智智。所以者何？甚深般若一切智智及諸作意自性皆空、無增無減。” 
　　具壽善現復白佛言：“若深般若波羅蜜多自性常空、無增無減，云何菩薩增長般若波羅蜜多能近菩提？” 
　　佛告善現：“若諸菩薩行深般若波羅蜜多，知一切法無增無減，于深般若波羅蜜多亦無增減。若諸菩薩能如是知，聞一切法無增無減，不驚、不怖亦不沉沒，是諸菩薩行深般若波羅蜜多已到究竟，安住菩薩不退轉地，疾證無上正等菩提。” 
　　具壽善現白言：“世尊，為即般若波羅蜜多，能行般若波羅蜜多不？” 
　　“不爾，善現。” 
　　“世尊，為離般若波羅蜜多有法可得，能行般若波羅蜜多不？” 
　　“不爾，善現。” 
　　“世尊，為即般若波羅蜜多空，能行般若波羅蜜多不？” 
　　“不爾，善現。” 
　　“世尊，為離般若波羅蜜多空有法可得，能行般若波羅蜜多不？” 
　　“不爾，善現。” 
　　“世尊，為即空，能行般若波羅蜜多不？” 
　　“不爾，善現。” 
　　“世尊，為離空有法可得，能行般若波羅蜜多不？” 
　　“不爾，善現。” 
　　“世尊，為即空，能行空不？” 
　　“不爾，善現。” 
　　“世尊，為離空有法可得，能行空不？” 
　　“不爾，善現。” 
　　“世尊，為即般若波羅蜜多，能行空不？” 
　　“不爾，善現。” 
　　“世尊，為離般若波羅蜜多有法可得，能行空不？” 
　　“不爾，善現。” 
　　“世尊，為即色、受、想、行、識等，能行般若波羅蜜多及行空不？” 
　　“不爾，善現。” 
　　“世尊，為離色、受、想、行、識等有法可得，能行般若波羅蜜多及行空不？” 
　　“不爾，善現。” 
　　“世尊，為即色、受、想、行、識等空，能行般若波羅蜜多及行空不？” 
　　“不爾，善現。” 
　　“世尊，為離色、受、想、行、識等空，能行般若波羅蜜多及行空不？” 
　　“不爾，善現。”  
　　爾時，善現便白佛言：“若爾，菩薩以何等法能行般若波羅蜜多及能行空？” 
　　佛告善現：“于意云何？汝見有法能行般若波羅蜜多及行空不？” 
　　善現對曰：“不也，世尊。” 
　　佛告善現：“于意云何？汝見有般若波羅蜜多及見有空，是諸菩薩所行處不？” 
　　善現對曰：“不也，世尊。” 
　　佛告善現：“于意云何？汝所不見法，是法可得不？” 
　　善現對曰：“不也，世尊。” 
　　佛告善現：“于意云何？不可得法頗有生不？” 
　　善現對曰：“不也，世尊。” 
　　佛告善現：“汝所不見、所不得法所有實相，即是菩薩無生法忍。菩薩成就如是忍者，便于無上正等菩提堪得受記，亦名如來無所畏道。若諸菩薩勤行此道，不得無上正等覺智、大智、妙智、自然智、一切智智及如來智，無有是處。” 
　　具壽善現復白佛言：“菩薩為以諸法無生，于佛菩提得受記不？” 
　　“不爾，善現。” 
　　“世尊，若爾，菩薩云何受菩提記？” 
　　佛告善現：“于意云何？汝見有法于佛菩提得受記不？” 
　　善現對曰：“不也，世尊。我不見法于佛菩提堪得受記，亦不見法于佛菩提有能證者，證時、證處及由此證、若所證法皆亦不見。” 
　　佛告善現：“以一切法不可得故，不應念言于佛菩提此是能證、此是所證。”  
　　時，天帝釋便白佛言：“如是般若波羅蜜多最為甚深、難見、難覺，畢竟離故，非少善根諸有情類，能于如是甚深般若波羅蜜多書寫、聽聞、受持、讀誦。” 
　　爾時，佛告天帝釋言：“如是，如是，如汝所說。憍尸迦，假使于此贍部洲中，一切有情悉皆成就十善業道，如是福聚于能書寫、聽聞、受持、讀誦般若波羅蜜多甚深經典所獲功德，百分不及一，千分不及一，乃至鄔波尼殺曇分亦不及一。”  
　　時，有苾芻告天帝釋：“有于般若波羅蜜多書寫、聽聞、受持、讀誦，所獲功德勝于仁者？” 
　　天帝釋言：“彼有情類初發心時尚勝于我，況于般若波羅蜜多書寫、聽聞、受持、讀誦、精勤修學、如理思惟！ 
　　“苾芻當知，彼有情類即是菩薩。如是菩薩所獲福聚，普勝一切世間天、人、阿素洛等。如是菩薩所獲福聚，亦勝預流、一來、不還、應果、獨覺，亦勝菩薩遠離般若波羅蜜多方便善巧，修行布施、凈戒、安忍、精進、靜慮波羅蜜多及余功德。苾芻當知，若諸菩薩如說修行甚深般若波羅蜜多方便善巧，是諸菩薩普勝一切世間天、人、阿素洛等，世間天、人、阿素洛等皆應供養。所以者何？是諸菩薩于深般若波羅蜜多，能如說行究竟隨轉。是諸菩薩能紹一切智智種性令不斷絕，常不遠離諸佛世尊，常不遠離妙菩提座，常能濟撥溺生死泥諸有情類。是諸菩薩如是學時，常學菩薩所應學法，不學二乘所應學法。諸天神等常隨擁護，四大天王來至其所供養恭敬，咸作是言：‘善哉！大士，當勤精進學菩薩眾所應學法，疾當安坐妙菩提座，速證無上正等菩提。如昔天王所奉四缽，我亦當奉。’苾芻當知，是諸菩薩，我等天帝尚往其所供養恭敬，況余天神！苾芻當知，是諸菩薩如是學時，一切如來及諸菩薩、諸天龍等常隨守護，由此因緣，世間危厄、身心憂苦皆不侵害，所有疾病亦復不起。苾芻當知，是諸菩薩獲如是等現法勝利，后世功德無量無邊。”  
　　時，阿難陀竊作是念：“天主帝釋為自辯才贊說如是菩薩功德，為是如來威神加被？” 
　　時，天帝釋承佛威神，知阿難陀心之所念，白言：“大德，非我辯才，皆是如來威神加被。” 
　　爾時，佛告阿難陀言：“如是，如是，今天帝釋承佛威神能如是說。慶喜當知，若時菩薩于深般若波羅蜜多思惟修學，三千世界一切惡魔皆生疑怖，咸作是念：‘此諸菩薩為于中間便證實際，墮二乘地？為趣無上正等菩提轉妙法輪，空我境界？’”  第五分修學品第二十一  
　　“復次，慶喜，若時菩薩修學般若波羅蜜多，晝夜精勤常不舍離。時，魔眷屬如箭入心，怖戰憂惶不任自處。 
　　“復次，慶喜，若時菩薩修學般若波羅蜜多，晝夜精勤將至究竟。時，魔眷屬來至其所，化作種種可怖畏事，欲令菩薩身心驚惶，于大菩提暫退便足。 
　　“復次，慶喜，非諸菩薩修學般若波羅蜜多，皆為惡魔之所擾亂。若諸菩薩先世聞此甚深般若波羅蜜多，無信解心毀呰誹謗，是諸菩薩修學般若波羅蜜多，便為惡魔之所擾亂。 
　　“復次，慶喜，若諸菩薩聞深般若波羅蜜多，疑惑猶豫為有為無，是諸菩薩修學般若波羅蜜多，便為惡魔之所擾亂。 
　　“復次，慶喜，若諸菩薩遠離善友，惡友攝持，不聞般若波羅蜜多甚深義處，由不聞故，不知不見云何修學甚深般若波羅蜜多。是諸菩薩修學般若波羅蜜多，便為惡魔之所擾亂。 
　　“復次，慶喜，若諸菩薩攝受邪法，爾時，惡魔便作是念：‘今此菩薩與我為伴，令無量人棄舍正法滿我所愿。’是諸菩薩修學般若波羅蜜多，便為惡魔之所擾亂。 
　　“復次，慶喜，若諸菩薩聞說般若波羅蜜多甚深經時，告余菩薩：‘如是般若波羅蜜多理趣甚深、難信難解，何用書寫、受持、讀誦？我尚不能得其源底，況余薄福淺智者哉？’是諸菩薩修學般若波羅蜜多，便為惡魔之所擾亂。 
　　“復次，慶喜，若諸菩薩輕余菩薩，謂作是言：‘我能安住真遠離行，汝等皆無。’爾時，惡魔歡喜慶快。是諸菩薩修學般若波羅蜜多，便為惡魔之所擾亂。 
　　“復次，慶喜，若時菩薩自恃名姓及所修行杜多功德，輕蔑諸余修勝善法諸菩薩眾，常自稱贊毀訾他人，無不退轉諸行、狀、相而謂自在，起煩惱業。爾時，惡魔便大歡喜，作如是念：‘今此菩薩令我境土宮殿不空，增益地獄、傍生、鬼界。’是時，惡魔助其神力，令轉增益威力辯才，由此多人信受其語，因斯勸發同彼惡見，同惡見已隨彼邪學，隨邪學已煩惱熾盛。心顛倒故，所起三業皆能感得不可愛果，由此因緣增長惡趣，令魔宮殿轉更充滿，由此惡魔歡喜踴躍，諸有所作隨意自在。是諸菩薩修學般若波羅蜜多，便為惡魔之所擾亂。 
　　“復次，慶喜，若時菩薩與求聲聞、獨覺乘者更相毀蔑、斗諍、誹謗，爾時惡魔便作是念：‘今此菩薩雖遠菩提而不極遠，雖近惡趣而不甚近。’若時菩薩與菩薩乘善男子等更相毀蔑、斗諍、誹謗，爾時惡魔便作是念：‘此二菩薩極遠菩提甚近惡趣。’作是念已歡喜踴躍，增其威勢，令二朋黨斗諍不息，使余無量無邊有情皆于大乘深心厭離。是諸菩薩修學般若波羅蜜多，便為惡魔之所擾亂。 
　　“復次，慶喜，若諸菩薩未得菩提不退轉記，于得菩提不退轉記諸菩薩所起損害心，斗諍、輕蔑、罵辱、誹謗，是諸菩薩隨起爾所念不饒益心，還退爾所劫曾修勝行，經爾所時遠離善友，還受爾所生死系縛。若不棄舍大菩提心，還爾所劫被弘誓鎧勤修勝行時無間斷，然后乃補爾所功德。”  
　　爾時，慶喜便白佛言：“是諸菩薩所起惡心生死罪苦，為要流轉經爾所時，為于中間亦得出離？是諸菩薩所退勝行，為要精勤經爾所劫時無間斷然后乃補，為于中間有復本義？” 
　　佛告慶喜：“我為菩薩、獨覺、聲聞，說有出罪還補善法。 
　　“慶喜當知，若諸菩薩造此罪后，心無慚愧懷惡不舍，不能如法發露悔過，我說彼類，于其中間無出罪苦還補善義。 
　　“若諸菩薩造此罪后，深生慚愧心不系惡，尋能如法發露悔過，作如是念：‘我今已得難得人身，何容復起如是過惡失大善利？我應饒益一切有情，何乃于中反作衰損？我應恭敬一切有情如仆事主，何乃于中反生憍慢、毀辱、陵蔑？我應忍受一切有情捶打訶罵，何容于彼返以暴惡身語加報？我應和解一切有情令相敬愛，何容復起勃惡語言與彼乖諍？我應堪耐一切有情長時履踐，猶如道路亦如橋梁，何容于彼返加陵辱？我求無上正等菩提，為撥有情生死大苦，令得究竟安樂涅槃，何容返欲加之以苦？我應從今盡未來際，如愚、如啞、如聾、如盲，于諸有情無所分別。假使斬截頭足手臂、挑目、割耳、劓鼻、截舌、鋸解一切身分肢體，于彼有情終不起惡。若我起惡，即便退壞所發無上正等覺心，障礙所求一切智智，不能利益安樂有情。’慶喜當知，是諸菩薩，我說中間有出罪苦還補善義，非要經于爾所劫數，惡魔于彼不能擾亂，疾證無上正等菩提。 
　　“復次，慶喜，諸菩薩眾與求聲聞、獨覺乘者不應交涉，設與交涉不應共住，設與共住不應與彼論義決擇，勿因此故起忿恚心，或復令生粗惡言說，便礙無上正等菩提，亦壞無邊菩薩行法。若諸菩薩與菩薩乘善男子等共住相視，尊重敬事應如大師，復作是念：‘彼是我等真凈善友，同載一船、同一所趣、同行一道、同一事業，學時、學處及所學法、若由此學皆無有異。’復作是念：‘若彼菩薩住雜作意，我當于中不同彼學；若彼菩薩離雜作意，我當于中常同彼學。’若諸菩薩如是學時，疾證所求一切智智。”  
　　爾時，善現便白佛言：“若諸菩薩為盡故學，為不生故學，為離故學，為滅故學，是學一切智智不？” 
　　佛告善現：“若諸菩薩如是學時，非學一切智智。” 
　　具壽善現復白佛言：“何緣菩薩如是學時，非學一切智智？” 
　　佛告善現：“于意云何？佛證真如極圓滿故，說名如來、應、正等覺，如是真如可說為盡乃至滅不？” 
　　善現對曰：“不也，世尊。何以故？真如無相，不可說盡乃至滅故。” 
　　佛告善現：“是故菩薩如是學時，非學一切智智。若諸菩薩不為盡故學，乃至不為滅故學，如是學時，是學一切智智，亦學般若波羅蜜多，亦學佛地、力、無畏等無邊佛法。善現當知，若諸菩薩如是學時，至一切學究竟彼岸，天魔外道皆不能伏，息除諸惡眾善圓滿，少分有情能如是學，是故菩薩欲墮極少有情數者，當勤修學甚深般若波羅蜜多方便善巧。  第五分根栽品第二十二之一  
　　“復次，善現，若諸菩薩如是修學甚深般若波羅蜜多方便善巧，不起根栽俱行之心，不起慳吝、犯戒、瞋忿、懈怠、散動、惡慧、猶豫俱行之心。 
　　“復次，善現，若諸菩薩如是修學甚深般若波羅蜜多方便善巧，能攝一切波羅蜜多。譬如身見能具攝受六十二見，如是般若波羅蜜多攝受一切波羅蜜多。譬如命根遍能攝受所余諸根，命根滅時諸根隨滅；如是般若波羅蜜多攝受一切波羅蜜多，若失般若波羅蜜多則失一切波羅蜜多。所以者何？甚深般若波羅蜜多能持一切殊勝善法，能滅一切惡不善法。是故，善現，若諸菩薩欲攝一切波羅蜜多，應學般若波羅蜜多。若諸菩薩能學般若波羅蜜多，于諸有情最尊最勝。 
　　“復次，善現，于意云何？于此三千大千世界諸有情類寧為多不？” 
　　善現對曰：“甚多，世尊！贍部洲中諸有情類其數尚多，況三千界！” 
　　佛告善現：“假使三千大千世界一切有情皆成菩薩，一一皆以上妙樂具，盡壽供養一切有情。于意云何？是諸菩薩由此因緣得福多不？” 
　　善現對曰：“甚多，世尊！” 
　　佛告善現：“若有菩薩修學般若波羅蜜多如彈指頃，其福勝彼無量無邊。所以者何？甚深般若波羅蜜多具大義用，能攝無上正等菩提。是故，善現，若諸菩薩欲證無上正等菩提，欲為一切有情上首，欲普饒益一切有情，欲為一切有情依怙，欲證一切圓滿佛法，欲行諸佛所行境界，欲游戲佛所游戲處，欲作諸佛大師子吼，欲以一音為三千界一切有情宣說正法普令一切獲大饒益，當學般若波羅蜜多。善現當知，我曾不見有諸菩薩修學般若波羅蜜多，而不能得世、出世間功德勝利。”  
　　爾時，善現便白佛言：“菩薩修學甚深般若波羅蜜多，豈亦能得聲聞、獨覺功德善根？” 
　　佛告善現：“聲聞、獨覺功德善根，此菩薩眾亦皆能得，但于其中心不樂住；以勝智見無倒觀察，超過聲聞及獨覺地，為彼開示令皆證得。 
　　“復次，善現，若諸菩薩如是學時，則為一切世間天、人、阿素洛等真凈福田，超諸世間聲聞、獨覺福田之上，疾能證得一切智智，常不舍離甚深般若波羅蜜多。菩薩若能修行般若波羅蜜多，當知已于一切智智得不退轉，遠離聲聞、獨覺等地，親近無上正等菩提。 
　　“善現當知，若諸菩薩作如是念：‘此是般若波羅蜜多，我由般若波羅蜜多，當能引發一切智智。’是諸菩薩非行般若波羅蜜多，亦于般若波羅蜜多不知不見。若諸菩薩不作是念：‘此是般若波羅蜜多，我由般若波羅蜜多，當能引發一切智智。’是諸菩薩是行般若波羅蜜多，亦于般若波羅蜜多能知能見。 
　　“復次，善現，若諸菩薩不見般若波羅蜜多，不聞、不覺、不知般若波羅蜜多，于不見、聞、覺、知諸法亦不分別，是行般若波羅蜜多。”  
　　時，天帝釋作是念言：“若諸菩薩修行般若波羅蜜多，尚勝一切有情之類，況得無上正等菩提！若諸有情聞說一切智智名字深生信解，尚為獲得人中善利及得世間最勝壽命，況發無上正等覺心，或能聽聞甚深般若波羅蜜多！是諸有情世間敬愛，當能調御一切有情。” 
　　作是念已，即便化作微妙香花，捧散如來及諸菩薩。既散花已，作是愿言：“若諸菩薩求趣無上正等菩提，以我所生善根功德，愿彼佛法速得圓滿，愿彼所求一切智法及無漏法速得圓滿。” 
　　作是愿已，便白佛言：“若菩薩乘善男子等，已發無上正等覺心，我終不生一念異意，令其退轉大菩提心；我終不生一念異意，令諸菩薩厭大菩提，退住聲聞、獨覺等地；我終不起一念異心，令諸菩薩退失大悲相應作意。若諸菩薩已發大心，我愿彼心倍復增進，愿彼菩薩見生死中種種苦已，為欲利樂世間天、人、阿素洛等，發起種種堅固大愿：‘我既自度，亦當精勤度未度者；我既自脫，亦當精勤脫未脫者；我既自安，亦當精勤安未安者；我既自證究竟涅槃，亦當精勤令未證者皆同證得究竟涅槃。’ 
　　“世尊，若有情類于初發心菩薩功德深心隨喜，得幾所福？于久發心修諸勝行菩薩功德、于不退轉地菩薩功德、于一生所系菩薩功德深心隨喜，得幾所福？” 
　　爾時，佛告天帝釋言：“妙高山王可知兩數，此有情類隨喜俱心所生福德不可知量，乃至三千大千世界可知兩數，此有情類隨喜俱心所生福德不可知量。” 
　　時，天帝釋復白佛言：“若諸有情于諸菩薩從初發心乃至得佛功德善根不生隨喜，或復于彼隨喜功德不聞不知，當知皆是魔所執持、魔所魅著、魔之朋黨，魔天界歿來生此間。所以者何？若諸菩薩發菩提心修菩薩行，得不退轉至究竟位，有能于彼起隨喜心，定能破壞眾魔眷屬，疾能證得一切智智。若諸有情深心敬愛佛、法、僧寶，隨所生處常欲見佛、聞法、遇僧，于諸菩薩功德善根，應深隨喜回向菩提不生執著。若能如是，疾證無上正等菩提，利樂有情破魔軍眾。” 
　　爾時，佛告天帝釋言：“如是，如是，如汝所說。憍尸迦，若諸有情于諸菩薩功德善根，深心隨喜回向菩提，速能圓滿諸菩薩行，疾證無上正等菩提。若諸有情于諸菩薩功德善根，深心隨喜回向菩提，是諸有情具大勢力，常能奉事諸佛世尊，于深經典善知義趣。隨所生處，一切世間恭敬供養，不見惡色、不聞惡聲、不嗅惡香、不嘗惡味、不覺惡觸、不思惡法、不墮惡趣，生人天中恒受勝樂。何以故？憍尸迦，是諸有情能于無量菩薩功德，深心隨喜回向菩提，善根增進，疾能證得一切智智，饒益無量無數有情，令住無余般涅槃界。以是故，憍尸迦，住菩薩乘善男子等，于諸菩薩功德善根，皆應隨喜回向菩提，利樂無邊諸有情類。”  
　　爾時，善現便白佛言：“心既如幻，云何菩薩能證無上正等菩提？” 
　　佛告善現：“于意云何？汝為見有如幻心不？” 
　　善現對曰：“不也，世尊。” 
　　佛告善現：“于意云何？汝見幻不？” 
　　善現對曰：“不也，世尊。” 
　　佛告善現：“于意云何？若汝不見幻、不見如幻心，若處無幻、無如幻心，汝見有是心能得菩提不？” 
　　善現對曰：“不也，世尊。” 
　　佛告善現：“于意云何？若處離幻、離如幻心，汝見有是法能得菩提不？” 
　　善現對曰：“不也，世尊。我都不見即、離心法，說何等法若有若無？以一切法畢竟離故，不可施設是有是無。若法不可施設有無，則不可說能得菩提，非無所有法能得菩提故。由此般若波羅蜜多亦畢竟離，不應修遣，亦復不應有所引發，無上菩提亦畢竟離，云何可說諸菩薩眾依深般若波羅蜜多能證菩提？是故般若波羅蜜多應不可說能證無上正等菩提，離法不得離法故？” 
　　佛告善現：“善哉！善哉！如是，如是，甚深般若波羅蜜多、無上菩提俱畢竟離。甚深般若波羅蜜多畢竟離故，得畢竟離無上菩提，若深般若波羅蜜多非畢竟離，應非般若波羅蜜多。是故，善現，非不依止甚深般若波羅蜜多得大菩提，雖非離法能得離法，而得菩提非不依止甚深般若波羅蜜多。是故菩薩欲得無上正等菩提，應勤修學甚深般若波羅蜜多。”  
大般若波羅蜜多經卷第五百六十五 第五分根栽品第二十二之二  
　　爾時，善現便白佛言：“此諸菩薩行甚深義。” 
　　佛告善現：“如是，如是，此諸菩薩行甚深義。善現當知，此諸菩薩能為難事，謂所行義雖復甚深，而于聲聞、獨覺地法能不作證。” 
　　具壽善現復白佛言：“如我解佛所說義者，此諸菩薩所作不難，不應說彼能為難事。所以者何？此諸菩薩所證深義既不可得，能證般若波羅蜜多亦不可得，證法、證者、證處、證時亦不可得。若諸菩薩聞如是語，心不沉沒亦不憂悔、不驚、不怖，是行般若波羅蜜多。此諸菩薩如是行時不見眾相，亦復不見我行般若波羅蜜多，而近無上正等菩提，遠離聲聞、獨覺等地，此諸菩薩于如是事亦不分別。 
　　“譬如虛空，不作是念：‘我去彼事若遠若近。’所以者何？虛空無動、無分別故。甚深般若波羅蜜多亦復如是，不作是念：‘聲聞、獨覺去我為遠，無上菩提去我為近。’所以者何？甚深般若波羅蜜多于一切法無分別故。 
　　“譬如幻士，不作是念：‘幻質幻師去我為近，傍觀眾等去我為遠。’所以者何？所幻化者無分別故。甚深般若波羅蜜多亦復如是，不作是念：‘聲聞、獨覺去我為遠，無上菩提去我為近。’所以者何？甚深般若波羅蜜多于一切法無分別故。影、像等喻應知亦然。 
　　“譬如如來、應、正等覺于一切法無愛無憎。所以者何？如來永斷一切分別愛憎等故。甚深般若波羅蜜多亦復如是，于一切法無愛無憎。所以者何？甚深般若波羅蜜多，一切分別皆永斷故。 
　　“譬如如來所變化者，雖有所作而無分別；甚深般若波羅蜜多亦復如是，雖能成辦所作事業而無分別。 
　　“譬如巧匠造男女等種種機關，此諸機關雖有動作而無分別；甚深般若波羅蜜多亦復如是，雖作種種所應作事而無分別。”  
　　時，舍利子謂善現言：“若諸菩薩行深般若波羅蜜多，為行堅固法、為行不堅固法？” 
　　善現報言：“若諸菩薩行深般若波羅蜜多，行不堅固法，不行堅固法。”  
　　時，有無量欲界天子作是念言：“若諸菩薩能發無上正等覺心，雖行般若波羅蜜多甚深義趣，而于實際能不作證，不墮聲聞及獨覺地。由此因緣，甚為希有，能為難事，一切世間皆應敬禮。” 
　　具壽善現知諸天子心之所念，便告之言：“若諸菩薩行深般若波羅蜜多，不證實際，不墮聲聞及獨覺地，非甚希有，未為難事。若諸菩薩知一切法及諸有情畢竟非有皆不可得，而發無上正等覺心，被精進甲誓度無量、無邊有情令入無余般涅槃界，乃甚希有，能為難事。 
　　“天子當知，若諸菩薩雖知諸法及諸有情皆不可得，而發無上正等覺心，被精進甲為欲調伏諸有情類，如有為欲調伏虛空，被堅固鎧與虛空戰。何以故？諸天子，虛空離故有情亦離，有情離故鎧甲亦離，有情離故饒益事亦離，有情離故五蘊亦離，有情離故一切法亦離。 
　　“若諸菩薩聞如是語，心不沉沒亦不憂悔、不驚、不怖，是行般若波羅蜜多。”  
　　爾時，世尊告善現曰：“何因緣故，是諸菩薩聞如是語，心不沉沒亦不憂悔、不驚、不怖？” 
　　具壽善現白言：“世尊，以一切法皆遠離故、無所有故。所以者何？是諸菩薩于一切法，若能沉等、若所沉等、若沉等處、若沉等時、若沉等者、由此沉等皆無所得，以一切法不可得故。若諸菩薩聞如是事，心不沉沒亦不憂悔、不驚不怖，是行般若波羅蜜多。若諸菩薩如是行時，諸天帝釋、大梵天王、世界主等皆共敬禮。” 
　　佛告善現：“若諸菩薩能如是行甚深般若波羅蜜多，非但恒為諸天帝釋、大梵天王、世界主等皆共敬禮，是諸菩薩亦為過此極光凈天、若遍凈天、若廣果天、若凈居天及余天、龍、阿素洛等皆共敬禮，亦為十方無量無數無邊世界諸佛、菩薩皆共護念。善現當知，是諸菩薩常為諸佛、諸菩薩眾及諸天、龍、阿素洛等憶念守護，功德善根念念增長，疾證無上正等菩提。善現當知，是諸菩薩已住菩薩不退轉位。假使十方殑伽沙等諸佛世界一切有情皆變為魔，是諸魔眾各復化作爾所惡魔，此諸惡魔皆有無量無數神力，是諸惡魔盡其神力，不能留難此諸菩薩，令其不行甚深般若波羅蜜多，及于菩提或有退轉。 
　　“善現當知，若諸菩薩成就二法，一切惡魔不能留難，何等為二？一者、觀察一切法空；二者、不舍一切有情。復次，善現，若諸菩薩成就二法，一切惡魔不能障礙，何等為二？一者、如說皆悉能行；二者、常為諸佛護念。 
　　“善現當知，若諸菩薩成就如是二種勝法，諸天神等常來禮敬，親近供養請問勸發，作如是言：‘善哉！大士，汝能如實行深般若波羅蜜多方便善巧，疾能安住諸佛智地，一切有情無依怙者能作依怙，無救護者能作救護，無舍宅者能作舍宅，無投趣者能作投趣，無洲渚者能作洲渚，無歸依者為作歸依，與暗冥者能作光明，與聾盲者能作耳目。何以故？善男子，若能安住甚深般若波羅蜜多方便善巧，疾證無上正等菩提，一切惡魔不能留難。’ 
　　“善現當知，若諸菩薩能善安住甚深般若波羅蜜多，則為十方無量、無數、無邊世界諸佛世尊處大眾中，自然歡喜稱揚贊嘆名字、種姓、色相、功德，如我今者在大眾中自然歡喜稱揚贊嘆寶幢菩薩，及余現住不動佛所凈修梵行住深般若波羅蜜多諸菩薩等名字、種姓、色相、功德。”  
　　爾時，善現便白佛言：“一切如來、應、正等覺，皆于眾中自然歡喜稱揚贊嘆一切菩薩名字、種姓、色相功德不？” 
　　佛言：“不也，若諸菩薩已于無上正等菩提得不退轉行深般若波羅蜜多方便善巧，是諸菩薩蒙諸如來、應、正等覺在大眾中自然歡喜稱揚贊嘆名字、種姓、色相、功德。” 
　　具壽善現復白佛言：“頗有菩薩未于無上正等菩提得不退轉，而蒙如來、應、正等覺在大眾中自然歡喜稱揚贊嘆名字、種姓、色相、功德不？” 
　　佛言：“亦有！謂諸菩薩雖于無上正等菩提未得不退，而修般若波羅蜜多方便善巧，是諸菩薩亦蒙如來、應、正等覺在大眾中自然歡喜稱揚贊嘆名字、種姓、色相、功德。如有菩薩隨不動佛為菩薩時所修而學、所行而住，修行般若波羅蜜多方便善巧。復有菩薩隨寶幢菩薩等所修而學、所行而住，修行般若波羅蜜多方便善巧。是諸菩薩雖于無上正等菩提未得不退，而蒙如來、應、正等覺在大眾中自然歡喜稱揚贊嘆名字、種姓、色相、功德。 
　　“復次，善現，有諸菩薩行深般若波羅蜜多，于一切法無生法中雖深信解，而未證得無生法忍；于一切法畢竟空性雖深信解，而于菩薩不退轉地未得自在；雖住諸法皆寂靜性，而未得入不退轉地。是諸菩薩亦蒙如來、應、正等覺在大眾中自然歡喜稱揚贊嘆名字、種姓、色相、功德。 
　　“善現當知，若諸菩薩蒙諸如來、應、正等覺在大眾中自然歡喜稱揚贊嘆名字、種姓、色相、功德，是諸菩薩超二乘地近大菩提，或已得受不退轉記，或近當受不退轉記。  第五分付囑品第二十三  
　　“復次，善現，若諸菩薩聞說般若波羅蜜多所有義趣深生信解，無惑、無疑、不迷、不悶，但作是念：‘如佛所說理趣，必然定非顛倒。’是諸菩薩決定當于不動佛所及諸菩薩摩訶薩所，廣聞般若波羅蜜多，于深義趣能生信解，既信解已勤修梵行，當得住于不退轉地，住是地已疾證菩提。善現當知，若諸菩薩但聞般若波羅蜜多，尚獲無邊功德勝利，況深信解如說修行！是諸菩薩近一切智，安住真如，疾證菩提宣說法要。”  
　　爾時，善現便白佛言：“法離真如無別可得，為說何法近一切智，安住真如？誰證菩提？誰說法要？” 
　　佛告善現：“如是，如是，法離真如都不可得，說何等法近一切智，能住真如，疾證菩提宣說法要？真如自性尚不可得，況有余法能有所作？隨世俗故作如是說。”  
　　時，天帝釋便白佛言：“如是般若波羅蜜多理趣甚深極難信解。若諸菩薩行深般若波羅蜜多，雖知諸法皆不可得，而求無上正等菩提，欲為有情宣說法要甚為難事。諸菩薩眾聞說此語，心不沉沒、無惑、無疑、不迷、不悶，如是等事甚為希有。” 
　　爾時，善現謂帝釋言：“如汝所說‘諸菩薩眾聞如是語，心不沉沒、無惑、無疑、不迷、不悶，如是等事甚希有’者，憍尸迦，諸菩薩眾行深般若波羅蜜多，觀法皆空都無所有，誰沉、誰沒、誰惑、誰疑、誰迷、誰悶？是故此事未為希有。然為有情愚癡顛倒，不能通達諸法皆空，故求菩提欲為宣說方便善巧，非極為難。” 
　　天帝釋言：“尊者善現諸有所說無不依空，是故所言常無滯礙，如有以箭仰射虛空，若近若遠俱無滯礙。”  
　　時，天帝釋便白佛言：“我與尊者善現所說，為順如來實語、法語，于法隨法，為正說耶？” 
　　爾時，世尊告天帝釋：“汝與善現諸有所言，皆順如來實語、法語，于法隨法，皆為正說。何以故？憍尸迦，具壽善現所有辯才無不依空而施設故。所以者何？具壽善現觀一切法皆畢竟空，尚不得般若波羅蜜多，況得能行般若波羅蜜多者？尚不得無上正等菩提，況得能證無上正等菩提者？尚不得一切智智，況得能證一切智智者？尚不得真如，況得能證真如成如來者？尚不得無生性，況得能證無生性者？尚不得菩薩，況得能證佛菩提者？尚不得十力、四無所畏，況得能成十力、四無所畏者？尚不得法，況得能說法者？ 
　　“憍尸迦，具壽善現于一切法住遠離住、無所得住，比諸菩薩所住般若波羅蜜多微妙行住，百分不及一，千分不及一，乃至鄔波尼殺曇分亦不及一。憍尸迦，是諸菩薩所住般若波羅蜜多微妙行住，除如來住，于余菩薩及諸聲聞、獨覺等住為最為勝、為尊為高、為妙為微妙、為上為無上。以是故，憍尸迦，若諸菩薩欲于一切有情眾中為最為勝、為尊為高、為妙為微妙、為上為無上者，當住般若波羅蜜多。”  
　　爾時，眾中無量無數三十三天聞法歡喜，各取天上微妙香花，奉散世尊及諸菩薩。六百苾芻俱從座起，右膝著地向佛合掌。佛神力故，各于掌中微妙音花自然盈滿。是苾芻眾踴躍歡喜，各以此花奉散佛上，既散花已同發愿言：“我等用斯勝善根力，愿常安住甚深般若波羅蜜多微妙行住，速趣無上正等菩提。”  
　　爾時，世尊即便微笑。如佛常法，從其面門放種種光，青黃赤白紅紫碧綠金銀頗胝，傍照無邊諸佛國土，上至梵世，下徹風輪，漸復還來繞佛右轉，經三匝已從頂上入。 
　　時，阿難陀即從座起，禮佛合掌白言：“世尊，何因何緣現此微笑？” 
　　爾時，佛告阿難陀言：“此諸苾芻于當來世星喻劫中皆得作佛，同名散花，具足十號，聲聞僧數一切皆等，佛壽亦等二十千劫，隨所住處雨五色花，由此因緣故我微笑。若諸菩薩欲得安住最勝住者，當住般若波羅蜜多；若諸菩薩欲得安住如來住者，當住般若波羅蜜多。慶喜當知，若諸菩薩精進修行甚深般若波羅蜜多令究竟者，是諸菩薩先世或從人中沒已還生此處，或從睹史多天上沒來生人間。所以者何？如是二處易行般若波羅蜜多，非余處故。慶喜當知，如來現見，若諸菩薩精進修行甚深般若波羅蜜多，于身、命、財無所顧者，定于無上正等菩提得不退轉。 
　　“復次，慶喜，若諸菩薩聽聞、受持、讀誦、書寫甚深般若波羅蜜多，示現、勸導、贊勵、慶喜住菩薩乘善男子等，是諸菩薩曾于過去無量佛所種諸善根，非唯聲聞、獨覺等所。 
　　“復次，慶喜，若諸菩薩修學般若波羅蜜多，不驚不怖，受持、讀誦、系念、思惟，若法、若義、若文、若意皆善通達隨順修行，是諸菩薩則為現見我等如來、應、正等覺。 
　　“復次，慶喜，若諸菩薩聞說如是甚深般若波羅蜜多所有義趣深生信解，不生毀謗，不可沮壞，是諸菩薩已曾供養無量諸佛，于諸佛所多種善根，亦為無量善友所攝。 
　　“復次，慶喜，若諸有情能于如來、應、正等覺勝福田所種諸善根，雖定當得或聲聞果、或獨覺果、或如來果，而證無上正等菩提，要于般若波羅蜜多甚深義趣善達無礙，精進修行諸菩薩行令極圓滿。 
　　“是故，慶喜，我以般若波羅蜜多甚深經典付囑于汝，應正受持、讀誦、通利，莫令忘失。慶喜當知，除此般若波羅蜜多甚深經典，受持諸余我所說法設有忘失，其罪尚輕；若于般若波羅蜜多甚深經典不善受持，下至一句有所忘失，其罪甚重。慶喜當知，若于般若波羅蜜多甚深經典，下至一句能善受持不忘失者，獲福無量；若于般若波羅蜜多甚深經典不善受持，下至一句有忘失者，所獲重罪同前福量。是故，慶喜，我以般若波羅蜜多甚深經典殷勤付汝，當正受持、讀誦、通利、如理思惟、廣為他說，分別開示，令受持者究竟解了文義意趣。所以者何？若諸菩薩于深般若波羅蜜多受持、讀誦、究竟通利、如理思惟、廣為他說，分別開示令其易了，是諸菩薩則為受持過去、未來、現在諸佛甚深法藏，廣為有情宣說開示。 
　　“慶喜當知，若有情類起殷凈心，現于我所欲持種種上妙供具供養恭敬無懈倦者，當于般若波羅蜜多至心聽聞、受持、讀誦、精勤修學、如理思惟，廣為有情分別解說，或復書寫種種莊嚴，供養恭敬勿得暫舍。慶喜當知，若諸菩薩供養恭敬、尊重贊嘆甚深般若波羅蜜多，則為現前供養恭敬、尊重贊嘆我及十方三世諸佛。慶喜當知，若諸菩薩聞深般若波羅蜜多，起殷凈心恭敬愛樂，即于過去、未來、現在諸佛無上正等菩提，起殷凈心恭敬愛樂。慶喜，汝若愛樂于我、不舍于我，亦當愛樂、不舍般若波羅蜜多甚深經典，下至一句勿令忘失。 
　　“慶喜，我說如是般若波羅蜜多甚深經典付囑因緣，設經一劫乃至殑伽沙數大劫亦不能盡。舉要言之，如我既是汝等大師，甚深般若波羅蜜多當知亦是汝等大師；如三世佛是諸天、人、阿素洛等無上大師，甚深般若波羅蜜多當知亦是世間天、人、阿素洛等無上大師。汝等天、人、阿素洛等敬重于我，亦當敬重甚深般若波羅蜜多。是故，慶喜，我以無量善巧方便付汝般若波羅蜜多甚深經典，汝當受持無令忘失。我今持此甚深般若波羅蜜多，對諸天、人、阿素洛等無量大眾付囑于汝，應正受持勿令忘失。慶喜，我今實言告汝，諸有凈信善男子等，若欲不舍佛、法、僧寶、三世諸佛無上菩提，定不應舍甚深般若波羅蜜多，如是名為我等諸佛教誡教授諸弟子法。 
　　“慶喜當知，若有愛樂聽聞般若波羅蜜多，受持、讀誦、究竟通利、如理思惟、書寫、解說，疾證無上正等菩提。所以者何？諸佛無上正等菩提，皆依般若波羅蜜多而得生故。是故，慶喜，若諸菩薩欲得無上正等菩提，當勤精進修學般若波羅蜜多。所以者何？甚深般若波羅蜜多是諸菩薩摩訶薩母，能令菩薩疾證菩提。 
　　“慶喜當知，若諸菩薩法欲滅時，護持般若波羅蜜多，則為護持三世諸佛一切智智，亦為護持三世諸佛無上法藏。慶喜當知，若諸菩薩勤學六種波羅蜜多，疾證無上正等菩提。是故，慶喜，我以六種波羅蜜多更付囑汝，當正受持勿令忘失。所以者何？如是六種波羅蜜多是三世佛無盡法藏。慶喜當知，十方三世諸佛世尊所說法要，皆是六種波羅蜜多無盡法藏之所流出。十方三世佛及弟子，皆依如是無盡法藏精勤修學，已、正、當證無上菩提，已、正、當入無余涅槃。 
　　“復次，慶喜，假使汝為聲聞乘人說聲聞法，由此法故三千大千世界有情一切皆得阿羅漢果，猶未為我作弟子事，我于汝事未甚隨喜。汝若能為菩薩乘人宣說一句甚深般若波羅蜜多相應之法，即名為我作弟子事，我于此事深生隨喜。 
　　“復次，慶喜，假使三千大千世界一切有情俱時證得阿羅漢果，彼所成就施、戒、修性諸福業事。于意云何？寧為多不？” 
　　慶喜對曰：“甚多，世尊！” 
　　佛告慶喜：“若有聲聞能為菩薩宣說般若波羅蜜多相應之法，經一晝夜展轉乃至經彈指頃，是聲聞人所獲福聚甚多于前。何以故？此聲聞人所獲福聚，超過一切聲聞、獨覺諸善根故。 
　　“復次，慶喜，若有菩薩為聲聞人說聲聞法，假使三千大千世界一切有情由此法故悉皆證得阿羅漢果。于意云何？如是菩薩所獲福聚寧為多不？” 
　　慶喜對曰：“甚多，世尊！” 
　　佛告慶喜：“若有菩薩為諸有情宣說般若波羅蜜多相應之法，經一晝夜展轉乃至經彈指頃，如是菩薩所獲福聚甚多于前。何以故？甚深般若波羅蜜多相應法施，超過一切聲聞、獨覺相應法施及彼二乘諸善根故。慶喜當知，若諸菩薩成就憶念如是善根，復于無上正等菩提有退轉者，無有是處。”  第五分見不動佛品第二十四  
　　爾時，如來四眾圍繞，贊說般若波羅蜜多，付阿難陀令受持已，復于一切苾芻、苾芻尼、鄔波索迦、鄔波斯迦、天、龍、藥叉、健達縛等大眾會中現神通力，令眾皆見不動如來、應、正等覺，聲聞、菩薩大眾圍繞，為如大海不可動會宣說正法，及見彼土嚴凈之相。其聲聞僧皆阿羅漢諸漏已盡，無復煩惱得真自在，心善解脫，慧善解脫，如調慧馬亦如大龍，已作所作，已辦所辦，棄諸重擔逮得己利，盡諸有結正智解脫，至心自在第一究竟。其菩薩僧一切皆是眾望所識，得陀羅尼及無礙辯，成就無量不可思議、不可稱量微妙功德。佛攝神力，令此四眾、天、龍、藥叉、健達縛等不復見彼不動如來、應、正等覺、聲聞、菩薩及余大眾并彼佛土嚴凈之相。彼佛眾會及嚴凈土皆非此土眼根所照。所以者何？佛攝神力，于彼遠境無見緣故。 
　　爾時，佛告阿難陀言：“不動如來、應、正等覺國土眾會，汝更見不？” 
　　阿難陀言：“我不復見彼事，非此眼所行境故。” 
　　時，佛復告阿難陀言：“如彼如來眾會國土非此土眼所行境界，當知諸法亦復如是，非眼根等所行境界。慶喜當知，法不行法，法不見法，法不知法，法不證法。慶喜當知，一切法性無能行者、無能見者、無能知者、無能證者、無動、無作。所以者何？以一切法皆無作用，能取、所取俱如虛空，性遠離故；以一切法不可思議，能、所思議皆如幻士，性遠離故；以一切法無作、受者，如光影等，不堅實故。慶喜當知，若諸菩薩能如是行，名行般若波羅蜜多，于諸法相無所執著；若諸菩薩能如是學，名學般若波羅蜜多，于一切法無所取舍。 
　　“慶喜當知，若諸菩薩欲得一切波羅蜜多，速疾圓滿至一切法究竟彼岸，應學般若波羅蜜多。所以者何？如是學者于諸學中為最為勝、為尊為高、為妙為微妙、為上為無上，利益安樂一切世間。慶喜當知，若諸菩薩能如是學，無依怙者為作依怙，諸佛世尊開許稱贊修學般若波羅蜜多。慶喜當知，諸佛菩薩學此學已，安住此中，能以右手若右足指，舉取三千大千世界，擲置他方或還本處，其中有情不知、不覺、無損、無怖。所以者何？甚深般若波羅蜜多功德威力不可思議。過去、未來、現在諸佛及諸菩薩，學此般若波羅蜜多，于去、來、今及無為法，悉皆獲得無礙智見。是故，慶喜，我說能學甚深般若波羅蜜多，于諸學中為最為勝、為尊為高、為妙為微妙、為上為無上。 
　　“慶喜當知，諸有欲取甚深般若波羅蜜多量、邊際者，如愚癡者欲取虛空量及邊際。何以故？甚深般若波羅蜜多功德無量、無邊際故。慶喜當知，我終不說甚深般若波羅蜜多，如名、身等有量、邊際。所以者何？名句、文身是有量法，甚深般若波羅蜜多功德勝利非有量法，非名、身等能量般若波羅蜜多功德勝利，亦非般若波羅蜜多功德勝利是彼所量。” 
　　具壽慶喜便白佛言：“何因緣故，甚深般若波羅蜜多說為無量？” 
　　佛告慶喜：“甚深般若波羅蜜多性無盡故、性遠離故說為無量。慶喜當知，三世諸佛皆學般若波羅蜜多，究竟圓滿證得無上正等菩提，為諸有情宣說開示，而此般若波羅蜜多常無減盡。所以者何？甚深般若波羅蜜多如太虛空不可盡故，諸有欲盡甚深般若波羅蜜多則為欲盡虛空邊際。是故，慶喜，甚深般若波羅蜜多說為無盡，由無盡故說為無量。”  
　　爾時，善現作是念言：“此處甚深，我當問佛。” 
　　作是念已，便白佛言：“甚深般若波羅蜜多，如來何故說為無盡？” 
　　佛告善現：“甚深般若波羅蜜多猶如虛空不可盡故。” 
　　具壽善現復白佛言：“云何菩薩引發般若波羅蜜多？” 
　　佛告善現：“諸菩薩眾應觀諸色、受、想、行、識皆無盡故，引發般若波羅蜜多，應觀無明乃至老死皆無盡故，引發般若波羅蜜多。如是，善現，諸菩薩眾應作如是引發般若波羅蜜多。善現當知，諸菩薩眾如是觀察十二緣起遠離二邊，如是觀察十二緣起無中無邊，是諸菩薩不共妙觀，謂要安坐妙菩提座，方能如是如實觀察十二緣起，理趣甚深如太虛空不可盡故，便能證得一切智智。善現當知，若諸菩薩以如虛空無盡行相，行深般若波羅蜜多，如實觀察十二緣起，不墮聲聞及獨覺地，疾證無上正等菩提。 
　　“善現當知，諸菩薩眾若于無上正等菩提有退轉者，皆由不依如是作意方便善巧，不如實知諸菩薩眾行深般若波羅蜜多，云何應以無盡行相引發般若波羅蜜多，如實觀察十二緣起？善現當知，諸菩薩眾若于無上正等菩提有退轉者，皆由遠離引發般若波羅蜜多方便善巧。善現當知，諸菩薩眾若于無上正等菩提不退轉者，一切皆依引發般若波羅蜜多方便善巧。是諸菩薩由依如是方便善巧，行深般若波羅蜜多，以如虛空無盡行相，如實觀察十二緣起，如是觀察緣起法時，不見有法無因而生，不見有法性相常住，不見有法有作受者。是諸菩薩行深般若波羅蜜多，以如虛空無盡行相，如實觀察十二緣起，引發般若波羅蜜多，能疾證得一切智智。 
　　“善現當知，若時菩薩如實觀察十二緣起，引發般若波羅蜜多，是時菩薩都不見色、受、想、行、識，不見此佛世界，不見彼佛世界，不見有法能見此彼諸佛世界。若諸菩薩能如是行甚深般若波羅蜜多，是時惡魔極生憂惱如中毒箭，譬如有人父母卒喪身心苦痛，惡魔亦爾。” 
　　具壽善現便白佛言：“為一惡魔見諸菩薩行深般若波羅蜜多，極生憂惱如中毒箭，為遍三千大千世界一切惡魔皆亦如是？” 
　　佛告善現：“遍滿三千大千世界一切惡魔，見諸菩薩行深般若波羅蜜多，極生憂惱如中毒箭，各于本座不能自安。所以者何？若諸菩薩住深般若波羅蜜多，世間天、人、阿素洛等伺求其短皆不能得，亦復不能擾亂退壞。是故，善現，若諸菩薩欲證無上正等菩提，當勤安住甚深般若波羅蜜多。若諸菩薩能勤安住甚深般若波羅蜜多，則能修滿布施、凈戒、安忍、精進、靜慮、般若波羅蜜多。若諸菩薩能正修行甚深般若波羅蜜多，便能具足修滿一切波羅蜜多方便善巧，諸魔事起皆能如實覺知遠離。 
　　“是故，善現，若諸菩薩欲正攝受方便善巧，應正修行甚深般若波羅蜜多。若時菩薩修行引發甚深般若波羅蜜多，是時無量無邊世界諸佛世尊皆共護念。是諸菩薩應作是念：‘彼諸如來、應、正等覺亦從般若波羅蜜多生一切智。’作是念已，復應思惟：‘如諸如來、應、正等覺所應證法，我亦當證。’ 
　　“如是，善現，若諸菩薩修行引發甚深般若波羅蜜多，作是思惟經彈指頃所生福聚，勝有所得諸菩薩眾經如殑伽沙數大劫修行布施所獲功德，何況能于一日、半日！是諸菩薩不久當住不退轉地，常為如來、應、正等覺共所護念。諸菩薩眾若為諸佛所護念者，定證無上正等菩提，不墮聲聞、獨覺等地，于諸惡趣決定不生，常生天、人不離諸佛。若諸菩薩修行引發甚深般若波羅蜜多，憶念思惟諸佛功德，經彈指頃，尚獲無邊功德勝利，況經一日若過一日，勇猛精進修行引發甚深般若波羅蜜多，憶念思惟諸佛功德！如香象等諸菩薩眾，不動佛所常修梵行，不離般若波羅蜜多。”  
　　時，薄伽梵說是經已，無量菩薩摩訶薩眾，慈氏菩薩而為上首，具壽善現、舍利子等諸大聲聞，并諸天、龍、健達縛等，一切大眾聞佛所說，皆大歡喜信受奉行。  
般若經第六會序 明寺沙門玄則撰  
　　源夫控歸涂以弭綸，踐要極而端務，莫若警十度于一施，披六蔽于三檀。矧般若之大猷，固總領而高視，誠庶心之扃牖，積行之樞軸，故能范圍真際，充塞塵區；泛之則無緣，綏之則無動，大悲抗其首，大舍維其末，恬五痛之苦修，倏三祇之遙序。愿無近遠，遇物成資，善靡鴻纖，觸涂必衍，憑無象而永日，輟有輪于長夜，窮幽盡妙，其般若之致乎？ 
　　粵有天王，是為最勝，捐樂宮而下拜，泛嘉名而上表，念茲在茲，爰究爰度。然以位懸道隔，非目擊之能存，所以軌眾諧辰，寄言提而取悟，即舊勝天王般若，今譯成八卷一十七品。其發明弘旨，敞撥幽關，固已法寶駢映，義林交積，自性三種，郁無性以阡眠，果德萬區，殷不德而輝煥。凡鼓篋之士，猶希取質，況乘杯之客，如何勿思！  
大般若波羅蜜多經卷第五百六十六 第六分緣起品第一  
　　如是我聞：一時，薄伽梵住王舍城鷲峰山頂，與大苾芻眾四萬二千人俱，皆阿羅漢諸漏已盡，無復煩惱得真自在，心善解脫，慧善解脫，如調慧馬亦如大龍，已作所作，已辦所辦，棄諸重擔逮得己利，盡諸有結正知解脫，到心自在第一究竟，除阿難陀獨居學地得預流果，所謂具壽解憍陳那、大迦葉波、笈防缽底、褐麗筏多、大采菽氏、大迦多衍那、畢藺陀筏蹉、舍利子、滿慈子、薄榘羅、鄔波離、羅怙羅、無滅、善現而為上首。 
　　復有七萬二千菩薩摩訶薩皆已通達甚深法性，調順易化妙行平等，得無礙辯陀羅尼門，一切有情真凈善友，能轉不退微妙法輪，哀愍世間護持法藏，已曾供養無量如來，紹隆三寶能使不絕，通達諸佛甚深境界，一生所系法王真子，常能紹佛轉正法輪，雖處世間而無所染，具如是等無量功德，從此佛國或從他方，為聽法故來詣佛所，所謂寶相菩薩、寶手菩薩、寶印菩薩、寶髻菩薩、寶冠菩薩、寶峰菩薩、寶海菩薩、寶焰菩薩、寶幢菩薩、寶藏菩薩、金藏菩薩、凈藏菩薩、德藏菩薩、定藏菩薩、智藏菩薩、日藏菩薩、月藏菩薩、如來藏菩薩、蓮花藏菩薩、金剛藏菩薩、解脫月菩薩、普賢菩薩、普音菩薩、普戒菩薩、普行菩薩、普眼菩薩、廣眼菩薩、蓮花眼菩薩、智慧菩薩、上慧菩薩、勝慧菩薩、蓮花慧菩薩、金剛慧菩薩、日光菩薩、月光菩薩、智光菩薩、智德菩薩、賢德菩薩、華德菩薩、日觀菩薩、月觀菩薩、無染菩薩、妙音菩薩、大音王菩薩、師子吼菩薩、師子游戲菩薩，賢首菩薩等十六賢菩薩，慈氏菩薩等賢劫諸菩薩，觀自在菩薩、妙吉祥菩薩而為上首。 
　　復有無量四大王眾天，四大天王而為上首。復有無量三十三天，帝釋天王而為上首。復有無量夜摩天，蘇夜摩天王而為上首。復有無量睹史多天，珊睹史多天王而為上首。復有無量樂變化天，善化天王而為上首。復有無量他化自在天，自在天王而為上首。復有無量梵眾等天，大梵天王而為上首。復有無量凈居天，大自在天而為上首。如是天王將諸眷屬，為聽法故來詣佛所。 
　　復有無量阿素洛王，所謂具力阿素洛王、堅蘊阿素洛王、雜威阿素洛王、暴執阿素洛王而為上首，各領無量百千眷屬，為聽法故來詣佛所。 
　　復有無量大力龍王，所謂無熱龍王、猛意龍王、海住龍王、工巧龍王而為上首，各領無量百千眷屬，為聽法故來詣佛所。 
　　復有無量藥叉大神、人非人等并諸眷屬，為聽法故來詣佛所。 
　　時，鷲峰山縱廣四十踰繕那量大眾充滿，地及虛空靡有間隙。  
　　爾時，世尊處師子座，無量大眾前后圍繞，供養尊重、恭敬贊嘆，一心合掌瞻仰尊顏。于是如來現神通力，從面門出種種色光，普照十方無邊世界，現希有事還至佛所，右繞三匝歸于面門。 
　　是時，東方去此佛土過十殑伽沙數世界，有佛世界名曰莊嚴，佛號普光如來、應、正等覺、明行圓滿、善逝、世間解、無上丈夫、調御士、天人師、佛、薄伽梵。時，現在彼安隱住持，為諸菩薩摩訶薩眾，宣說一乘相應正法。彼佛世界，尚不聞有二乘之名，況有精勤修其法者？彼諸菩薩皆于無上正等菩提得不退轉。彼諸有情不假段食，但資解脫、靜慮、等至。彼界不待日月等光，唯佛身光晝夜常照。其土無有毒刺、礫石、溪谷、山陵，地平如掌。 
　　彼有菩薩名曰離障，既見此光心懷猶豫，與諸菩薩摩訶薩眾，前詣佛所，頂禮雙足，偏覆左肩，右膝著地，合掌恭敬白言：“世尊，何因何緣而有此瑞？” 
　　時，普光佛告離障言：“西方去此過十殑伽沙數世界，有佛世界名曰堪忍，佛號釋迦牟尼，如來十號具足，現為菩薩摩訶薩眾，說大般若波羅蜜多，由彼因緣故現斯瑞。” 
　　離障菩薩聞已白言：“我今請往堪忍世界，觀禮供養釋迦如來聽受正法，惟愿聽許！” 
　　時，普光佛告離障言：“今正是時，汝宜速往。” 
　　離障蒙許歡喜踴躍，即與無量菩薩眾，俱來至鷲峰山，頂禮佛足，右繞三匝，退坐一面。 
　　南方去此過十殑伽沙數世界，有佛世界名清凈花，佛號日光，十號具足，彼有菩薩名曰日藏。 
　　西方去此過十殑伽沙數世界，有佛世界名曰寶花，佛號功德光明，十號具足，彼有菩薩名功德藏。 
　　北方去此過十殑伽沙數世界，有佛世界名曰清凈，佛號自在王，彼有菩薩名曰廣聞。 
　　東南方去此過十殑伽沙數世界，有佛世界名曰火焰，佛號甘露王，十號具足，彼有菩薩名不退轉。 
　　西南方去此過十殑伽沙數世界，有佛世界名清凈功德，佛號智炬，十號具足，彼有菩薩名曰大慧。 
　　西北方去此過十殑伽沙數世界，有佛世界名曰悅意，佛號妙音王，十號具足，彼有菩薩名功德聚。 
　　東北方去此過十殑伽沙數世界，有佛世界名慧莊嚴，佛號智上，十號具足，彼有菩薩名曰常喜。 
　　上方去此過十殑伽沙數世界，有佛世界名曰不動，佛號金剛相，十號具足，彼有菩薩名曰寶幢。 
　　下方去此過十殑伽沙數世界，有佛世界名月光明，佛號金剛寶莊嚴王，十號具足，彼有菩薩名曰寶信。 
　　——如是一切皆如東方。  第六分通達品第二  
　　時，有天王名曰最勝，從座而起，頂禮佛足，偏覆左肩，右膝著地，合掌恭敬白言：“世尊，我有少疑今欲問佛，若蒙開許乃敢陳請。” 
　　于是佛告最勝天言：“天王，如來、應、正等覺隨所疑問當為決之。”  
　　時，最勝天既蒙佛許踴躍歡喜，便白佛言：“世尊，云何諸菩薩摩訶薩修學一法，能通達一切法？” 
　　佛告最勝：“善哉！善哉！能問如來如是深義。諦聽！諦聽！善思念之，如汝所疑當為開釋。” 
　　最勝天曰：“唯然！愿聞！” 
　　爾時，世尊告最勝曰：“天王當知，諸菩薩摩訶薩修學一法，能通達一切法者，所謂般若波羅蜜多。若菩薩摩訶薩修學般若波羅蜜多，則能通達布施、凈戒、安忍、精進、靜慮、般若、方便善巧、妙愿、力、智波羅蜜多。 
　　“天王，云何諸菩薩摩訶薩修學般若波羅蜜多，能通達布施波羅蜜多？天王當知，若菩薩摩訶薩修學般若波羅蜜多，則能行妙法施波羅蜜多。謂以凈心無所希愿，為他說法不求名利但為滅苦，不見我能為彼說法，不見彼聽，無二、無別、自性離故。 
　　“若菩薩摩訶薩修學般若波羅蜜多，則能行無畏施波羅蜜多。謂觀有情猶如父母、兄弟、親戚，令一切眾咸親附我。何以故？無始時來流轉六趣皆為親戚，若諸有情在怖畏難，尚以身命而救撥之，況應于彼而加惱害？不見我能施彼無畏，不見彼受，無二、無別、自性離故。 
　　“若菩薩摩訶薩修學般若波羅蜜多，則能行資生施波羅蜜多。謂隨有情所須資具種種布施，令其受行十善業道，不見我能施彼資具，不見彼受，無二、無別、自性離故。 
　　“若菩薩摩訶薩修學般若波羅蜜多，則能行亡報施波羅蜜多。謂行施時不望果報，菩薩法爾自應布施，不見我能行亡報施，不見施報，無二、無別、自性離故。 
　　“若菩薩摩訶薩修學般若波羅蜜多，則能行大悲施波羅蜜多。謂見有情貧窮老病無救濟者，起大悲心而發誓愿：‘我得無上正等覺時，為諸有情作歸依處，為有情故，以少善根回向菩提，亦不分別我能救濟、受救濟者，無二、無別、自性離故。’ 
　　“若菩薩摩訶薩修學般若波羅蜜多，則能行恭敬施波羅蜜多。謂隨有情所須之物，尋自敬奉不令疲倦，不見我能行恭敬施，不見彼受，無二、無別、自性離故。 
　　“若菩薩摩訶薩修學般若波羅蜜多，則能行尊重施波羅蜜多。謂于有情起師僧想或父母想尊重心施，若無財物惠以善言，不見我能行尊重施，不見彼受，無二、無別、自性離故。 
　　“若菩薩摩訶薩修學般若波羅蜜多，則能行供養施波羅蜜多。謂見制多、若僧住處，則應掃灑，以諸花香及燈明等而為供養，若見尊像正法毀缺，即應精勤修治供養，若見僧眾，應以飲食、臥具、醫藥而供養之，不見我能行供養施，不見彼受，無二、無別、自性離故。 
　　“若菩薩摩訶薩修學般若波羅蜜多，則能行無依施波羅蜜多。謂行施時不作是念：‘愿以此施得生天、人，作天、人王富貴受樂。’乃至無上正等菩提亦不取求，無所得故。 
　　“天王，是名諸菩薩摩訶薩修學般若波羅蜜多、能通達布施波羅蜜多。 
　　“天王，云何諸菩薩摩訶薩修學般若波羅蜜多，能通達凈戒波羅蜜多？天王當知，若菩薩摩訶薩修學般若波羅蜜多，則能行凈戒波羅蜜多。謂諸菩薩作是思惟：‘佛于凈教毗奈耶中，說別解脫相應戒經，菩薩應學，不見戒相及能受持，不著戒見亦不著我，無二、無別、自性離故。’ 
　　“若菩薩摩訶薩修學般若波羅蜜多，則能行凈戒波羅蜜多。謂諸菩薩作是思惟：‘諸佛無上正等菩提，非唯受持凈戒便得，要應遍學菩薩戒行，戒性清涼寂靜不起，無二、無別、自性離故。’ 
　　“若菩薩摩訶薩修學般若波羅蜜多，則能行凈戒波羅蜜多。謂諸菩薩作是思惟：‘云何持戒能斷煩惱？煩惱三種謂貪、瞋、癡，此又各三即上、中、下。斷此煩惱應知對治：貪增上者，修不凈觀，具足觀身三十六物；瞋增上者，修慈悲觀；癡增上者，修緣起觀。不見能觀及所觀法，無二、無別、自性離故。’ 
　　“若菩薩摩訶薩修學般若波羅蜜多，則能行凈戒波羅蜜多。謂諸菩薩作是思惟：‘云何菩薩應正遠離不正思惟？謂諸菩薩不起是心：“我行寂靜，行離，行空，諸余沙門、婆羅門等皆處喧雜不樂空行。”見無二別知自性離，即能遠離不正思惟。’ 
　　“若菩薩摩訶薩修學般若波羅蜜多，則能行凈戒波羅蜜多。謂諸菩薩雖知諸法離而深畏眾罪，如佛所說應持凈戒，修諸福業乃至般若波羅蜜多，于少罪中應懷大懼不與同止，‘以世尊說：譬如毒藥多少俱害。’ 
　　“若菩薩摩訶薩修學般若波羅蜜多，則能行凈戒波羅蜜多。謂諸菩薩常生怖畏信行相應，設空閑處獨守無侶，有沙門等赍持金、銀及吠琉璃、真珠等寶以寄菩薩，于中不起貪著取心，作是思惟：‘世尊常說：寧當自割身肉啖之，而于他財不與弗取。’ 
　　“若菩薩摩訶薩修學般若波羅蜜多，則能行凈戒波羅蜜多。謂諸菩薩持戒堅固，若諸惡魔及魔眷屬，以妙色形逼試菩薩，菩薩于彼心不動搖，作是思惟：‘世尊常說：色等諸法如夢、幻、化，無二、無別、自性離故。’ 
　　“若菩薩摩訶薩修學般若波羅蜜多，則能行凈戒波羅蜜多。謂諸菩薩雖勤持戒，而不希求人天王位，身離三過，語無四失，意免三愆，如是持戒，不見我持，不見戒相，無二、無別，自性離故。 
　　“天王，是名諸菩薩摩訶薩修學般若波羅蜜多，能通達凈戒波羅蜜多。 
　　“天王，云何諸菩薩摩訶薩修學般若波羅蜜多，能通達安忍波羅蜜多？天王當知，若菩薩摩訶薩修學般若波羅蜜多，則能行安忍波羅蜜多。謂諸菩薩常學內忍，憂悲苦惱皆悉不隨。亦學外忍，若他打罵、欺奪、凌辱終不生瞋。亦學法忍，如世尊說甚深實性無法、無我、無生、寂靜，即是涅槃，聞如是說心不驚怖，作是思惟：‘不學是法，云何能得所求無上正等菩提，能盡未來利益安樂諸有情類？’審諦思惟貪、瞋、癡毒，如是一一于何處起？何因緣生？何因緣滅？如實觀察都不見有能生、所生、能滅、所滅，如是忍心相續不斷，晝夜諸位常無間隙，于所忍境無揀擇心，謂于國王、父母、師長我應修忍，余可加惡。菩薩行忍不為報恩、名利、仁義、怖畏、慚恥，菩薩法爾應行忍故，若他加害、撾打、罵辱、侵奪、欺凌，心不傾動。菩薩若處王臣等位，有貧賤人毀罵、恥辱，終不卒暴輒示威刑，謂‘我居尊法應訶罰’，但作是念：‘我于往昔佛世尊所發弘誓愿：一切有情我皆濟撥，令得無上正等菩提，今若起瞋便違本愿。’譬如良醫發如是誓：‘世間盲翳，我悉療之。’若自失明，豈愈他疾？如是菩薩為除他暗，自起瞋恚安能救彼？不見我能忍及可忍，無二、無別、自性離故。 
　　“天王，是名諸菩薩摩訶薩修學般若波羅蜜多，能通達安忍波羅蜜多。 
　　“天王，云何諸菩薩摩訶薩修學般若波羅蜜多，能通達精進波羅蜜多？天王當知，若菩薩摩訶薩修學般若波羅蜜多，則能行精進波羅蜜多。謂諸菩薩未滅令滅，未度令度，未脫令脫，未安令安，未覺令覺，菩薩如是行精進時，有諸惡魔為作留難，謂菩薩曰：‘汝善男子，莫修此行空受勤苦。何以故？我于往昔曾修此行，未滅令滅，未度令度，未脫令脫，未安令安，未覺令覺，空受勤苦都無實利。我從昔來，多見菩薩修學此行并皆退轉，汝可回心修二乘道，取二乘果而自滅度。’菩薩聞已即便覺知，告惡魔言：‘汝復道去，我心堅固猶若金剛，非汝謬言所能退壞，汝固留難長夜自苦。’魔聞此言便沒不現。若余菩薩未得般若波羅蜜多，修前五種波羅蜜多經百千劫，菩薩如是行精進時，尚能超過，況二乘地！如是菩薩修行般若波羅蜜多，成就佛法眾惡皆離，雖行精進不速不遲，而能發起殊勝大愿：‘使我感身與如來等，頂上肉髻、眉間白毫，佛轉法輪我亦如是。’譬如真金，眾寶瑩飾則為嚴凈；菩薩精進亦復如是，離諸垢穢，謂離懶惰、懈怠、疲極，不自知覺、不正思惟，由此便能獲勝清凈福德智慧而共莊嚴，身不疲勞、心無厭怠，一切障道惡不善法皆使滅除，所有助道向涅槃法悉令增長，少惡不起，何況其多！假使十方殑伽沙界，滿中大火如無間獄，此世界外但一有情應可度者，菩薩為彼尚從中過，況多有情！此諸菩薩不作是念：‘無上菩提不易可得，菩薩修行如救頭燃，要經百千那庾多劫，如斯重擔實難荷負。’但作是思：‘過、現諸佛皆修此行證大菩提，我亦如是正應修習，寧百千劫處地獄中，使諸有情皆得度脫，終不棄舍速趣涅槃。’菩薩如是行精進時，心不自高，于他不下，不見能行及所行法，無二、無別、自性離故。 
　　“天王，是名諸菩薩摩訶薩修學般若波羅蜜多，能通達精進波羅蜜多。 
　　“天王，云何諸菩薩摩訶薩修學般若波羅蜜多，能通達靜慮波羅蜜多？天王當知，若菩薩摩訶薩修學般若波羅蜜多，則能行靜慮波羅蜜多。謂諸菩薩于大乘中深種善根，生生世世多修妙行，親近善友，不生貧賤、邪見等家，常生婆羅門、剎帝利大姓，正信三寶增長善法，因宿善根作如是念：‘有情長夜諸趣流轉，苦輪不息皆由貪愛。’菩薩念已起厭離心，知從虛妄分別而有：‘世尊經中種種方便，說欲過患如槊、如矛、如刀、如蛇、如泡、如沫，臭穢不凈轉變無常，云何智人貪著此法？’即剃須發出家修道，未見為見，未得為得，未證為證，聞說受持若世俗諦、若勝義諦，如實修行，如法觀察，謂正見、正思惟、正語、正業、正命、正精進、正念、正定，遠離喧雜不徇名譽，亦復不求供養恭敬，身心精進常無懈息，思惟此心多行何境？為善、為惡、為無記耶？若行惡境速便止息，若行無記亦應舍之，若行善境即勤精進，策令增長殊勝善根。 
　　“為欲對治惡不善法，引三十七妙菩提分。惡不善者謂貪、瞋、癡。貪復有三，謂上、中、下。上品貪者，聞欲境名舉身踴躍，深心歡喜，不觀欲過，厭離不生，非理追求，無有慚愧——無慚愧者，謂若獨行，諸所經游恒思欲境，心心相續曾無暫舍，唯見妙好不知過患，父母師尊訶彼所欲，都無愧恥不覺起爭，如是名為無慚愧者——此類命終當墮惡趣；中品貪者，離欲境時欲心不起；下品貪者，但共言笑欲情便歇。瞋亦有三：上品瞋者，憤恚若發心惛目亂，或造無間，或謗正法，或復造余諸重罪業過五無間多百千倍；中品瞋者，以瞋恚故，雖造諸惡尋即生悔；下品瞋者，心無嫌恨，但口訶毀即便追悔。癡亦三品，如理應知。 
　　“雖作是觀，而知諸法皆如幻、夢、響、像、光影、陽焰、變化及尋香城，虛妄、不實、顛倒故，見滅外境界內心寂靜，不見能行及所行法，無二、無別、自性離故。 
　　“天王，是名諸菩薩摩訶薩修學般若波羅蜜多，能通達靜慮波羅蜜多。 
　　“天王，云何諸菩薩摩訶薩修學般若波羅蜜多，能通達般若波羅蜜多？天王當知，若菩薩摩訶薩修學般若波羅蜜多，則能行般若波羅蜜多。謂諸菩薩正智觀色、受、想、行、識，不見色生，不見色集，不見色滅，受、想、行、識亦復如是。何以故？自性皆空無有真實，但有虛假施設名字，而行般若波羅蜜多化諸有情，終不為說無業無果。雖知諸法皆如幻、夢、響、像、光影、陽焰、變化及尋香城，無我、有情、命者、生者、養者、士夫、補特伽羅，而常宣說有業有果。菩薩如是修行般若波羅蜜多，惡魔眷屬不能得便。何以故？是諸菩薩親近善友，成助菩提離世間法，于諸如來甚深正法歡喜贊嘆，諸天魔梵及余沙門、婆羅門等，除佛正智無能及者，不見能行及所行法，無二、無別、自性離故。 
　　“天王，是名諸菩薩摩訶薩修學般若波羅蜜多，能通達般若波羅蜜多。 
　　“天王，云何諸菩薩摩訶薩修學般若波羅蜜多，能通達方便善巧波羅蜜多？天王當知，若菩薩摩訶薩修學般若波羅蜜多，則能行方便善巧波羅蜜多。謂諸菩薩方便善巧，回向無上正等菩提，若見世間勝妙花果，常持供養諸佛、菩薩，日夜六時曾無暫廢，以斯勝善回向菩提，見花果樹亦復如是。若聞如來契經中說甚深法義，歡喜信受，愛樂誦持，轉為他說，以斯妙善回向菩提。若見如來制多形像，即持種種香花供養，愿有情類離破戒香，得凈戒香猶如諸佛；掃灑涂地，愿諸有情威儀齊整；花蓋覆罩，愿諸有情皆離熱惱；入僧住處，愿諸有情皆入圓寂；出僧住處，愿諸有情皆出魔境；見開僧門，便作是愿：‘以出世智為諸有情啟未開門，皆令悟入。’若見關閉，愿為有情關閉三有或四惡趣；若得安坐，愿諸有情坐菩提座；若右脅臥，愿諸有情皆證圓寂；從坐臥起，愿諸有情離諸起惑；若時洗足，愿諸有情遠離塵垢；若時禮佛右繞制多，愿諸有情皆當作佛，天人恭敬不以為喜。若有外道邪見難化，便作是念：‘我為彼師，彼慢所持必不肯信，且作同學或為弟子。’雖處彼眾，戒行多聞勝諸外道，因以降伏尊事為師言必信受，毀其邪法說正涅槃，令入如來清凈法教，精修梵行、靜慮、等持，得勝神通廣修妙善。見多欲者，化作女人第一端正令其愛著，倏忽之頃示現無常，色變、胮脹、爛壞、臭處，令深憎惡起厭離心，即復本形為菩薩像，因而為說甚深法要，令發無上正等覺心，修行大乘成無上果。見大乘者離善知識，雖勸精進學二乘道，而于其果不能證得，失于大乘無上法利；觀彼根性為說大乘，令其回心入無上道，未發心者化令發心，若已發心勸令堅固。見持戒人犯少輕罪，不解陳悔，懈退愁憂，由此不能進修勝道；便為說法令速悔除，心離愁憂進修勝道。是諸菩薩摩訶薩眾，少欲喜足專求法利，為有情說供養如來，由此便成六到彼岸：說法供養，是為布施波羅蜜多；行不違言，是為凈戒波羅蜜多；諸天魔等不能壞故，是為安忍波羅蜜多；心心相續不覺勞倦，是為精進波羅蜜多；專心一念不緣異境，是為靜慮波羅蜜多；說法供養離我、我所，是為般若波羅蜜多。不見能行及所行法，無二、無別、自性離故。 
　　“天王，是名諸菩薩摩訶薩修學般若波羅蜜多，能通達方便善巧波羅蜜多。 
　　“天王，云何諸菩薩摩訶薩修學般若波羅蜜多，能通達妙愿波羅蜜多？天王當知，若菩薩摩訶薩修學般若波羅蜜多，則能行妙愿波羅蜜多。謂諸菩薩諸有所愿不為世間所受快樂，亦不為己求出三界修二乘道證涅槃樂，但作是愿：‘一切有情皆入無余般涅槃界，我身最后乃成正覺。未發心者化令發心，若已發心令修大行，已修大行令得菩提，已得菩提勸請說法，展轉乃至般涅槃后，以妙七寶起窣堵波置設利羅而興供養，令無量眾獲福無邊。’復發愿言：‘諸有世界佛成正覺，悉無天魔及諸外道而為擾亂；愿由自智發無上心，不假外緣雖發而退；又當愿我常處世間，成熟有情令獲利樂；愿新發意諸菩薩等，若聞如來說甚深法，如實悟入心無驚怖；愿諸有情得大智慧，皆善通達無邊佛道、無邊佛境、無邊大悲，饒益無邊諸有情類。’是諸菩薩多愿自身恒處穢國不生凈土。何以故？如有病者乃假醫藥，若無其疾醫藥無用。菩薩如是發妙愿時，不見能行及所行法，無二、無別、自性離故。 
　　“天王，是名諸菩薩摩訶薩修學般若波羅蜜多，能通達妙愿波羅蜜多。 
　　“天王，云何諸菩薩摩訶薩修學般若波羅蜜多，能通達力波羅蜜多？天王當知，若菩薩摩訶薩修學般若波羅蜜多，則能行力波羅蜜多。謂諸菩薩能伏天魔、摧諸外道，具足福德智慧力故，一切佛法無不修行，一切佛境無不證見。以神通力，用一毛端舉贍部洲或四洲界或大千界乃至十方無量殑伽沙等世界，還置本處而無所損；或以神力，于虛空中取種種寶施有情類；能于十方無邊世界，諸佛說法無不聞持。不見能行及所行法，無二、無別、自性離故。 
　　“天王，是名諸菩薩摩訶薩修學般若波羅蜜多，能通達力波羅蜜多。 
　　“天王，云何諸菩薩摩訶薩修學般若波羅蜜多，能通達智波羅蜜多？天王當知，若菩薩摩訶薩修學般若波羅蜜多，則能行智波羅蜜多。謂諸菩薩觀察五蘊生非實生，滅非實滅，思惟五蘊皆畢竟空，無我、有情、命者、生者、養者、士夫、補特伽羅。愚夫顛倒虛妄執著，不如實知諸蘊非我，蘊中無我，不如實知我非諸蘊，我中無蘊，由斯諸趣生死輪回，如旋火輪愚夫妄執。然一切法自性本空、無生、無滅，緣合謂生，緣離謂滅，實無生滅，性非無故不可說生，性非有故不可說滅。是諸菩薩于一切境無有一法不通達者，修行此智波羅蜜多，二乘外道不能掩蔽，以智觀察，從初發心乃至涅槃皆悉明了，能以一法知一切境，達一切境不離一法。所以者何？真如一故。是諸菩薩修此智時，不見能修及所修法，無二、無別、自性離故。 
　　“天王，是名諸菩薩摩訶薩修學般若波羅蜜多，能通達智波羅蜜多，是名菩薩修學一法，能通達一切法。”  
大般若波羅蜜多經卷第五百六十七 第六分顯相品第三  
　　爾時，最勝復從座起，偏覆左肩，右膝著地，合掌向佛白言：“世尊，甚深般若波羅蜜多以何為相？” 
　　于是世尊告最勝曰：“天王當知，如地、水、火、風、空等相，甚深般若波羅蜜多亦復如是。” 
　　是時，最勝便白佛言：“世尊，云何甚深般若波羅蜜多如地、水、火、風、空等相？” 
　　佛告最勝：“天王當知，普遍廣大難可度量是為地相，甚深般若波羅蜜多亦復如是。何以故？諸法真如普遍廣大難測量故。天王當知，一切藥草依地生長；甚深般若波羅蜜多亦復如是，普能生長一切善法。天王當知，譬如大地，增之不喜，減之不憂，離我、我所，無二相故；甚深般若波羅蜜多亦復如是，贊嘆不增，毀訾不減，離我、我所，無二相故。又如大地，世間往來舉足、下足無不依之；甚深般若波羅蜜多亦復如是，若求善趣、若向涅槃無不依止。又如大地，出種種寶；甚深般若波羅蜜多亦復如是，出生世間種種功德。又如大地，蟲、蟻、蚊、虻種種苦事不能傾動；甚深般若波羅蜜多亦復如是，離我、我所都無分別不可傾動。又如大地，若聞師子、龍、象等聲終無驚怖；甚深般若波羅蜜多亦復如是，一切天魔及外道等不能恐懼。何以故？不見有我，不見有法，自性空故。 
　　“天王當知，譬如水大，從高赴下，水族所歸；甚深般若波羅蜜多亦復如是，從真法界流趣世間，一切善法之所依止。又如水大，能潤草木生于花果；甚深般若波羅蜜多亦復如是，潤諸等持生助道法，成一切智得佛法果，利益安樂一切有情。又如水大，漬草木根，能使傾撥隨流而去；甚深般若波羅蜜多亦復如是，能滅一切見、趣、煩惱、習氣根本永不復生。又如水大，性本清潔無垢無濁；甚深般若波羅蜜多亦復如是，體無煩惱故名清潔，能離諸惑故名無垢，一相非異故名無濁。如人夏熱，遇水清涼；熱惱有情得聞如是甚深般若波羅蜜多，必獲清涼離諸熱惱。如人患渴，得水乃止；求出世法，得深般若波羅蜜多思愿便止。又如泉池甚深難入，如是般若波羅蜜多諸佛境界甚深難入。又如世間坑坎之處水皆平等，甚深般若波羅蜜多亦復如是，于諸獨覺、聲聞、異生皆悉平等。又如凈水洗除垢穢令得清凈，如是菩薩通達般若波羅蜜多離諸煩惱即得清凈。何以故？甚深般若波羅蜜多自性清凈，離諸惑故。 
　　“天王當知，譬如火大，雖燒一切樹木藥草，而不念言：‘我能燒物。’甚深般若波羅蜜多亦復如是，雖能永滅一切煩惱及諸習氣，而不念言：‘我能永滅。’又如火大，悉能成熟一切物類；甚深般若波羅蜜多亦復如是，皆能成熟一切佛法。又如火大，悉能枯竭諸濕物類；甚深般若波羅蜜多亦復如是，皆能枯竭諸漏瀑流令永不起。又如火聚在雪山頂，雖能遠照一踰繕那，乃至能照十踰繕那，而無是念：‘我能照遠。’甚深般若波羅蜜多亦復如是，雖照聲聞、獨覺、菩薩，而亦不念：‘我能照彼。’又如禽獸，夜見火光恐怖遠避；薄福異生、聲聞、獨覺，若聞般若波羅蜜多恐懼舍離，甚深般若波羅蜜多聞名尚難，況能修學？如夜遠涉迷失正路，若見火光生大歡喜，知有聚落疾往趣之，至便安隱永無怖畏；生死曠夜有福德人，若聞般若波羅蜜多，生大歡喜受持、讀誦，永離煩惱心得安樂。如世間火，貴賤皆同；甚深般若波羅蜜多亦復如是，圣者、異生平等皆有。如婆羅門及剎帝利咸供養火，諸佛、菩薩咸皆供養甚深般若波羅蜜多。又如小火，能燒三千大千世界；甚深般若波羅蜜多亦復如是，若聞一句則能焚燒無量煩惱。 
　　“天王當知，譬如風大，能令一切物類增長；甚深般若波羅蜜多亦復如是，能令一切世、出世間善法增長。又如風大，若增盛時，普能摧滅一切物類；甚深般若波羅蜜多亦復如是，若修增盛，遍能摧滅生死煩惱。又如風大，能令熨熱皆得清涼；甚深般若波羅蜜多亦復如是，能令煩惱飄熱有情證得清涼涅槃常樂。又如風大，飄揚不停；甚深般若波羅蜜多亦復如是，于一切法都無所住。 
　　“天王當知，甚深般若波羅蜜多離垢、無著、寂靜、無量、無邊智慧，平等通達諸法實性，如太虛空性無所住，離境界相，超尋伺等，心及心所都無分別、無生、無滅，自性離故。 
　　“天王當知，諸菩薩摩訶薩行深般若波羅蜜多，利樂有情世間希有，猶如日月一切受用。謂如涼月，能除熱惱；甚深般若波羅蜜多亦復如是，能除一切煩惱熱毒。又如明月，世間樂見；甚深般若波羅蜜多亦復如是，一切圣賢之所樂見。又如白月，日日增長；諸菩薩眾行深般若波羅蜜多，從初發心乃至證得所求無上正等菩提漸漸增長。又如黑月，日日減盡；諸菩薩眾行深般若波羅蜜多，煩惱、隨眠漸漸減盡。又如滿月，諸婆羅門、剎帝利等咸所贊嘆；若善男子、善女人等行深般若波羅蜜多，世間天、人、阿素洛等皆所贊嘆。又如月行遍四洲界，甚深般若波羅蜜多亦復如是，于色、心等無處不遍。又如凈月，常自莊嚴；甚深般若波羅蜜多亦復如是，性本清凈恒自莊嚴。何以故？本性離染、無生、無滅、遍一切法，自性離故。譬如盛日，雖破眾暗，而不念言：‘我能破彼。’甚深般若波羅蜜多亦復如是，雖破無始一切隨眠，而不念言：‘我能破彼。’又如烈日，雖開蓮花，而不念言：‘我能開彼。’甚深般若波羅蜜多亦復如是，雖開菩薩摩訶薩心，而不念言：‘我能開彼。’又如麗日，雖照十方，而不念言：‘我能遍照。’甚深般若波羅蜜多亦復如是，雖照無邊而無照相。如見東方赤明相現，則知不久日輪當出；若聞般若波羅蜜多，當知是人去佛不遠。如贍部洲諸善士女，若見日出生大忻慶；若時世間有深般若波羅蜜多名字出現，一切圣賢皆大歡喜。又如日出，月及星光皆悉不現；若諸菩薩行深般若波羅蜜多，外道二乘所有功德皆悉不現。又如日出，方見坑坎高下之處；若諸菩薩行深般若波羅蜜多，世間乃知邪正之道。何以故？甚深般若波羅蜜多自相平等，無生無滅，性遠離故。 
　　“天王當知，諸菩薩摩訶薩行深般若波羅蜜多，多修空行無所住著，修習明道滅除暗障，遠離惡友親近諸佛，心心相續念佛無斷，通達平等隨順法界。雖神通游戲遍十方國，而身住本土都不動搖，觀諸佛法猶如現見。雖在世間世法不染，猶淤泥處所出蓮花。如是菩薩雖處生死，甚深般若波羅蜜多巧便力故而不染著。何以故？甚深般若波羅蜜多無生、無滅、自相平等、不見、不著，性遠離故。又如蓮花，不停水滴；如是菩薩行深般若波羅蜜多，乃至少惡亦不暫住。又如蓮花，隨所在處香氣馚馥；如是菩薩行深般若波羅蜜多，若在人間或居天上，城邑、聚落悉具戒香。又如蓮花，稟性清潔，婆羅門等咸所寶愛；如是菩薩行深般若波羅蜜多，天、龍、藥叉、健達縛等、菩薩、諸佛咸所愛敬。又如蓮花，初欲開發能悅眾心；如是菩薩行深般若波羅蜜多，含笑先言，遠離顰蹙，令眾歡喜。又如蓮花，夢中見者亦是吉相；諸人、天等乃至夢中聞見菩薩行深般若波羅蜜多亦是吉祥，況真聞見！又如蓮花，初始生位，人非人等咸所愛護；如是菩薩始學般若波羅蜜多，諸佛、菩薩、釋梵天等共所衛護。 
　　“天王當知，諸菩薩摩訶薩行深般若波羅蜜多，興如是心：‘我當如理通達一切波羅蜜多，教化有情圓滿佛法；菩提樹下坐金剛座，證得無上正等菩提，轉妙法輪，具十二種微妙行相，世間沙門、婆羅門等，天、魔、釋、梵所不能轉；化度十方無量無數無邊世界一切有情，從生死海平等濟撥；安置般若波羅蜜多，無歸依者為作歸依，無救護者為作救護，欲見佛者令得見佛；作師子吼游戲神通，嘆佛功德令眾渴仰；其心清凈終不動搖，意無諂曲遠離邪念，所謂不念二乘之法；盡諸隨眠，無復煩惱；身無偽行，離邪威儀；口無詭言，如實而說；受恩常感，輕恩重報；心不懷憾，口恒軟語。’如是修習清凈之心，不見能行及所行法，無二、無別、自性離故。 
　　“天王當知，諸菩薩摩訶薩行深般若波羅蜜多，信解如來三種清凈。謂諸菩薩作是思惟：‘契經中說如來身凈，所謂法身、最寂靜身、無等等身、無量身、不共身、金剛身，于此決定心無疑惑。’是名信解如來身凈。復次思惟：‘契經中說如來語凈，如為異生受記作佛，亦為菩薩受作佛記，信如是語理不相違。所以者何？如來永離一切過失，盡諸隨眠，無復煩惱，寂靜清凈；若天、魔、梵及諸沙門、婆羅門等，能得如來語業失者，無有是處。’是名信解如來語凈。復次思惟：‘契經中說如來意凈，諸佛世尊心所思法，聲聞、獨覺、菩薩、天、人及余有情無能知者。何以故？如來之心甚深難入，離諸尋伺非思量境，無量無邊同虛空界，如是信知心不疑惑。’是名信解如來意凈。 
　　“天王當知，諸菩薩摩訶薩行深般若波羅蜜多，作是思惟：‘如佛所說諸菩薩摩訶薩為諸有情荷負重擔，堅固無退、不怖、不疲，次第修行布施、凈戒、安忍、精進、靜慮、般若、方便善巧、妙愿、力、智波羅蜜多，成就佛法，無障、無礙、無邊、無等、不共之法；所言決定，其性勇猛，成就如來廣大事業。’是諸菩薩于彼事中，無惑、無疑、深心信受。 
　　“天王當知，諸菩薩摩訶薩行深般若波羅蜜多，作是思惟：‘如佛所說諸菩薩摩訶薩行深般若波羅蜜多，究竟安坐妙菩提座，能得無礙清凈天眼、天耳、他心、宿住、隨念、漏盡智通，于一念頃，以平等智通達三世，如實觀察一切世間：如是有情具身惡行、語惡行、意惡行，毀謗圣賢，由邪見造邪業，身壞命終當墮惡趣；如是有情具身妙行、語妙行、意妙行，稱贊圣賢，由正見造正業，身壞命終當生善趣。如實觀察有情界已，作是念言：我昔發愿行菩薩道，自覺、覺他此愿應滿。’是諸菩薩于彼事中，無惑、無疑、如實信受。天王當知，諸菩薩摩訶薩成佛之所名為覺處，能自覺故名為正覺，能覺有情名正遍覺。天王當知，是諸菩薩行深般若波羅蜜多，信知如來出興于世，利益安樂一切有情。 
　　“天王當知，諸菩薩摩訶薩行深般若波羅蜜多，聞說一乘能深信受。何以故？諸佛所說真實不虛，種種余乘皆佛乘出，如贍部洲雖有種種城邑、聚落并屬此洲，如是諸乘雖有種種名相差別皆屬佛乘。此諸菩薩復作是念：‘諸佛世尊方便善巧，種種說法皆實不虛。何以故？諸佛說法隨眾根性，雖說三乘而實一道。’此諸菩薩復作是念：‘諸佛世尊凡所說法，音聲深遠真實不虛。何以故？釋梵天等有少功德，尚復能出深遠音聲，何況如來無量億劫積集功德聲不深遠？’此諸菩薩復作是念：‘如來說法不違眾根，上、中、下品皆使成就，有情各謂獨為我說，而佛本來無說無示。’此諸菩薩于如是事，無惑、無疑、深心信解。 
　　“天王當知，諸菩薩摩訶薩行深般若波羅蜜多，得微細心，作如是念：‘世間常有大火熾然，謂貪、瞋、癡為火煙暗，云何當使一切有情，從此世間皆得出離？若能通達諸法平等，無染著心名為出離，如實知法如幻夢等，善觀因緣而不分別。’ 
　　“天王當知，諸菩薩摩訶薩行深般若波羅蜜多，作是思惟：‘諸法無本而有業果，諸佛、菩薩凡所發言我應知意，既知意已即思量義，思量義已即見真實，見真實已濟度有情。’ 
　　“天王當知，諸菩薩摩訶薩行深般若波羅蜜多，方便善巧為眾說法，謂說諸法無我、有情、命者、生者、養者、士夫、補特伽羅、意生、儒童、作者、受者、知者、見者，如是諸法空、無所有、非自在性，虛妄分別因緣合故無生似生。天王當知，若說諸法無我、有情乃至見者，為稱理說；若說諸法空、無所有乃至似生，亦稱理說。天王當知，夫其說法隨順法相，是名稱理；若諸所說不違法相與法相應，能入平等顯現義理，名巧便說。 
　　“天王當知，諸菩薩摩訶薩行深般若波羅蜜多得無礙辯，謂若無著辯、若無盡辯、若相續辯、若不斷辯、不怯弱辯、不驚怖辯、不共余辯、無邊際辯、一切天人所愛重辯。天王當知，諸菩薩摩訶薩行深般若波羅蜜多得清凈辯，謂不嘶喝辯、不迷亂辯、不怖畏辯、不憍慢辯、義具足辯、味具足辯、不拙澀辯、應時分辯。 
　　“天王當知，是菩薩摩訶薩行深般若波羅蜜多，遠離大眾威德畏故，辯不嘶喝；堅住明了不怯智故，辯不迷亂；菩薩處眾如師子王無恐懼故，辯不怖畏；離煩惱故，辯不憍慢；不說無義契法相故，辯義具足；善解書論知文字故，辯味具足；多劫積習巧便語故，辯不拙澀。如是說法善順三時，謂熱、雨、寒，說無差亂；亦順三分，謂初、中、后，說不交雜，由斯故說辯應時分。 
　　“天王當知，是菩薩摩訶薩行深般若波羅蜜多，所得諸辯令眾歡悅，謂隨所化多為愛語，含笑先言遠離顰蹙，發詞有義能稱如實，諸有所說不欺侮人，所言決定種種樂說，以柔軟語令眾歡悅，容色寬和使他親附，隨義而說聞者悟解，為利益故稱法相說，平等為說心無偏黨，離虛妄言作決定說，種種樂說隨眾根性，由此因緣令眾歡悅。 
　　“天王當知，是菩薩摩訶薩行深般若波羅蜜多成大威德。所以者何？非法器者不得聞故。”  
　　爾時，最勝便白佛言：“是諸菩薩其心平等，云何不為非器者說？” 
　　佛言：“天王，甚深般若波羅蜜多本性平等，不見是器，不見非器，不見能說，不見所說，有情虛妄見器、非器，見說、不說。所以者何？甚深般若波羅蜜多無生、無滅、無分別相，猶如虛空一切遍滿；有情亦爾，無生、無滅；聲聞、獨覺、菩薩、如來亦復如是，無名字法假立名字，謂是有情，謂是般若，謂有能說，謂有所說，謂有聽者及所聽法，勝義諦中皆同一相，所謂無相，都無差別。是諸菩薩行深般若波羅蜜多，威德重故，雖常樂說，非器不聞。 
　　“天王當知，甚深般若波羅蜜多，不為非器諸有情說，不為外道惡見者說，不為懈慢不信者說，不為求法貿易者說，不為貪愛名利者說，不為嫉妒秘吝者說，不為生盲聾啞者說。所以者何？諸菩薩摩訶薩行深般若波羅蜜多，心無慳吝不秘深法，于有情類非無慈悲，亦不棄舍諸有情類，然有情類宿植善根，得見如來及聞正法，如來于法本無說心，亦不作意為此、為彼，但障重者雖近如來而不見聞，菩薩亦爾。”  
　　爾時，最勝復白佛言：“何等有情堪聞諸佛菩薩說法？” 
　　佛言：“天王，若具正信根性純熟堪為法器，于過去佛曾種善根，心無諂曲威儀齊整，不求名利親近善友，利根聰明說文知義，為法精進不違圣旨，此等有情堪聞諸佛菩薩說法。 
　　“天王當知，諸菩薩摩訶薩能作法師善巧說法，云何巧說？謂為饒益諸有情故，雖說佛法，而說佛法竟不可得；雖說一切波羅蜜多，而說一切波羅蜜多竟不可得；雖說菩提，而說菩提竟不可得；雖說斷煩惱，而說煩惱竟不可得；雖說證涅槃，而說涅槃竟不可得；雖說聲聞四向、四果，而說聲聞四向、四果竟不可得；雖說獨覺若向、若果，而說獨覺若向、若果竟不可得；雖說斷我見，而說我見竟不可得；雖說有業果，而說業果竟不可得。所以者何？名字所得皆非實法，法非名字、非言境界，法不可思議，非心所量故。名字非法，法非名字，但以世俗虛妄假名而有所說，無名字法說為名字，名字是空，空無所有，無所有者非真勝義，非勝義者即是虛妄愚夫之法。天王當知，是名菩薩善巧說法。諸菩薩摩訶薩行深般若波羅蜜多，以方便力得無礙辯，隨眾根性，宣說如是甚深般若波羅蜜多，令諸有情如實悟入。”  第六分法界品第四之一  
　　爾時，最勝復從座起，偏覆左肩，右膝著地，合掌恭敬而白佛言：“世尊，云何諸菩薩摩訶薩學深般若波羅蜜多通達法界？” 
　　于是佛告最勝天言：“善哉！善哉！諦聽！諦聽！極善作意，吾當為汝分別解說。” 
　　最勝天言：“唯然！愿說！我等樂聞。” 
　　佛告最勝：“天王當知，諸菩薩摩訶薩學深般若波羅蜜多，有妙慧故親近善友，發勤精進離諸障惑，心得清凈恭敬尊重，樂習空行遠離諸見，修如實道通達法界。天王當知，是諸菩薩有妙慧故親近善友，歡喜敬事如真佛想，以親近故離諸懈怠，滅除一切惡不善法生長善根，既滅煩惱遠離障法，身、語、意業皆得清凈，由清凈故便生敬重，以敬重心修習空行，修空行故遠離諸見，離諸見故修行正道，修正道故能見法界。”  
　　爾時，最勝復白佛言：“世尊，云何名為法界？” 
　　佛告最勝：“天王當知，法界即是不虛妄性。” 
　　“世尊，云何不虛妄性？” 
　　“天王，即是不變異性。” 
　　“世尊，云何不變異性？” 
　　“天王，即是諸法真如。” 
　　“世尊，何謂諸法真如？” 
　　“天王當知，真如深妙，但可智知非言能說。何以故？諸法真如，過諸文字離語言境，一切語業不能行故；離諸戲論，絕諸分別；無此無彼，離相無相；遠離尋伺，過尋伺境；無想無相，超過二境；遠離愚夫，過愚夫境；超諸魔事，離諸障惑；非識所了，住無所住寂靜圣智及無分別后得智境，無我、我所；求不可得，無取無舍；無染無著，清凈離垢；最勝第一，性常不變，若佛出世、若不出世性相常住。天王當知，是為法界。諸菩薩摩訶薩行深般若波羅蜜多修證法界，多百千種難行苦行，令諸有情皆得通達。天王，是名實相般若波羅蜜多、真如、實際、無分別相、不思議界，亦名真空及一切智、一切相智、不二法界。”  
　　爾時，最勝便白佛言：“世尊，云何能證、能得如是法界？” 
　　佛告最勝：“天王當知，出世般若波羅蜜多及后所得無分別智能證、能得。” 
　　“世尊，證、得義有何異？” 
　　“天王當知，出世般若波羅蜜多能如實見故名為證，后智通達故名為得。”  
　　爾時，最勝復白佛言：“如佛所說聞、思、修慧，豈不通達實相般若波羅蜜多，而復說有出世般若波羅蜜多及后所得無分別智能證、能得？” 
　　佛言：“不爾。所以者何？實相般若波羅蜜多甚深微妙，聞慧粗淺不能得見，是勝義故思不能量，出世法故修不能行。 
　　“天王當知，實相般若波羅蜜多甚深微妙，異生二乘所不能見。何以故？彼如生盲不見眾色，嬰兒七日不見日輪，尚不能見，況能證得？天王，譬如夏熱，有人西行在于曠野，復有一人從西而至，問前人曰：‘我今熱渴，知何處有清水、樹蔭，可見憂濟？’彼人答曰：‘從此東行當有二路，一左二右宜從右路，漸次前行有清泉池及涼蔭樹。’天王，于意云何？彼熱渴者雖聞如是泉及樹名，思惟往趣即除熱渴得清涼不？” 
　　“不也，世尊。彼至入池洗飲、息樹，方離熱渴乃得清涼。” 
　　佛言：“天王，如是，如是，聞、思、修慧不能通達實相般若波羅蜜多。天王當知，所言曠野即喻生死，人喻有情，熱喻眾惑，渴喻貪愛，東來人者喻諸菩薩，左路即喻非正直道，右路喻于一切智道，諸菩薩眾行深般若波羅蜜多，善知生死正直之路；泉喻般若波羅蜜多，樹喻大悲，諸菩薩摩訶薩行二法故，遠離異生及二乘道。天王當知，甚深般若波羅蜜多雖無形相，而巧說故，令諸有情能證、能得。 
　　“天王當知，諸菩薩摩訶薩行深般若波羅蜜多，能如實知力、無所畏、不共法空，亦如實知諸戒、定、慧、解脫、解脫知見蘊空，亦如實知內空、外空及內外空、空空、大空、勝義等空，雖知諸法無不皆空，而知空相亦不可得，不取空相，不起空見，不執空相，不依止空，菩薩如是不取著故于空不墮。天王當知，諸菩薩摩訶薩行深般若波羅蜜多遠離諸相，謂都不見內外諸相，離戲論相，離分別相，離尋求相，離貪著相，離境界相，離攀緣相，離諸能知及所知相。”  
　　爾時，最勝便白佛言：“若諸菩薩摩訶薩眾行深般若波羅蜜多，能如是觀諸法無相，佛薄伽梵復云何觀？” 
　　佛言：“天王，諸佛境界不可思議。何以故？離境界故。一切有情思量佛境，心則狂亂不知此彼。何以故？同虛空性不可思量，求不可得離尋伺境。諸菩薩眾行深般若波羅蜜多，尚不見有異生境等可得思量，況佛境界？亦不依止一切妙愿，雖行種種布施、凈戒、安忍、精進、靜慮、般若波羅蜜多，而于彼果都無所著，于諸功德乃至涅槃亦不依著。何以故？離我、我所，無二無別，自性離故。” 
　　佛說如是甚深般若波羅蜜多大法門時，令此三千大千世界六種變動，妙高山王、目真鄰陀山、大目真鄰陀山、金剛輪圍山、大金剛輪圍山、香山、寶山、黑山、大黑山皆悉振動。無量百千諸菩薩眾，皆脫上服為佛敷座，其座高廣如妙高山。無量百千釋、梵、護世諸天王等，合掌恭敬散眾妙花，謂妙音花、大妙音花，及吉祥花、大吉祥花、青黃赤白紅紫蓮花。  
　　時，鷲峰山縱廣四十踰繕那量，積華遍滿至如來膝。無量天子住虛空中，奏諸天樂唱如是言：“再睹佛興世，再聞轉法輪。善哉！贍部洲一切有情類，勤修功德多種善根，得聞如是甚深般若波羅蜜多，況復當來有能信者！當知如是一切有情，悉行諸佛如來境界。” 
　　復有無量百千龍王，即以神力普興大云，降澍香雨灑鷲峰山，遍及三千大千世界，諸聽法者唯覺香潤不見沾濡，無量龍女悉于佛前合掌贊嘆。 
　　復有無量健達縛神，以妙樂音而供養佛；諸藥叉眾，散諸妙花；阿素洛等，供養恭敬。 
　　十方無量無邊佛土無數如來、應、正等覺，眉間毫相皆放光明照此三千大千世界，幽暗之處無不大明，遍鷲峰山其光赫奕；作斯事已各還本界，右繞三匝入佛頂中。 
　　無量百千婆羅門眾及剎帝利長者居士，各以種種涂香、末香、幢蓋、幡華而供養佛。 
　　爾時，會中七十二億菩薩摩訶薩得無生法忍，無量百千諸有情類遠塵離垢生凈法眼，無量百千諸有情類皆發無上正等覺心。  
　　爾時，最勝復白佛言：“甚深般若波羅蜜多既絕語言離諸文字，云何菩薩摩訶薩行深般若波羅蜜多，為諸有情說如是法？” 
　　佛告最勝：“天王當知，諸菩薩摩訶薩行深般若波羅蜜多，為諸有情說如是法，為修習佛法，而諸佛法畢竟不可得；為成熟諸波羅蜜多，而諸波羅蜜多畢竟不可得；為清凈佛菩提，而佛菩提畢竟不可得；為離滅涅槃，而離滅涅槃畢竟不可得；為四沙門果，而四沙門果畢竟不可得；為獨覺菩提，而獨覺菩提畢竟不可得；為斷除我取，而我及取畢竟不可得。是菩薩摩訶薩行深般若波羅蜜多，心不分別一切法相，我能分別及所分別皆不可得，隨順般若波羅蜜多不違生死，雖在生死不違般若波羅蜜多隨順法相。”  
　　爾時，最勝便白佛言：“諸菩薩摩訶薩云何隨順甚深法相不違世俗？” 
　　佛言：“天王，菩薩隨順甚深般若波羅蜜多，不遠離色、受、想、行、識，不遠離欲界、色界、無色界，不遠離法而無取著，隨順般若波羅蜜多不遠離道。何以故？具大方便善巧力故。” 
　　于是最勝復白佛言：“何謂菩薩方便善巧？” 
　　佛言：“天王，謂四無量，諸菩薩摩訶薩具大慈、悲、喜、舍心故，常能利樂所化有情，是為菩薩方便善巧。” 
　　“世尊，云何此四名大？” 
　　“天王當知，諸菩薩摩訶薩行深般若波羅蜜多，具無邊慈、無分別慈、諸法性慈、不休息慈、無惱害慈、廣饒益慈、平等性慈、遍利樂慈、出世間慈，如是等類名為大慈。 
　　“天王當知，諸菩薩摩訶薩行深般若波羅蜜多，見諸有情具種種苦無歸依處，為欲濟撥發菩提心勤求正法；既自得已為有情說，諸慳貪者教行布施，無戒、破戒教受持戒，性暴惡者教行忍辱，懶惰懈怠教行精進，散亂心者教行靜慮，諸愚癡者教學妙慧，為度有情雖遭種種極苦難事，終不舍離大菩提心，如是等類名為大悲。 
　　“天王當知，諸菩薩摩訶薩行深般若波羅蜜多，作是思惟：‘三界熾火，我已出離，故生歡喜；久相纏系生死之繩，我已斷截，故生歡喜；于生死海尋伺取相，我已永出，故生歡喜；無始所豎憍慢之幢，我已摧折，故生歡喜；以金剛智破煩惱山，令永散滅，故生歡喜；我自安隱，復安隱他，愚癡、黑暗、貪、瞋、慢等煩惱系縛，久寐世間今始得覺，故生歡喜；我今已免一切惡趣，復能濟撥惡趣有情令得出離，故生歡喜；有情久于生死迷亂不知出道，我今濟撥開示正路，皆令得至一切智城畢竟安樂，故生歡喜。’如是等類名為大喜。 
　　“天王當知，諸菩薩摩訶薩行深般若波羅蜜多，普于一切眼所見色，耳所聞聲，鼻所嗅香，舌所嘗味，身所覺觸，意所了法，不著不離而起舍心，如是等類名為大舍。 
　　“天王當知，諸菩薩摩訶薩行深般若波羅蜜多，成就如是四大無量，由此名為方便善巧。”  
大般若波羅蜜多經卷第五百六十八 第六分法界品第四之二  
　　爾時，最勝復白佛言：“世尊，云何諸菩薩摩訶薩行深般若波羅蜜多，為度有情示現諸相？” 
　　佛告最勝：“天王當知，甚深般若波羅蜜多相不可得，諸菩薩相亦不可得，但由方便善巧威力，為有情類示現入胎乃至涅槃種種化相。何以故？諸天計常謂無墮落，是故菩薩行深般若波羅蜜多方便善巧，為破彼執示現入胎，因令彼天起無常念：‘世間最勝、最高、無等，于欲不染尚有墮落，況余天眾而得常耶？是故皆應勿復放逸，勤加精進系念修道，如見日輪尚有隱沒，即知螢火不得久住。’復有諸天放逸著樂，不修正法恣情游戲，雖與菩薩同處天宮，不往禮拜不諮受法，各作是念：‘今且受樂，明詣菩薩當受法要。’共相謂言：‘我與菩薩常此同住，修行何晚？’是故菩薩行深般若波羅蜜多，勤修精進如救頭燃，破放逸行示現墮落。如是示現有二因緣：一、令諸天離放逸故；二、令有情咸得見故。世間復有下劣有情，善根少故，不堪見佛成無上覺轉妙法輪，菩薩為彼示現嬰兒及作童子后宮游戲；菩薩若作余像說法，后宮女人則不信樂，是故示現嬰兒、童子。有高行人常能離俗，菩薩為彼示現出家。復有天人作如是念：‘端坐受樂不得圣道。’菩薩為彼示現苦行；亦為降伏苦行外道，示現種種難行苦行。復有天人長夜發愿：‘菩薩行詣菩提座時，我等天人常獻供養。’菩薩為彼詣菩提座。無量天人既供養已，一切獲得菩提因緣。復有天人作如是念：‘惡魔外道障礙正法，愿得菩薩坐菩提座，降伏惡魔及諸外道，有正信者皆令見法。’是故菩薩成正覺已，三千世界遍虛空中，種種音聲而贊嘆曰：‘佛日出世，螢光隱沒。’諸天人等咸作是言：‘愿我未來成無上覺，如今菩薩所證菩提。’為此有情坐菩提座。有天人等作如是言：‘愿見大師成一切智、一切相智、無師智、自然智。’是諸有情雖不求出離，而根性純熟是深法器，為是有情示現三轉十二行相無上法輪。復有天人樂聞圓寂，菩薩為彼示現涅槃。 
　　“天王當知，諸菩薩摩訶薩行深般若波羅蜜多，能現如是種種化相。 
　　“天王當知，諸菩薩摩訶薩行深般若波羅蜜多，終不生于無暇之處。何以故？無福德人不聞般若波羅蜜多勝名字故。是諸菩薩又復常離一切惡業，終不毀犯佛所說戒，心無嫉妒，身語無失，已于過去無量佛所多種善根，具勝福德智慧方便，成就大愿心樂寂靜，勤行精進離諸懈怠。 
　　“天王當知，是諸菩薩無有惡業墮地獄趣，十善業道常現行故；是諸菩薩無有破戒墮傍生趣，常能護持所受戒故；是諸菩薩無有嫉妒，不墮餓鬼趣，不生邪見家，常值善友，遠離惡友。何以故？已于過去無量佛所深種善根，是故生處富貴自在皆具正見。是諸菩薩隨所受身，不缺諸根成佛法器。何以故？于過去世供養諸佛、聽聞正法、禮敬大眾，是故生處常具諸根，形相端嚴成佛法器。是諸菩薩不生邊地，根鈍愚癡，不知善惡，語言義趣非佛法器，不識沙門、婆羅門等。何以故？菩薩受生必在中國，利根智慧言辭辯了，善知語義是佛法器，善知沙門、婆羅門等。何以故？菩薩宿世具勝福德智慧力故。菩薩終不生長壽天，不能利他不見佛故；是諸菩薩多生欲界，示現出世利樂有情。何以故？具勝方便善巧力故。菩薩不生無佛世界，此處無佛、無說法者，不聞正法、不供養僧。所以者何？菩薩生處必具三寶，宿愿強故。是諸菩薩聞惡世界深生厭離，修行寂靜心不懈怠，精進熾然以一切善滅諸惡法。 
　　“天王當知，諸菩薩摩訶薩行深般若波羅蜜多，以如是等種種因緣，終不生于無暇之處。 
　　“天王當知，諸菩薩摩訶薩行深般若波羅蜜多，乃至夢中尚不忘失大菩提心，況于覺時當有忘失？何以故？一切善法生于此心，即是無上正等覺心，若無此心則無有佛，無佛無法，無法無僧；由此心故得有三寶，及有人天修善受樂。是諸菩薩常離諂詐，質直柔和，其心清凈，于諸佛法不生猶豫，欲聽受者不秘深義，離諸嫉妒遠三塗業，于初、中、后無變易相，行不違言護大乘法，見同學者深生恭敬，勸勤修習稱贊大乘，于說法師常生佛想，親近善友，遠離惡友。是諸菩薩行深般若波羅蜜多方便善巧，成就如是菩提之心，依因此心得宿住智。何以故？已曾供養無量諸佛，護持正法修清凈戒，遠離惡業障礙永無，心常歡喜、心勤修學，心不散亂、心智不失。所以者何？是諸菩薩由曾供養無量諸佛則重正法，由重法故廣為他說，為護正法不惜身命，身、語、意業悉皆清凈，業清凈已得離障礙，離障礙故心常歡喜，心歡喜故則勤精進，心性正直念智圓滿，由念智故知過去生一、十、百、千乃至無數。是諸菩薩行深般若波羅蜜多，如實了知過去生處；既了宿世，親近善友；由善友故，于諸佛所三事不失，謂聞、見、念。常樂聽法、供養僧寶，于一切時曾無空過。佛、菩薩所常深恭敬、禮拜、供養，時無暫舍，行住坐臥不離多聞。 
　　“天王當知，是諸菩薩持凈戒故，常聞般若波羅蜜多功德名字，常勤修習助菩提分，曾不遠離三解脫門，于一切時修四無量，常聞無上一切智名。 
　　“天王當知，諸菩薩摩訶薩行深般若波羅蜜多，由此因緣親近善友。 
　　“天王當知，諸菩薩摩訶薩行深般若波羅蜜多，乃至夢中不近惡友，況于覺時而親近彼？所以者何？諸菩薩摩訶薩于破戒人、著邪見人、不律儀人、行邪命人、無義語人、住懶惰人、樂生死人、背菩提人、愛俗務人，雖常憐愍而不共住。 
　　“天王當知，諸菩薩摩訶薩行深般若波羅蜜多，由如是法遠離惡友。 
　　“天王當知，諸菩薩摩訶薩行深般若波羅蜜多，能得如來十身差別。云何為十？一、平等身；二、清凈身；三、無盡身；四、善修身；五、法性身；六、離尋伺身；七、不思議身；八、寂靜身；九、虛空身；十、妙智身。”  
　　爾時，最勝便白佛言：“諸菩薩摩訶薩行深般若波羅蜜多，何位能得如來十身？” 
　　佛告最勝：“天王當知，諸菩薩摩訶薩行深般若波羅蜜多，于初地中得平等身。何以故？通達法性，離諸邪曲，見平等故。第二地中得清凈身。何以故？離犯戒失，戒清凈故。第三地中得無盡身。何以故？離欲貪瞋得勝定故。第四地中得善修身。何以故？常勤修習菩提分故。第五地中得法性身。何以故？觀諸諦理證法性故。第六地中得離尋伺身。何以故？觀緣起理離尋伺故。第七地中得不思議身。何以故？方便善巧智行滿故。第八地中得寂靜身。何以故？離諸煩惱戲論事故。第九地中得虛空身。何以故？身相無盡遍一切故。第十地中得妙智身。何以故？一切種智修圓滿故。” 
　　于是最勝復白佛言：“佛、菩薩身豈無差別？” 
　　佛告最勝：“天王當知，身無差別，功德有異。其義云何？謂佛、菩薩身無差別。所以者何？以一切法同一性相。功德異者，謂如來身具諸功德，菩薩不爾。吾當為汝略說譬喻：譬如寶珠，若具莊飾、不具莊飾其珠無異；佛、菩薩身亦復如是，功德有異，法性無別。所以者何？如來功德一切圓滿，盡于十方遍有情界，清凈離垢障礙永無；菩薩之身功德未滿，有余障故。譬如月輪有滿、未滿，月性無異；二身亦然，如是諸身悉皆堅固，不可破壞猶若金剛。所以者何？三毒不破、世法不染，惡趣、人、天苦不能逼，悉皆遠離生老病死，能伏外道、超魔境界，不趣獨覺及聲聞乘，以是因緣不可破壞。 
　　“天王當知，諸菩薩摩訶薩行深般若波羅蜜多，善能將導世間，天、人、阿素洛等咸皆信用。譬如有人善為將導，若諸國王、若與王等長者居士咸信用之；此諸菩薩亦復如是，聲聞、獨覺、菩薩、如來皆悉共許為善將導。如善將導，國王、大臣、婆羅門等咸共尊敬；此諸菩薩亦復如是，天、龍、藥叉、阿素洛等有學、無學之所供養。如險曠野行人疲倦，遇善將導能令安隱；此諸菩薩亦復如是，以巧便力將導有情，令于生死安隱得出。如諸貧人，依富長者方出險難，一切外道及婆羅門，于生死中依此菩薩乃得出離。如大長者無量資財，為一切人之所受用；此諸菩薩亦復如是，生死有情共所受用。如大長者欲過險難必假多伴，飲食資糧皆悉具足，爾乃能度；此諸菩薩亦復如是，欲出世間生死險難，必以福慧攝諸有情，方度世間至一切智。如人遠行多赍寶物，為得利故；此諸菩薩亦復如是，從生死海趣一切智，要廣修集福慧珍財，為速證得一切智故。如世間人求財無厭；此諸菩薩亦復如是，樂求勝法曾無厭心。如將導者四事勝他：財富、位高、技能、言信；此諸菩薩亦復如是，富諸功德處位尊高，于法自在所言無異。如人善導至于大城；此諸菩薩亦復如是，將導有情至一切智。 
　　“天王當知，諸菩薩摩訶薩行深般若波羅蜜多，善知可行、不可行路，所謂邪正、曲直、安危，有水無水若有留難或出離道皆善通達。是諸菩薩知無倒路，凡所示導不違眾根，為大乘人說無上道，不說獨覺及聲聞道；為獨覺人說獨覺道，不說菩薩及聲聞道；為聲聞人說聲聞道，不說獨覺及菩薩道；為著我者說無我道，為著法者說法空道，著二邊者為說中道，為迷亂者說止觀道令不迷亂，為戲論者說真如道令不戲論，著生死者說涅槃道令出世間，為迷塗者說正直道令遠邪路。天王，是名諸菩薩摩訶薩行深般若波羅蜜多，知邪正路，將導有情令得出離。”  第六分念住品第五  
　　爾時，最勝復從座起，偏覆左肩，右膝著地，合掌恭敬而白佛言：“諸菩薩摩訶薩行深般若波羅蜜多，能如是知路、非路者心緣何住？” 
　　佛告最勝：“天王當知，諸菩薩摩訶薩行深般若波羅蜜多心正無亂。所以者何？是諸菩薩善修身、受、心、法念住，凡所游行城邑、聚落，聞說利養心不貪染，如佛世尊戒經中說，善自憶念離諸煩惱。 
　　“天王，云何諸菩薩摩訶薩行深般若波羅蜜多修身念住？謂此菩薩以如實智，遠離一切與身相應惡不善法，觀察此身，從足至頂唯有種種不凈過失，無我、無樂、無常敗壞，腥臊臭穢筋脈連持，如斯惡色誰當喜見？如是觀已，身中貪欲、執身我見皆不復生，由此便能順諸善法。 
　　“天王，云何諸菩薩摩訶薩行深般若波羅蜜多修受念住？謂此菩薩作是思惟：‘諸受皆苦，有情顛倒妄起樂想，異生愚癡謂苦為樂，圣者但說一切皆苦。為斷滅苦應修精進，亦當勸余勤修此法。’作是觀已，恒住受念不隨受行，修行斷受亦令他學。 
　　“天王，云何諸菩薩摩訶薩行深般若波羅蜜多修心念住？謂此菩薩作是思惟：‘此心無常，愚謂常住，實苦謂樂，無我謂我，不凈謂凈。此心不住，速疾轉易，隨眠根本，諸惡趣門、煩惱因緣，壞滅善趣，是不可信貪、瞋、癡主。于一切法心為前導，若善知心悉解眾法。種種世法皆由心造，心不自見種種過失，若善若惡皆由心起。心性速轉如旋火輪，飄忽不停如風野馬，如水瀑起，如火能燒。’作如是觀令念不動，令心隨已不隨心行，若能伏心則伏眾法。 
　　“天王，云何諸菩薩摩訶薩行深般若波羅蜜多修法念住？謂此菩薩能如實知世間所有惡不善法，謂貪、瞋、癡及余煩惱，于諸煩惱應修對治，謂修貪欲、瞋恚、愚癡及余煩惱對治差別，如實知已即回起念，不行彼法亦令他離。 
　　“天王，云何諸菩薩摩訶薩行深般若波羅蜜多于境起念？謂此菩薩若遇色、聲、香、味、觸境便作是念：‘云何于此不真實法而生貪愛？此乃異生愚癡所著，即是不善。如世尊說：“愛即生著，著即迷謬。’由此不知善法、惡法，以是因緣墮于惡趣。’菩薩如是自不漏失，不著境界，令他亦爾。” 
　　“天王當知，諸菩薩摩訶薩行深般若波羅蜜多念阿練若，謂此菩薩作是思惟：‘阿練若處是無諍人之所居止寂靜住處，天、龍、藥叉、他心智者悉能知我心、心所法，不應住此起邪思惟。’由此思惟即得舍離，于法正念勤修行之。 
　　“天王當知，諸菩薩摩訶薩行深般若波羅蜜多，作是思惟：‘城邑、聚落多諸喧雜，非出家人所可行處，則不應往，所謂酤酒、淫女、王宮、博奕、歌舞，如是等處皆遠離之。’ 
　　“天王當知，諸菩薩摩訶薩行深般若波羅蜜多，聞利養名起正憶念，謂作是念：‘為生彼福應受此財，不由貪愛受已吝惜養育妻子，不言我有如是財物，而普周給一切貧窮，如是行者人所贊嘆，終不計著我及我所。’復作是念：‘人皆稱我惠施名聞，世間無常須臾磨滅，云何智人無常、無實、不恒、無主，隨彼而行執我、我所？’ 
　　“天王當知，諸菩薩摩訶薩行深般若波羅蜜多，念佛世尊所說禁戒，謂作是念：‘三世諸佛皆學此戒，成無上覺證大涅槃。’如是知已精勤修學。 
　　“天王當知，諸菩薩摩訶薩行深般若波羅蜜多，為化有情及自修習，少欲喜足著糞掃衣，心常清潔信力堅固，寧失身命于戒不犯；心離憍慢游行城邑，雖服弊衣而不生恥；遠離懈怠常修精進，所作未辦終不中止；于糞掃衣不見過患，朽故弊壞終無輕鄙，但取其德；夫離欲者乃服此衣，如來所贊息慳貪著；亦不自贊我能服此，于他不服終無毀言。如此行人諸天禮敬，佛所贊嘆，菩薩護持，婆羅門等恭敬供養。 
　　“天王當知，諸菩薩摩訶薩行深般若波羅蜜多，能修如是清凈妙行。”  
　　爾時，最勝便白佛言：“高行菩薩行深般若波羅蜜多，何用著此糞掃衣耶？” 
　　佛言：“天王，諸大菩薩護世間故著糞掃衣。所以者何？世間若見著此衣服滅惡生善。 
　　“天王，于意云何？菩薩高行何如世尊？” 
　　最勝白言：“百千萬億乃至鄔波尼殺曇分亦不及。何以故？佛是法王具一切智，無有一法不能照故。” 
　　“天王，于意云何？佛對一切天、龍、藥叉、人非人等示現苦行，及常贊嘆杜多功德，此何所為？” 
　　最勝白言：“世尊，為欲教化可度諸有情類及初發心諸菩薩等，未斷煩惱為說對治。” 
　　佛言：“如是，如是，天王，高行菩薩著糞掃衣亦復如是，是故菩薩行深般若波羅蜜多，方便善巧饒益有情。 
　　“天王當知，諸菩薩摩訶薩行深般若波羅蜜多，為世間故但畜三衣。何以故？心喜足故更不多求即是少欲，不求乞故無所聚積，不聚積故則無喪失，無喪失故則不憂苦，無憂苦故則離煩惱，離煩惱故則無所著，無所著故則為漏盡。 
　　“天王當知，諸菩薩摩訶薩行深般若波羅蜜多，為欲饒益諸有情故，入諸城邑持缽乞食。何以故？是諸菩薩大悲瞋心，觀諸有情多有窮苦，欲令富樂受彼供養；入城邑時威儀齊整，心正不亂善攝諸根，徐步而行前視六肘，不顧左右如法乞食，次第而往不越貧家，稱量取食終不長受，于所得中更開一分，擬施貧乏供養福田。何以故？信施難消，為生福故。 
　　“天王當知，諸菩薩摩訶薩行深般若波羅蜜多，但一坐食而不移動。何以故？菩薩一坐妙菩提座，魔來嬈亂亦不移動，于出世定慧智法空、實際、真如、如理圣道、一切種智皆不移動。何以故？一切智法一坐得故。是故菩薩行深般若波羅蜜多但一坐食。天王當知，諸菩薩摩訶薩行深般若波羅蜜多方便善巧，為諸有情示現乞食。 
　　“天王當知，諸菩薩摩訶薩行深般若波羅蜜多，常勤修學阿練若行，謂修梵行，于諸根中不起過失，樂多聞力，堪修正行，離我怖畏，不計著身，常行寂靜。是諸菩薩于正法中常樂出家，持三輪戒善知法相，如來所說為少、壯、老三種人戒悉能了達；不緣外境專念自心，訶毀世法贊嘆出世，調伏諸根不取惡境；于阿練若居無難處，城邑乞食不遠不近，有清泉水盥洗便易；豐花果林無惡禽獸，巖穴寂靜空閑罕人，如是勝處而為居止；所曾聞法晝夜三時，勤加贊誦聲離高下，心不緣外專念憶持；婆羅門等來至其處，顧命令坐歡喜慰問，觀其根性為說正法，令得歡喜信受修行。如是具足方便善巧遠離我心，以無我故于阿練若不生怖畏，離怖畏故樂行寂靜。菩薩如是巧方便力，示現修行阿練若行。 
　　“天王當知，諸菩薩摩訶薩行深般若波羅蜜多，善觀諸行，作是思惟：‘一切飲食清凈香潔，身火觸之即成不凈爛壞臭處。愚夫無智愛著此身及諸飲食，若依圣智如實觀察，即生厭惡不起樂著。’ 
　　“天王當知，諸菩薩摩訶薩行深般若波羅蜜多，作是思惟：‘多行瞋忿便起惡業，我今當離瞋心趣道，真實思惟非徒口說。’ 
　　“天王當知，諸菩薩摩訶薩行深般若波羅蜜多，作如是念：‘若法有生即是因緣，因緣之法又從緣起，云何智者于此虛妄因緣生法而作罪愆？’菩薩身中有障善法即自除斷，若不能斷他障善法，心便生舍不起無明。 
　　“云何名為障善之法？謂不恭敬佛、法、僧寶及清凈戒，不敬同學，老少幼小自高凌彼；趣向五欲，背舍涅槃，而起我見或有情見乃至知者見、見者見；執空起斷見，執有起常見；遠離賢圣，親近愚夫；舍持戒人，依破戒者；親附惡友，遠離善友；聞甚深法，便生毀謗；身惡威儀，語無善說，心具諂曲；煩惱所覆，貪著利養；五慢具生：一、姓貴慢，二、種族慢，三、見勝慢，四、國土慢，五、徒眾慢；見惡便助，遇善而舍；贊美女人、童稚、外道，不樂修習阿練若行；不解節食，遠離師長；雖復讀誦，不知時節；見善不重，見惡不怖；如象無鉤、馬無轡勒，放逸不制喜生瞋忿；心無慈念，見苦不愍；遇疾不瞻，于死不怖；處大火聚，都不求出；應作不作，非作反作；不思而思，應思不思；非望而求，不出謂出；非路謂路，未得謂得；樂習重惡，遠離大善；毀訾大乘及大乘人，贊嘆小道及學小者；多樂斗亂，好粗惡言；心無慈悲，令他怖畏；出言粗鄙，語無一實；樂著戲論，而不能舍。如是等事名障善法。 
　　“天王當知，諸菩薩摩訶薩行深般若波羅蜜多，修習空行滅戲論法，作是思惟：‘所觀境界皆悉空無，能觀之心亦復非有，無能、所觀二種差別，諸法一相，所謂無相。’如是思惟遣內外相，不見身心亦不見法，次第相續修學止觀：觀謂如實見法，止謂一心不亂。菩薩如是修觀行已即得凈戒，戒清凈故行亦清凈，是名菩薩行深般若波羅蜜多觀行清凈。 
　　“天王當知，諸菩薩摩訶薩行深般若波羅蜜多，護持如來無上法藏聽受正法，為護法故，不為利養；為三寶種不斷絕故，不為恭敬；為欲守護大乘行故，不為名譽；無歸依者令得歸依，無救濟者令得救濟，無安樂者令得安樂，無慧眼者令得慧眼；修小乘者示聲聞道，學中乘者示獨覺道，行大乘者示無上道，如是聽法為無上智，終不為得下劣之乘。 
　　“天王當知，諸菩薩摩訶薩行深般若波羅蜜多，善知種種毗奈耶法，謂毗奈耶、毗奈耶行、毗奈耶甚深、毗奈耶微細、凈與不凈、有失無失、別解脫本、聲聞毗奈耶、菩薩毗奈耶。是諸菩薩行深般若波羅蜜多，于如是等毗奈耶法皆悉善知。 
　　“天王當知，諸菩薩摩訶薩行深般若波羅蜜多，善知一切威儀戒行，善學聲聞、獨覺、菩薩所受持戒。既修戒行，若見威儀不稱眾意，則應舍離，非處不行；若有沙門威儀戒行具足清白，即親近之；若婆羅門異學余行，則勸舍離修毗奈耶。修習如是戒行成滿，心無巧偽嫉妒便滅，自行布施亦勸他行，贊嘆布施令他修學，見他布施心生隨喜，不作是念：‘施我非余。’但應思惟：‘諸有情類多有貧乏饑寒困苦，愿彼得財現世安樂，聞正法故后世安樂。我應今世精勤修道，愿與有情同得出離。’是名菩薩無嫉妒心，于諸有情皆得平等。若行布施、凈戒、安忍、精進、靜慮、般若乃至一切相智，普為有情其心無二。何以故？所修之法與有情共念為境界令速得道，于生死火自既得出，亦愿有情同得出離。 
　　“天王，譬如長者六子幼稚，并皆愛念無偏黨心。長者在外其宅火起。于意云何？爾時，長者頗有是念‘于其六子先后救’不？” 
　　“不也，世尊。何以故？其父于子心平等故。” 
　　“天王當知，菩薩亦爾。愚夫貪著處在六趣，生死火宅不知出離；是諸菩薩以平等心，種種方便誘化令出，皆悉安置圓寂界中。 
　　“天王當知，諸菩薩摩訶薩行深般若波羅蜜多，于法亦等，為護正法供養如來，種種供具供養如來，如實修行供養如來，利益安樂一切有情，守護一切有情善法，隨順有情善能化導，行菩薩道行不違言，心無疲倦求無上覺。若能如是，乃得名為供養諸佛不以資財而為供養。何以故？法是佛身，若供養法即供養佛。諸佛世尊皆從如實修行而來，悉為利益安樂有情，護其善法隨順有情，若不爾者違本誓愿，懶惰懈怠不能成就菩提之心。何以故？菩薩所趣無上菩提與有情共，若無有情，云何能得無上菩提？ 
　　“天王當知，諸菩薩摩訶薩行深般若波羅蜜多，修行正法供養如來名真供養。如是供養撥除我慢，遠離俗務剃落須發，于其父母、兄弟、親戚不相關預猶如已死，形狀衣服并異于常，執持應器游入城邑。若至親里旃荼羅家，亦摧我慢下意乞食，謂作是念：‘我命屬他，由彼施食我命存濟，以是因緣能除我慢。’復作是念：‘我今應取師友等意令生歡喜，昔未聞法為得聞故。若見他人瞋忿斗諍，即應忍辱下意避之。’菩薩如是撥除我慢。 
　　“天王當知，諸菩薩摩訶薩行深般若波羅蜜多，生堅正信。何以故？多諸功德，宿世所種善根力強；善因具足，正見成就；不信外緣、內心清凈；不依余師，心行調直；遠離諂詐，諸根聰利；具足般若波羅蜜多，離諸蓋、障，其心清凈；遠離惡友，親近善友；尋求善言不生懈怠，聞所說法知佛功德。”  
　　爾時，最勝便白佛言：“唯愿大慈哀愍！為說如來功德大威神相！” 
　　佛告最勝：“天王，汝今諦聽！善思！吾當為汝說佛功德威神少分。” 
　　最勝白言：“唯然！愿說！我等樂聞。” 
　　佛言：“天王，如來具足無邊大慈遍照有情、有情界攝，乃至十方盡虛空界亦皆遍照不可測量。如來大悲聲聞、獨覺及諸菩薩皆所無有。何以故？不共法故，十方世界無一有情如來大悲所不能照。如來說法究竟無盡，普為十方諸有情類，經無量劫種種因緣，說諸法要亦不可盡。若有情界種種言詞一切句義難問，如來一彈指頃，一一有情各為分別無能壞者。如來所得無礙靜慮境界甚深無測量者，假使一切世界有情，皆得住于菩薩十地，多百千劫入勝等持，不能測量如來定境。如來之身量無邊際。何以故？隨所樂見，于一念頃能現無邊異類身故。如來天眼最勝清凈，一切世界一切有情色相差別，及余物類種種不同，如來皆見，如觀掌中阿摩洛果，諸人、天眼所不能及。如來天耳最勝清凈，一切有情音聲差別，及余物類所有音聲，一念悉聞解了其義。如來復有凈他心智，一切世界一切有情一一思惟作業受果無邊差別，佛四威儀于一念頃皆悉了知。何以故？佛常在定無散亂故。 
　　“天王當知，佛無失念，心不散亂，根無異緣。何以故？離煩惱習，最為清凈，寂靜無垢；有煩惱者，失念散亂，根有異緣；如來世尊無漏離垢，得一切法自在平等，常在等持及等至故。如來但住一種威儀，游一等持乃至圓寂，諸人、天等尚不能知，況復如來經無量劫，修習無量無邊等持，而有人、天能了知者？何以故？如來功德不可度量、不可思議、不可觀故。”  
　　爾時，最勝便白佛言：“我聞如來三無數劫修行成佛，云何今說無量劫修？” 
　　佛言：“天王，其義不爾。何以故？菩薩所趣無上菩提，無量功德乃得成辦，非不經于爾許劫數，而能證入法平等理，修至究竟乃稱成佛。” 
　　于是最勝白言：“世尊，善哉！善哉！快說法要，善能勸發一切有情種植善根，遠離業障，欣樂佛果，修菩薩行。若有情類得聞如來功德威神，心生歡喜信受贊嘆，當知不久成佛功德威神法器，況復有能受持、讀誦、書寫、供養、為他解說，彼所獲福不可思議！” 
　　佛言：“天王，如是，如是，彼有情類如來護持，已種善根經多劫數，若于過去供養多佛，乃得聞佛功德威神。天王當知，若善男子、善女人等心無疑惑，于七日中澡浴清凈，著新凈衣，花香供養，一心正念如前所說如來功德及大威神，爾時，如來慈悲護念，現身令見使愿滿足。若有闕少花香等事，但一心念功德威神，將命終時必得見佛。”  
　　爾時，最勝復白佛言：“頗有有情聞說如是如來功德及大威神，不起信心而毀謗不？” 
　　佛言：“亦有！謂有有情聞說如是如來功德威神法門，起不善心瞋忿毀謗，于說法師生惡友想，彼后舍命必墮地獄多劫受苦。若諸有情聞說如是如來功德及大威神，歡喜信受贊嘆憶念，于說法師生善友想，彼后舍命定升人、天，展轉勝進乃至成佛。”  
　　爾時，世尊出廣長舌相自覆面輪，次覆頭頂，次覆遍身，次覆師子座，次覆菩薩眾，次覆聲聞眾，然后乃覆釋、梵、護世、人非人等一切大眾，還收舌相告大眾言：“如來世尊有是舌相，豈當妄語？汝等大眾于我所說皆應信受，長夜獲安。” 
　　說是法時，眾中八萬四千菩薩得無生忍，無量有情遠塵離垢生凈法眼，無數有情皆發無上正等覺心。  
大般若波羅蜜多經卷第五百六十九 第六分法性品第六  
　　爾時，最勝復從座起，偏覆左肩，右膝著地，合掌恭敬而白佛言：“希有，世尊！若說諸佛微妙功德及大威神，諸佛如來因何得此微妙功德及大威神？惟愿世尊分別解說！” 
　　佛告最勝：“天王當知，如來所行及所得果，甚深微妙不可思議。” 
　　最勝白言：“佛行何法說為深妙不可思議？” 
　　佛言：“如來法性因果甚深微妙不可思議，功德威神及所說法利樂他事亦復如是。” 
　　最勝復言：“云何法性甚深微妙不可思議？” 
　　佛言：“天王，如來法性在有情類蘊、界、處中，從無始來展轉相續，煩惱不染本性清凈，諸心、意、識不能緣起，余尋伺等不能分別，邪念思惟不能緣慮，遠離邪念無明不生，是故不從十二緣起說名無相，非所作法、無生、無滅、無邊、無盡、自相常住。天王當知，諸菩薩摩訶薩行深般若波羅蜜多，能知法性清凈如是，無染無著遠離垢穢，從諸煩惱超然解脫。此性即名諸佛法本，福德智慧因之而起，本性明凈不可思議。天王，我今當說譬喻，汝應諦聽，善思念之！” 
　　王言：“世尊，唯然！愿說！” 
　　佛告最勝：“天王當知，譬如無價如意寶珠，裝飾瑩治皎潔可愛，體極圓凈無有垢濁，墮在淤泥經時已久，有人拾得歡喜取之，勤加守護不令墮落；法性亦然，雖在煩惱不為所染，后復顯現。天王，諸佛悉知有情本性清凈，客塵煩惱之所覆蔽不能悟入。是故菩薩行深般若波羅蜜多，應作是念：‘我當精勤為有情說甚深般若波羅蜜多，除其煩惱令得悟入。一切有情本性皆凈，當起尊敬不應輕凌，應同大師如法供養。’此諸菩薩由作是念，便能生起般若大悲；菩薩如是行深般若波羅蜜多，即能證入不退轉地。是諸菩薩行深般若波羅蜜多，復作是念：‘此諸煩惱無力、無能、自體虛妄、違清凈法。何以故？背一切智順生死故。清凈法性為諸法本，自性本無，虛妄煩惱皆從邪念顛倒而生。’ 
　　“天王當知，譬如四大依虛空立，虛空無依；煩惱亦爾，依于法性，法性無依。是諸菩薩行深般若波羅蜜多，如實觀知不起違逆，以隨順故煩惱不生。是諸菩薩觀察煩惱不生染著，謂作是念：‘若自染著，云何說法令他出離？’是故菩薩斷滅著心，如實說教解有情縛。是諸菩薩復作是念：‘若生死中有一煩惱能益有情，我則攝受，然無是事，故應斷滅。’是諸菩薩復作是念：‘如昔諸佛行深般若波羅蜜多斷諸煩惱，我亦應爾。何以故？諸佛如來昔在因地，亦如是學成菩提故。’是諸菩薩由此二緣，方便善巧觀知法性：如是法性無量無邊，為諸煩惱之所隱覆，隨生死流沉沒六趣，長夜輪轉隨有情故名有情性。 
　　“天王當知，諸菩薩摩訶薩行深般若波羅蜜多，起厭離心除五境欲，滅諸分別修無上道，是時此性名為出離，超一切苦故名寂靜，是究竟法世所樂求，一切種智常住微妙，因此法性能得自在受法王位。 
　　“天王當知，諸菩薩摩訶薩行深般若波羅蜜多，初、中、后位觀察法性，一切平等本來寂靜，不為諸法之所掛礙，猶如虛空不為色礙。是諸菩薩行深般若波羅蜜多，如實觀知諸佛所說，一切妙行如量修行，法性功德不可具說，無有二相過一異境，平等一相尋伺不行。菩薩如是行深般若波羅蜜多，能除二相：我相、法相。一切異生為執所縛，不識、不見、不得法性。是諸菩薩行深般若波羅蜜多，則能通達如是法性在諸有情無二、無別。何以故？諸法真如無異相故。 
　　“天王當知，諸菩薩摩訶薩行深般若波羅蜜多，依此法性修習善根，來入三有饒益有情，雖現無常而非真實。何以故？是諸菩薩行深般若波羅蜜多，如實觀知真法性故，具足方便大悲愿力不舍有情；二乘異生既無如是大悲愿力，是故不見圓凈法性，不能如實饒益有情。 
　　“天王當知，諸菩薩摩訶薩行深般若波羅蜜多，能如是觀真凈法性，一切圣者如實悟入，無能修者、無所修法，無能行者、無所行法，無心、無心所，無業、無異熟，無苦、無樂。如是觀者名得平等，無異遠離隨順廣大，無我、我所、無高、無下，真實無盡常住明凈。所以者何？一切圣法由此成就，因是性故顯現圣者，諸佛如來無邊功德不共之法從此性生、由是性出，一切圣者戒、定、慧品從此性生，諸佛菩薩甚深般若波羅蜜多從此性出。是性寂靜過諸名相，性是真實遠離顛倒，性不變異故稱真如，是圣智境故名勝義，非有非無、非常非斷、非生死非涅槃、非染非凈、離一離異、無相無名。 
　　“天王當知，此諸菩薩復作是念：‘法性離相，諸法離相無二無別。’何以故？諸法離相即法性離相，法性離相即有情離相，有情離相即法界離相，法界離相即諸法離相，如是離相求不可得。法性真如、有情真如無二無別，有情真如、法性真如無二無別，法性真如、諸法真如無二無別，諸法真如、諸佛真如無二無別，法性真如、三世真如不相違逆，過去真如、未來真如不相違逆，未來真如、現在真如不相違逆，現在真如、過去真如不相違逆，三世真如即蘊、界、處真如，蘊、界、處真如即染凈真如，染凈真如即生死、涅槃真如，生死、涅槃真如即一切法真如。 
　　“天王當知，真如名為無異、無變、無生、無滅，自性真實，以無諍故說名真如；如實知見諸法不生，諸法雖生真如不動，真如雖生諸法而真如不生，是名法身。清凈不變如虛空無等等，一切三界無有一法所能及者，遍有情身無與等者；清凈離垢本來不染，自性明凈、自性不生、自性不起，在心意識非心意識，性即是空、無相、無愿；遍虛空界諸有情處一切平等，無量、無邊、不異、不別；非色、受、想、行、識，不離色、受、想、行、識，非地、水、火、風大，不離地、水、火、風大；無生，不離生；雖逆生死，不順涅槃；眼不能見，耳不能聞，鼻不能嗅，舌不能嘗，身不能覺，意不能知；不在心意識，不離心意識。 
　　“天王當知，是名法性。諸菩薩摩訶薩行深般若波羅蜜多，以能通達此法性故修行清凈，能于三千大千世界諸贍部洲城邑聚落示現色身；所現身者非色非相而現色相，雖非六根所行境界，而化有情常無休息，為說此身無常、無我、是苦、非凈，知諸有情有寂靜性故，為示現無量種身，方便善巧令彼受化，知一切身都無作者亦無受者如木石等，而為有情說清凈行。菩薩如是行深般若波羅蜜多，通達法性即得自在，無有移動而起智業，游戲神通種種示現，安住自在而能示現種種威儀，自在能趣一切相智，皆悉通達一切法性。 
　　“天王當知，甚深般若波羅蜜多如是自在是無盡相，遍一切處無色現色，自在遍觀諸有情心見如實心性，自在憶念無邊無數劫，相續不斷自在變化，住解脫相自在漏盡，為有情故不證漏盡自在出世，是圣智境自在甚深，聲聞、獨覺不能測量，自在堅牢魔不能壞，坐菩提座成就佛法最為第一，自在隨順轉妙法輪，自在調化一切有情，自在受位得法自在。 
　　“天王當知，諸菩薩摩訶薩行深般若波羅蜜多，如實通達甚深法性，得是自在，修是自在，即得一切靜慮、解脫、等持、等至，不系三界。所以者何？遠離一切虛妄分別、煩惱系縛、顛倒執相。若欲受生，于生自在，遠離系縛；若欲現滅，于滅自在。隨其生處，恒攝大乘成熟佛法，能于十方推求佛法竟不可得，知一切法同一佛法非常非斷。何以故？推求此法不可得故，以如實理求不可得。此法不可說有說無，亦無名相過此境界，若離名相即是平等，若法平等即無執著，無可執著是法真實，若著真實即是虛妄，以不著故即非虛妄，無所滯著心即無礙，無礙即無障，無障即無諍，若法無諍即同虛空不系三界。若一切處無所系屬，是法無色、無相、無形，若法無色、無相、無形，應知是法隨彼境界而離能知亦離所知。何以故？是中無有少法可覺、少法能覺，是名菩薩行深般若波羅蜜多通達平等。 
　　“天王當知，諸菩薩摩訶薩行深般若波羅蜜多，觀察發起大慈、大悲、大喜、大舍，都不見我，不見有情，乃至不見知者、見者，雖行布施而無所舍，雖持凈戒而離戒相，雖修安忍而心無盡，雖修精進而離其相，雖修靜慮而無所寂，雖修般若而無所緣，雖修念住而無所取，雖修正斷而心平等，雖修神足而離戲論，雖修根、力而不分別有情諸根及離愆失，雖修覺支而無分別，雖修道支而無功用，雖修凈信而無所著，自然智慧憶念諸法平等智心，修諸妙定無分別心，觀察妙慧無止息心，修奢摩他無所見心，修毗缽舍那無所念心，修佛隨念通達法界平等之心，修法隨念無所住心，修僧隨念本心清凈，教化有情不起分別法界之心攝一切法，如虛空心嚴凈佛土，無所得心得無生忍，無進退心得不退轉，遠離相心不見有相，三界平等心莊嚴菩提座，無所覺心知一切法，雖轉法輪不見說、聽，雖現涅槃而知生死本性平等。 
　　“天王當知，諸菩薩摩訶薩行深般若波羅蜜多，如是觀法，不見能觀，不見所觀，即時能得游戲自在。何以故？自心清凈能見一切有情凈故。天王當知，譬如虛空遍滿一切，是諸菩薩行深般若波羅蜜多心亦如是。” 
　　說此法時，眾中八萬四千天人俱發無上正等覺心，三萬二千菩薩得無生法忍，八萬四千有情遠塵離垢生凈法眼，一萬二千苾芻諸漏永盡。  
　　爾時，佛告最勝天言：“天王當知，諸菩薩摩訶薩行深般若波羅蜜多，心得清凈深如大海，福德智慧不可測量，能現出世諸功德寶，有情用之乃至菩提無有竭盡，菩薩福德亦復不減。猶如大海多出眾寶，菩薩智慧甚深難入，聲聞、獨覺無能涉者；亦如大海小獸不入，菩薩智慧廣大無邊。何以故？無著、無住、無色、無相。菩薩智慧從初至后次第轉深，初菩提心，后一切智。菩薩法爾不與煩惱惡友共住，世間智慧若入菩薩智慧海中，一相、一味，所謂無相、趣一切智無分別味。菩薩智慧觀一切法不見增減。何以故？通達平等深法性故。菩薩所有大慈悲力不違本愿，一切圣者之所依處，為諸有情永劫說法無有窮盡。天王，菩薩行深般若波羅蜜多，通達如是甚深法性。 
　　“天王，菩薩善能通達世俗諦法，雖說諸色而非實有，推求此色終不取著，受、想、行、識亦復如是；雖說地界而非實有，推求地界終不取著，水、火、風、空、識界亦復如是；雖說眼處而非實有，推求眼處終不取著，耳、鼻、舌、身、意處亦復如是；雖說色處而非實有，推求色處終不取著，聲、香、味、觸、法處亦復如是；雖復說我而非實有，推求此我終不取著，有情乃至知者見者亦復如是；雖說世間而非實有，推求世間終不取著；雖說世法而非實有，推求世法終不取著；雖說佛法而非實有，推求佛法終不取著；雖說菩提而非實有，推求菩提終不取著。 
　　“天王當知，凡有言說，名世俗諦此非真實；若無世俗，即不可說有勝義諦。是諸菩薩通達世俗諦不違勝義諦，由通達故，知一切法無生無滅、無成無壞、無此無彼，遠離語言文字戲論。 
　　“天王當知，勝義諦者離言寂靜，圣智境界無變壞法，若佛出世、若不出世性相常住，是名菩薩通達勝義。”  
　　爾時，最勝便白佛言：“若一切法無生無滅，自性空離，云何有佛出現世間及轉法輪？云何菩薩于無生法而見有生？” 
　　佛告最勝：“天王當知，諸法無滅是故無生。何以故？性不變故，但由世俗見有生滅，皆是虛妄非真實有。若諸菩薩行深般若波羅蜜多，方便善巧見因緣法，知世俗諦空無所有，不見堅實，非有似有，如幻、如夢、如響、如像、如光影、如陽焰、如變化事、如尋香城，搖動不安從因緣起。是諸菩薩以妙般若觀諸法空，廣說乃至從因緣起，作是思惟：‘此等諸法今見有生、有住、有滅，何因緣生？何因緣滅？’既思惟已，即如實知無明因緣故生諸行，依行生識，廣說乃至由有故生，生即有老，老故有死及愁嘆苦憂惱。是故修行為斷無明，無明若斷余十一支展轉隨滅，如身若斷命等隨滅。 
　　“天王當知，邪見外道為求解脫，但欲斷死不知斷生，若法不生即無有滅。譬如有人塊擲師子，師子逐人而塊自息；菩薩亦爾，但斷其生而死自滅。犬唯逐塊不知逐人，塊終不息；外道亦爾，不知斷生終不離死。菩薩如是行深般若波羅蜜多，善知因緣諸法生滅。 
　　“天王當知，諸菩薩摩訶薩行深般若波羅蜜多，知緣生法空無所有，不起我慢；生富貴家，不起豪富、尊貴二慢；生貧賤家，自知宿業不甚清凈得果下劣，心起厭離便求出家，作如是念：‘如我此身雜業所得，更修凈業令自清凈，使他亦爾。’自既求度亦復度他，自求出離亦解他縛，以是因緣，便起精進遠離懈怠，障道惡法皆應斷除，助道善法皆應增長，勤修精進作是思惟：‘我負重擔，應當自滅一切煩惱，度脫有情不應懈怠。’ 
　　“是諸菩薩親近師長，多聞、少聞、有智、無智、持戒、破戒俱生佛想恭敬同學，思惟：‘我今依師學習，修善未滿應令滿足，煩惱未盡應斷令盡，守護善法舍離不善，具一切智憐愍世間，大悲福田煩惱寂靜。天人師者是我大師，善得勝利，一切天、人皆事法主以為大師。’是諸菩薩作是思惟：‘佛說凈戒，設為身命亦不毀犯。如世尊說，隨順佛教，即供養佛、婆羅門等。’種種飲食信心施與，如法受用，不令彼人空無果報，食者、施者俱得利益。婆羅門等以沙門名，而于菩薩作福田想。菩薩應當如理如量修行正法，即令顯現沙門功德、福田功德。菩薩如是自行化他未嘗休廢。 
　　“是諸菩薩行深般若波羅蜜多，如是修行則能隨順一切世間，見瞋忿者生下劣心，見憍慢者起無我想，見邪曲者起正直想，見誑語者起如實言，于惡言者常說愛語，見剛強者示現柔和，見磣毒者則生慈忍，見邪法者則生大慈，見苦惱者則生大悲，見慳嫉者則行布施。此諸菩薩行深般若波羅蜜多，如是隨順世間智故生凈佛土。何以故？持戒無缺，離諸雜穢，修平等心，于有情所具大善根，不著名利，有清凈信無所希望，勤行精進不生懈怠，修諸靜慮離散亂法，以微妙慧而習多聞，諸根無缺具足利智，常修大慈遠離瞋惱，以是因緣生凈佛土。”  
　　爾時，最勝便白佛言：“如佛所說修戒等法生凈佛土，為要備修，為隨修一生凈佛土？” 
　　佛告最勝：“天王當知，若有菩薩于前所說種種法中，凈修一行即備眾法，如是一行亦生凈土。何以故？一一行中具眾行故。 
　　“是諸菩薩生凈佛土不為胎污。何以故？是諸菩薩造作佛像修營僧園，佛制多前香泥涂地燒香供養，或布妙花，或以香湯灌洗佛像，于僧園內掃灑泥涂，父母師僧慈心供侍，同學善友及諸沙門以平等心恭敬供養，持此善根與有情共回向無上正等菩提，令諸有情皆得清凈，菩薩如是即得離欲。何以故？心無取著不染朋黨，背諸境界遠離愛緣，于妙欲境心不愛染，佛所說戒如實修行，于四供養少欲喜足，趣得支身心常怖畏，恒樂寂靜遠離之法。 
　　“如是菩薩不著俗事，即得凈命，無偽威儀欺詐語意，謂施主前終不偽現，安庠徐步視前六肘，不顧左右邪命威儀，無施主時即便縱誕；又對施主不為利養，出順彼意細語美言，無施主時語便粗鄙；見他行施，心實起貪而言不須，不得便惱；語現少欲，心多貪利。 
　　“是諸菩薩無如是等求利之相，若見施主終不發言：‘三衣弊壞，什物闕少，或須醫藥。’又對施主終不發言：‘某甲施主施我此物，彼人謂我持戒、多聞、大悲心凈。’雖爾贊嘆我無此德，唯勤修善報施主恩。 
　　“是諸菩薩不對白衣自贊毀他而求名利，見施余人不生瞋惱，終不諂曲而以取財，不詐親善害他取物，不希他辱戲弄取財。施主擬施若所贊人、或說法者、或復大眾，或未別擬，或施未決，菩薩終不入中取分。若受施財終不執著：‘此是我物，此是我有。’尋當回施諸余沙門或婆羅門、師僧、父母及余貧乏平等受用。若財物盡不以為憂，少日不得心無苦惱。 
　　“是諸菩薩若受他施、若回施他二俱清凈，行清凈故心不疲勞。何以故？是諸菩薩為利有情久處生死而不厭患，若有魔事眾苦逼切，心無退轉；若人欲行二乘之道，即為說法不憚劬勞，菩薩自修菩提分法終無厭倦。 
　　“此諸菩薩如是精進，則能隨順佛正教行。何以故？此諸菩薩遠離放逸，心常謹慎，善自攝身不造諸惡，語、意亦爾。雖處現在恒懼未來，斷諸惡法令永不起，言必附理，常說法教非法不言，棄雜穢業修純凈行，不毀佛教，遠離煩惱不凈之法，是則護持如來正教，諸惡不善皆斷離之。 
　　“此諸菩薩如是隨順清凈佛教，若見有情舒顏含笑遠離顰蹙。所以者何？心離穢濁諸根清凈，離瞋恚垢內無恨結。菩薩如是，即得多聞觀察生死，能如實知貪、瞋、癡火燒然迷亂，亦如實覺有為無常，一切行苦，諸法無我，世間有情耽著戲論，又如實覺一切法中唯有涅槃最為寂靜，聞他說法，即能思義傳以授人，發大慈悲起堅固念。若不聞法即無思修，是故聞慧如眾字本，一切智慧因之而生。 
　　“既得多聞則護正法。若未來世正法滅時，有諸有情樂勤修行，不值法炬，無人為說甚深法要，菩薩爾時即為宣暢甚深般若波羅蜜多，令諸有情修戒、定、慧，因而贊曰：‘汝善男子，能于如是正法滅時，發菩提心求無上覺，為欲利樂一切有情。如是般若波羅蜜多甚深經典，三世諸佛之所行處，汝若勤修大覺非遠。何以故？甚深般若波羅蜜多與大菩提不相離故。如人種谷其苗已秀，當知是人獲果不久；菩薩亦爾，求大菩提得聞般若波羅蜜多，當知去佛決定非遠。善男子等，若有舍離甚深般若波羅蜜多，更依余經求無上覺，若能證得，必無是處。譬如王子舍其父王，更就余人求為太子，決不可得；菩薩亦爾，求一切智必因般若波羅蜜多，若依余經定不能得。譬如犢子若欲須乳必依其母，若就余牛則不可得；菩薩亦爾，求大菩提要依般若波羅蜜多，若依余法必不能證。’ 
　　“天王當知，諸菩薩摩訶薩親近般若波羅蜜多為法王子，相好嚴身諸根無缺，行佛行處，覺佛所覺，救護一切苦惱有情，善能通達佛所說教，常修梵行遠離染濁，守護諸佛一切智城，是諸菩薩為法王子，釋、梵、護世皆共尊重。何以故？行菩薩道已得不退，一切惡魔不能傾動，安住佛法，通達一切空平等理，不信外緣。如是安住佛法智慧，不與聲聞、獨覺等共，超過世間住無生忍。 
　　“是諸菩薩能如實知一切有情貪、瞋、癡品上、中、下異，亦如實知善及堅固心品差別。如實知已，各各為說諸對治門，如是善能化有情類。是諸菩薩，若有有情應見佛身而得度者，即現佛身而為說法；見菩薩身而得度者，現菩薩身而為說法；見獨覺身而得度者，現獨覺身而為說法；見聲聞身而得度者，現聲聞身而為說法；若見釋、梵、婆羅門、剎帝利、長者、居士等身而得度者，即皆現之而為說法。菩薩如是行深般若波羅蜜多方便善巧，化諸有情令得度脫。 
　　“是諸菩薩心性慈和正直軟善，無諸諂曲嫉妒垢穢，心常清凈離粗惡語，多行忍辱親狎有情。菩薩如是行深般若波羅蜜多，在處安樂。所以者何？具足正見及清凈見、清凈之行，所行境界與心相應，若心相違、惡不善法境界、穢處斯則不行。 
　　“是諸菩薩見同學人深心歡喜，若財若法皆共受用，唯行佛道，唯佛為師。菩薩如是在處安樂，具諸攝法而攝有情，以利益施、若安樂施、若無盡施攝諸有情，以利益語、若有義語、若如法語、若不異語攝諸有情，以財利益平等、若身利益平等、若命利益平等、若資具利益平等攝諸有情。 
　　“天王當知，利益施者即是法施，安樂施者即是財施，無盡施者即示正道；利益語者令生善法，有義語者令見正理，如法語者隨順佛教，不異語者說如實法；財利益平等者謂可飲食及衣服等，身利益平等者如以攝衛利益己身令他亦爾，命利益平等者謂諸珍寶名為外命，資具利益平等者謂象馬等一切凈財。是諸菩薩行深般若波羅蜜多，自行與他皆悉同等。 
　　“是諸菩薩受生端正，常能修習寂靜威儀、不偽威儀、清凈威儀，眾所樂見內外溫善，觀者無厭能悅人意，一切有情咸所愛重，其有見者皆發善心，瞋忿者見心則和解。此諸菩薩如是端正堪為依止，等護有情令煩惱滅，能引有情出離生死，無邊曠野能度有情，世間險難無眷屬者為作親友，煩惱病者為作良醫，無救護者為作救護，無歸依者為作歸依，無明有情為作法炬。 
　　“如是菩薩為諸有情作所依止，善療眾病如藥樹王。如有樹王名為善見，根莖枝葉及諸花果色、香、味、觸皆能療病；此諸菩薩亦復如是，從初發心乃至究竟，常為有情療煩惱疾。菩薩多有福德智慧，諸有見聞眾病皆愈。 
　　“是諸菩薩功德相應，隨力所堪供養三寶，有疾病者皆施醫藥，若見饑渴即施飲食，若寒凍者即施衣服，親教軌范盡心承事，同學法人合掌恭敬，造僧住處給施園田，隨有資財時時施與，所有仆隸如法料理，聞有名德、梵志、沙門、修正行者時時諮覲。 
　　“此諸菩薩能生眾善，有巧方便化度有情，住此佛土身不動搖，而游無邊諸佛世界佛、菩薩所諮受正法，或現供養無量如來，或現修習助菩提分，或現供養初成佛者，或現自身成等正覺，或現為眾轉妙法輪，或現涅槃作大饒益，或應度者為現化身，皆令得見獲得利樂；雖作如是種種佛事，而不作意亦無分別。”  
　　爾時，最勝便白佛言：“世尊，云何此諸菩薩作種種化無分別心？” 
　　佛言：“天王，譬如日月雖照一切而不分別：‘我發光明能有所照。’然有情類自業勢力，感得日月晝夜巡照；此諸菩薩亦復如是，雖現化身而無分別。何以故？有情各有宿世善業，菩薩昔發度有情愿，由此愿力，隨彼所念即現化身，故無分別。此諸菩薩方便善巧，能作如是化有情事，速趣無上正等菩提。何以故？此諸菩薩布施圓滿，持戒清凈無穿缺雜，戒品清凈過諸聲聞及獨覺等，具足安忍、精進、靜慮、般若、巧便、妙愿、力、智及諸如來不共功德，超諸聲聞、獨覺地故。 
　　“天王當知，菩薩初地乃至十地行深般若波羅蜜多，修如是行能證無上正等菩提。”  
　　說是法時，二萬天子遠塵離垢生凈法眼，三萬菩薩得無生忍，八萬四千諸天及人俱發無上正等覺心，無量百千諸健達縛及緊捺洛繞鷲峰山歡喜合掌贊嘆如來，無量百千諸藥叉眾繞鷲峰山歡喜合掌雨眾妙花而供養佛。 
　　十方無量殑伽沙等諸佛世界，各有無量菩薩來集贊嘆：“如來世尊善為諸菩薩說甚深般若波羅蜜多。因是般若波羅蜜多，得有人天四向、四果，及有獨覺道與菩提，亦有菩薩十地、十度，如來十力、四無所畏、四無礙解、大慈、大悲、大喜、大舍、十八佛不共法、一切相智、一切智等無邊佛法皆由般若波羅蜜多而得成辦。如世間事皆依虛空，虛空無依；甚深般若波羅蜜多亦復如是，為眾法本，而自無依。愿令我等于當來世，為諸菩薩摩訶薩等宣說般若波羅蜜多，如今世尊所說無異。”作是語已，持諸香花奉散如來及諸眾會。 
　　時，有無量鷲峰山中舊住天神及余集者，空中贊曰：“希有，世尊！我等憶念無量諸佛已曾于此鷲峰山中，為諸大眾宣說般若波羅蜜多，如今無異。”  
　　爾時，最勝便白佛言：“空中天神寧有智慧知佛境界久近差別，言無量佛已曾于此宣說般若波羅蜜多？” 
　　佛言：“天王，此天神眾皆是安住不可思議解脫菩薩，是故能知過去佛境久近差別。天王，我昔為菩薩時，亦曾生彼天神趣中，見無量佛證得無上正等菩提，為諸眾會宣說妙法乃至涅槃，我常敬禮合掌贊嘆。何以故？彼天神趣壽量長遠，見聞往昔無邊事故。”  
　　爾時，眾中有一天子名曰光德，即從座起，偏覆左肩，右膝著地，合掌向佛白言：“世尊，諸佛菩薩應居凈土，云何世尊出現于此穢惡充滿堪忍世界？” 
　　佛告光德：“天子當知，諸佛如來所居之處，皆無雜穢即是凈土。” 
　　于是如來以神通力，令此三千大千世界，地平如掌琉璃所成，無諸山陵、堆阜、荊棘，處處皆有寶聚、香花、軟草、泉池、八功德水、七寶階陛、花果草木，咸說：“菩薩不退法輪無諸異生、聲聞、獨覺。雖有菩薩從十方來，不聞余聲，唯常聞說甚深般若波羅蜜多。”處處蓮花如車輪量，青紅赤白眾寶莊嚴；諸花臺中皆有菩薩結跏趺坐思惟大乘，見此如來處大集會為菩薩眾說甚深法，無量百千釋、梵、護世供養、贊嘆、恭敬圍繞。 
　　爾時，光德見斯事已踴躍歡喜，贊嘆佛言：“甚奇，世尊！希有，善逝！如來所說真實不虛，諸佛如來所居之處，皆無雜穢即是凈土。如佛所說其義無二，有情薄福見凈為穢。世尊，若善男子、善女人等，得聞般若波羅蜜多功德名字，甚為希有！況能書寫、受持、讀誦、為他演說！” 
　　佛告光德：“天子當知，若善男子、善女人等無量大劫以無礙心，施諸有情種種財物。有善男子、善女人等以清凈信書寫此經，轉施他人受持、讀誦，所獲功德甚多于前。何以故？財施有竭，法施無窮。何以故？財施但能得世間果，人、天樂果曾得還失，今雖暫得而后必退；若以法施得未曾得，所謂涅槃，定無退義。 
　　“設有教化三千大千世界有情，皆令安住十善業道。若善男子、善女人等，以凈信心受持、讀誦甚深般若波羅蜜多，為他演說，功德勝彼無量無邊。何以故？一切善法皆由般若波羅蜜多而得生故。設有教化三千大千世界有情，皆令證得四向、四果、獨覺菩提。若善男子、善女人等，以凈信心受持、讀誦、書寫般若波羅蜜多，功德勝前無量無數。何以故？聲聞、獨覺皆由般若波羅蜜多而得生故。諸菩薩法皆從般若波羅蜜多而得出現，因此般若波羅蜜多有佛出世，是故般若波羅蜜多隨所在處，當知即是妙菩提座，亦是如來轉法輪處。善男子等，應念此處常有如來、應、正等覺。何以故？一切諸佛皆由般若波羅蜜多而得生故。若人供養如來形像所獲功德，不如供養甚深般若波羅蜜多。何以故？三世諸佛皆因般若波羅蜜多而得有故。”  
大般若波羅蜜多經卷第五百七十 第六分平等品第七  
　　爾時，最勝復從座起，偏覆左肩，右膝著地，合掌恭敬而白佛言：“如世尊說法性平等，何謂平等？等何法故名為平等？” 
　　佛告最勝：“天王當知，等觀諸法自性寂靜、不生不滅，故名平等；一切煩惱虛妄分別自性寂靜、不生不滅，故名平等；名相分別自性寂靜、不生不滅，故名平等；滅諸顛倒不起攀緣，故名平等；能緣心滅，無明、有、愛即俱寂靜，癡愛滅故不復執著我及我所，故名平等；我、我所執永滅除故名色寂靜，故名平等；名色滅故邊見不生，故名平等；斷常滅故身見寂靜，故名平等。天王當知，能執、所執一切煩惱障善法者依身見生，若諸菩薩行深般若波羅蜜多方便善巧能滅身見，一切隨眠及諸煩惱皆永寂靜，作愿亦息。譬如大樹撥除根株，枝、條、葉等無不枯死，如人無首命根等絕；隨眠煩惱亦復如是，若斷身見余皆永滅。若人能觀諸法無我，能執、所執皆永寂滅。”  
　　爾時，最勝便白佛言：“云何我見起障真理？” 
　　佛告最勝：“天王當知，于五取蘊妄謂有我即起我見，真實之法自性平等，無能、所執，我見相違是故為障。天王當知，如是我見不在內不在外不在兩間，都無所住名為寂靜，即是平等；遠離我見，通達平等，名真實空；觀察此空、無相、無愿自性寂靜、不生不滅、不取不著，遠離我見，故名平等。天王當知，所言我者，無來無去、無有真實、虛妄分別，法從妄生亦是虛妄。若諸菩薩行深般若波羅蜜多方便善巧，觀如是法遠離虛妄，是故名為寂靜平等。 
　　“天王當知，能執、所執名為熾然，離名寂靜；諸煩惱障名為熾然，離名寂靜。若諸菩薩行深般若波羅蜜多方便善巧，能如實知能執、所執諸煩惱滅為增善法，斷能、所執及諸煩惱，不見可生，不見可滅，故名平等；修一切種波羅蜜多遠離魔障，不見可修，不見可離，故名平等。菩薩常緣菩提分法，不起聲聞、獨覺作意，于菩提分聲聞、獨覺不見異相，故名平等；緣一切智，心不休息常修空行，由大悲力不舍有情，故名平等。 
　　“天王當知，若諸菩薩行深般若波羅蜜多方便善巧，于一切法心緣自在：心緣無相而修菩提，不見無相及菩提異，故名平等；心緣無愿不舍三界，不見無愿及三界異，故名平等；觀身不凈，心住清凈；觀行無常，心緣生死而不厭舍；觀有情苦，住涅槃樂；觀法無我，于有情類起大悲心，常為有情說不凈藥，不見貪病；常說大慈，不見瞋病；常說緣起，不見癡病；為等病者說無常藥，不見等病及無常異。如是菩薩行深般若波羅蜜多方便善巧，于一切法心緣自在；緣離貪法，為化聲聞；緣離瞋法，為化獨覺；緣離癡法，為化菩薩；緣一切色，愿得如來清凈妙色無所得故；緣一切聲，為得諸佛微妙音聲無所得故；緣一切香，愿得諸佛清凈戒香無所得故；緣一切味，愿得如來味中第一大士夫相無所得故；緣一切觸，愿得如來柔軟手掌無所得故；緣一切法，愿得如來寂靜之心無所得故；緣諸布施，為得成就佛相好身；緣諸凈戒，為得圓滿嚴凈佛土；緣諸安忍，愿得諸佛大梵音聲及得諸佛凈光明身；緣諸精進，為度有情常無間斷；緣諸靜慮，為欲成就廣大神通；緣諸般若，為斷一切妄見煩惱；緣諸大慈平等無礙，為諸有情皆得安樂；緣諸大悲，為護正法救撥有情生死大苦；緣諸大喜，為得說法無礙自在悅樂有情；緣諸大舍，為不執見有情煩惱、結、縛、隨眠。 
　　“天王當知，若諸菩薩行深般若波羅蜜多方便善巧，不見二事名平等行：緣四攝法，為化有情；緣慳嫉過，為舍資財修行布施；緣破戒失，為住凈戒；緣瞋忿失，為得安忍；緣懈怠失，為成如來大精進力；緣散亂失，為得如來寂靜勝定；緣惡慧失，為成如來無礙智慧；緣二乘法，為欲成就無上大乘；緣諸惡趣，為欲濟撥一切有情；緣諸善趣，為欲令知諸人、天果皆當敗壞；緣諸有情，為令了達都無堅實唯有虛妄；緣佛隨念，為得成就助道勝定；緣法隨念，為得通達諸法秘藏；緣僧隨念，為和合眾心無退轉；緣舍隨念，為無愛著；緣戒隨念，為得凈戒；緣天隨念，為成菩提諸天贊嘆；緣自身相，為得佛身；緣自語相，為得佛語；緣自意相，為得諸佛平等之心；緣有為法，為成佛智，緣無為法，為得寂靜。 
　　“天王當知，若諸菩薩行深般若波羅蜜多方便善巧，無有一心一行空過而不回向一切智者。如是菩薩行深般若波羅蜜多方便善巧，雖遍緣法而能不著，是故名為方便善巧觀一切法，無不趣向大菩提者。 
　　“譬如三千大千世界所出諸物，無不皆為有情受用；如是菩薩行深般若波羅蜜多方便善巧所緣境界，無不饒益趣向菩提。譬如眾色無有不因四大種者；如是菩薩所緣境界，無有一法不趣菩提。何以故？菩薩修行皆因外緣而得成立，謂諸菩薩因慳嫉者，成就布施波羅蜜多；因背恩者，成就凈戒波羅蜜多；因惡性者，成就安忍波羅蜜多；因懈怠者，成就精進波羅蜜多；因散亂者，成就靜慮波羅蜜多；因愚癡者，成就般若波羅蜜多；若諸有情損惱菩薩，菩薩因彼伏斷瞋恚。 
　　“菩薩若見修行善法向菩提者，生己子心。如是菩薩贊不生喜，毀不生瞋；見無樂者，起大慈心；見有苦者，起大悲心；見有樂者，起大喜心；見無苦者，起大舍心；因難化者，發奢摩他；因易化者，發毗缽舍那；因信行者，起知恩智；若見有情外惡緣勝、外善緣劣，則勤守護；若見因力有強勝者，種種方便令受教法；若見智慧開悟有情，則為宣說甚深法要；若見有情廣說乃悟，則為次第宣說諸法；若諸有情執著文字，為說句義令得開曉；若已學止，為說妙觀；若已學觀，為說寂止；若執持戒，為說地獄；持戒無執，則不說之；若執聞慧，為說思修；若執等持，為說般若；若有愛樂阿練若者，即為彼說心遠離法；若有樂聞佛功德者，即為彼說無上圣智；為貪欲者，說不凈法；為瞋恚者，說慈悲法；為愚癡者，說緣起法；為等分者，說種種法，或說不凈，或說慈悲，或說緣起；已調伏者，為說凈戒、勝定、妙慧；應入佛乘而受化者，為次第說波羅蜜多；應以抑挫而受化者，先折其詞后為說法；應種種言而受化者，即為彼說因緣、譬喻令得開解；應以深法而受化者，為說般若波羅蜜多方便善巧無我、無法；著諸見者，為說法空；多尋伺者，為說無相；著有為者，為說無愿；著諸蘊者，為說如幻；著諸界者，為說無性；著諸處者，為說如夢；著欲界者，為說熾然；著色界者，為說行苦；著無色界者，為說諸行無常；難化有情，為贊圣種；易化有情，為說靜慮及無量心；若聞生天而受化者，為說快樂；因聲聞法而受化者，為說圣諦；因獨覺法而受化者，為說緣起；因菩薩法而受化者，為說凈心大慈悲法；修行菩薩，為說福慧；不退菩薩，為說凈土；一生所系菩薩，為說嚴菩提座；應以佛說而受化者，為其相續次第而說。 
　　“天王當知，如是菩薩修行清凈甚深般若波羅蜜多，方便善巧得諸自在，說法利益無有空過。” 
　　說是菩薩自在法時，三萬天人俱發無上正等覺心，五千菩薩得無生忍。  
　　爾時，世尊即便微笑。諸佛法爾現微笑時，種種色光從面門出，青黃赤白紫頗胝迦普照十方無邊世界，現希有事還至佛所，右繞三匝入佛頂中。 
　　時，舍利子睹斯瑞相，心懷猶豫，即從座起，偏覆左肩，右膝著地，合掌恭敬而白佛言：“世尊，以何因緣現此瑞相？” 
　　爾時，佛告舍利子言：“此最勝天已曾過去無量無數無邊大劫，于諸佛所修行一切波羅蜜多，為諸菩薩守護般若波羅蜜多，由此因緣，今得值我諮受般若波羅蜜多；于未來世復經無量無數大劫，修習無上菩提資糧，然后證得所求無上正等菩提，十號具足，佛名功德莊嚴，土名最極嚴凈，劫名清凈。 
　　“其土豐樂人眾熾盛，純菩薩僧無聲聞眾。彼土大地七寶合成，眾寶莊嚴平坦如掌，香花、軟草而嚴飾之，無諸山陵、堆阜、荊棘，幢幡、花蓋種種莊嚴。有大都城名為難伏，七寶羅網弭覆其上，金繩交絡角懸金鈴，晝夜六時空天奏樂，及散種種天妙香花。其土人眾歡娛受樂，勝妙超彼他化天宮。人、天往來不相隔礙，無三惡趣及二乘名。彼土有情唯求佛智，其佛恒為諸大菩薩宣說種種清凈法要。無量無邊菩薩眷屬無邪見執、破戒、邪命，亦無盲聾、喑啞、背僂及根缺等諸丑惡事，二十八相莊嚴其身。彼土如來壽八小劫，諸人、天眾無中夭者。佛有如是無量功德，若欲說法先放光明，諸菩薩眾遇斯光已，即知世尊將欲說法，我等今者宜應往聽。時，天為佛敷師子座，其量高廣百踰繕那，種種莊嚴無量供養。世尊升座為眾說法，彼諸菩薩聰明利根，一聞領悟離我、我所，資具、飲食應念即至。” 
　　佛說最勝受記法時，五萬天人深心歡喜，俱發無上正等覺心，皆愿未來生彼佛土。  
　　爾時，最勝聞佛所說，歡喜踴躍得未曾有，上升虛空七多羅樹。 
　　時，三千界六種變動，諸天伎樂不鼓自鳴，散眾天花以供養佛及大菩薩、最勝天王。 
　　時，彼天王從空而下，禮佛雙足退坐一面。  第六分現相品第八  
　　時，舍利子問最勝言：“菩薩修行甚深般若波羅蜜多，方便善巧通達法性，爾時即應坐菩提座，證得無上正等菩提，轉妙法輪度有情眾，何緣先現苦行六年、降伏天魔，后成正覺？” 
　　最勝答曰：“大德當知，菩薩修行甚深般若波羅蜜多，方便善巧通達法性，實無苦行，為伏外道故示現之，而彼天魔是欲界主，稟性調善實不應壞，為化有情故示降伏。 
　　“謂諸外道自稱能修苦行第一，是故菩薩示現能修過彼苦行，謂諸有情或見菩薩屈一膝立；或見菩薩舉兩手立；或見菩薩視日而立；或見菩薩五熱炙身；或見菩薩倒懸其身；或見菩薩臥于棘刺，或臥牛糞，或臥于石，或復臥地，或臥其板，或臥杵上，或臥灰土；或見菩薩唯著板衣，或著芒衣，或著草衣，或著樹皮，或著茅衣，或復露形，或面向日隨日而轉；或見菩薩唯食稗子，或復食麥，或食草根，或食樹葉，或花或果，或食薯蕷、或芋、或藕、或豆、或谷、或麻、或米，或六日一食，或飲水度日，或于一日食一滴酥、或一滴蜜、或一滴乳，或無所食，或恒熟眠。現如是等種種苦行，經于六年一無虧失，然實菩薩無斯苦行，應度有情而自見有。菩薩如是現苦行時，有六十那庾多諸天人眾，因見此事安住三乘。復有天人宿善根力深樂大乘，則見菩薩坐七寶臺，身心不動舒顏含笑入勝等持，時經六年方從定起；有天人眾深樂大乘欲聽聞者，則見菩薩端坐說法經于六年。 
　　“大德當知，如是菩薩方便善巧行深般若波羅蜜多，能降天魔，伏諸外道，大悲化度一切有情，既經六年從定而起，隨順世法詣無垢河，洗浴出已于河邊立。有牧牛女構百乳牛以飲一牛，構此牛乳用作乳糜奉獻菩薩。復有六億天、龍、藥叉、健達縛等，各持種種香美飲食而來奉獻，咸作是言：‘大士，正士，惟愿受我飲食供養。’菩薩愍之皆悉為受。時，牧牛女、天、龍、藥叉、健達縛等互不相見，各見菩薩獨受其供。時，有無量諸天、人等，因見受供咸得悟道，是故菩薩為示現之。菩薩爾時實不洗浴，亦不受彼人、天等供。 
　　“大德當知，如是菩薩行深般若波羅蜜多方便善巧，示現行詣菩提座。時，有地居天名曰妙地，與天神眾周遍掃飾，灑以香水，散以妙花。時，此三千大千世界四大天王領自天眾，雨天妙花供養菩薩。天主帝釋、時分天王領自天眾，住虛空中奏天樂音贊嘆菩薩。喜足天王領自天眾，持七寶網弭覆世界，其網四角懸紫金鈴，皆雨眾寶供養菩薩。善化天王領自天眾，持紫金網弭覆世界，作諸天樂雨種種花供養菩薩。自在天王領自天眾，諸龍、藥叉、健達縛等，各持種種上妙供具供養菩薩。 
　　“堪忍界主大梵天王既見菩薩詣菩提座，即告一切梵天眾言：‘汝等當知，今此菩薩堅固甲胄而自莊嚴，不違本誓心無厭怠，諸菩薩行皆已滿足，通達無量化有情法，諸菩薩地皆得自在，于諸有情其心清凈，善知一切根性差別，通達如來甚深秘藏，超覺一切魔之事業，集諸善本不待外緣，一切如來共所護念，普為含識開解脫門，大將導師摧魔軍敵，于大千界獨稱勇猛，善施法藥為大醫王，解脫灌頂受法王位，放智慧光普照一切，八法不染譬如蓮花，諸總持門無不通達，深廣難測猶若大海，安固不動如妙高山，智慧清凈無諸垢濁，內外皎潔如末尼珠，于諸法相皆得自在，梵行清白已到究竟。如是菩薩行深般若波羅蜜多方便善巧，為度有情詣菩提座，結跏趺坐降伏魔怨，為成十力、四無所畏、四無礙解及十八佛不共法等無量無邊諸佛功德，轉大法輪作師子吼，以法普施一切有情，各隨所宜皆令滿足，為諸有情法眼清凈，以無上法降伏外道，欲示諸佛本愿成就，于一切法而得自在。汝等可往供養菩薩。’ 
　　“大德當知，如是菩薩行深般若波羅蜜多方便善巧，示現行詣菩提座時，于雙足下千輻輪相各放無量微妙光明，普照地獄、傍生、鬼界，其中有情遇斯光者，即皆離苦身心安樂。時，龍宮內有大龍王名迦履迦，遇斯光已生大歡喜，告諸龍言：‘此妙光明來照我等，令我等輩身心安樂。我于往昔曾見此光，時有如來出興于世，今既有此微妙光明，定知世間有佛出現，宜共嚴辦種種香花、眾妙、珍財、幢幡、花蓋，作諸伎樂往詣供養。’于是龍王將諸眷屬赍持供具，普興大云降灑香雨，往詣菩薩作諸伎樂施設供養，右繞菩薩而贊嘆言：‘微妙光明普令歡樂，決定最勝佛出無疑；種種奇珍莊嚴大地，所生草木悉變成寶，江河皆靜無風浪聲，準此定知佛出于世；釋、梵、日、月光明不現，惡趣清凈，佛出無疑。譬如有人少失父母，年既長大忽然還得，歡喜踴躍不能自勝；一切世間睹佛出現，各共歡喜亦復如是。我等過去曾供養諸佛，今值法王人中師子，是則我等生不空過。’ 
　　“大德當知，如是菩薩行深般若波羅蜜多方便善巧，菩提樹下受草敷座，右繞七匝正念端坐。下劣有情見如是相。諸大菩薩見有八萬四千天子各別敷一大師子座，諸師子座眾寶合成，七寶羅網弭覆其上，各于四角懸妙金鈴，幢幡、繒蓋處處羅列。菩薩遍此八萬四千師子座上俱各安坐，而諸天子互不相見，各謂：‘菩薩獨坐我座證得無上正等菩提。’以是因緣深生歡喜，于無上覺皆得不退。 
　　“大德當知，如是菩薩行深般若波羅蜜多方便善巧，眉間毫相放大光明，普照三千大千世界，諸魔宮殿皆失威光。時，諸魔王咸作是念：‘以何緣故，有此光明映蔽我等威光宮殿，詎非菩薩坐菩提座將證無上正等菩提？’念已共觀，方見菩薩菩提樹下坐金剛座。見已驚怖，召集魔軍，無量百千種種形貌，持種種伎、種種幢幡，出種種聲，能令聞者竅穴毛孔普皆流血。菩薩爾時以大悲力，令魔軍眾不能出聲，是名菩薩行深般若波羅蜜多方便善巧。 
　　“大德當知，如是菩薩行深般若波羅蜜多方便善巧，憶念過去無量億劫，精進修行布施、凈戒、安忍、精進、靜慮、般若、慈、悲、喜、舍、念住、正斷、神足、根、力、覺支、道支、寂止、妙觀、三明、八解皆悉圓滿。念已即伸金色右手，自摩其頂乃至遍身，作如是言：‘我欲濟撥有情眾苦而起大悲。’時，諸魔王及彼眷屬，聞菩薩語即皆顛仆。菩薩爾時以大悲力，令諸魔眾聞空中聲：‘汝可歸依能施無畏救護一切凈戒大仙。’魔及眷屬聞此聲已，猶伏在地作如是言：‘惟愿大仙救濟我命。’是時，菩薩依深般若波羅蜜多方便善巧放大光明，其有遇者皆離怖畏；魔及眷屬睹斯神變，恐怖、歡喜二事交懷。 
　　“大德當知，如是菩薩行深般若波羅蜜多方便善巧，令諸有情所見各別，謂：或有見如是降魔，或有有情不見斯事；或見菩薩但居草座；或見菩薩處師子臺；或見菩薩在地而坐；或見空中坐師子座。見菩提樹其相亦別，謂或見是[木+畢]缽羅樹；或有見是天圓彩樹；或見此樹眾寶合成；或見此樹高七多羅；或見此樹八萬四千踰繕那量，有師子座四萬二千踰繕那量，在此樹下菩薩坐之；或見菩薩游戲空中；或見坐于菩提樹下。如是菩薩行深般若波羅蜜多方便善巧，示現種種神通變化度諸有情。 
　　“大德當知，如是菩薩行深般若波羅蜜多方便善巧坐菩提座，十方各如殑伽沙界無量、無數、無邊菩薩皆悉來集，住虛空中發種種聲安慰菩薩，令身安樂心生歡喜：‘善哉！大士，勇猛精進，速疾成辦廣大吉祥，心如金剛勿生怖懼，神通游戲利樂有情，能一剎那證一切智。’如是菩薩處菩提座，魔來擾亂都不生瞋，一剎那心方便善巧能與般若波羅蜜多理趣相應，已至究竟通達一切所知見覺。 
　　“大德當知，如是菩薩行深般若波羅蜜多方便善巧坐菩提座，十方各如殑伽沙界所有諸佛異口同音贊言：‘善哉！善哉！大士，乃能通達自然智、無礙智、平等智、無師智，大悲莊嚴。’ 
　　“大德當知，如是菩薩行深般若波羅蜜多方便善巧，能作如是種種示現。諸有情類或見菩薩今得菩提，或見菩薩久已成佛，或有但見一世界中四大天王各奉獻缽，或復有見十方各如殑伽沙界四大天王各奉獻缽。爾時菩薩為有情故，總受眾缽重疊掌中，以手按之令合成一，諸四天王各不相見，皆謂世尊獨受我缽。爾時，便有六萬天子乘宿愿力先來獻供，彼于過去作是愿言：‘若此菩薩當成佛時，愿受我等最初供養。’說是法時，三萬菩薩得無生忍，復有三萬六千菩薩皆于無上正等菩提得不退轉，八萬人、天遠塵離垢生凈法眼，無量無邊諸有情類俱發無上正等覺心。 
　　“大德當知，爾時菩薩依深般若波羅蜜多方便善巧，將欲示現轉大法輪。堪忍界主、持髻梵王應時便與六十八萬諸梵天眾，來至佛所頂禮雙足，合掌恭敬右繞七匝，而三請言：‘惟愿大悲哀愍我等轉大法輪！唯愿大悲哀愍我等轉大法輪！唯愿大悲哀愍我等轉大法輪！’既三請已，即便化作大師子座，其座高廣四萬二千踰繕那量，種種莊嚴堅固安隱。時，十方界各有無量天主帝釋，皆為如來敷師子座，量及莊嚴亦復如是。 
　　“菩薩爾時現神通力，令彼諸天各見菩薩坐其座上而轉法輪。菩薩既坐此師子座，入無邊境三摩地門，放大光明照十方面各如殑伽沙等世界。復令彼界六種變動，其中有情眾苦暫息身心安樂，亦暫遠離貪、瞋、癡等惡不善法，慈心相向猶如母子。 
　　“時，此三千大千世界靡有間隙如一毛孔，天、龍、藥叉、健達縛、阿素洛、揭路荼、緊捺洛、莫呼洛伽、人非人等充滿其中。若諸有情應聞苦法而受化者聞佛說苦，應聞無我、寂靜、遠離、無常、空法而受化者亦復如是；應聞如幻而受化者聞說如幻，應聞如夢、響、像、光影、陽焰、變化、尋香城法而受化者亦復如是；應聞空、無相、無愿解脫門而受化者聞佛說空、無相、無愿。時，有情類或聞如來說一切法從因緣生，或聞說蘊，或聞說界，或聞說處，或聞說苦，或聞說集，或聞說滅，或聞說道，或有聞說念住、正斷、神足、根、力、覺支、道支，或有聞說寂止、妙觀，或有聞說諸聲聞法，或有聞說諸獨覺法，或有聞說諸菩薩法。 
　　“如是菩薩行深般若波羅蜜多方便善巧，示現種種轉法輪相，隨諸有情根性差別，各得利樂深心歡喜。”  
　　時，舍利子謂最勝言：“天王，菩薩行深般若波羅蜜多方便善巧，所有境界極為甚深，難思、難議、難知、難入。” 
　　最勝報言：“大德，菩薩行深般若波羅蜜多方便善巧，功德勝事無量無邊。我今所說百分、千分乃至鄔波尼殺曇分不得其一，唯有如來乃能盡說。我今所說彼少分者，皆承如來威神之力。何以故？諸佛境界不可思議，一生所系諸菩薩眾說其功德尚不能盡，況余菩薩？ 
　　“大德當知，諸佛境界寂靜離說，無分別智及后所得之所能了。大德當知，若菩薩摩訶薩欲得證入諸佛境界，應學般若波羅蜜多方便善巧，究竟通達健行三摩地、如幻三摩地、金剛喻三摩地、金剛輪三摩地、無動慧三摩地、遍通達三摩地、不緣境界三摩地、師子自在三摩地、三摩地王三摩地、功德莊嚴三摩地、寂靜慧三摩地、普超越三摩地、無染著三摩地、慧莊嚴王三摩地、無等等三摩地、等覺三摩地、正覺三摩地、悅意三摩地、歡喜三摩地、清凈三摩地、火焰三摩地、光明三摩地、難勝三摩地、常現前三摩地、不合和三摩地、無生三摩地、通達三摩地、最勝三摩地、超過魔境三摩地、一切智慧三摩地、幢相三摩地、大悲三摩地、安樂三摩地、愛念三摩地及不見法三摩地等。 
　　“大德當知，若菩薩摩訶薩能學般若波羅蜜多方便善巧，便能究竟通達此等無量無邊殑伽沙數三摩地門，乃能證入諸佛境界，其心安隱無所怖畏，如師子王不畏禽獸。何以故？若菩薩摩訶薩修如是等諸三摩地，凡有所行皆無怖畏，不見其前有一怨敵。何以故？舍利子，是菩薩摩訶薩行深般若波羅蜜多方便善巧，心無所緣亦無所住。譬如有人生無色界，八萬大劫唯有一識，無有住處亦無所緣；如是菩薩行深般若波羅蜜多方便善巧，心無所緣亦無所住。何以故？是諸菩薩心不行無行處，心不想無想處，心不緣無緣處，心不著無著處，心不亂無亂處，心無高下，心無違順、無憂、無喜、無分別、離分別，離奢摩他、毗缽舍那，心不隨智，心不自住亦不住他，不依眼住，不依耳、鼻、舌、身、意住，不依色住，不依聲、香、味、觸、法住，心不在內亦不在外不在兩間，心不緣法亦不緣智，不住三世，不住離三世。 
　　“大德當知，是諸菩薩行深般若波羅蜜多方便善巧，不取一法，而于諸法智見無礙心行凈故，見一切法皆悉無垢，不取見相，見無分別，離諸戲論。 
　　“大德當知，是諸菩薩行深般若波羅蜜多方便善巧，不與一切肉眼、天眼、慧眼、法眼、佛眼相應非不相應，亦復不與一切天耳、他心、宿住、神境、漏盡諸智相應非不相應。 
　　“大德當知，甚深般若波羅蜜多方便善巧，與一切法皆非相應非不相應。諸菩薩摩訶薩行深般若波羅蜜多方便善巧，于一切法得平等智，能觀一切有情心行，一切染凈皆如實知，于佛十力、四無所畏、四無礙解及十八佛不共法等無量無邊諸佛功德皆不失念。是諸菩薩行深般若波羅蜜多方便善巧，無功用心達一切法，無心意識常在寂定，不起寂定教諸有情，施作佛事常不休息，于諸佛法得無礙智心無染著。譬如化佛化作如來，所化如來無心、意、識，無身、無身業，無語、無語業，無意、無意業，而能施作一切佛事饒益有情。何以故？佛神力故。如是菩薩行深般若波羅蜜多方便善巧之所化作無身、無身業，無語、無語業，無意、無意業，無功用心常作佛事饒益有情。何以故？舍利子，諸菩薩摩訶薩行深般若波羅蜜多方便善巧，通達諸法皆如幻等心無分別，而諸有情恒聞佛法。 
　　“大德當知，是諸菩薩所有智慧，不住有為，不住無為，不住諸蘊及諸界、處，不住內外及兩中間，不住善惡及世、出世，不住染凈、有漏無漏、有為無為，不住三世及離三世，不住虛空擇非擇滅。是諸菩薩行深般若波羅蜜多方便善巧，雖常如是心無所住，而能通達諸法性相，以無礙智無功用心，為諸有情宣說諸法常在寂靜，而教化事無有休息。是諸菩薩宿愿力強，無功用心為他說法。是諸菩薩由深般若波羅蜜多方便善巧，常無怖畏。何以故？執金剛神若行、若立、若坐、若臥恒常隨逐而守衛故。 
　　“大德當知，若菩薩摩訶薩聞說如是甚深般若波羅蜜多，心不驚怖、無惑、無疑，當知已得受菩提記。何以故？信受般若波羅蜜多方便善巧，近佛境界，以此一心即能通達一切佛法。達佛法故利樂有情，不見有情與佛法異。何以故？有情、佛法理無二故。”   
 上一部：乾隆大藏經·大乘般若部·大般若波羅蜜多經六百卷（第五百五十一卷～第五百六十卷）  下一部：乾隆大藏經·大乘般若部·大般若波羅蜜多經六百卷（第五百七十一卷～第五百八十卷）   
 
   
   
乾隆大藏經·大乘般若部·大般若波羅蜜多經        
    