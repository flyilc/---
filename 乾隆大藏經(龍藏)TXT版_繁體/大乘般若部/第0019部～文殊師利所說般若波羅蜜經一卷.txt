    第0019部～文殊師利所說般若波羅蜜經一卷           
    
     大乘般若部·第0019部    文殊師利所說般若波羅蜜經一卷    梁扶南三藏僧伽婆羅譯       
  

文殊師利所說般若波羅蜜經  
　　如是我聞：一時，佛在舍衛國祇樹給孤獨園，與大比丘眾一萬人俱，及諸菩薩摩訶薩十萬人俱——皆悉住于不退轉地，久已供養無量諸佛，于諸佛所深種善根，成就眾生凈佛國土，得陀羅尼，獲樂說辯才，成就智慧具足功德，以自在神通游諸佛世界，放無量光明，說無盡妙法，教諸菩薩入一相門，得無所畏善降眾魔，教化度脫外道邪見，若有眾生樂聲聞者說聲聞乘，樂緣覺者說緣覺乘，樂世間者說世間乘，以布施、持戒、忍辱、精進、禪定、智慧攝諸眾生，未度者度，未脫者脫，未安者安，未泥洹者令得泥洹，究竟菩薩所行，善入諸佛法藏，如是種種功德皆悉具足，其名曰：文殊師利法王子菩薩、彌勒菩薩、普光明菩薩、不舍勇猛精進菩薩、藥王菩薩、寶掌菩薩、寶印菩薩、月光菩薩、日凈菩薩、大力菩薩、無量力菩薩、得勤精進菩薩、力幢相菩薩、法相菩薩、自在王菩薩——如是等菩薩摩訶薩十萬人俱，并余天龍鬼神等一切大眾，皆悉來集。  
　　爾時，世尊于中夜時放大光明，青黃赤白雜玻瓈色，普照十方無量世界。一切眾生觸此光者，皆從臥起，見此光明，皆得法喜，咸生疑惑：“此光何來普遍世界，令諸眾生得安隱樂？”作是念已，于一一光復出大光明，照耀殊特勝于前光，如是展轉乃至十重。一切菩薩及諸比丘、比丘尼、優婆塞、優婆夷、天、龍、夜叉、乾闥婆、阿修羅、迦樓羅、緊那羅、摩睺羅伽、人非人等，咸皆踴躍得未曾有，各各思念：“必是如來放此光明！我等應當疾至佛所，禮拜親近恭敬如來。” 
　　是時，文殊師利及諸菩薩摩訶薩眾遇此光者，歡喜踴躍充遍身心，各從住處到祇洹門。爾時，舍利弗、大目揵連、富樓那彌多羅尼子、摩訶迦葉、摩訶迦旃延、摩訶俱絺羅，皆從住處到祇洹門。帝釋、四天王上至阿迦尼吒天，亦睹光明嘆未曾有，與其眷屬赍妙天花、天香、天樂、天寶衣，一切皆悉到祇洹門。其余比丘、比丘尼、優婆塞、優婆夷、天龍八部，遇光歡喜皆來到門。  
　　爾時，世尊一切種智，知諸大眾悉已在門，從住處起出至門外，自鋪法座結跏趺坐，告舍利弗：“汝今晨朝來門外乎？” 
　　舍利弗白佛言：“世尊，文殊師利等菩薩摩訶薩皆悉先至。” 
　　爾時，世尊告文殊師利：“汝于晨朝先至門乎？” 
　　文殊師利白佛言：“如是，世尊。我于中夜見大光明十重照耀，得未曾有，心懷歡喜，踴躍無量，故來禮拜親近如來，并欲愿聞甘露妙法。”  
　　爾時，世尊告文殊師利：“汝今真實見如來乎？” 
　　文殊師利白佛言：“世尊，如來法身本不可見，我為眾生故來見佛。佛法身者不可思議，無相無形，不來不去，非有非無，非見非不見，如如實際不去不來，非無非非無，非處非非處，非一非二，非凈非垢，不生不滅。我見如來，亦復如是。” 
　　佛告文殊師利：“汝今如是見如來乎？” 
　　文殊師利白佛言：“世尊，我實無見，亦無見相。”  
　　爾時，舍利弗白文殊師利：“我今不解汝之所說，云何如是見于如來？” 
　　文殊師利答舍利弗：“大德舍利弗，我不如是見于如來。” 
　　舍利弗白文殊師利：“如汝所說轉不可解。” 
　　文殊師利答舍利弗：“不可解者即般若波羅蜜，般若波羅蜜非是可解、非不可解。” 
　　舍利弗白文殊師利：“汝于眾生起慈悲心不？汝為眾生行六波羅蜜，不復為眾生入涅槃不？” 
　　文殊師利答舍利弗：“如汝所說，我為眾生起慈悲心，行六波羅蜜，入于涅槃，而眾生實不可得，無相無形，不增不減。舍利弗，汝常作是念‘一一世界有恒河沙等諸佛，住世恒河沙劫，說一一法，教化度脫恒河沙眾生，一一眾生皆得滅度’，汝有如是念不？” 
　　舍利弗言：“文殊師利，我常作是念。” 
　　文殊師利答舍利弗：“如虛空無數，眾生亦無數，虛空不可度，眾生亦不可度。何以故？一切眾生與虛空等，云何諸佛教化眾生？” 
　　舍利弗言：“若一切眾生與虛空等，汝何故為眾生說法令得菩提？” 
　　文殊師利答舍利弗：“菩提者實不可得，我當說何法使眾生得乎？何以故？舍利弗，菩提與眾生不一不二，無異無為，無名無相，實無所有。”  
　　爾時，世尊出大人相肉髻光明，殊特希有不可稱說，入文殊師利菩薩摩訶薩法王子頂，還從頂出普照大眾，照大眾已乃遍十方一切世界。 
　　是時，大眾觸此光明，身心快樂得未曾有，皆從座起瞻仰世尊及文殊師利，咸作是念：“今日如來放此奇特微妙光明，入文殊師利法王子頂，還從頂出普照大眾，照大眾已乃遍十方，非無因緣必說妙法。我等但當勤修精進，樂如說行。”如是念已，各白佛言：“世尊，如來今日放此光明，非無因緣必說妙法。我等渴仰，樂如說行。”如是白已，默然而住。  
　　爾時，文殊師利白佛言：“世尊，如來放光加我神力，此光希有，非色非相，不去不來，不動不靜，非見非聞，非覺非知，一切眾生無所觀見，無喜無畏，無所分別。我當承佛圣旨說此光明，令諸眾生入無想慧。” 
　　爾時，佛告文殊師利：“善哉！善哉！汝善快說，吾助汝喜。” 
　　文殊師利白佛言：“世尊，此光明者是般若波羅蜜，般若波羅蜜者是如來，如來者是一切眾生。世尊，我如是修般若波羅蜜。”  
　　爾時，佛告文殊師利言：“善男子，汝今如是說深般若波羅蜜。我今問汝，若有人問：‘汝有幾眾生界？’汝云何答？” 
　　文殊師利白佛言：“世尊，若人作如是問，我當答言：‘眾生界數，如如來界。’” 
　　“文殊師利，若復問：‘汝眾生界廣狹云何？’汝云何答？” 
　　文殊師利白佛言：“世尊，若人作如是問，我當答言：‘如佛界廣狹。’” 
　　“文殊師利，若復問：‘汝眾生界，系在何處？’當云何答？” 
　　“世尊，我當答言：‘如如來系，眾生亦爾。’” 
　　“文殊師利，若復問：‘汝眾生界，住在何處？’當云何答？” 
　　“世尊，我當答言：‘住涅槃界。’” 
　　佛告文殊師利：“汝如是修般若波羅蜜，般若波羅蜜有住處不？” 
　　文殊師利白佛言：“世尊，般若波羅蜜無有住處。” 
　　佛告文殊師利：“若般若波羅蜜無住處者，汝云何修？汝云何學？” 
　　文殊師利白佛言：“世尊，若般若波羅蜜有住處者，我無所修，我無所學。” 
　　佛告文殊師利：“汝修般若時，有善根增減不？” 
　　文殊師利白佛言：“世尊，無有善根可增可減；若有增減，則非修般若波羅蜜。世尊，不為法增，不為法減，是修般若波羅蜜。不斷凡夫法，不取如來法，是修般若波羅蜜。何以故？世尊，般若波羅蜜不為得法故修，不為不得法故修，不為修法故修，不為不修法故修。世尊，無得無舍，是修般若波羅蜜。何以故？不為生死過患，不為涅槃功德故。世尊，若如是修，是修般若波羅蜜，不取不受、不舍不放、不增不減、不起不滅故。世尊，若善男子、善女人作是思惟‘此法上，此法中，此法下’，非修般若波羅蜜。何以故？無上中下法故。世尊，我如是修般若波羅蜜。” 
　　佛告文殊師利：“一切佛法非增上耶？” 
　　文殊師利白佛言：“世尊，佛法、菩薩法、聲聞法、緣覺法乃至凡夫法，皆不可得。何以故？畢竟空故。畢竟空中無佛法、凡夫法，佛法、凡夫法中無畢竟空。何以故？空、不空不可得故。” 
　　佛告文殊師利：“佛法無上不？” 
　　文殊師利白佛言：“世尊，無有一法如微塵許名為無上。何以故？檀波羅蜜檀波羅蜜空，乃至般若波羅蜜般若波羅蜜空，十力十力空，四無所畏、十八不共法乃至薩婆若薩婆若空。空中無無上，無上中無空，空、不空畢竟不可得故。世尊，不可思議法是般若波羅蜜。” 
　　佛告文殊師利：“汝不思惟佛法耶？” 
　　文殊師利白佛言：“世尊，我若思惟佛法，我則見佛法無上。何以故？無上無故。世尊，五陰、十二入、十八界畢竟不可得，一切佛法亦不可得，不可得中無可得不可得故。世尊，般若波羅蜜中凡夫乃至佛，無法，無非法，我當思惟何法？” 
　　佛言：“善男子，若無思惟，汝不應說此凡夫法、此緣覺法，乃至不應說此是佛法。何以故？不可得故。” 
　　“世尊，我實不說凡夫法乃至佛法。何以故？不修般若波羅蜜故。” 
　　佛言：“善男子，汝亦不應作如是意：此欲界，此色界，此無色界。何以故？不可得故。” 
　　“世尊，欲界欲界性空，乃至無色界無色界性空，空中無說，我亦無說。世尊，修般若波羅蜜，不見上，不見不上。何以故？世尊，修般若波羅蜜，不取佛法，不舍凡夫法。何以故？畢竟空中無取舍故。” 
　　佛告文殊師利：“善哉！善哉！汝能如是說深般若波羅蜜，此是菩薩摩訶薩印。文殊師利，若善男子、善女人，非于千萬佛所深種善根得聞此法，乃于無量無邊佛所深種善根乃得聞此甚深般若波羅蜜不生怖畏。” 
　　文殊師利復白佛言：“世尊，我承佛威神當更說甚深般若波羅蜜。” 
　　佛告文殊師利：“善哉！善哉！恣聽汝說。” 
　　文殊師利白佛言：“世尊，若不得法生，是修般若波羅蜜。何以故？諸法無有生故。若不得法住，是修般若波羅蜜。何以故？諸法如實故。若不得法滅，是修般若波羅蜜。何以故？諸法寂滅故。 
　　“世尊，若不得色，是修般若波羅蜜，乃至不得識，是修般若波羅蜜。何以故？一切諸法如幻如焰故。 
　　“世尊，若不得眼，是修般若波羅蜜，乃至不得意，是修般若波羅蜜；若不得色，乃至不得法，不得眼界、色界、眼識界，乃至不得法界、意識界，是修般若波羅蜜；若不得欲界，是修般若波羅蜜，乃至無色界亦如是。 
　　“世尊，若不得檀波羅蜜，是修般若波羅蜜，乃至不得般若波羅蜜，是修般若波羅蜜；若不得佛十力、四無所畏乃至十八不共法，是修般若波羅蜜。何以故？內空故，乃至無法有法空故。 
　　“世尊，若得生、住、滅，非修般若波羅蜜；若得五陰、十二入、十八界，非修般若波羅蜜；若得欲界、色界、無色界，非修般若波羅蜜；若得檀乃至般若，若得佛十力乃至十八不共法，非修般若波羅蜜。何以故？以有得故。 
　　“世尊，若善男子、善女人聞此甚深般若波羅蜜，不驚不疑，不怖不退，當知是人久于先佛深種善根。” 
　　文殊師利復白佛言：“世尊，若不見垢法、凈法，不見生死果，不見涅槃果，不見佛，不見菩薩，不見緣覺，不見聲聞，不見凡夫，是修般若波羅蜜。何以故？一切諸法無垢無凈，乃至無凡夫故。 
　　“世尊，若見垢凈乃至見凡夫，非修般若波羅蜜。世尊，若見垢法差別、凈法差別，乃至見佛差別、凡夫差別，非修般若波羅蜜。何以故？般若波羅蜜無差別故。” 
　　佛告文殊師利：“善哉！善哉！是真修行般若波羅蜜。文殊師利，汝云何供養佛？” 
　　文殊師利白佛言：“世尊，若幻人心數滅，我則供養佛。” 
　　佛告文殊師利：“汝不住佛法耶？” 
　　文殊白佛：“佛無法可住，我云何住？” 
　　佛告文殊師利：“若無法可得，誰有佛法？” 
　　文殊白佛言：“世尊，無有有佛法者。” 
　　佛告文殊師利：“汝已到無所著乎？” 
　　文殊師利白佛：“無著則無到，云何世尊問已到無著？” 
　　佛告文殊：“汝住菩提不？” 
　　文殊白佛言：“世尊，佛尚不住菩提，何況我當住菩提乎？” 
　　佛告文殊師利：“汝何所依，作如是說？” 
　　文殊師利白佛：“我無所依，作如是說。” 
　　佛告文殊：“汝若無依，為何所說？” 
　　文殊白佛：“如是，世尊，我無所說。何以故？一切諸法無名字故。”  
　　爾時，長老舍利弗白佛言：“世尊，若菩薩摩訶薩聞此深法，不驚疑怖畏，必定得近阿耨多羅三藐三菩提不？” 
　　爾時，彌勒菩薩白佛言：“世尊，若諸菩薩摩訶薩聞此深法，不驚疑怖畏，得近阿耨多羅三藐三菩提不？” 
　　爾時，有天女名無緣，白佛言：“世尊，若善男子、善女人聞此深法，不驚疑怖畏，當得聲聞法、緣覺法、菩薩法、佛法不？” 
　　爾時，佛告舍利弗：“如是，如是，舍利弗，若諸菩薩摩訶薩聞此深法，不驚疑怖畏，必定當得阿耨多羅三藐三菩提。是善男子、善女人，當為大施主、第一施主、勝施主，當具足戒、忍辱、精進、禪定、智慧，當具諸功德成就相好，自不怖畏令人不怖畏，究竟般若波羅蜜，以不可得、無相、無為成就第一不可思議法故。”  
　　佛告文殊師利：“汝何所見，何所樂，求阿耨多羅三藐三菩提？” 
　　文殊師利白佛言：“世尊，我無見無樂故求菩提。” 
　　佛告文殊師利：“若無見無樂，亦應無求。” 
　　文殊白佛：“如是，世尊，我實無求。何以故？若有求者，是凡夫相。” 
　　佛告文殊師利：“汝今真實不求菩提耶？” 
　　文殊白佛：“我真實不求菩提。何以故？若求菩提，是凡夫相。” 
　　佛告文殊師利：“汝為定求？為定不求？” 
　　文殊白佛：“若言定求、定不求、定求不求、定非求非不求，是凡夫相。何以故？菩提無住處故。” 
　　佛告文殊師利：“善哉！善哉！汝能如是說般若波羅蜜。汝先已于無量佛所，深種善根，久修梵行。諸菩薩摩訶薩樂深法者，應當如所說學，如所說行。” 
　　文殊白佛：“我不于無量佛所深種善根，不久修梵行。何以故？我若種善根則一切眾生亦種善根，我若修梵行則一切眾生亦修梵行。” 
　　佛告文殊師利：“汝何見何證說如是語？” 
　　文殊白佛：“我無見無證，亦無所說。世尊，我不見凡夫，不見學，不見無學，不見非學非無學，不見故不證。”  
　　爾時，舍利弗白文殊師利：“汝見佛不？” 
　　文殊答舍利弗：“我尚不見聲聞人，何況我當見佛？何以故？不見諸法故，謂為菩薩。” 
　　舍利弗白文殊師利：“汝今決定不見諸法耶？” 
　　文殊師利答舍利弗：“大德大比丘，汝止，不須復說。” 
　　舍利弗白文殊師利：“謂為佛者是誰語言？” 
　　文殊師利答舍利弗：“佛、非佛不可得，無有言者，無有說者。舍利弗，菩提者不可以言說，何況有佛可言可說？ 
　　“復次，大德舍利弗，汝說佛者是誰語言？此語言不合不散，不生不滅，不去不來，無有一法可與相應，無字無句。大德舍利弗，欲見佛者當如是學。”  
　　爾時，舍利弗白佛言：“世尊，此文殊師利所說，新發意菩薩所不能解。” 
　　文殊師利答舍利弗：“如是，如是。大德舍利弗，菩提非可解，新發意者云何當解？” 
　　舍利弗白文殊師利：“諸佛如來不覺法界耶？” 
　　文殊師利答舍利弗：“諸佛尚不可得，云何有佛覺法界？舍利弗，法界尚不可得，云何法界為諸佛所覺？舍利弗，法界者即是菩提，菩提者即是法界。何以故？諸法無界故。大德舍利弗，法界、佛境界無有差別，無差別者即是無作，無作者即是無為，無為者即是無說，無說者即無所有。” 
　　舍利弗白文殊師利：“一切法界及佛境界，悉無所有耶？” 
　　文殊師利答舍利弗：“無有，無不有。何以故？有及不有，一相無相，無一無二故。” 
　　舍利弗白文殊師利：“如是學者當得菩提耶？” 
　　文殊師利答舍利弗：“如是學無所學，不生善道，不墮惡趣，不得菩提，不入涅槃。何以故？舍利弗，般若波羅蜜畢竟空故。畢竟空中，無一，無二，無三，無四，無有去來，不可思議。大德舍利弗，若言我得菩提，是增上慢說。何以故？無得謂得故。如是增上慢人不堪受人信施，有信人不應供養。” 
　　舍利弗白文殊師利：“汝何所依，作如是說？” 
　　文殊師利答舍利弗：“我無所依，作如是說。何以故？般若波羅蜜與諸法等故，諸法無所依，以平等故。” 
　　舍利弗白文殊師利：“汝不以智慧除斷煩惱耶？” 
　　文殊師利答舍利弗：“汝是漏盡阿羅漢不？” 
　　舍利弗言：“不也。” 
　　文殊師利言：“我亦不以智慧除斷煩惱。” 
　　舍利弗言：“汝何所依，作如是說不怖不畏？” 
　　文殊師利言：“我尚不可得，當有何我而生怖畏？” 
　　舍利弗言：“善哉！文殊師利，快說如是甚深般若波羅蜜！”  
　　爾時，佛告文殊師利言：“善男子，有菩薩摩訶薩住菩提心求無上菩提不？” 
　　文殊師利白佛言：“世尊，無菩薩住菩提心求無上菩提。何以故？菩提心不可得，無上菩提亦不可得。五無間罪是菩提性，無有菩薩起無間心求無間罪果，云何有菩薩住菩提心求無上菩提？菩提者，是一切諸法。何以故？色非色不可得故，乃至識非識亦不可得，眼不可得乃至意不可得，色不可得乃至法不可得，眼界乃至法界亦不可得，生不可得乃至老死亦不可得，檀波羅蜜不可得乃至般若波羅蜜亦不可得，佛十力不可得乃至十八不共法亦不可得，菩提心、無上菩提皆不可得。不可得中無可得、不可得。是故，世尊，無菩薩住菩提心求無上菩提者。” 
　　佛告文殊師利：“汝意謂如來是汝師不？” 
　　文殊師利白佛言：“我無有意謂佛是我師。何以故？世尊，我尚不可得，何況當有意謂佛是我師？” 
　　佛告文殊師利：“汝于我有疑不？” 
　　文殊白佛言：“世尊，我尚無決定，何況當有疑？何以故？先定后疑故。” 
　　佛告文殊：“汝不定言如來生耶？” 
　　文殊白佛：“如來若生，法界亦應生。何以故？法界、如來一相無二相，二相不可得故。” 
　　“文殊師利，汝信諸佛如來入涅槃不？” 
　　文殊言：“一切諸佛即涅槃相。涅槃相者，無入，無不入。” 
　　佛告文殊師利：“汝言諸佛有流轉不？” 
　　文殊白佛言：“世尊，不流轉尚不可得，何況流轉當可得？” 
　　佛告文殊師利：“如來無心，唯如來前可說此言，或漏盡阿羅漢及不退菩薩前可說此言。若余人聞此語，則不生信起驚疑。何以故？此甚深般若波羅蜜，難信難解故。” 
　　文殊白佛言：“世尊，復何等人能信此甚深法？” 
　　佛告文殊師利：“一切凡夫能信此法。何以故？如來無心，一切凡夫亦無心故。” 
　　文殊師利白佛言：“世尊，何故作如是說法？新發意菩薩及阿羅漢咸皆有疑，愿聞解說。” 
　　佛告文殊：“如實相、法性、法住、法位、實際中，有佛、有凡夫差別不？” 
　　文殊白佛言：“不也，世尊。” 
　　佛告文殊：“若無差別，何故生疑？” 
　　文殊白佛言：“世尊，無差別中有佛、有凡夫不？” 
　　佛言：“有。何以故？佛與凡夫無二無差別，一相無相故。” 
　　佛告文殊：“汝信如來于一切眾生中最勝不？” 
　　文殊白佛言：“世尊，我信如來于一切眾生中最勝。世尊，若我信如來于一切眾生中最勝，則如來成不最勝。” 
　　佛告文殊：“汝信如來成就一切不可思議法不？” 
　　文殊師利白佛言：“世尊，我信如來成就一切不可思議法。世尊，我若信如來成就一切不可思議法，如來則成可思議。” 
　　佛告文殊師利：“汝信一切聲聞是如來所教化不？” 
　　“世尊，我信一切聲聞是如來所教化。世尊，我若信一切聲聞是如來所教化，則法界成可教化。” 
　　佛告文殊師利：“汝信如來是無上福田不？” 
　　“世尊，我信如來是無上福田。世尊，我若信如來是無上福田，如來則非福田。” 
　　佛告文殊師利：“汝何所依，作如是答我？” 
　　文殊白佛言：“世尊，我無所依，作如是答。世尊，無所依中無勝無不勝、無可思議無不可思議、無教化無不教化、無福田無非福田。”  
　　是時，以佛神力地六種震動，一萬六千比丘眾以無可取心得解脫，七百比丘尼眾、三千優婆塞、四萬優婆夷眾遠塵離垢得法眼凈，六萬億那由他諸天遠塵離垢得法眼凈。 
　　是時，長老阿難即從座起，偏袒右肩，右膝著地，合掌恭敬白佛言：“世尊，何因何緣此地大動？” 
　　爾時，佛告阿難：“此說般若波羅蜜，往古諸佛皆于此處說此法，以是因緣故，此地震動。”  
　　爾時，長老舍利弗白佛言：“世尊，此文殊師利所說不可思議。” 
　　爾時，世尊告文殊師利：“如舍利弗所說，此文殊師利所說不可思議。” 
　　爾時，文殊師利白佛言：“世尊，若不可思議則不可說，若可說則可思議。不可思議者無所有，彼一切聲亦不可思議，不可思議者無聲。” 
　　佛告文殊師利：“汝入不可思議定不？” 
　　文殊師利白佛言：“不也，世尊。若我入不可思議定者，我則成可思議。世尊，心無心，我當云何入不可思議定？ 
　　“復次，世尊，我初發菩薩意，言‘我當入不可思議定’，我今無此意當入不可思議定。世尊，如初學射，先作此意‘我當射堋’；射堋成已，后作是念‘我當射皮’；射皮成已，復作是念‘我當射木’；射木成已，復作是念‘我當射鐵’；射鐵成已，無復前念，隨其箭中，皆能徹過。我亦如是，昔初發意，求入不可思議定。我于今日，無復此意當入不可思議定。何以故？此定不可思議故。”  
　　爾時，舍利弗白佛言：“世尊，文殊師利未應得住。何以故？離此不可思議定更有寂靜定，是其所應得故。” 
　　文殊師利白舍利弗言：“汝云何知離此不可思議定更有寂靜定？大德舍利弗，若此不可思議定可得者，可離此定有寂靜定。若此不可思議定不可得者，彼寂靜定亦不可得。何以故？以此不可思議定不可得故，彼亦不可得。 
　　“復次，大德舍利弗，無有眾生不得此定者，一切眾生皆得此定。何以故？一切諸心無心故，彼無心性即是此定，是故一切眾生皆得此定。”  
　　爾時，世尊嘆文殊師利：“善哉！善哉！如汝所說是最勝義。汝于久遠無量佛所，深種善根，能作是說。文殊師利，汝作是念‘我住般若波羅蜜能說此言’不？” 
　　文殊師利白佛言：“不也，世尊。我無此念。世尊，若我有此念‘住般若波羅蜜能說此言’者，我則住可得法。世尊，我若住我相，則有是念。是故，世尊，我不作此念‘住般若波羅蜜能說此言’。” 
　　爾時，佛告文殊師利：“誰當信汝所說？” 
　　文殊師利白佛言：“世尊，若人不執生死及涅槃相，是人信我所說。又若人堅執有我，若人具三毒，此人不能信。何以故？見及煩惱無可滅故。” 
　　爾時，世尊嘆文殊師利：“善哉！善哉！汝能善說。”  
　　爾時，長老摩訶迦葉白佛言：“世尊，未來世誰能信此深法？誰樂聽此法？” 
　　佛告迦葉：“即今日四眾比丘、比丘尼、優婆塞、優婆夷，于未來世能信此法，聞說此深般若波羅蜜，當知此法，當求此法。 
　　“迦葉，譬如長者或長者子，已失一大寶珠，價值億萬兩金，大生憂惱，今更還得，生大歡喜，憂惱悉滅。如是，迦葉，比丘、比丘尼、優婆塞、優婆夷于未來世聞此最深般若波羅蜜經，與般若相應，聞已生喜，心得安樂，無復憂惱，亦復如是，當作是言：‘我等今日得見如來，供養如來。’所以者何？以得聞此甚深微妙六波羅蜜故。 
　　“迦葉，譬如三十三天見波利質多羅樹初生皰時，作如是念：‘此皰不久必當開敷。’如是，迦葉，比丘、比丘尼、優婆塞、優婆夷聞此般若波羅蜜經，心生歡喜亦復如是，‘我于來世必得此法’。 
　　“迦葉，此深般若波羅蜜如來滅后，當住不滅，處處流行。迦葉，以佛力故，未來世中，若善男子、善女人當得此深般若波羅蜜。 
　　“迦葉，如摩尼珠師見摩尼寶，心生歡喜，不假思量即知真偽。何以故？以串見故。如是，迦葉，若人聞此般若波羅蜜相應法，聞已歡喜生信樂心，當知此人先世已聞此般若波羅蜜，從久遠劫來已曾供養諸佛。” 
　　迦葉白佛言：“世尊，此善男子、善女人今聞此法，于未來世轉復信解。” 
　　佛告摩訶迦葉：“如是，如是，如汝所說。”  
　　爾時，文殊師利白佛言：“世尊，此法無行無相，說此法者亦無行無相，云何世尊說有行相？” 
　　佛告文殊師利：“善男子、善女人行相者，所謂信此法，受持此法，以無所得心故，行亦無所得，相亦無所得。 
　　“文殊師利，若善男子、善女人樂此無所得，當聽此般若波羅蜜；若善男子、善女人欲得不退轉地，當聽此般若波羅蜜；若善男子、善女人欲信一切諸法與法界等，當聽此般若波羅蜜；若善男子、善女人欲知一切諸法，當聽此般若波羅蜜；若人得信此義，當聽此般若波羅蜜；若人不樂念一切諸法，當聽般若波羅蜜。何以故？此般若波羅蜜不見一切諸法故。 
　　“文殊師利，若善男子、善女人欲知一切諸法不凈不穢，當聽此般若波羅蜜；若善男子、善女人欲得無疑，當聽此般若波羅蜜；若善男子、善女人欲慈悲遍覆一切眾生，不住眾生相，不與世間諍，當聽此般若波羅蜜。”  
　　爾時，文殊師利白佛言：“世尊，般若波羅蜜無我、無我所、無起無滅、無因無果、無可執持，云何聽受而得功德？” 
　　佛告文殊師利：“般若波羅蜜無作無滅，非凡夫法非圣人法，非生死法非離生死法，非涅槃法非離涅槃法，無得無失，非可思議非不可思議。若善男子、善女人如是聽受，則與般若波羅蜜相應，是為功德，亦無功德。 
　　“復次，文殊師利，若菩薩摩訶薩欲得菩薩定，欲知一切諸佛名，欲見一切諸佛世界，欲聞一切諸佛所說法，欲行諸佛法，當學此般若波羅蜜。”  
　　爾時，文殊師利白佛言：“世尊，何故名般若波羅蜜？” 
　　佛告文殊師利：“般若波羅蜜者，無量無邊，無方無處，無去無來，無作無為，即是一切諸佛法界，故名般若波羅蜜。 
　　“文殊師利，此般若波羅蜜是菩薩摩訶薩行處，菩薩于此處行，故名行處。何以故？以無處故。即是一切諸佛之母，一切諸佛所從生故。何以故？以無生故。是故，文殊師利，若善男子、善女人欲行菩薩行，具足諸波羅蜜，當修此般若波羅蜜；若欲得坐道場成無上菩提，當修此般若波羅蜜；若欲以大慈大悲遍覆一切眾生，當修此般若波羅蜜；若欲起一切定方便，當修此般若波羅蜜；若欲得一切三摩跋提，當修此般若波羅蜜。何以故？諸三摩提無所為故。一切諸法無出離、無出離處，若人欲隨逐此語，當修般若波羅蜜；一切諸法如實不可得，若欲樂如是知，當修般若波羅蜜；一切眾生為菩提故修菩提道，而實無眾生，亦無菩提，若人欲信樂此法，當修般若波羅蜜。何以故？一切諸法如實與菩提等如，非眾生行不舍自性，眾生行無所有故。彼眾生行是非行，彼非行是菩提，彼菩提是法界，若欲不著此法，當修般若波羅蜜。 
　　“文殊師利，若比丘、比丘尼、優婆塞、優婆夷，若受持般若波羅蜜一四句偈為他人說，我說此人得不墮法，何況如實修行！當知彼善男子、善女人住佛境界。 
　　“文殊師利，若善男子、善女人聞此甚深般若波羅蜜，不生怖畏，當知此人受佛法印。此法印者，是佛所造，是佛所貴。何以故？以此法印印無著法故。若善男子、善女人為此印所印，當知是人隨菩薩乘決定不退，不墮聲聞、辟支佛地。”  
　　爾時，釋提桓因及諸天子從三十三天，雨細末栴檀及細末金屑，又散郁波羅華、缽頭摩華、拘物陀華、分陀利華及曼陀羅華，以供養般若波羅蜜。供養已作如是言：“我已供養無上無著最第一法，愿我來世更聞此深般若波羅蜜。若人已為此深般若波羅蜜印之所印，愿其未來復得聽受，究竟成就薩婆若智。” 
　　爾時，釋提桓因白佛言：“世尊，若善男子、善女人聞此般若波羅蜜，一經于耳，我為增長佛法故，守護彼人，面百由旬不令非人得其便也。是善男子、善女人究竟當得阿耨多羅三藐三菩提，我當日日往到其所而設供養。” 
　　爾時，佛告釋提桓因：“如是，如是，憍尸迦，當知彼善男子、善女人具足佛法，必定得至阿耨多羅三藐三菩提。”  
　　爾時，文殊師利白佛言：“唯愿世尊，以威神力持此般若波羅蜜久住于世，為欲饒益諸眾生故。”文殊師利說此語時，以佛神力大地六種震動。 
　　爾時，世尊即便微笑放大光明，遍照三千大千世界，以威神力持此般若波羅蜜令久住世。 
　　爾時，文殊師利復白佛言：“世尊，放此光明是持般若波羅蜜相。” 
　　佛告文殊師利：“如是，如是，文殊師利，我放此光明是持般若波羅蜜相。文殊師利，汝今當知，我已持此般若波羅蜜久住于世。若有人不輕毀此法，不說其過，當知是人已為此深般若波羅蜜印之所印。是故，文殊師利，我于久遠安住此印，若人已為此印所印，當知是人不為魔王之所得便。”  
　　佛告帝釋：“汝當受持讀誦此經，廣宣流布，使未來世諸善男子、善女人得此法印。”復告阿難：“汝亦受持讀誦，廣為人說。” 
　　時，天帝釋及長老阿難白佛言：“世尊，當何名此經？我等云何奉持？” 
　　佛言：“此經名《文殊師利所說》，亦名《般若波羅蜜》，如是受持。善男子、善女人于恒沙劫，以無價寶珠布施恒河沙等眾生，眾生受已悉發道心，是時，施主隨其所宜示教利喜，令得須陀洹果至阿羅漢果。是人所得功德，寧為多不？” 
　　阿難白佛言：“甚多，世尊。” 
　　佛言：“善男子，若人起一念心，信此般若波羅蜜經不誹謗者，比前功德，出過百倍、千倍、百千萬億倍，乃至算數譬喻所不能知，何況具足受持讀誦為人解說！是人所得功德無量無邊，諸佛如來說不能盡。何以故？能生一切諸佛薩婆若故。若虛空有盡，則此經功德盡。若法性有盡，則此經功德盡。是故，文殊師利，善男子、善女人應勤行精進守護此經，此經能滅生死一切怖畏，能摧天魔所立勝幢，能將菩薩到涅槃果，示教訓導離于二乘。” 
　　爾時，帝釋、長老阿難俱白佛言：“世尊，如是，如是，誠如佛言。我等當頂戴受持，廣宣流布，唯愿如來不以為慮！”如是三白言：“愿不為慮！我等當頂戴受持。”  
　　佛說此經竟，文殊師利等諸菩薩摩訶薩，舍利弗等比丘、比丘尼、優婆塞、優婆夷，天、龍、夜叉、乾闥婆、阿修羅、迦樓羅、緊那羅、摩睺羅伽、人非人等一切大眾，聞佛所說，皆大歡喜，信受奉持。   
 上一部：乾隆大藏經·大乘般若部·文殊師利所說摩訶般若波羅蜜經一卷   
 
   
   
乾隆大藏經·大乘般若部·文殊師利所說般若波羅蜜經         
    