  第0085-02部～大方廣佛華嚴經普賢菩薩行愿品（第十一卷～第二十卷）          
   
  
   大乘華嚴部·第0085部    
大方廣佛華嚴經普賢菩薩行愿品（第十一卷～第二十卷）    
唐罽賓三藏般若奉詔譯     
  

大方廣佛華嚴經普賢菩薩行愿品卷第十一 入不思議解脫境界普賢行愿品  
　　爾時善財童子。于居士所。聞此甚深解脫門已。思惟修習。決定無間游彼福德海。凈彼福德田。趣彼福德津仰彼福德山。開彼福德藏。轉彼福德輪。觀彼福德法。植彼福德因。生彼福德力。增彼福德勢。長彼福德心。悟彼福德門。漸次行詣師子宮城。周遍推求寶髻長者。見在市中。遽即頂禮。繞無數匝。合掌前立。白言圣者。我已先發阿耨多羅三藐三菩提心。而未知菩薩云何學菩薩行。云何修菩薩道。善哉圣者。愿為我說諸菩薩道。我乘此道。趣一切智。爾時長者。執善財手。將詣其家。示其所居。告善財言。善男子。汝且觀我所居舍宅。爾時善財。即遍觀察。見其舍宅。廣博嚴麗。于其四面。各開二門。閻浮檀金之所合成。白銀為墻。周匝圍繞。玻璃為殿。雜寶莊嚴。紺琉璃寶以為樓閣。硨磲妙寶而為其柱。階墀軒檻戶牖窗闥。靡不咸以眾寶所成。百千種寶莊嚴校飾。碼瑙寶池。香水盈滿。四面欄楯。絡以真珠。雜寶樹林周遍行列。赤珠摩尼為師子座。阿僧祇寶間錯莊嚴。毗盧遮那摩尼寶王以為其帳。于其座前左右建立。光焰熾盛摩尼寶幢。雜色光明如意珠王。而為其網。以覆其上。于其宅內。有大樓閣。高十層級。層開八門。善財入已。次第觀察。見最下層。施以種種上味飲食。見第二層。施諸寶衣及眾財物。見第三層。普施一切寶莊嚴具。見第四層施諸采女。言辭善巧隨意眷屬。并所受用上妙珍寶見第五層。五地菩薩云集其中。為安眾生。演說妙法。諸所施為。無非利樂。成就如來最勝論者。陀羅尼門。諸三昧海。及諸世間種種明智。光明印行。見第六層。有諸菩薩。皆已成就甚深智慧。了達法性。得大總持。三明六通。皆悉具足。入普藏門。出障礙境。住不二法。現佛威儀。于不可說妙莊嚴海道場眾中。而共集會。各以異名。分別顯示般若波羅蜜門。所謂寂靜藏般若波羅蜜門。善巧分別諸眾生智般若波羅蜜門。不可動轉般若波羅蜜門。離欲光明般若波羅蜜門。不可降伏藏般若波羅蜜門。照眾生輪般若波羅蜜門。隨順教網般若波羅蜜門。功德海藏般若波羅蜜門。普眼舍得般若波羅蜜門。入無盡藏隨順修行般若波羅蜜門。入一切世間無盡方便海般若波羅蜜門。入隨諸世間一切教海般若波羅蜜門。無礙辯才般若波羅蜜門。隨順眾生普照無礙般若波羅蜜門。離垢光明般若波羅蜜門。常觀宿緣而布法云般若波羅蜜門。說如是等百萬阿僧祇般若波羅蜜門。遍不可說道場眾會。顯示莊嚴甚深智慧。見第七層。得如響忍諸菩薩等。充滿其中。以方便智。分別演說諸出離門。悉能聞持一切如來所說正法。見第八層。得不退轉神通智力無量菩薩。共集其中。以微細智。觀諸世間。知諸佛剎道場眾會。如幻如焰。如影如像。無有實性。見諸如來無分別境。現一切佛普遍色身。能以一音遍十方界。其身普詣一切道場。盡于法界。靡不周遍。普入佛境。普見佛身。普能受持一切佛法。普于一切佛眾會中。而為上首。演說法要。見第九層。一生所系諸菩薩眾。于中集會。見第十層。一切如來充滿其中。從初發心。修菩薩行。超生死輪。成大愿海。具勝神通。得勝自在。以勝威力。凈佛國土。殊勝莊嚴。普現十方道場眾會。演說正法。乃至示滅。盡未來際。調伏利益。化度眾生。如是一切。悉使明見。  
　　爾時善財。見如是等奇特事已。白言圣者。昔于何處。種何善根。獲如是等殊勝果報。致此一切清凈眾會。長者告言。善男子。我念往昔過佛剎極微塵數劫。有世界。名種種色莊嚴輪。佛號無邊光圓滿法界普莊嚴王如來應正遍知明行足善逝世間解無上士調御丈夫天人師佛世尊。與百千億聲聞眾俱。智毗盧遮那而為上首復與百千億菩薩眾俱。智日威德光而為上首。時彼國王。名法自在。佛受王請。入摩尼幢莊嚴園中。我于衢路。奏妙樂音。燒一丸香。而以供養。由彼如來與諸菩薩及聲聞眾。受我供故。令此香煙起大香云。普遍虛空而為蔭蓋。于閻浮提。七日七夜。普雨種種無邊眾色眾生身相微妙香云。又令樂音出生種種美妙音聲。普遍虛空。演出如來不可思議三世無礙廣大智聚。令其聞者。除滅一切煩惱垢障。增長一切真實善根。速疾圓滿一切智智。普能發起種種神通。我時以此供養善根。回向三處。一愿永離貧窮困苦。二愿常見諸佛菩薩。三愿恒聞諸佛正法。由是因緣故獲斯報。善男子。我唯知此菩薩無障礙愿普遍莊嚴福德藏解脫門。如諸菩薩摩訶薩。得不思議功德寶藏。出不思議無量功德。入無分別如來身海。蔭無分別無上法云。修無分別功德助道。起無分別普賢行網。證無分別三昧境界。等無分別菩薩善根。住無分別如來所住。見無分別三世平等。于一切劫。不生疲厭。住不可壞普眼境界自在之地。而我云何能知能說彼功德行。善男子。南方有國。名曰藤根。其國有城。名普遍門。中有長者。名為普眼。汝詣彼問。菩薩云何學菩薩行。修菩薩道。時善財童子。頂禮其足。繞無數匝。殷勤瞻仰。辭退而去。  
　　爾時善財童子。于寶髻長者所。聞此解脫已。深入諸佛無量知見。安住菩薩無量勝行。了達菩薩無量方便。希求菩薩無量法門。清凈菩薩無量信解。明利菩薩無量諸根。成就菩薩無量欲樂。通達菩薩無量行門。增長菩薩無量愿力。建立菩薩無邊勝幢。發起菩薩無邊智慧。證得菩薩無邊法光。普入菩薩無邊大會。于菩薩法。決定無疑。趣求菩薩清凈解脫。住菩薩心。深信愛樂。隨順作意。漸次前行。至藤根國。處處尋訪彼城所在。雖歷艱難不憚勞苦。身無疲倦。心無厭退。但唯正念善知識教。愿常親近承事供養。遍策諸根。離眾放逸。于善知識。心恒愛樂。然后乃到普遍門城。百千聚落周匝圍繞。其城廣大。種種莊嚴。稃灕崇峻。衢路寬平。市列百工。貨多珍異。往來委輸。人物可觀。爾時善財。于彼城內。推求尋覓長者所居。人咸報言。住市肆中鬻香藥處。聞已往詣。見其處在香臺座上。即前禮足。合掌而立。白言圣者。我已先發阿耨多羅三藐三菩提心。而未知菩薩云何學菩薩行。修菩薩道。長者告言。善哉善哉。善男子。汝已能發阿耨多羅三藐三菩提心。善男子。我昔曾于文殊師利童子所。修學了知病起根本。殊妙醫方。諸香要法。因此了知一切眾生種種病緣悉能救療。所謂風黃痰熱。鬼魅蠱毒。乃至水火之所傷害。如是一切內外諸疾品類無邊。我悉能于一念之中。以種種方藥。如法療治。咸令除差。施其安樂。如是法門。汝應修學。善財復言。圣者。我問菩薩所修妙行。云何說此世俗醫方。長者告言。善男子。菩薩初學修菩提時。當知病為最大障礙。若諸眾生。身有疾病。心則不安。豈能修習諸波羅蜜。是故菩薩。修菩提時。先應療治身所有疾。菩薩復觀一切世界所有眾生。營辨事業。受于欲樂乃至出家。精勤修習。得圣道果皆因國王。王之理化要因無病。何以故。以諸人王。是諸眾生安樂本故。菩薩起化。先療國王。次治眾生。令無患苦。然后說法。調伏其心。善男子。菩薩若欲治諸病者。先當審觀諸病因起。品類增損無量無邊。我今為汝說其少分。善男子。一切眾生。因四大種和合為身。從四大身。能生四病。所謂身病。心病。客病。及俱有病。言身病者。風黃痰熱而為其主。言心病者。顛狂心亂而為其主。言客病者。刀杖所傷。動作過勞。以為其主。俱有病者。饑渴寒熱。苦樂憂喜而為其主。其余品類。展轉相因。能令眾生受身心苦。善男子。如是眾病。貧賤人少。多勞役故。富貴人多。過優樂故。善男子。一切眾生。皆以無量極微大種聚集成身。猶如大海眾微水滴。如是人身。毛及毛孔。各三俱胝。三俱胝蟲之所依住。以是諦觀。皮膚穿漏。兩眼睛內。手足掌中。脂膏集處。毛蟲不生。其余身分。間無空缺。善男子。又觀此身。唯五大性。何等為五。所謂堅濕暖動及虛空性。所言堅者所謂身骨三百六十。及諸堅鞕皆地大性。凡諸濕潤。皆水大性。一切暖觸。皆火大性所有動搖。皆風大性。凡諸竅隙皆空大性。然彼四大皆多極微。于空界中。互相依住。極微自性。微細難知。除佛菩薩。余無能見。善男子。如是五大和合成身。如世倉篅。終歸敗散。如是身器。由業所持。非自在天之所能作。亦非自性。及時方等。譬如陶師埏埴成器。內盛臭穢。彩畫嚴飾。誑惑愚夫。又如四蛇置之一篋。如是四大和合為身。一大不調。百一病起。是故智者應觀此身如養毒蛇。如持壞器。善男子。汝復應知內身外器。皆四大成。從始至終。五時流變。云何外器五時流變。謂盡虛空十方世界眾生。所感妄業所持。劫初成時。人壽無量。自然化生。無我我所。次食段食貪等現行。次由我所共立田主。以為統御。次壽漸減。乃至十年。由惡業故。起小三災。至第五時。世界將壞。火災既起。梵世皆空。水災風災。相續亦爾。善男子。是名外器五時流變。云何內身五時流變。謂嬰孩位。心無分別。如劫初時人無我所。次童幼位。能辨是非。如第二時立自他別。次壯年位。縱貪嗔癡。如第三時共立田主。次衰老位。眾病所侵如第四時壽等損減。次至死位。身壞命終。如第五時世界壞滅。是名內身五時流變。善財白言。圣者。如是五時。因何而起。普眼告言。善男子。時無自體。分別所成。隨妄業輪。循環無際。如人睡覺則名初時。從初剎那及怛剎那。次名臘縛牟呼栗多。晝夜年劫。時多差別。或約一歲。分為六時。所謂春時。熱時。雨時。秋時。寒時。雪時。是故智者。知病增損。善達方域。所有諸時。謂春雪時。痰癊病動。于熱雨際。風病發生。于秋寒時。黃熱增長。總集病者。隨時增長。善男子。我今為汝已說諸病隨時增長。如是身病。從宿食生。若諸眾生。能于飲食。知量知足。量其老少。氣力強弱。時節寒熱。風雨燥濕。身之勞逸。應自審察。無失其宜。能令眾病無因得起。善男子。我此住處。常有十方一切眾生諸病苦者。來至我所。而求救療。我以智力。觀其因起。隨病所宜。授與方藥。平等療治。普令除差。復以種種香湯沐浴上服名衣。瓔珞莊嚴施諸飲食。及諸財寶。珍玩資具。皆悉與之。咸令充足。然后各為如應說法。令其永斷心病煩惱。所謂為諸一切貪欲多者教不凈觀。嗔恚多者教慈悲觀。愚癡多者教其分別種種法相。等分行者。為其顯示不凈慈悲。或略中廣。殊勝法門。如是隨應。斷諸煩惱。為欲令其發菩提心。稱揚一切諸佛功德。為欲令其起大悲心。顯示生死無量苦惱。為欲令其增長功德。贊嘆修集無量福智。為欲令其發大誓愿。稱贊調伏一切眾生。為欲令其修普賢行。說諸菩薩住一切剎。于一切劫修諸行網。為欲令其具佛相好莊嚴色身。稱揚贊嘆檀波羅蜜。為欲令其得佛清凈無垢法身。稱揚贊嘆尸波羅蜜。為欲令其得佛功德不思議身。稱揚贊嘆忍波羅蜜。為欲令其獲于如來無能勝身。稱揚贊嘆勤波羅蜜。為欲令其得佛清凈無與等身。稱揚贊嘆禪波羅蜜。為欲令其得佛究竟平等法身。稱揚贊嘆般若波羅蜜。為欲令其得佛普現差別色身。稱揚贊嘆方便波羅蜜為欲令其為諸眾生。住一切劫。心無厭倦。稱揚贊嘆愿波羅蜜。為欲令其普現其身。嚴凈一切諸佛剎土。稱揚贊嘆力波羅蜜。為欲令其現清凈身。隨眾生心悉使歡喜。稱揚贊嘆智波羅蜜。為欲令其獲于究竟最勝凈妙無染著身。稱揚贊嘆永離一切諸不善法。回向諸佛一切善法。如是種種廣以財法。施諸眾生。悉滿所愿。各令授化歡喜而去。善男子。我又善知和合一切諸香要法。所謂無等香王香。頻頭薩哩多香王香。(此香狀如水滴)無能勝香王香。種種覺悟香王香。阿縷拏襪低香王香(其香色赤如初日色樹汁流以為香)隨身所欲出生香王香。隨時堅細栴檀香王香。龍勝堅固栴檀香王香。(梵音烏洛迦婆啰香)堅黑沉水香王香。不動諸根香王香。如是等香。悉知出處功能勢力。及其貴賤調理之法。善男子。我持此香。以為供養。普見諸佛。所愿皆滿。所謂救護一切眾生愿。嚴凈一切佛剎愿。供養一切如來愿。善男子。我欲供養然此香時。從一一香。出無量香。遍滿十方一切法界一切如來道場海中。化為種種香宮殿。香垣墻。香樓閣。香欄楯。香卻敵。香門戶。香窗牖。香半月。香羅網。香形像。香圓光。香嚴具。香光明。香云雨。香幢。香帳。香幡。香蓋。莊嚴十方一切法界。處處充滿。以為供養。善男子。我唯知此令一切眾生普見諸佛承事供養歡喜法門。如諸菩薩摩訶薩。如大藥王。若見若聞。若憶。若念。若同住。若共行。若稱名。若隨喜。皆獲利益。無空過者。若有眾生。暫得值遇。必令銷滅一切煩惱。入于佛法。離諸苦蘊。永息一切生死怖畏。到無所畏一切智處。摧壞一切老死大山。安住平等大涅槃城。而我云何。能知能說彼功德行。善男子。于此南方。有一大城。名多羅幢。彼城有王。名甘露火。汝詣彼問。菩薩云何學菩薩行。修菩薩道。時善財童子。禮普眼足。繞無數匝。殷勤瞻仰。一心戀慕。辭退而去。  
　　爾時善財童子。于普遍眼善知識所。聞說菩薩能令眾生普見諸佛歡喜法門。隨順憶念。心心相續。歡喜踴躍。作是思惟。善知識者。以善方便能攝受我。以深重心能守護我。令我于阿耨多羅三藐三菩提。得不退轉。如是專念。生凈信心。欣慶心。怡暢心。調順心。勇進心。寂靜心。廣大心。莊嚴心。無著心。無礙心。得心。自在心。常作心。師心善巧分別心。普生眾行心隨聞解法心。遍往佛剎心。見佛莊嚴心。恒不離佛心。專求十力心。一向無退心。漸次前行。經歷國邑村營聚落。然后乃至多羅幢城。處處尋求見王方便。于時遇有多聞多解諸婆羅門。在于四衢。談論世法。善財往問。云何得見甘露火王。時彼多智大婆羅門。問善財言。仁從何來。何所求請。欲見我王白言。我從藤根國來。普眼長者。教我獲得歡喜法門。令我來此。求見大王。請問菩薩行菩薩行。婆羅門言。彼藤根國安隱。豐樂。仁之色相。德慧莊嚴。舍彼來此。必獲利益。以仁大智。必見我王。仁且安坐。聽我所說。我王恒居寶嚴正殿。坐勝摩尼師子之座。頒行正法。成就眾生。善財復言。何故大王。名甘露火。答言。我王具足七支。行中道化。治罰惡人。銷其過犯。猶如烈火。安攝善人。與其快樂。譬如甘露。以是慈悲平等教化。增其壽命。心無厭足。故我國人。美王盛德。歌贊王猷。咸稱我王。為甘露火。我王復以種種方便。調御眾生。決其諍訟。撫其孤弱。恤其煢獨。遂其勝行。皆令永斷十不善業。正修十善。如轉輪王所行之法。善財復言。云何名為具足七支行中道化。答言。審聽當為宣說言。七支者。一有君德。天下仰戴如人之首。二有輔臣。左右忠良如人之臂。三有國境。寬富包容如人之腹。四有險固。囊結萬方如人之臍。五有倉庫。財食充盈。所往無難。如人之髀。六有兵威。士馬精銳。制動由己。如人之脛。七有鄰境。貢賦以時。往復王命。如人之足。復有二法。能持七支。一謂威勇。二謂智謀。二德相資。如人目足。七支依住。正教施行。所向皆從。靡不流布。如山出云。如地持物。澤潤卉木。德被黔黎。由是四海。皆遵圣化。支德互闕。如車只輪。如鳥一翼。決定不能翔空致遠。我王咸具。名稱普聞仁復當知。我國大王。成就九法。能轉王輪。何等為九。一德伏四鄰。自修職貢。二貢賦不入。恩信感之。三感之不從。說其君臣。令相疑阻。四彼或革心。君臣異議。說使和同。令歸圣化。五善說不聽。王師討伐。六觀彼主率將德有無。七審其寡德議其城守。八知彼牢城料兵強弱。九自揣國中人和兵銳。我國大王。具此九法。慧眼常明。照矚一切。是故八表咸歸正化。自求臣屬。永不退還。譬如眾流潮宗于海。皆同一味。無有異心。仁者當知。我國大王。奉事多佛。是大菩薩。具大慈悲。應現人間。覆育群品。知諸眾生。應漸調伏。先宣王法。漬潤其身。究竟令其心得解脫。是故我王有二圣德。何等為二。一者內德。種族真正。仁慧深遠。二者外德。如上略明后當廣說。善財白言。云何內德。愿為說之。答言仁者。我國大王。種族尊勝。嫡嗣承襲。歷代相傳。入胎處胎。諸天護念。出胎已后。乃至受位。福慶交至。萬國歡娛。圣德日躋。博聞強記。仁智孝友。恭慈惠和。聽視聰明。具諸慚愧。有具足力。身無眾患。含垢忍辱。心無卒暴。尊賢重德。愍哀庶類。于己財位。恒知止足。于他危難。常思救護。善攝五根。不縱情志。辯才無礙。能師子吼。發言誠諦。離諸愛恚。善解世間殊音異論。威儀整肅。人咸畏敬。慰諭輔臣。撫育黎庶。憐愍眾生。等心無二。察人辭色。悉知其心。見象馬形。亦知善惡。于有恩德。報復無疲。于怨惡人。善巧將護。行幸城邑。端坐車中。審諦自心。無內外顧。依時出入。以慰國人。有或不順。返逆王命。酷害王民。動作非法。先以善言。如法開示。舍逆從順。王必慈恕。依所領處。不減不奪。亦不驅擯。聞命不悛。當加討罰。克敵制勝。務在安人。是故我王。善稱遐布。仁者當知。居俗日夜。分為八時。于晝與夕。各四時。異一一時。中又分四分。通計日夜三十二分。以水漏中。定知時分。晝四時者。自雞鳴后。乃至辰前。為第一時。辰初分后。至午分初。為第二時。午中分后。乃至申前。為第三時。申初分后。至日沒前。為第四時。于第一時。日未出前。為初二分。日出已后。乃至朝畢。為后二分。如是四分。名日初時。我王精勤。不著眠睡。于夜四時。二時安靜。第三時起。正定其心。受用法樂。第四時中。外思庶類。不想貪嗔。自晝初時。先嚼楊枝。乃至祠祭。凡有十位。何者為十。一嚼楊枝。二凈沐浴。三御新衣。四涂妙香。五冠珠鬘。六油涂足。七擐革屣。八持傘蓋。九嚴侍從。十修祠祭。善財問言。云何大王。每自晨朝。要嚼齒木。乃至祠祭。然后臨朝。答言仁者。世界增長。要因于王。王欲理人。先自理身。以身安故。心意和平。神清體和。布化無爽。是故我王。先嚼楊枝。乃至祠祭。又此十事。一一能生十種功德。初嚼楊枝。具十德者。一銷宿食。二除痰癊。三解眾毒。四去齒垢。五發口香。六能明目。七澤潤咽喉。八唇無皴裂。九增益聲氣。十食不爽味。晨朝食后。皆嚼楊枝。諸苦辛物。以為齒木。細心用之。具如是德。  
　　復次我王。香水沐浴。具十功德。一能除風。二去魑魅三精氣充實。四增益壽命。五解諸勞乏。六身體柔軟。七凈除垢穢。八長養氣力。九令人膽勇。十善去煩熱。  
　　復次我王。御新凈衣。具十功德。一增長吉祥。二行步適悅。三眷屬愛敬。四處眾無畏。五安樂身心。六能益壽命。七凈無塵垢。八名稱遠聞。九賢圣護念十一切贊嘆。  
　　復次我王。涂諸妙香。具十功德。一增益精氣。二令身芳潔。三調適溫涼。四長其壽命。五顏色光盛。六心神悅樂。七耳目精明。八令人強壯。九瞻睹愛敬。十具大威德。  
　　復次我王。冠妙珠鬘。具十功德。一勝福日增。二殊珍自至。三顏色充悅。四辯才清暢。五具足吉祥。六身心無惱。七吉慶恒集。八益其壽命。九具大膽勇。十奉覲歡喜。  
　　復次我王。足涂香油。具十功德。一能除風疾。二身心輕利。三耳目聰明。四增益精氣。五念無忘失。六減省昏睡。七眠夢吉祥。八延其壽命。九除諸垢穢。十不生眾疾。  
　　復次我王。擐妙革屣。有十功德。一足趺柔軟。二身觸輕安。三行步有力。四益其精氣。五舉止安詳。六增長壽命。七威儀整肅。八左右歡喜。九形相端嚴。十諸天敬畏。  
　　復次我王。侍衛持蓋。具十功德。一威嚴尊重。二顏色鮮明。三露行去熱。四不犯風塵。五能遮雨濕。六不視無福。七眾人敬畏。八身得安寧。九益壽增氣。十清凈光華。  
　　復次我王。莊嚴侍衛。具十功德。一威儀嚴整。二令人敬畏。三增王膽勇。四佐王威勢。五降伏惡人。六天神自衛。七禁御暴獸。八舒暢王意。九邪魅不侵。十行王教令。如是莊嚴眷屬圍繞。故我大王。如御駕駟。檢察前后。調息自他。寬猛合度。剛柔稱適。如大舶主。統領諸船。隨有穿漏。應時補塞。奉侍王人。內宮采女。耆德耄齒。監守王宮。妍貌壯年。令其侍衛。或前行導引。燒香散華。吹貝鼓樂。歌詠贊嘆。種種莊嚴。或侍從王行。執扇持拂。涂香衣服。眾妙資具。隨時受用。靡不備足。如是導從。以候王心。  
大方廣佛華嚴經普賢菩薩行愿品卷第十二 入不思議解脫境界普賢行愿品  
　　時婆羅門。復告善財言。我王圓滿如上種種法式清凈威儀。先入道場。禮敬賢圣。上祈福祐。澤潤含生。或祠祭祖宗。思報恩德。教人孝敬。冥益萬方。或出游巡狩。撫俗省方。御眾班師。功成告謝。水旱災祥。省躬慶祐。祀祭之時。一心專念。恭敬無怠。如對目前。想其儀形。思其教誨。感涕薦奉。罄志無私。國內輔臣。有功有德。賢良節行。在家出家碩德高年人所宗事。設命終已。圖畫形容。隨其行業。建諸塔廟。我王如是日日之中。內盡誠心。外精供事。飲食財寶。上妙珍奇祠敬禮拜。曾無懈廢。如上十種首嚼齒木乃至祠祭。于晝初時前二分畢日初出時。先召良醫。候其安否。晝夜時分。服食量宜。次召歷算。占候陰陽。風雨日辰。星月運數。行度差正。隱現災祥。福慶禳除。靡不誠告。中外款候。可以密聞。于此時中。一以言聽。所為既訖。正坐臨朝。十千大臣。前后圍繞。共理王事。出納王言。聽事畢來。盡晝初時。為后二分。次第二時。進御王膳。奏妙音樂。種種歡娛。以悅王意。于第三時。沐浴游宴。十億采女。內奏樂音。容止殊麗。周匝環繞。軟意承旨。恒起慈心。清凈園林。處處嚴飾。若聞若見煩惱銷除。盡第四時。于王正殿。敷置眾寶莊嚴論座。于王國內。處處請求有大智慧沙門婆羅門得道果者。演說正法。聽聞其義。合掌恭敬。禮拜問訊。盡恭敬心。盡尊重心。請令安坐。然后咨問。何等善法。何等惡法。何正何邪。何損何益。可行則行。可止則止。復應數集宿舊智臣高道隱逸。咨承不逮。以達聰明。詢問國政。評其德失。由斯王德漸盛漸圓。國內眾生。展轉安樂。能令世化為解脫因。所以者何。一切菩薩諸所施為。無非佛事。譬如白月初出漸明至十五日。光明圓滿。流照十方。亦如海潮月初漸起至十五日。大起潮波。洄澓萬里。法王政化亦復如是。王德增長。若無國王智臣耆舊。如船無主漩洄覆沒。又如眾生渴乏時。雨求天帝釋。釋天護念。設不降雨。經于十年。是諸眾生。亦不必死。若無國王。一日之中。萬姓荒亂。相殘害盡。以是當知。覆護眾生。王勝帝釋。復次我王。由聞勝法。常自省誡。以化群生。每至臨朝。力勢雄猛。王德增上。威伏強鄰。外設朝儀種種嚴衛。奏妙音樂。肅敬侍王。王與內宮眷屬圍繞。就師子座。身心無畏。如日出云光顯自在。猶天帝釋。處眾天中。置四大人于殿四角。身被金甲。如四天王。左右侍衛。執諸兵仗。顯示我王巍巍威德。王志含容。心卑萬姓。不聽不視。恒思順行。如海吞流。如山蘊寶。樂音靜息。內外一心。爾時我王遍觀輔相種種威儀珍嚴妙飾。知如幻化。自堅其心。以慈軟音。而說偈言。  
　　合會須臾散　　榮貴盡無常 
　　人命如電光　　強力皆歸死 
　　死魔虧盛滿　　無常壞寶山 
　　勝法恒堅牢　　應修不放逸  
　　王說偈已。宣令群臣。各歸常位。理王政事。利益眾生。心無懈廢。仁者當知。如是名為我王內德。善財白言。云何復名王德外化。答言仁者。一切眾生。及器世間。安立護持。皆是眾生自業果報。及諸國主德力任持。劫初成時。此器世間。人皆化生。肢體圓滿。不藉衣食。形相充盈。照耀身光。無有晝夜。宿惑既勝。地味隨生。乃至漸生自然香稻。后立田主。遐邇同歸。覆育均平。為剎帝利。自是至今。王化不絕。有欲之人。無主則亂。國有君主。一切獲安。故名王力能護眾生。仁者當知。人有四姓。一婆羅門種。多修口業。二剎帝利種。多修手業。三吠舍種。多修田業。四戍達羅種。修馳逐業。其余雜類旃陀羅等。多皆修習惡律儀業。然此四姓。及余雜類業習不同。居處亦異。從少至老。所務雖殊。皆崇四事。云何為四。一修持藝業。二營辦資財。三共受欲樂。四各求解脫。言藝業者。并從髫齔以至壯年。各于其倫。習學其事。若婆羅門業。修智慧。圖書印記。緯候陰陽。身相吉兇。圍陀典籍。剎帝利種。增修射御。政在養人。功存禁暴。弦歌悅眾征罰不庭。吠舍田業。播種耕耘糧聚倉儲人天國本。戍達羅種。通商有無。興販往來。務滋貨殖。言營財者。業藝既成。咸務自事。各于其黨。競構資生。言受樂者。既豐財利。卜定厥居。婚樂宴游恣娛聲色。言解脫者。要言二類。一婆羅門剎利王種。發既斑白。年逾五十。力邁色衰。厭世求道。情深出要。咸謂真修。所習既殊。師承自異。九十六種。各業本宗。或求生天。或計解脫。二者釋種如來弟子。三乘學人。服甘露味。修習慈悲。利益群品。如是種種邪宗正宗。在家出家。精心道檢。皆依王國。而得住持。并因我王演化流布故。諸學者。如世輪繩。藝業所修。如聚泥土。王行正化。如匠埏埴。巧益自他。如成眾器。若無王力。功行不成。法滅無余。況能利濟。又彼所修一切功德。六分之一。常屬于王。王之福山。崇固難壞。其余外境。正化不行。國內之人。恣情積惡。令修善者。無以暫安。如是障修及造不善所有罪業。六分之一。還屬彼王。王之罪山。牢峻難壞。是故我王福慧殊勝。時婆羅門。復告善財。仁豈不聞地神語耶。地神常言。我負大地。一切所有。及須彌山。不以為重。亦無厭心。于三種人。我恒厭倦。不欲勝持。何等為三。一心懷叛逆。謀害人王。二念棄恩親。不孝父母。三撥無因果。毀謗三尊。破法輪僧障修善者。如是三人。我極患重。乃至一念不欲任持。復次我王。宣流正化。諸佛護念。何況龍神。以是正心。能制諸惡。如執鉤策。邪法不生。能與世間作無利者。感化調伏。正見修行。亦如牛王。王若行時。一切諸牛悉皆隨從。王亦如是。正化流行。一切有情悉皆隨順。又如鐵鉤能制狂象。王治正化。能伏惡人。究竟令其同歸解脫。  
　　復次我王建國體人。恒在三事。一念除五怖。二慎擇三臣。三精修御膳。所以者何。樹君養人。事先除怖。臣德允備足以弼諧。御膳精羞。愛身及物。教人忠孝親長尊嚴。善財白言。云何五怖。此國獨無。答言。仁者。一王德簡儉。財賦均平。無國王貪奪怖。二王族貞賢。不貪為寶。無近臣侵抑怖。三宰官循職。惠恕充懷。無酷吏傷殘怖。四人皆義讓。國無欺枉。無盜賊偷劫怖。五鄰境雍和。承風向化。無外境寇難怖。余國五怖。人必不安。是故我王圣化無外。善財白言。云何三臣王所慎擇。答言。仁者。如日天王。高居日殿。去地四萬二千由旬。四天下人。不睹形色。但蒙光照。瞻仰日輪。咸知所在。我王圣德。如彼日輪。大明御宇無幽不燭。開物成務。辯別除昏。十千大臣。一億猛將。皆王照使。為國之光。慎擇三臣。統茲百辟。何等為三。一者輔臣。二者將帥。三者使臣。言輔臣者。弼諧王化。代王理政。上佐王德。下恤王人。進賢任能。清心奉職。如日照曜。類辯群分。二將帥者。主兵大臣。必在忠淳。深仁厚義。德行兼茂。勇略無虧。為護眾生。除惡務本。如日照曜。滌闇除昏。初自七月至十月終。嚴鼓戒兵。順天肅勵。乘便逐宜。安營相地。如是主將。受命臨戎。攻守以時。戰無不利。仁復應知。我國五城。云何為五。一者山城。憑高據崄。斷岸周圍。二者水城。塹以江河。沿流四繞。三者沙城。曠磧懸遠。外無水草。四者土城。堅壁高壘。內實兵儲。五者人城。主圣臣賢。深謀遠略。如是五城。量宜相敵。人城最勝。我國所尊。故我大王。住不思議神通妙化。三使臣者。所謂行人。受使四方。往復王命。如日照使流光原濕幽谷無私。所以者何。王德精微。王居深密。萬方不睹。四海莫知。皆由使臣宣布王澤。殊方款塞。八表欽承。未安者安。已安不退。是故我王。與諸耆舊宰輔大臣。精選良能。慎擇其事。要言王使十德乃堪。一資忠奉信。二愛敬君親。三強記博聞。四識量宏達。五才辯縱橫。六精閑內外。七謙卑仁讓。八剛正無瑕。九儀范出群。十通王密意。具茲十德。受命宣威。凡所經游。清身潔獨。不惛酒色。不寢眾居。醉后眠中。慮泄樞密。奉使鄰國必達王言。不以利遷。不以威變。行藏進退。靡不合時。風俗土宜。任物成化。于王權變。了達無疑。務顯得能。以慰殊俗。由此三臣成王德化。變惡顯善。威被萬方。如日流光。照物除暗。遠近皆明故。我國中稟王圣化。多諸善眾。動靜合宜。或所游止。不狎惡人。所謂撥無因果。棄背君親。性少慈悲。好見他過。庸賤卑猥。不畏罪違。多欲多嗔。無慚無愧。心頑性怯。忌勝嫉能。如是等人。皆不親近。亦不乘御。[怡-臺+龍]悷不調。諸惡象馬亦不馴養。無益禽獸亦不經游。深山大澤。空聚冢間。曠野山崄。惡獸非人之所住處。亦不正視酒肆屠坊淫穢之處。若或遭遇勝吉祥事。右旋禮敬。為護福故。曾不履踐佛法眾僧父母師長大人之影及所行跡。于可尊崇有德人所。恭敬禮拜。心無輕慢。見諸佛塔靈廟僧坊仙圣所居勝人住處。自勸勸他。遵崇修葺。令其成就。以是天龍咸生歡喜。風雨以時。五谷豐登。兆庶安樂。王之左右。所使忠良。佞媚兇殘。不能親近。如栴檀林。栴檀圍繞。不雜伊蘭。如無熱池。香流德水。無諸堿味。王遠惡人。亦復如是。非如甘果猛獸所藏。善財復言。何等之人。堪典御膳。答言仁者。典御膳人。應具十德。何者為十。一種姓清凈。二三業調柔。三忠孝備足。四信讓謙和。五知王食性。六妙閑食禁。七善調體味。八知王食時。九體食甘毒。亦善解除。十知所應食晝夜月時。具此十德。可典王廚。量所使人。及治食處。清凈香潔。監守無違。  
　　婆羅門言。仁復應知。我常思念。天上人間。若聞若見。凡諸勝類。一切功德。觀我圣王。靡不咸具。是義云何。  
　　仁者當知。師子獸王一德最勝。謂無二心。如殺大象盡其勢力。殺余小獸盡力亦然。我王亦爾。不畏大事。不輕小事。盡悲智力。究竟無遺。  
　　仁者當知。諸水鳥王皆具二德。一審諦其心。如取魚時。入水翹立。一心覘視。嶷然不動。二靜觀水族。所欲皆從。我王亦爾。高居俯視。聽政萬方。寂然不動。感通無礙。言不虛發。一切自成。  
　　婆羅門言。仁復應知。我王三德。圣化流行。如金輪世調善馬王。有三功德。何等為三。一心性和柔。力能致遠。二不畏寒暑。涉險能安。三調怨易事。常無不足。我王亦爾。一言必柔實。以法利人。教化眾生。畢竟成就。二克勤庶政。心無險易。能舍珍財。調給一切。三大智勇健。調諸怨敵。賦稅量宜。恒知止足。具此三德。扇以和風。他國畏威。自境懷惠。  
　　婆羅門言。仁復應知。我王四德。圣化流行。如摩伽國妙音雞王有四功德。何等為四。一立信司晨。二守義均食。三對敵賈勇。四不隨牝雞。我王亦爾。一賞罰應時。二萬方均濟。三義伏強御。四內言不聽。具茲四德。化洽無圻。  
　　婆羅門言。仁復應知。我王五德。圣化流行。如欲天上善時鵝王有五功德。何等為五。一染合有時。二呼鳴無畏。三量宜求食。四心無放逸。五不受諸鳥諂佞言辭。我王亦爾。一清心寡欲。不縱內宮。二發言審諦。外無違命。三取與不差。務充衣食。四調心道檢。離過精勤。五成就正心。不親諂佞。具茲五德。惠及八荒。  
　　婆羅門言。仁復應知。我王六德。圣化流行。如摩伽國勝德犬王有六功德。何等為六。一隨得而食。二少得知足。三趣安便睡。四草動易覺。五貧富一心。六勇防盜賊。我王亦爾。一萬方貢獻。任土無違。二儉時少奉。恒懷慚愧。三所作吉祥。易得安眠。四正見在懷。動念便覺。五重德尊親。愍哀貧賤。六思存庶品。念護無時。威勇自在。無諸寇難。具茲六德。億兆同心。以是思惟。觸類成德。仰嘆我王名稱高遠。善攝眾生。精勤匪懈。如是增數二十一種殊勝功德。我王能行。一切怨敵自然散滅。所有外寇不能入國。仁復應知。若有闕此二十一德。但有三德。亦善治化。一能散珍財。赒給一切。二寧舍身命。無虛誑言。三具大勇猛。能制怨敵。設無此三。但有一德。亦能政化。謂有大福德。如是仁王。最為第一。譬如八萬四千法門終歸勝義。王亦如是。種種奇謀。終歸福德。王若有福。王之國土。休泰和平。無為無事。眾生富樂。化及萬方。近益身心。遠同解脫。由王慈福仁惠所成。廣說我王妙行無盡。  
　　時婆羅門。為善財童子。如是稱贊甘露火王內外功德。令欣敬已。欲重宣此義。以偈贊曰。  
　　眾生于世界　　三毒風所吹 
　　將墜惡趣中　　非王不能制 
　　含生著五欲　　貪暴由是生 
　　王依正法持　　令趣真常道 
　　傾奪于財色　　由無王法持 
　　譬如河池魚　　大小相吞食 
　　王法持自他　　現未常安樂 
　　正化廣流布　　咸為解脫因 
　　人以王為命　　王以法為身 
　　世道既和平　　佛法由茲始 
　　政暴人思亂　　刑疏于不行 
　　恩威不爽時　　萬國常休泰 
　　多生事多佛　　福德勝為王 
　　悲深惠益深　　億兆同康樂 
　　我王生盛族　　威光同日輪 
　　忘己濟群生　　率土無貧乏 
　　知身本不凈　　無常之所侵 
　　調心大丈夫　　守正非余事 
　　蒸人如旱草　　惠化洽油云 
　　慈心降德音　　澤潤諸含識 
　　王者順人心　　愛恤人穌息 
　　威行肅貪暴　　賞罰稱其宜 
　　或有妙形聲　　含毒人非愛 
　　或具大聰睿　　染欲蔽其心 
　　我主勝端嚴　　懲忿誡諸欲 
　　心如凈明鏡　　鑒物未嘗私 
　　明鏡唯照形　　不鑒于心想 
　　我王心鏡凈　　洞見于心源 
　　左右無佞邪　　耳目唯良善 
　　諂媚及殘暴　　本所不能親 
　　或有肆奸意　　欲害于王人 
　　王心鑒未形　　悉使歸忠正 
　　芳林伏猛獸　　堿海毒清流 
　　蠹政害良人　　兇邪敗君德 
　　香河流德水　　甘果茂甘林 
　　八表同歡康　　臣賢由主圣 
　　王持防患戒　　濟眾潔其源 
　　富壽利群生　　拔出貪嗔海 
　　慈悲既深廣　　正法亦遐宣 
　　老幼與孤煢　　護育令安樂 
　　尊賢貴有德　　重齒敬其親 
　　戚屬與妃嬪　　內外咸雍穆 
　　溫言調萬姓　　和色奉師尊 
　　祠敬無惰容　　福流千萬代 
　　古先無道主　　驕侈慢宗親 
　　徇己不憂人　　惡稱恒流布 
　　我王知幻境　　利物以忘身 
　　有道庇眾生　　具吉祥名稱 
　　貪嗔與慳嫉　　皆為諸苦因 
　　愚惑常不知　　感報猶影響 
　　王以人為本　　億兆同一身 
　　役使如四肢　　勞逸無過分 
　　我王鏡前躅　　垂范為元龜 
　　動作順人心　　舍惡而從善 
　　愛人如愛己　　率己以隨人 
　　九族既從風　　百辟遵王政 
　　八方歸圣化　　端拱以無為 
　　推功因理心　　心靜曾無事 
　　忠臣輔我主　　順動如股肱 
　　萬國達聰明　　四海稱君德 
　　諦承諸佛教　　以法悟眾生 
　　令其了自心　　日照蓮華發 
　　國人護我主　　猶王護國人 
　　如林衛獸王　　獸護于林藪 
　　余國多五怖　　王貪及寵臣 
　　酷吏陷非辜　　盜賊公偷劫 
　　自境有四患　　外寇必來侵 
　　我王內外清　　國人無五怖 
　　世間有四業　　一智二珍財 
　　三受五欲樂　　四求于解脫 
　　諸王多未具　　歿世人莫稱 
　　如風持韛囊　　風息命隨絕 
　　我王備四法　　智德瑩其身 
　　富有妙珍財　　赒濟于窮乏 
　　五欲無倫匹　　不染如蓮華 
　　但為引眾生　　后令入佛智 
　　住如幻解脫　　示現處貪嗔 
　　變化治惡人　　皆令向佛道 
　　不久汝當見　　種種方便門 
　　究竟利眾生　　是故聲遠震 
　　妙慧以為風　　常命恒無盡 
　　汝應速瞻詣　　勿生懈慢心 
　　一見勝智人　　過住百千歲 
　　有或壽千歲　　恒食人所棄 
　　不知三世事　　亦寡法財寶 
　　飽腹資欲心　　人形畜無別 
　　少學或心高　　易滿如牛跡 
　　如鼠手持物　　自謂己能多 
　　智海廣難量　　不測反增謗 
　　牛飲水成乳　　蛇飲水成毒 
　　智學成菩提　　愚學為生死 
　　如是不了知　　斯由少學過 
　　是故我國人　　多聞無厭怠 
　　我王多輔臣　　國城亦險固 
　　豐財饒士馬　　鄰國皆親好 
　　如是具七支　　勇智恒依住 
　　人間與天上　　種種勝功德 
　　利益諸眾生　　如上所宣說 
　　智人聞一義　　觸類廣無涯 
　　要言為法王　　調身安萬姓 
　　世榮恒不退　　出世妙難思 
　　如海納川流　　包容益深廣  
　　時婆羅門。偈贊王已。告善財言。仁者當知。諸眾生身。毛及毛孔。各三俱胝。今我大王。有三俱胝內行功德。外行功德亦三俱胝。以是德化。惠育含生。我向為仁才說大王一毛功德。其余王德深廣難陳。我智微淺。何能思說。況我緣務無暇久言。我王今者正殿施化。汝應往詣一心瞻見。爾時善財。聞婆羅門說是語已殷勤禮足。辭詣王宮。遙見彼王處于正殿。坐那羅延金剛妙寶大蓮華藏師子之座。阿僧祇眾摩尼寶以為其臺。阿僧祇日光明寶以為其足。阿僧祇妙寶形像以為莊嚴。金繩為網彌覆其上。阿僧祇摩尼寶聚光明照耀。阿僧祇天妙寶衣。敷置其上。種種天香而用普熏。種種寶華布散其地。無數寶幢四面行列。無數寶幡周遍垂布。孔雀尾色種種光明天摩尼寶以為其帳。而覆其上。爾時大王。壯年盛色。尊重可畏。相好具足。微妙莊嚴。如意摩尼以為寶冠。莊嚴其首。閻浮檀金以為半月。莊嚴其額。帝青摩尼無垢寶王以為耳珰。莊嚴其耳。無價摩尼如意寶王以為瓔珞。莊嚴其頸。無垢光照天妙摩尼如意寶王以為印釧。莊嚴其臂。閻浮檀金以為傘蓋。眾寶間錯以為輪輻。光味摩尼以為其臍。百千鬘網交絡嚴飾清凈藏寶以為其鈴。恒出妙音。演無盡法。夜光摩尼。放大光明。周遍十方。以為照耀。具足圓滿。毗琉璃寶以為其竿。人恒執持以覆其上。甘露火王王德增上。有大力勢。威伏遠方。鄰國諸王。靡不欽奉。以離垢繒。而系其頂。十千大臣。前后圍繞。十萬猛卒。左右行列。形貌可畏。如閻羅使。攘臂嗔目。咬齒虬眉。執持器仗。見者惶怖。國內眾人。有犯王法。或奪他命。或盜他財。或侵他妻。虛妄離間。粗惡無義。貪嗔邪見。作如是等種種惡業。身被五縛。將詣王所。隨罪治之。或以火燒。或以湯煮。或投煻煨。或灌沸油。種種焚炙。令其糜爛。或驅上高山。推令墮落。或斬其首。或斷其腰。或截耳鼻。或刖手足。或挑雙目。或剝身皮。或解其體。肢節分離。聚骨成山。流血為池。復見血中人頭手足骸骨遍滿。復有無數豬狗野干烏鷲之類。競趣池中。飲血啖肉發大惡聲。人聞恐怖。池中死尸。種種形色。或有青瘀。或有膿流。臭穢縱橫。膖脹爛壞。腸胃藏腑。悉皆出現。爪發筋脈散布池中。或有輕罪。苦楚鞭笞。斷截肢解。種種刑害。呻吟號叫。出大怖聲。或呼父母。或呼眷屬聲如雷震。酸切人心。有如是等無量苦毒。譬如眾合大地獄中。善財見已。作如是念。我為利益一切眾生。發阿耨多羅三藐三菩提心。修菩薩道。求菩薩行。問善知識。云何修習菩提善根。云何遠離諸不善根。今見是王。舍善根法。作大惡業。逼害眾生。乃至斷命。曾不畏懼未來惡道苦業。現前臨欲顛墜。云何于此。而欲求問。行菩薩行。學菩薩道。能生具足廣博大悲。救護眾生。以如是心。種種思念。作是念時。于虛空中。有天告曰。善男子。汝不憶念普眼長者善知識教。及向所見諸婆羅門贊嘆此王種種功德微妙法耶。善財仰視。而白之曰。我深憶念。曾無忘失。諸天復言。善男子。汝若常念慎莫生疑。善男子。汝莫厭離善知識語。善知識者。恒以正法引導于汝。豈令汝墮險惡處乎。善男子。菩薩巧行方便智不可思議。攝受眾生智不可思議。護念眾生智不可思議。利樂眾生智不可思議。治罰眾生智不可思議。清凈眾生智不可思議。成熟眾生智不可思議。深入眾生智不可思議。度脫眾生智不可思議。知眾生時智不可思議。知眾生根智不可思議。愍念調伏諸眾生智不可思議。善男子。汝詣王所。深心請問學菩薩行修菩薩道。爾時善財。聞天語已。前詣王所。頂禮王足。繞無數匝。合掌白言。圣者我已先發阿耨多羅三藐三菩提心。而未知。菩薩云何學菩薩行。修菩薩道。我聞圣者。善能誘誨。愿為我說。時甘露火王。理王事已。執善財手。將入內宮。命之同座。而告之言。善男子。汝當觀我所住宮殿。及諸資具。善財如語。即遍觀察見彼宮殿。廣博無比。眾摩尼寶之所合成。百千眾寶以為樓閣。赤真珠寶以為其柱。種種色寶間錯廁鈿。不思議摩尼寶。騰光普照。種種摩尼寶隨處莊嚴。以牟薩羅孽磨妙寶。以為茵蓐。莊嚴其地。無數百千種種色寶。以用莊嚴師子之座。毗盧遮那摩尼寶王而為其帳。以覆座上。如意寶王種種色網。周匝垂覆。師子王光味摩尼微妙寶幢周回建立。復有種種妙寶池沼。池水清凈具八功德。碼瑙寶王砌壘其岸。種種色寶以為欄楯。處處寶樹行列莊嚴。一一寶墻周匝圍繞。侍從采女具足十億。妙色端嚴令人喜見。容止美麗儀范可觀。凡所施為。無非巧妙。軟意承旨。常起慈心。善財見已。生希有想。王時告言。善男子。于意云何。如汝所見。諸可愛果。如是色相。如是眷屬。如是榮樂。如是富饒。如是自在。豈是惡業而能感耶。白言不也。善男子。我得菩薩如幻解脫。善男子。今我國土所有眾生。多行惡業如旃陀羅我于如是不受善教諸惡眾生。作余無量種種方便。不能令其舍離惡業回向善道。善男子。我為調伏彼諸眾生令成熟故。大悲先導。化作惡人。于惡人前。示造諸惡。及變化作忍害之人。逼惱責罰。種種苦治。令其國內作惡眾生。見是事已。心生惶懼。心生恐怖。于諸欲樂。心生厭離。心生怯弱。便能永斷一切惡業。發菩提心。得不退轉。善男子。以是當知。汝向所見造惡眾生受諸苦者。及彼能治暴惡眾生。皆是變化。善男子。我以如是種種方便。令諸眾生斷其所作十不善業。具足修習住十善道。究竟利樂。究竟安隱。究竟圓滿。永斷諸苦。住于如來一切智地。善男子。我身語意憶想。未曾于一眾生而行惱害。善男子。如我意者。寧盡未來。受無間苦。終不發起一念嗔心。于一蚊一螘微細眾生。起惱害想。何況造作如是惡業。善男子。我自憶念。乃至夢中。未曾一念心生放逸。況于覺悟而殺人耶。所以者何。人是福田。能生一切諸善果故。譬如此中十六大國乃至一切地居眾生。依于大地。安立生長。而得住故。如是一切賢圣道果。皆依于人而能修證。善男子。我唯得此如幻解脫變化法門。如諸菩薩摩訶薩得無生忍。知諸有趣悉皆如幻。知菩薩行悉皆如化。知諸世間悉皆如影。知一切法悉皆如夢。入真實相無著法門。隨順法界。修諸妙行。猶如帝網。以無著智。行于境界。無有障礙。平等普入。三昧法門。已得自在旋陀羅尼。住佛境界。如影隨形。而我云何能知能說彼諸菩薩行智功德。善男子。于此南方。有城名妙光。王名大光。汝詣彼問。菩薩云何。學菩薩行。修菩薩道。時善財童子頂禮王足。繞無數匝。殷勤瞻仰。辭退而去。  
大方廣佛華嚴經普賢菩薩行愿品卷第十三 入不思議解脫境界普賢行愿品  
　　爾時善財童子。一心正念。隨順思惟。彼王所得幻智法門。觀察彼王如幻解脫。思惟彼王如幻法性。發如幻愿。凈如幻法。悟如幻業。隨順如幻成就之法。出生如幻不思議智。清凈如幻三世性相。以如幻智起于種種如幻變化。如是思念。漸次前行。經歷人間聚落城邑。或至曠野巖谷險難山川原隰。處處尋求無有疲懈。然后乃至妙光大城。于其門側。問眾人言。此名何城。何王統御。人咸報言。此妙光城。是大光王之所住處。時善財童子。歡喜踴躍。志樂清凈。一心瞻慕。作如是念。我善知識。在此城中。我今必當親得奉覲。聞諸菩薩所行之行。聞諸菩薩出要之門。聞諸菩薩所證之法。聞諸菩薩不思議功德。聞諸菩薩不思議自在。聞諸菩薩不思議平等。聞諸菩薩不思議勇猛。聞諸菩薩不思議境界。聞諸菩薩不思議法性。聞諸菩薩不思議三昧。聞諸菩薩不思議解脫游戲。聞諸菩薩不思議廣大清凈。作是念已。入妙光城。周遍觀察見此大城。眾寶嚴飾。以金銀琉璃。玻璃赤珠。硨磲碼瑙七寶所成。七重寶塹周匝圍繞。八功德水盈滿其中。底布金沙。光明照耀。優缽羅華。波頭摩華。拘物頭華。芬陀利華。遍布其上。其水清徹。隨時溫涼。白栴檀泥。澄垽其下。其水隨泥。如栴檀色。寶多羅樹。七重行列。枝葉繁茂。蓊郁莊嚴。七重金剛。以為垣墻。所謂師子光明金剛垣。無能超勝金剛垣。不可沮壞金剛垣。精進難伏金剛垣。堅固無著金剛垣。天衣網藏金剛垣。無垢妙色金剛垣。如是七重。一一圍繞。悉以無數摩尼妙寶間錯莊嚴。閻浮檀金種種眾寶。而為埤堄。金銀琉璃。赤珠碼瑙。玻璃海藏。真珠等寶。以為嚴飾。其城縱廣一十由旬。周回八方。面開八門。皆以七寶周遍嚴飾。帝青琉璃。以為其地。眾色雜寶。隨處莊嚴。種種珍奇。甚可愛樂。其城內有十億街道。一一道邊。安布妙寶。以為莊嚴。過天帝釋所游之路。一一道間。皆有無數萬億眾生。于中止住。無數百千廣大宮殿。一一皆以眾寶合成。復有無數不思議閻浮檀金樓閣。帝青琉璃摩尼寶網。羅覆其上。無數不思議白銀樓閣。赤真珠摩尼寶網。羅覆其上。無數不思議毗琉璃樓閣。廣博妙藏摩尼寶網。羅覆其上。無數不思議玻璃樓閣。日藏摩尼王網。羅覆其上。無數不思議光照世間摩尼寶樓閣。吉祥光藏摩尼王網。羅覆其上。無數不思議帝青摩尼寶王樓閣。妙光摩尼王網。羅覆其上。無數不思議眾生海藏摩尼寶王樓閣。焰光明藏摩尼王網。羅覆其上。無數不思議金剛寶王樓閣無能勝幢摩尼王網。羅覆其上。無數不思議栴檀香王樓閣。天曼陀羅華摩訶曼陀羅華網。羅覆其上。無數不思議無等香王樓閣。種種華網。羅覆其上。有如是等無數不思議種種莊嚴妙寶樓閣。種種寶網羅覆其上。一一樓閣。眾寶欄楯。周匝圍繞。寶多羅樹次第行列。皆以寶繩而為界道。一一寶繩。懸以金鈴。一一金鈴眾寶鬘絡。如孔雀尾。異色端嚴。風動成音。聞之可意。其城復有阿僧祇摩尼寶網。阿僧祇寶鈴網。阿僧祇天香網。阿僧祇天華網。阿僧祇寶形像網。其城復有阿僧祇金剛帳。阿僧祇寶衣帳。阿僧祇寶蓋帳。阿僧祇寶幡帳。阿僧祇寶山帳。阿僧祇寶華鬘帳。阿僧祇寶樓閣帳之所彌覆。處處羅列寶蓋幢幡。城中寶池。德水盈滿。底布金沙。光映內外。天諸妙華敷榮其上。天諸寶鳥浮戲其中。出和雅音。悅可人意。池岸階砌。七寶莊嚴。帝釋寶池無以為比。當此城中。有一樓閣。名妙法藏。阿僧祇種種色寶以為莊嚴。光明照耀最勝無比。眾生樂見心無厭足。彼大光王常處其中。  
　　爾時善財童子。于彼大城。妙寶樓閣。寶池寶塹。寶樹寶墻。寶蓋寶幢。寶鈴寶網。如是一切珍寶妙物。受用資具。乃至男女六塵境界。皆無愛著。唯于正法園苑之中。深心渴慕。但正思惟究竟之法。一心愿樂。見善知識。漸漸前行。普遍觀察。見大光王。去于所住樓閣不遠。四衢道中。坐如意摩尼寶蓮華藏廣大莊嚴師子寶座。紺琉璃寶以為其足。金繒為帳。眾寶為網。閻浮金繩交絡嚴飾。上妙天衣以為茵蓐。四布敷設。阿僧祇妙寶形像隨處莊嚴。其王具有三十二種大人之相八十隨好。而以嚴身。如真金山光色熾盛。如凈空日威光赫奕。如盛滿月見者清涼心無厭足。如梵天王處于梵眾。威德殊勝。亦如大海聚功德寶無量無邊。亦如大云遍法性空法雷震吼。如凈空界顯現種種法門星象。如雪山王相好樹林以為嚴飾。如須彌山四色普現眾生心海。如寶洲渚種種智寶充滿其中。于王座前。復有無量金銀琉璃真珠摩尼珊瑚琥珀珂貝璧玉諸珍寶聚種種寶衣華鬘瓔珞。及諸飲食。皆悉充滿。復見無數百千萬億駟馬寶車。百千萬億天諸妓樂。百千萬億天諸妙香。百千萬億病緣湯藥。無數乳牛蹄角金色。無數千億端正女人。上妙栴檀以涂其體。天衣瓔珞種種莊嚴。六十四能靡不該練。儀范禮則悉皆善知。隨眾生心而以給施。城邑聚落。四衢道側。相次陳列。福舍義堂。滿二十億。安置一切珍寶妙物。及諸飲食。充滿其中。一一道傍有二十億諸大菩薩。以此諸物。惠施眾生。令無所乏。為欲攝受諸眾生故。為欲發起一切眾生愛敬心故。為欲發起一切眾生歡喜心故。為欲發起一切眾生踴躍心故。為欲清凈一切眾生正信心故。為令眾生心清涼故。為令眾生除愛熱故。為令眾生息煩惱故。為令眾生解真實故。為令眾生入種智故。為令眾生舍怨敵故。為令眾生離諸惡故。為令眾生拔邪見故。為令眾生凈諸業故。  
　　時善財童子。五體投地頂禮王足。繞無數匝。合掌而立。白言圣者。我已先發阿耨多羅三藐三菩提心。而未知菩薩云何。學菩薩行。修菩薩道。我聞圣者。善能誘誨。愿為我說。  
　　時王告言。善男子。我得凈修菩薩大慈幢行解脫門。清凈滿足。善男子。我于無量百千萬億乃至不可說不可說佛所。親近聽聞。問難此法。隨順思惟。審諦觀察。清凈悟入。修習莊嚴。善男子。我以此法為王。以此法教敕。以此法攝受。以此法隨逐世間。以此法興行政化。以此法調伏眾生。以此法引導眾生。以此法憐愍眾生。以此法安慰眾生。以此法運載眾生。以此法令眾生趣入。以此法令眾生修行。以此法與眾生方便。以此法令眾生思惟諸法究竟實性。以此法令眾生安住大慈。以慈為主。具足慈力。如是令住利益心。安樂心。哀愍心。攝受心。守護眾生心。常不舍離心。拔眾生苦無休息心。代諸眾生恒受苦心。令諸眾生住安樂心。為令眾生舍離一切障蓋纏縛得自在故。為令眾生究竟安樂于諸眾生得自在故。為令眾生永斷如草蔓莚滋長生死心故。為令眾生永斷如河。相續流注結使心故。為令眾生永斷煩惱習氣心故。為令眾生住于法性寂靜心故。為令眾生永息一切不善法故。為令眾生截生死流入法流故。為令眾生入深法界。心無退轉。以智慧火燒煩惱薪。永斷一切五道生處。具菩薩行。向一切智。心海清凈無諸濁亂。信力堅固。諸天魔梵沙門婆羅門人與非人所不能動善男子。我住如是大慈幢行解脫門故。能以正法教化世間。善男子。我國土中。一切眾生。皆于我所。無有恐怖。善男子。若有一切貧乏眾生。裸露饑羸。來至我所。或求衣服或求飲食。乃至求索一切所須受用之物。我開庫藏示令知見。而告之言。汝等昔來。為此財寶。造十不善種種惡業。由是業故。貧窮裸露衣食不充。我于今者。悉施汝等。恣意取之。既自充足。隨力修行。莫造諸惡。莫害眾生。莫起諸見。莫生執著。汝等貧乏。若有所須。當來我所。及四衢道二十億處。義堂福舍。一切財寶種種具足。汝隨意取。勿生疑難。善男子。此妙光城所住眾生。皆是菩薩發大乘意。行大乘行。于諸眾生起大悲心。普遍清凈。隨心所欲所見不同。或見此城其量狹小。或見此城其量廣大。或見此城土沙為地。或見琉璃眾摩尼寶以為其地。或見垣墻聚土成立。或無能勝金剛所成。或見其地高下不平。或見其地平坦如掌。或見屋宅土木所成。或見殿堂眾寶嚴飾。及諸樓閣階墀窗闥軒檻戶牖。如是一切無非妙寶。  
　　善男子。若有眾生。其心清凈。曾種善根。供養諸佛。發心趣向一切智道。以一切智為歸依處。及我昔時修菩薩行。以四攝事。曾所攝受。則見此城。具足眾寶清凈莊嚴。余皆見穢。  
　　善男子。此國土中一切眾生。五濁世時。隨本業習。樂造諸惡。我起憐愍。攝受彼心。而欲救護入于菩薩大慈為首隨順世間大三昧門。善男子。我當入此三昧門時。彼諸眾生所有怖畏心。惱害心。怨敵心。諍論心。如是諸心悉自銷滅。何以故。入于菩薩大慈為首順世三昧。本性功能法如是故。善男子。且待須臾。自當得見。時大光王。即入此定。其城內外六種震動。寶地寶墻寶堂寶殿臺觀樓閣階砌戶牖。如是一切互相沖擊。悉向于王。咸作曲躬敬禮之像。咸出妙音。稱贊王德。其城內外所有人民。靡不同時歡喜踴躍。俱來王所。投地頂禮。近王所住。鳥獸之屬。互相瞻視。起慈悲心。咸向王前。恭敬禮拜。一切山原。及諸草樹。莫不回轉咸向于王如禮敬像。陂池泉井及以河海悉皆騰溢流注王前。十千龍王。起大香云。震雷激電。灑細香雨。復有十千六欲天王。所謂四大天王。忉利天王。夜摩天王。兜率陀天王。妙變化天王。他化自在天王如是等王。而為上首。于虛空中。作眾妓樂。阿僧祇天女歌詠贊嘆。阿僧祇天寶華云。阿僧祇天寶香云。阿僧祇天寶鬘云。阿僧祇天末香云。阿僧祇天寶衣云。阿僧祇天寶蓋云。阿僧祇天寶幢云。阿僧祇天寶幡云。遍虛空中而為嚴飾。供養于王。復有[醫-酉+言]羅缽那大象王。以自在力。于虛空中。布阿僧祇大寶蓮華。垂阿僧祇天寶瓔珞。阿僧祇寶繒帶。阿僧祇寶嚴具。阿僧祇寶衣服。阿僧祇寶鬘。阿僧祇寶華。阿僧祇寶香。阿僧祇燒香。阿僧祇涂香。種種奇妙。以為嚴飾。阿僧祇天女出美妙音。歌詠贊嘆。閻浮提內復有阿僧祇百千萬億諸羅剎王。諸夜叉王。鳩槃茶王。毗舍阇王。諸鬼王等。或居陸地。或處虛空。或住山間。或居大海。如是一切飲血啖肉。殘害眾生。皆起慈心。愿行利益。明識后世。不造諸惡。恭敬合掌。頂禮于王。恐怖不生身心寂靜。皆得無量廣大安樂。如閻浮提。余三天下乃至三千大千世界。并及十方百千萬億那由他世界。其中所有毒惡眾生。悉亦如是。如是一切。皆以菩薩大慈為首隨順世間三昧法門力如是故。  
　　時大光王。從三昧起。告善財言。善男子。我唯得此菩薩大慈幢行順世三昧解脫門。如諸菩薩摩訶薩。為高蓋慈心普蔭諸眾生故。為圓滿平等救護無分別故。為修行下中上行悉等行故。為大地能以慈心任持一切諸眾生故。為盛滿月福德光明于諸世間平等現故。為凈日輪以智光明照了一切所知境故。為世明燈能破眾生諸黑闇故。為水清珠能清眾生諂誑濁故。為如意寶能滿眾生心所愿故。為猛疾風任持眾生及三昧宮殿一切智智大法城故。而我云何能知其行。能說其德。能稱量彼福德大山。能瞻仰彼功德眾星。能觀察彼大愿風輪。能校量彼法平等力。能發起彼大修行心。能顯示彼大莊嚴海。能闡明彼普賢行門。能深入彼諸三昧窟。能贊嘆彼大慈悲云。能降注彼甘露法雨。善男子。于此南方。有一王都。名曰安住。有優婆夷。名曰不動。汝詣彼問。菩薩云何學菩薩行。修菩薩道。時善財童子。頂禮王足。繞無數匝。殷勤瞻仰。辭退而去。  
　　爾時善財童子。出妙光城行于道路。正念思惟大光王教。憶念菩薩大慈幢行。思惟菩薩順世三昧。普見彼不思議菩薩清凈身。普念彼不思議妙寶師子座。增長彼不思議大愿福德自在力。堅固彼不思議成熟眾生智。觀察彼不思議不共受用大威德。憶念彼不思議神通差別相。思惟彼不思議清凈大眾會。分別彼不思議菩薩所作業。憶念明了隨順信解。生歡喜心。生澄凈心。生猛利心。生欣悅心。生慶幸心。生踴躍心。生不亂心。生明照心。生堅固心。生廣博心。生無盡心。如是思惟。悲泣流淚。念善知識。實為希有難見難聞。善知識者。是我寶山。出生一切諸功德寶。能遍清凈諸菩薩行。圓滿菩薩一切凈念。清凈菩薩陀羅尼輪。顯發菩薩三昧光明。修治菩薩見佛境界。普雨一切諸佛法雨。顯現如來不思議智。顯示一切菩薩愿門。生長一切菩薩根芽。復作是念。善知識者。能救護我。令我不墮一切惡趣。善知識者。能引導我。令我得入平等佛慧。善知識者。能顯照我。令我了知諸夷險道。善知識者。能開示我。令我解了大乘奧義。善知識者。能勸發我。令我速入普賢諸行。善知識者。能曉悟我。令我速到一切智城。善知識者。能誨諭我。令我趣入法界大海。善知識者。能勸誘我。令我普見三世法海。善知識者。能教授我。令我得與眾圣集會。善知識者。能增長我。令我出生一切白法。念善知識。能以如是利益眾生。善財童子。如是思惟。涕淚盈目。彼常守護覺悟菩薩。猶影隨形。如來使天。于虛空中。而告之言。善男子。其有隨順善知識教。諸佛世尊悉皆歡喜。其有隨順善知識語。則得近于一切智地。其有能于善知識行心無疑惑。則常值遇一切善友。其有發心愿常不離善知識者。則得具足一切甚深最勝義利。善男子。汝可往詣安住王都。即當得見不動優婆夷大善知識。從彼請問諸菩薩行。  
　　爾時善財童子。從彼三昧智光明起。漸次游行。至安住城。周遍求問。不動優婆夷。今在何所。遇彼人眾。咸示之言。善男子不動優婆夷。身是童女。侍覲父母。在自宅中。與其親屬及無量人。周匝圍繞演說妙法。善財聞已。其心歡喜。生寂靜心。生愛敬心。如見父母念。我于今所愿圓滿。即詣不動優婆夷所。到彼宅門。住立觀察。入其宅內。見彼堂宇。微妙清凈眾寶莊嚴。金色光明普皆照耀。如是光明觸善財身。善財即時。獲得五百妙三昧門。所謂入一切安樂自在幢三昧門。了一切寂靜相三昧門。遠離一切世間三昧門。普眼舍得三昧門。如來藏三昧門。得如是等五百三昧門。以得如是三昧門故。身心柔軟。如七日胎。微妙輕安世無過者。又聞妙香。非諸天龍乾闥婆等人與非人之所能有。即前往詣。恭敬合掌。一心觀察。見其形色端正殊妙。十方世界一切女人無能與比。況復過者。唯除如來及以一切灌頂菩薩。其身殊勝。口出妙香。宮殿莊嚴。受用資具。眷屬圍繞。威光熾盛。清凈無染。悉無與等。況其過者。十方世界一切眾生。無有于此優婆夷所起染著心。若有眾生。暫得瞻見。所有煩惱悉自銷滅。譬如百萬大梵天王決定不生欲界煩惱。其有見此優婆夷者。不起煩惱亦復如是。十方眾生。觀此女人歡喜愛敬。心無厭足。唯除具足大智慧者。爾時善財童子。曲躬合掌。恭敬瞻視。正念觀察。見此女人。其身自在不可思議。色相顏容世無與等。光明洞徹物無能障。普為法界一切眾生。作大饒益無有窮盡。其身毛孔恒出妙香。眷屬無邊宮殿第一。功德深廣不可思議。莫能究盡知其涯際。生歡喜心。以偈贊曰。  
　　汝常護持清凈戒　　普修菩薩無垢忍 
　　堅進不動如金剛　　妙果超世無能比  
　　爾時善財童子。說此偈已。白言圣者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞圣者。善能誘誨。愿為我說。時不動優婆夷。以菩薩柔軟語。可愛語。慈悲語。慰諭善財。而告之言。善哉善哉。善男子。汝已能發阿耨多羅三藐三菩提心。善男子。我得菩薩難摧伏智慧。藏解脫門。我得菩薩堅固受持愿行門。我得菩薩一切法平等地總持門。我得菩薩一切法智光照辯才門。我得菩薩求一切法心無疲厭莊嚴三昧門。善財童子。白言圣者。菩薩難摧伏智慧藏解脫門。乃至求法心無疲厭莊嚴三昧門。境界云何。答言。善男子。此處甚深難知難信。善財白言。唯愿圣者。承佛神力。為我宣說。我因圣者善知識力。能信能受。能解能知。能甚深入。能隨順行。明了觀察。憶念修習。離諸分別。究竟平等。  
大方廣佛華嚴經普賢菩薩行愿品卷第十四 入不思議解脫境界普賢行愿品  
　　爾時不動優婆夷。告善財童子言。善男子。我憶過去。無垢光劫。彼劫有佛。名為修臂。十號圓滿。時有國王。名曰電授。唯有一女。即我身是。我于其夜分廢音樂時。父母兄弟悉已眠寢。五百童女亦皆昏寐。我于樓上仰觀星宿。于虛空中。見彼如來。如寶山王。無量無邊天龍八部。及不思議諸菩薩眾。所共圍繞。佛身普放大光明網。遍滿十方無所障礙。佛身毛孔皆出妙香。我聞是香。身體柔軟。心生歡喜。便從樓下。合十指掌。頂禮于佛。諦觀彼佛。不見頂相。觀身左右。莫知邊際。思惟彼佛諸相隨好。無有厭足。善男子。我于爾時。竊自念言。此佛世尊。作何等業。獲于如是勝妙之身。相好圓滿。光明具足。眷屬成就。宮殿莊嚴。福德智慧。總持三昧。神通辯才。咸不思議。善男子。時彼如來。知我心念。即告我言。汝應發難摧伏心斷諸煩惱。汝應發無能勝心破諸邪執。汝應發無退怯心入深法門。汝應發不動轉心拔生死苦。汝應發無迷惑心普于一切諸趣受生。汝應發無厭足心求見諸佛無有休息。汝應發無知足心悉受一切如來法雨。汝應發正思惟心普照一切佛法光明。汝應發大住持心普轉一切如來法輪。汝應發廣流通心隨眾生欲施其法寶。善男子。我于彼佛正等覺所。聞如是法。隨順趣求一切種智。心無退轉。求佛十力。求佛辯才。求佛光明。求佛色身。求佛相好求佛眾會求佛凈剎。求佛威儀求佛壽命。發是心已。深心愛樂如渴思水其心堅固猶如金剛。一切煩惱。及以二乘。所不能壞。善男子。我憶初發是心已來。經閻浮提極微塵數劫。尚不曾起一念欲心。況行其事。爾所劫中。于自親屬有過失者。尚不生起一念嗔心。況他眾生無過失者。爾所劫中。于其自身不生我見。況于眾具而計我所。爾所劫中。死時生時。及于胎藏入住出時。乃至夢中。未曾迷惑。起眾生想。及無記心。況于余時。爾所劫中。乃至夢寐。隨見一佛。未曾忘失。何況菩薩十眼所見。爾所劫中。受持一切如來正法。未曾忘失一文一句。乃至世俗所有言辭尚不忘失。何況如來語言藏中所宣妙法。爾所劫中。受持一切如來法海。一文一句無不思惟。如理觀察。乃至一切世俗之法。尚恒思惟觀察覺了。何況如來真勝義法。爾所劫中。受持一切如來法海。未曾于一法中不得三昧。乃至世間一切工巧技藝之法。一一法中亦復如是。爾所劫中。住持一切如來法輪。隨所住持未曾廢舍。一文一句亦無錯謬。乃至不曾生于世智。唯除為欲調伏眾生。爾所劫中。見諸佛海。未曾于一佛所不得成就清凈大愿。乃至于諸變化佛所悉亦如是。爾所劫中見諸菩薩修行妙行。無有一行我不成就。而得清凈。爾所劫中。所見眾生。無一眾生我不勸發阿耨多羅三藐三菩提心。未曾勸一眾生乃至一念發于聲聞辟支佛意。爾所劫中。于一切佛所聞之法。乃至一文一句。不生疑心。不生二想。不生分別想。不生種種想。不生執著想。不生高下想。不生勝劣想。不生愛憎想。乃至無一念中生如是想。善男子。我從是來。所見諸佛。常得親近。未曾舍離。常見菩薩未曾舍離。常見真實大善知識未曾舍離。常聞諸佛清凈大愿未曾舍離。常聞菩薩所修妙行未曾舍離。常聞菩薩波羅蜜門未曾舍離。常聞菩薩地智光明門未曾舍離。常聞菩薩總持三昧無盡藏門未曾舍離。常聞菩薩普入無邊世界網門未曾舍離。常聞菩薩普入無邊眾生界門未曾舍離。常聞菩薩。以智光明除滅一切眾生煩惱未曾舍離。常聞菩薩生長一切眾生善根未曾舍離。常聞菩薩能隨眾生遍周法界普現其身未曾舍離。常聞菩薩以妙言音開悟法界一切眾生未曾舍離。善男子。我得菩薩難摧伏智慧藏解脫門。我得菩薩求一切法心無疲厭莊嚴三昧門。我得菩薩堅固受持愿行門。我得菩薩一切法平等地總持門。我得菩薩一切法智光照辯才門。現不思議自在神變。汝欲見不。善財言唯。我心愿見。  
　　爾時不動優婆夷。不起龍藏師子之座。入菩薩難摧伏智慧藏解脫門。求一切法心無疲厭莊嚴三昧門。不空圓滿莊嚴三昧門。十力智輪現前三昧門。入如是等十億三昧門。入此三昧門時。十方各有不可說不可說佛剎極微塵數世界。六種震動。一一世界。皆悉清凈琉璃所成。一一世界中。有百億四天下。一一四天下。皆有如來。或升兜率。或時降生。入胎初生。出家苦行。或居道樹。或現降魔。示證菩提。受梵王請。趣波羅奈轉四諦輪。或從忉利還閻浮提。三道寶階從天而下。或時現處遍六大城。現大神通摧諸外道。或時現住毗耶離城狝猴池側。初制律儀。或時現處王舍大城靈鷲山等。說諸般若波羅蜜門。乃至或現拘尸那城娑羅林間。示般涅槃。如是所作。一切佛事。普遍十方清凈世界。一一如來放光明網。周遍法界。道場眾會。清凈圍繞。轉妙法輪開悟群品。時不動優婆夷。從三昧起。告善財言。善男子。汝見此不。汝聞此不。汝解此不。善財言唯。我皆已見。已聞已解。優婆夷言。善男子。我唯得此菩薩所修堅固受持大愿行門。求一切法心無疲厭莊嚴三昧智光明門。菩薩難摧伏智慧藏解脫門。一切法平等地總持門。一切法智光照辯才門。為一切眾生善巧方便。以妙言音。普遍一切。說微妙法。皆令歡喜。如諸菩薩摩訶薩。如烏灑婆鳥。游行虛空無所障礙。能入一切眾生大海。自在甚深。普遍觀察。見有善根已成熟者。即便執取置菩提岸。又如商客。入一切智大寶洲中。采求如來十力智寶。又如漁師。有具足力。持正法網。入生死海。漉諸眾生。如阿修羅王。能遍撓動三有大城。諸煩惱海。普令眾生究竟寂靜。又如日輪。出現虛空。照愛水泥令其干竭。猶如滿月出現虛空。令可化者心華開敷。猶如大地。普皆平等。無量眾生。于中止住。恒受履踐。心無分別。增長一切善法根芽。猶如大風所向無礙。能拔一切諸見大樹。壞散一切生死園苑。如轉輪王游行世間。以四攝事攝諸眾生。而我云何能知能說彼功德行。善男子。于此南方。有一大城。名都薩羅。其中有一出家外道。名曰遍行。汝詣彼問。菩薩云何。學菩薩行。修菩薩道。時善財童子。頂禮不動優婆夷足。繞無數匝。殷勤瞻仰。辭退而去。  
　　爾時善財童子。于不動優婆夷所。得聞法已專心憶持。所有教誨。所有示導。所有演說。所有贊嘆。所遇光照。皆悉隨順。生希有心。思惟觀察。普遍修習一心正念。漸漸前行。經歷國邑村營聚落。然后乃至都薩羅城。于日沒時。入彼城中。廛店閭里四達交衢處處尋求遍行外道。于高顯處。遠望觀察。其城東北。有一大山。名妙吉祥。善財童子。于中夜時。見此山頂。有大光明。峰巒峻峙。巖岫攢拱。草樹華林。靡不輝映。照耀城居。如日初出。見此事已。生大歡喜。作是念言。我必于此。見善知識。便從城出正念觀察。而登彼山。住立思惟。遙望瞻仰。見此外道于其山上平坦之處。徐步經行。色相圓滿。威光照耀。吉祥福焰。過于熾火。十千梵眾之所圍繞。大梵天王所不能及善財即時。往詣其所。頂禮其足繞無數匝。合掌前立。白言圣者。我已先發阿耨多羅三藐三菩提心。而未知。菩薩云何。學菩薩行。云何修菩薩道我聞圣者。善能誘誨。愿為我說。遍行答言善哉善哉。善男子。汝乃能發阿耨多羅三藐三菩提心。復能請問諸菩薩行。善男子。我已安住至一切處隨順遍行菩薩行。已成就普觀一切世間等無障礙三昧門。已成就無依無作神通力。已成就普門法界際般若波羅蜜。如是一切智慧光明。隨行圓滿。善男子。我能普于一切世間種種方所種種形色。種種相貌。種種歿生。種種行解。種種信樂。一切趣類。諸眾生中。所謂天趣。龍趣。夜叉趣。乾闥婆。阿修羅。迦樓羅。緊那羅。摩睺羅伽。地獄。畜生。閻羅王界。人非人等。一切趣類。或住諸見。或信二乘。或有愛樂大乘之道。如是一切諸眾生中。我以種種方便。種種智慧。種種教化。種種調伏。平等利益悉令圓滿。所謂或為演說一切世間種種技藝利益眾生。或為演說堅如金剛能破無明陀羅尼智。或為演說四攝方便攝諸眾生令得親近一切智道。或為演說諸波羅蜜。開示贊嘆。令其回向一切智位。或為稱嘆發菩提心。令其不失無上道意。或為稱贊諸菩薩行。令其滿足能凈佛剎度眾生愿。或為演說造諸惡業受地獄等種種苦報。令于不善深生厭離。或為演說供養諸佛種諸善根。決定獲得一切智果。令其發起歡喜之心。或為贊說一切如來應正等覺所有功德。令樂佛身求一切智。或為贊說諸佛威德。令其愿樂佛不壞身。或為贊說佛自在身。令求如來無能映蔽大威德體。善男子。我又于此都薩羅城。一切方所一切族類。若男若女諸人眾中。以善方便。示同其形。隨其所應。變化言音。種種差別。而為說法。諸眾生等。悉不能知我是何人從何而至。唯令聞者。如理修行。悟真實義。善男子。如于此城利益眾生。于閻浮提。城邑聚落。所有眾生。止住之處。悉亦如是。而為利益。善男子。閻浮提內九十六眾。各起異見而生執著。我悉于其中。方便調伏。令其舍離所有諸見。如閻浮提一切住處。余三天下。亦復如是。如四天下。小千中千大千世界。其中眾生。一切住處。亦復如是。如此三千大千世界。如是十方無量世界。一切住處。一切品類。諸眾生海。我悉于中。隨諸眾生心之所樂。以種種方便。種種法門。種種理趣。種種正行。種種事業。現種種色身。種種形相。種種言音。而為說法。令彼眾生。皆得利益。善男子。我唯知此至一切處隨順遍行菩薩行。如諸菩薩摩訶薩。得與眾生無差別身。得與一切眾生數等三昧。以變化身普入諸趣。于一切處。皆現受生。清凈光明。遍照法界。其有見者。無不蒙益。以無礙愿。住一切劫。得如帝網諸無等行。常勤利益一切眾生。雖于無量煩惱垢中。恒與共居。而無染著。普于三世眾生平等。以無我智。周遍照耀。以大悲藏。增長善根。而我云何能知能說彼功德行清凈智慧。善男子。于此南方。有一國土。名為廣博。彼有聚落。從國為名。其中有一鬻香長者。名曰具足優缽羅華。汝詣彼問。菩薩云何學菩薩行。修菩薩道。時善財童子。禮遍行足。繞無數匝。殷勤瞻仰。辭退而去。  
　　爾時善財童子。因善知識教。不顧身命。不著財寶。不耽五欲。不戀眷屬。不重王位。自在安樂。唯愿化導一切眾生。令其成熟。唯愿莊嚴諸佛剎土。普遍清凈。唯愿供養一切如來。心無疲厭。唯愿證知諸法實性。分明顯現。唯愿隨順甚深法界普遍無礙。唯愿修集一切菩薩大功德海。終無退轉。唯愿恒于一切劫中。修菩薩行。唯愿普入一切如來眾會道場。唯愿入于一三昧門。普現諸三昧門自在神力。唯愿于佛一法輪中。普持一切如來法輪。唯愿于佛一毛孔中見一切佛。心無厭足唯愿證得智慧光明。能持一切諸佛法藏。專求此等諸佛菩薩所有功德漸次游行。至廣博國。及其聚落。普遍尋求鬻香長者。見已前詣。頂禮其足。繞無數匝。合掌而立。白言圣者。我已先發阿耨多羅三藐三菩提心。欲求一切佛平等智慧。欲滿一切佛無量大愿。欲凈一切佛最上色身。欲見一切佛清凈法身。欲知一切佛廣大智身。欲凈治一切菩薩諸行。欲照明一切菩薩三昧。欲安住一切菩薩總持。欲堅牢一切菩薩功德。欲除滅一切所有障礙。欲游行一切十方世界。而未知。菩薩云何學菩薩行。云何修菩薩道。而能出生一切種智。長者告言。善哉善哉善男子。汝乃能發阿耨多羅三藐三菩提心。善男子。我善別知一切諸香。所謂一切香。一切燒香。一切涂香。一切末香。亦知調合如是香法。又知如是一切香王所出之處。又善了知天香龍香。夜叉香。乾闥婆阿修羅迦樓羅緊那羅摩睺羅伽人非人等所有諸香。又善了知治諸病香。斷諸惡香。除憂惱香。生染愛香。增煩惱香。滅煩惱香。令于有為生樂著香。令于有為生厭離香。舍諸驕逸香。聞法歡喜香。發心念佛香。證解法門香。圣所受用香。一切菩薩差別香。一切菩薩地位香。如是等香。及調和法。形相生起出現。成就清凈安隱方便境界。威力業用所從根本隨處隨人種類差別。如是一切。我皆了知。善男子。人間有香。名曰龍藏。因龍斗生。若燒一丸大如油麻。即能興起大香焰云。猶如帝網彌覆王都。于七日中。雨細香雨。若著身者。身即金色。若著衣服。皆悉變成拘蘇摩華色。若因風吹入宮殿中。一切臺殿樓閣堂宇。皆悉變為拘蘇摩華色。眾生嗅者七日七夜。歡喜充滿。身心快樂。惑熱清涼。無有諸病。及諸煩惱不相侵害。離諸憂苦。不驚不怖。不迷不亂。慈心相向。志意清凈。我知是已。如應說法。令其決定發阿耨多羅三藐三菩提心。善男子。摩羅耶山。出栴檀香。名曰牛頭。若以涂身。設入火坑。火不能燒。善男子。海中有香。名無能勝。若以涂鼓及諸螺貝。其聲發時。一切敵軍悉皆退散。善男子。阿那婆達多池邊。出沉水香。名蓮華藏。若燒一丸如麻子大。香氣普熏閻浮提界。眾生聞者。離一切罪。戒品清凈。善男子。雪山有香。名具足明相。若有眾生嗅此香者。其心決定。離諸染著。我為說法。莫不皆得離垢圓滿清凈三昧。善男子。羅剎界中有香名海藏。其香但為轉輪王用。若燒一丸。香氣所熏。王及四軍。皆騰虛空。游止自在。善男子。善法堂中有香。名香性莊嚴。若燒一丸。熏彼天眾。普令發起念佛之心。善男子。須夜摩天有香。名凈藏性。若燒一丸。熏彼天眾。莫不云集彼天王所。恭敬聽聞王所說法。善男子。兜率天中有香。名信度嚩啰。于一生所系菩薩座前。若燒一丸。興大香云。遍覆法界。普雨一切諸供養具。供養一切如來道場菩薩眾會。善男子。妙變化天有香。名奪意性。若燒一丸。于七日中。普雨一切不可思議諸莊嚴具。善男子。我唯知此調和香法。如諸菩薩摩訶薩。遠離一切諸惡習氣。為無垢香。永斷煩惱眾魔罥索。超諸有趣。得如幻智。于諸世間。皆無染著。具足圓滿無所著戒。凈無著智。行無著境。于一切處。悉無有著。其心平等。無著無依。而我何能知其妙行。說其功德。顯其所有清凈戒品。示其所作無過失業。闡其所有無過失智。辨其離染三業行門。善男子。于此南方。有一大城。名曰樓閣。彼有船師。名婆施羅。汝詣彼問。菩薩云何學菩薩行。修菩薩道。時善財童子。禮長者足。繞無數匝。殷勤瞻仰。一心戀慕。辭退而去。  
　　爾時善財童子。一心正念。向樓閣城。隨順思惟觀察道路。所謂觀道高卑。觀道夷險。觀道凈穢。觀道安危。觀道曲直。漸次而行。作如是念。我當親近彼善知識。善知識者。是成就修行諸波羅蜜。增勝道因。善知識者。是成就修行。普入法界無礙道因。善知識者。是成就修行。攝取一切眾生智道因。善知識者。是成就修行。令一切眾生不墮險惡道因。善知識者。是成就修行。令一切眾生離邪業道因。善知識者。是成就修行。令一切眾生滅煩惱道因。善知識者。是成就修行。令一切眾生除惡慧道因。善知識者。是成就修行。令一切眾生離憍慢道因。善知識者。是成就修行。令一切眾生拔惡刺道因。善知識者。是成就修行。令一切眾生舍惡見道因。善知識者。是成就修行。令一切眾生至一切智城道因。何以故。于善知識處。得一切善法故。依善知識力。得一切智道故。善知識者。難見難遇。于善知識。如是思惟。勤求作意。漸次前行。到彼城已。見彼船師。在城門外海岸上住。百千商人大眾圍繞。說大海法。方便開示佛功德海。即前往詣。頂禮其足。繞無數匝。一心合掌。白言圣者。我已先發阿耨多羅三藐三菩提心。而未知。菩薩云何學菩薩行。云何修菩薩道。我聞圣者。善能誘誨。愿為我說船師告言。善哉善哉。善男子。汝已能發阿耨多羅三藐三菩提心。今復能問生大智因。斷除一切生死苦因。往一切智大寶洲因。成就不壞趣大乘因。遠離二乘怖生死因。住諸三昧生智慧因。遍行菩薩微細行因。乘大愿車游菩薩行清凈道因。以菩薩行莊嚴無壞智清凈道因。普觀一切十方諸佛皆無障礙清凈道因。速能趣入一切諸佛甚深智海清凈道因。善男子。我在海岸樓閣大城。凈修菩薩大悲幢行。  
　　善男子。我普觀察閻浮提內。貧窮眾生為饒益故。修種種行。隨其所愿。悉令滿足。先以世間珍寶飲食。充足其意。復施法財。令其歡喜。令修福行。令生智道。令增善根力。令發菩提心。令凈菩提愿。令堅大悲力。令修能滅生死道。令起不舍生死行。令攝眾生海。令修功德海。令照諸法海。令見諸佛海。令入種智海。善男子。我住于此。如是思惟。如是作意。如是勤求。如是利益。如是安樂一切眾生。善男子。我知海中一切寶洲。一切寶處。一切寶性。一切寶根。一切寶種。一切寶類。我又能知凈一切寶。鉆一切寶。出一切寶。作一切寶。一切寶器一切寶用。一切寶境界。一切寶光明。我又能知一切龍宮。一切夜叉宮。一切羅剎宮。一切部多宮。如是一切差別住處。皆善回避。免其諸難。亦知大海漩澓淺深波濤遠近。水色好惡。種種不同。亦善別知日月星辰。列宿回轉。運行度數。變異災祥。晝夜晷漏。時分延促。亦知其船鐵木堅脆機關澀滑。水之大小。風之逆順。左右旋轉。安危之相。可行則行。可止則止。我以如是種種方便。常能利益一切眾生善男子。我以好船運諸商眾行安隱道。示其寂靜。無恐怖相。復為說法。令其歡喜。隨所樂欲。引至寶洲。與諸珍寶。咸使充足。然后將領還閻浮提。善男子。我將大船。如是往來。從昔至今。未曾損壞。若有眾生。得見我身。聞我法者。令其永不怖生死海。必得入于一切智海。必能竭盡諸愛欲海。能以智光照三世海。能盡一切眾生苦海。能凈一切眾生心海。速能嚴凈一切剎海。普能往詣十方佛海。普知一切眾生根海。普了一切眾生行海。普順一切眾生性海。善男子。我唯得此大悲幢行。若有眾生見聞憶念。與我同住。皆悉不空。如諸菩薩摩訶薩。善能游涉生死大海。能不染著諸煩惱海。能舍一切諸妄見海。能觀一切諸法性海。能以四攝攝眾生海。能善安住一切智海。能滅一切眾生著海。能平等住一切時海。能以神通度眾生海。能以其時調眾生海。而我云何能知能說彼功德行。善男子。于此南方。有一城邑。名樂瓔珞。中有長者。名為最勝。汝詣彼問。菩薩云何學菩薩行。修菩薩道。時善財童子。禮船師足。繞無數匝殷勤瞻仰。悲泣流淚。求善知識。心無厭足。于善知識。增戀慕心。增愛樂心。一心觀察。辭退而去。  
大方廣佛華嚴經普賢菩薩行愿品卷第十五 入不思議解脫境界普賢行愿品  
　　爾時善財童子。于諸眾生。起大慈普遍心。起大悲潤澤心。思惟相續。曾無間斷。福德智慧具足莊嚴正見圓滿。離諸塵垢。證法平等心無高下。隨順悟入一切智道。拔不善刺滅一切障。了達甚深覺法自性。堅固精進以為墻塹。不思議三昧而為園苑。以慧日光破無明闇。以方便風開智慧華。以廣大愿充滿法界。心常現入一切智城。如是勤求菩薩之道。漸次往詣樂瓔珞城。到彼詢求最勝長者。見在城東大莊嚴幢無憂林中。無量商人百千長者眾所圍繞。理斷人間種種事務。因為宣揚出世之法。令離見慢及我我所。舍所積聚眷屬珍財。滅除慳嫉一切疑執。心得清凈。無諸穢濁。獲凈信力。常樂見佛。受持佛法。生菩薩力。起菩薩行。入菩薩三昧。得菩薩智慧。住菩薩正念。增菩薩樂欲。發起無上菩提之心。爾時善財。即至其所。以身投地。頂禮其足。良久乃起。以尊重心。白言圣者。我是善財。我是善財。我專尋求菩薩勝行。菩薩云何學菩薩行。菩薩云何修菩薩道。隨修學時。常能化度一切眾生。常能現見一切諸佛。常得聽聞一切佛法。常能住持一切佛法。常能趣入一切法門。入一切剎。學菩薩行。常能久住一切大劫。修菩薩道。心無厭足。能知一切如來神力。能得一切如來護念。能入一切如來智慧。時彼長者。告善財言。善哉善哉。善男子。汝已能發阿耨多羅三藐三菩提心。善男子。我已成就至一切處凈菩薩行法門。無體無依無作無住神通之力。  
　　善男子。云何名為至一切處凈菩薩行法門。善男子。我于此三千大千世界欲界一切諸眾生中。所謂一切三十三天。一切須夜摩天。一切兜率陀天。一切樂變化天。一切他化自在天。一切魔天。及余一切欲界所居部類眷屬。一切天龍夜叉羅剎鳩槃茶乾闥婆阿修羅迦樓羅緊那羅摩睺羅伽人與非人。村營城邑。一切住處。諸眾生中。隨其所應。而為說法。令舍非法。令息諍論。令除斗戰。令止忿競。令破怨結。令解系縛。令出牢獄。令免怖畏。令斷殺生。乃至邪見一切惡業不可作事。皆令禁止。令其順行一切善法。諸可作事皆使正修。令其遍學一切技藝。于諸世間而作利益。為其分別種種諸論。隨其所應。令生歡喜。令漸成熟隨順。一切諸外道眾。為說勝慧。令斷諸見。令入佛法。乃至色界一切梵天。我亦為其說如是法。如于此三千大千世界。乃至十方十不可說百千億那由他佛剎極微塵數世界之中。我皆為其廣說正法。所謂佛法。菩薩法。聲聞法。獨覺法。說地獄趣。說地獄眾生受苦差別。說向地獄道。說畜生趣。說畜生眾生受苦差別。說向畜生道。說閻羅王界。說閻羅王界受苦差別。說向閻羅王界道。說天世間。說天世間受樂差別。說向天世間道。說人世間。說人世間受苦受樂。說向人世間道。善男子。我說如是種種世間。若集若壞若染若凈。為欲開顯菩薩功德。為令舍離生死過患。為令知見諸佛功德。為令知見諸有趣生。為令知見無障礙法。為令開發智慧光明。為欲顯示苦樂因起。為欲顯示入無相門。為令眾生舍諸想著。為令證得佛無依法。為令永滅煩惱業輪。為令能轉佛凈法輪。我為眾生說如是法。善男子。我唯知此至一切處凈菩薩行莊嚴法門無依無作無性無住神通之力。如諸菩薩摩訶薩。具足一切自在神通。悉能遍往一切佛剎。得普眼地。住凈耳根。悉聞一切音聲言說。普入諸法。智慧自在。勇健無比。離諸乖諍。以廣長舌。出平等音。其身妙好。同諸菩薩。與諸如來究竟無二。智身廣大。普入三世境界無際。同于虛空。而我云何能知能說彼功德行。善男子。于此南方。有一國土。名無邊際河。其國有城。名羯陵迦林。有比丘尼。名師子頻申。汝詣彼問。菩薩云何學菩薩行。修菩薩道。時善財童子。禮最勝足。繞無數匝。殷勤瞻仰。一心戀慕。辭退而去。  
　　爾時善財。童子漸漸前行。至無邊際河羯陵迦林。周遍尋訪師子頻申比丘尼。時無量人。咸告之言。善男子。此比丘尼。在勝光王之所舍施日光園中。說法利益無量眾生。善財聞已。歡喜踴躍。即詣彼園。周遍觀察。見其園中。有一大樹。名過滿月。形如樓閣。高廣嚴好。放大光明。照一由旬。復見葉樹。名曰普覆。其形如蓋。紺青光明。周遍照耀。復見華樹。名曰華藏。形色高潔猶如雪山。雨眾妙華如流香水。周遍普熏無有窮盡。猶忉利天歡喜園中波利質多羅樹。復有果樹。名為常熟。形如金山。味如甘露。柔軟香美常放光明。種種眾果。悉皆具足其中。復有摩尼寶樹。名毗盧遮那藏。其形無比。如妙高山。心王摩尼寶。最在其上。阿僧祇色相摩尼寶周遍莊嚴。栴檀摩尼以為樹果。眾雜珠網。羅覆其上。復有鬘樹。名為天寶。恒出妙寶瓔珞華鬘。如意寶王敷榮光耀。摩尼寶藏蘊伏其下。以為樹根。復有衣樹。名能清凈。常出眾色諸妙寶衣。垂布樹枝。以為嚴飾。有音樂樹。名為歡喜。其音美妙。過諸天樂。復有香樹。名遍莊嚴。恒出妙香。普熏一切園中。復有種種陂池。一切皆以七寶莊嚴。其池入處。眾寶莊嚴。眾色摩尼。而為欄楯。栴檀香末。凝積其中。上妙金沙彌布其底。八功德水清凈盈滿。優缽羅華。波頭摩華。拘物頭華。芬陀利華。遍覆其上。瞻博迦華。阿提目多迦華。婆利師迦華。曼陀羅華。摩訶曼陀羅華。如是等華。列植其岸。眾鳥和鳴。其聲清雅。種種天寶。妙莊嚴樹。行列園中。諸寶樹下。各各敷置寶師子座。以不思議種種妙寶而為莊嚴。布以天衣。熏以妙香。垂諸寶繒。施諸寶帳。閻浮金網。彌覆其上。寶鐸徐搖。出妙音聲。或有樹下敷蓮華藏師子之座。或有樹下敷香王摩尼藏師子之座。或有樹下敷龍象莊嚴摩尼王藏師子之座。或有樹下敷寶師子聚摩尼王藏師子之座。或有樹下敷毗盧遮那摩尼王藏師子之座。或有樹下敷十方毗盧遮那摩尼王藏師子之座。或有樹下敷因陀羅摩尼金剛王藏師子之座。或有樹下敷眾生形相毗盧遮那摩尼王藏師子之座。或有樹下敷如意摩尼王藏師子之座。或有樹下敷白色光明摩尼王藏師子之座。其一一座各有百千寶師子座周匝圍繞。一一皆具無量莊嚴。此大園中。眾寶充滿。如海寶洲。寶衣布地。敷設莊嚴。柔軟妙好。如迦鄰迦衣。能生樂觸。蹈之沒足。舉即還復。異類眾鳥。鳧雁鴛鴦。白鶴孔雀。拘枳羅等。飛翔自在。顧影和鳴。寶栴檀林列植門側。密葉蔥翠。聳干枎疏。布影垂陰。莊嚴妙好。種種華樹。常雨妙華。逾天帝釋雜華之園。無比香王。普熏一切。香風四布。流及天人。一切樓閣眾寶莊嚴。上妙香華。珍奇校飾。過天帝釋善法之堂。諸音樂樹奏天音樂。種種樂器。懸布樹枝。所謂箏笛箜篌琵琶簫瑟。如是等樂。不鼓自鳴。聞皆可意。離諸染著。寶多羅樹。覆寶鈴網。微風吹動。出微妙音。如自在天善口天女。諸如意樹。出眾寶衣。如天劫波服。垂布嚴飾。有無量色。猶如大海。百千樓閣眾寶莊嚴。如忉利天帝釋宮殿。寶蓋彌覆。如妙高峰。如梵王宮。光明普照。爾時善財童子。見此園林。無量功德。種種莊嚴。皆是菩薩不思議業之所成就。出世善根之所生起。供養一切諸佛功德。廣修凈業。無能壞者。一切世間無能與等。如是皆從師子頻申比丘尼了法如幻不舍有為積集廣大善業所成。不與聲聞辟支佛共。異道邪論不能傾動。一切魔軍無能與敵。凡夫淺智不能思惟。三千大千世界天龍八部。無量眾生。隨自善根。如應度者。皆入此園。而不迫窄。何以故。此比丘尼。不可思議威神力故。  
　　爾時善財。見比丘尼。遍坐一切諸寶樹下大師子座。身相端嚴。威儀寂靜。住法平等。動止安詳。諸根調順。如大象王。心無垢濁。如清凈池。普濟所求。如如意寶。不染世法。猶如蓮華。心無所畏。如師子王。護持凈戒。不可傾動。如須彌山。能令見者心得清涼。如妙香山。能除眾生諸煩惱熱。如雪山中妙栴檀香。眾生見者。諸苦銷滅。如妙見藥王。能令見者。所愿不空。如婆樓那天。永離欲染。如大梵王。凈眾生心。如水清寶。能長眾善。如良沃田。三業自在。猶如如來。在一一座。眾會不同。所說法門。亦各差別。或見處座。凈居天眾所共圍繞。摩醯首羅天王而為上首。此比丘尼。為說法門。名無盡法相解脫。或見處座。諸梵天眾。所共圍繞。妙光明梵王而為上首。此比丘尼。為說法門。名普門差別清凈言音輪。或見處座。他化自在天天子天女。所共圍繞。自在轉天王。而為上首。此比丘尼。為說法門。名菩薩清凈心自在莊嚴。或見處座。妙變化天天子天女所共圍繞。樂變化天王。而為上首。此比丘尼。為說法門。名妙法清凈莊嚴門。或見處座。兜率陀天天子天女。所共圍繞。兜率天王。而為上首。此比丘尼為說法門。名自心藏旋轉。或見處座。須夜摩天天子天女所共圍繞。須夜摩天王。而為上首。此比丘尼為說法門。名普遍莊嚴。或見處座。三十三天天子天女。所共圍繞。釋提桓因。而為上首。此比丘尼。為說法門。名厭離門。或見處座。百光明龍王。難陀龍王。優波難陀龍王。摩那斯龍王。伊羅跋陀龍王。阿那婆達多龍王等。龍子龍女。所共圍繞。娑伽羅龍王。而為上首。此比丘尼。為說法門。名佛境界光明莊嚴。或見處座。諸夜叉眾。童男童女。所共圍繞。毗沙門天王。而為上首。此比丘尼。為說法門。名救護眾生藏。或見處座乾闥婆。眾男女眷屬。所共圍繞。持國乾闥婆王。而為上首。此比丘尼。為說法門。名雨無盡大歡喜法雨。或見處座。阿修羅眾男女眷屬。所共圍繞。羅睺阿修羅王。而為上首。此比丘尼。為說法門。名速疾莊嚴法界智門。或見處座。迦樓羅眾男女眷屬。所共圍繞。大力勇持迦樓羅王。而為上首。此比丘尼。為說法門。名怖動諸有海。或見處座。緊那羅眾男女眷屬。所共圍繞。大樹緊那羅王。而為上首。此比丘尼。為說法門。名佛行光明門。或見處座。摩睺羅伽眾男女眷屬。所共圍繞。庵羅林忿怒摩睺羅伽王。而為上首。此比丘尼。為說法門。名出生見佛歡喜心。或見處座。無數百千男子女人童男童女。所共圍繞。此比丘尼。為說法門。名殊勝行。或見處座。諸羅剎眾男女眷屬。所共圍繞。常吸精氣大樹羅剎王。而為上首。此比丘尼。為說法門。名發生慈悲心。或見處座。信樂聲聞乘眾生。所共圍繞。此比丘尼。為說法門。名勝智威力大光明。或見處座。信樂獨覺乘眾生。所共圍繞。此比丘尼。為說法門。名佛功德廣大光明。或見處座。信樂大乘眾生。所共圍繞。此比丘尼。為說法門。名普門三昧智光明。或見處座。初地菩薩。所共圍繞。此比丘尼。為說法門。名一切諸佛大愿聚三昧。或見處座。二地菩薩。所共圍繞。此比丘尼。為說法門。名無垢輪三昧。或見處座。三地菩薩。所共圍繞。此比丘尼。為說法門。名大寂靜莊嚴三昧。或見處座。四地菩薩。所共圍繞。此比丘尼。為說法門。名速疾出生一切智境界三昧。或見處座。五地菩薩。所共圍繞。此比丘尼。為說法門。名妙華藏三昧。或見處座。六地菩薩。所共圍繞。此比丘尼。為說法門。名毗盧遮那藏三昧。或見處座。七地菩薩所共圍繞。此比丘尼為說法門。名普遍莊嚴地三昧。或見處座。八地菩薩。所共圍繞。此比丘尼。為說法門。名普遍法界境界化現身三昧。或見處座。九地菩薩。所共圍繞。此比丘尼。為說法門。名無所得力智莊嚴三昧。或見處座。十地菩薩。所共圍繞。此比丘尼。為說法門。名無障礙輪三昧。或見處座。執金剛菩薩所共圍繞。此比丘尼。為說法門。名金剛智那羅延莊嚴三昧。  
　　爾時善財童子。見如是等一切大眾種種出生。種種住處。種種身相。種種眷屬。已成熟者。已調伏者。堪為法器。皆入此園。各于樹下。圍繞而坐。師子頻申比丘尼。如其所應種種心性。種種欲樂。種種信解。隨彼所宜勝劣差別。而為演說相應法門。令于阿耨多羅三藐三菩提得不退轉。何以故。此比丘尼。得普眼舍得般若波羅蜜門。演說一切佛法般若波羅蜜門。法界差別際般若波羅蜜門。散壞一切障礙輪般若波羅蜜門。生長一切眾生善心般若波羅蜜門。最勝莊嚴般若波羅蜜門。無礙真實藏般若波羅蜜門。法界圓滿般若波羅蜜門。清凈心藏般若波羅蜜門。普遍出生種種語言神通藏般若波羅蜜門。此十般若波羅蜜門。而為上首。入如是等無數百萬阿僧祇般若波羅蜜門。此日光園中。一切菩薩。及諸眾生。所見境界。所聞妙法。各各差別。悟解不同。皆是師子頻申比丘尼。初勸發心。說法教化。令于阿耨多羅三藐三菩提得不退轉。時善財童子。見師子頻申比丘尼。如是園林。如是床座。如是經行。如是眾會。如是威儀。如是自在。如是普身。如是無畏。如是神力。如是辯才。如是莊嚴。復聞如是不可思議廣大法門。身心柔軟。五體投地。恭敬頂禮。合掌念言。我當右繞此比丘尼。經于無數百千萬匝。作是念時。此比丘尼。即放光明。遍照其園。普及眾會。善財童子。即自見身。遍一切處。一一座上。比丘尼所。皆悉右繞。百千萬匝。圍繞畢已。合掌而立。白言圣者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞圣者。善能誘誨。愿為我說。比丘尼言。善男子。我得菩薩解脫。名滅除一切微細分別門。  
　　善財白言。圣者何故。名為滅除一切微細分別。比丘尼言。善男子。此解脫門。于一念中。普照三世一切諸法。顯示本性智慧光明。善財白言。圣者此智光明境界云何。比丘尼言。善男子。我入此智光明門時。得自在出生一切法三昧王。以得如是三昧王故。現意生身。普遍十方一切世界兜率天宮。一生所系諸菩薩所。于一一菩薩前。現不可說佛剎極微數身。于一一身。作不可說佛剎極微數最勝供養。所謂或現天王身。龍王身。夜叉王身。乃至人王身。各各執持種種華云。種種鬘云。燒香涂香。及以末香。衣服瓔珞。幢幡繒蓋。寶網寶帳。寶藏寶燈。乃至一切莊嚴具云。我皆執持。而以供養。如于住兜率宮一生所系菩薩所。親近承事。種種供養。如是降神入胎。住胎出胎。在家出家。往詣道場。成等正覺。轉正法輪。入于涅槃。如是中間。或住天宮。或住龍宮。乃至或住人非人宮。于彼一切諸如來所。我皆如是而為供養。若有眾生。知我如是見聞親近供養佛者。一切皆于阿耨多羅三藐三菩提。得不退轉。若有眾生。來詣我所。我皆誘誨。為其宣說般若波羅蜜門。善男子。我見一切眾生。不分別眾生相。智眼明見故。聽一切語言。不分別語言相。心無所著故。見一切如來。不分別如來相智。了法身故。住持一切如來法輪。不分別法輪相。悟法自性故。一念遍知一切法。不分別諸法相。知法如幻故。善男子。我唯知此滅除一切微細分別成就一切智菩薩解脫門。如諸菩薩摩訶薩心無分別。普知諸法。一身端坐。充滿法界。于自身中。示現攝持一切佛剎。悉能往詣一切佛所。于自身內。普現一切諸佛神力。一毛遍舉不可說不可說諸佛世界。于其自身一毛孔中。現不可說不可說世界成壞。于一念中。與不可說不可說眾生同住。于一念中。入不可說不可說一切諸劫。而我云何能知能說彼功德行。善男子。于此南方。有一聚落。名為險難。其中有城。名寶莊嚴。彼有女人。名伐蘇蜜多。汝詣彼問。菩薩云何學菩薩行。修菩薩道。時善財童子。頂禮其足。繞無數匝。殷勤瞻仰。辭退而去。  
　　爾時善財童子。大慧光明照啟其心。思惟觀察一切智智。一心隨順諸法實性。堅固了知一切眾生言音陀羅尼門。得受持一切如來法輪陀羅尼門。得與一切眾生作所歸依大悲力。得觀察一切法義理光明門。得速疾圓滿法界輪。得轉彼清凈大愿輪。得普照十方一切法智光明。得遍莊嚴一切世界自在力。得普攝取一切菩薩神通智。得普發起一切菩薩圓滿愿。漸漸前行。至險難國寶莊嚴城。處處尋訪伐蘇蜜多女。城中有人。不知此女功德智慧。方便善巧。所住境界。微密甚深。作如是念。今此童子。諸根寂靜。諸根調順。智慧明了。已離放逸。心不迷亂。諦視一尋。無有疲懈。無所取著。目視不瞬。心無所動。甚深寬廣。猶如大海。不應于此伐蘇蜜多女。有貪愛心。有顛倒心。生于凈想。生于欲想。不應為此女色所攝。此童子者。不行魔行。不入魔境。不沒欲泥。不被魔縛。不應作處。已能不作。有何等意。而求此女。其中有人。先知此女有勝功德具深智慧。告善財言。善哉善哉。善男子。汝今乃能推求尋覓伐蘇蜜多女。汝已獲得廣大善利。善男子。汝應決定求佛妙果。決定欲為一切眾生作所依怙。決定欲拔一切眾生貪愛毒箭。決定欲破一切眾生于女色中所有凈想。決定欲雨一切如來普遍法界大功德雨。善男子。伐蘇蜜多女。于此城內市廛之北自宅中住。時善財童子。聞是語已。歡喜踴躍。心愿圓滿。一心正念。往詣其門。見其住宅。廣博嚴麗。寶墻寶樹。及以寶塹。一一皆有十重圍繞。其寶塹中。香水盈滿。底布金沙。諸天寶華。優缽羅華。波頭摩華。拘物頭華。芬陀利華。遍覆水上。異香芬馥。悅暢眾心。妙寶殊珍。莊嚴其岸。階陛欄楯。眾寶合成。宮殿樓閣。處處分布。門闥窗牖。相望間列。咸施網鐸。悉建幢幡。無量珍奇。以為嚴飾。琉璃為地。眾寶間錯。燒諸沉水。涂以栴檀。懸眾寶鈴。風動成音。散諸天華。周遍其地。摩尼燈燭。光明普照。諸珍寶藏。其數百千。十大園林。以為莊嚴。寶樹枝條。騰芳發耀。種種殊麗。不可稱說。爾時善財。見此女人。顏貌端嚴。色相圓滿。皮膚金色。目發紺青。不長不短。不粗不細。欲界人天。無能與比。音聲美妙。超諸梵世。一切眾生。差別言音。悉皆具足。無不解了。深達字義。善巧談說。得如幻智。入方便門。眾寶瓔珞。莊嚴其身。一切寶網。周覆其上。首冠如意摩尼寶冠。無量眷屬。恭敬圍繞。皆共善根。同一行愿。福德大藏。具足無盡。時彼女人。從其身出廣大光明。普照宅中。一切堂宇。及寶宮殿。遇斯光者。身得清涼。心除惑熱。  
　　爾時善財。前詣其所。頂禮其足。合掌而立。白言圣者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞圣者。善能誘誨。愿為我說。彼即告言。善男子。我得菩薩解脫。名離貪欲際。我能隨順一切眾生諸所樂欲。而為現身。若天見我。我為天女。形貌光明。殊勝無比。如是乃至人非人等。而見我者。我即為現人非人女。隨其形相。各各殊勝。隨其樂欲。皆令得見。善男子。若有眾生。欲意所纏。來詣我所。而于我身。生極愛染。心如昏醉。我為說法。彼聞法已。則離貪欲。得菩薩無著境界三昧。若有眾生。暫見于我。則離貪欲。得菩薩歡喜三昧。若有眾生。暫與我語。則離貪欲。得菩薩無礙妙音聲藏三昧。若有眾生。暫執我手。則離貪欲。得菩薩隨順遍往一切佛剎三昧。若有眾生。暫升我座。則離貪欲。得菩薩離一切世間光明三昧。若有眾生。暫觀于我。則離貪欲。得菩薩寂靜莊嚴三昧。若有眾生。見我頻申。則離貪欲。得菩薩摧伏一切外道三昧。若有眾生。見我目瞬。則離貪欲。得菩薩住佛境界光明三昧。若有眾生。抱持于我。則離貪欲。得菩薩攝一切眾生恒不舍離三昧。若有眾生。[口*(一/巾)]我唇吻。則離貪欲。得菩薩增長一切眾生福德藏三昧。如是一切所有眾生。來詣我所。親近于我。一切皆得住離貪際。入于菩薩一切智地最勝解脫。  
　　爾時善財童子。白伐蘇蜜多女言。圣者云何。此解脫門。得名最勝。時女告言。善男子。一切菩薩。發阿耨多羅三藐三菩提心。由為女人。不得速成無上佛道。亦不疾得辟支佛乘。阿羅漢果。五通仙人由女色故退失神通為荷負者。天阿修羅。常興戰伐。十頭羅剎。焚燒南海楞伽大城。或有諸王。喪失國土。乃至兄弟自相殺害。造惡趣因。現世貧窮。甘為奴仆。不順師長。違背君親。如是一切皆由女人。我觀無數百千世界貪欲眾生。生死曠野。輪轉無窮。苦業之中。女為上首。是故菩薩。若離女色。即得親近諸善知識。復令眾生因此離欲。皆住最勝解脫法門。  
　　善財童子。白言圣者。種何善根。修何福業。而得增長如是種種殊勝功德。時女答言。善男子。我念過去。有佛出世。名為高行如來應供正遍知明行足善逝世間解無上士調御丈夫天人師佛世尊。時王都城。名曰妙門。善男子。時彼如來。為欲利樂諸眾生故。來入王城。蹈彼門閫。其城一切六種震動。忽然廣博。眾寶莊嚴。無量光明。遞相映徹。種種寶華。散布其地。諸天音樂。同時俱奏。一切諸天充滿虛空。恭敬禮拜。尊重贊嘆。善男子。我于彼時。為長者妻。名曰妙智。見佛神通。心生覺悟。則與其夫。疾詣佛所。發廣大心。以一寶錢。奉施于佛。是時文殊師利童子。為佛侍者。為我說法。令發阿耨多羅三藐三菩提心。善男子。我唯知此菩薩離貪欲際解脫法門。如諸菩薩摩訶薩。成就無邊巧方便智。福德廣大。猶如虛空。而我云何能知能說彼功德行。善男子。南方有城。名凈達彼岸。中有居士。名毗瑟底羅。彼常供養栴檀座佛塔。汝詣彼問。菩薩云何學菩薩行。修菩薩道。時善財童子。頂禮其足。繞無數匝。殷勤瞻仰。辭退而去。  
大方廣佛華嚴經普賢菩薩行愿品卷第十六 入不思議解脫境界普賢行愿品  
　　爾時善財童子。聞伐蘇蜜多離貪欲際解脫門。一心隨順。憶念修行。觀彼菩薩無著境界三昧。思彼菩薩歡喜三昧。尋彼菩薩無礙音聲藏三昧。行彼菩薩遍往一切佛剎三昧。念彼菩薩離一切世間光明三昧。入彼菩薩寂靜莊嚴三昧。修彼菩薩摧伏外道三昧。觀彼菩薩佛境界光明三昧。思彼菩薩攝一切眾生不舍三昧。住彼菩薩增長眾生福德藏三昧。念一切智。漸次前行。至彼岸城。詣居士宅。頂禮其足。合掌而立。白言圣者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞圣者善能誘誨。愿為我說。居士告言。善男子。我得菩薩解脫。名不般涅槃際。善男子。我不生心言。如是如來。已般涅槃。如是如來。現般涅槃。如是如來。當般涅槃。我知十方一切世界諸佛如來。畢竟無有般涅槃者。唯除為欲調伏眾生而示現耳。善男子。我開彼栴檀座如來塔門時。得三昧。名佛種無盡。善男子。我念念中。入此三昧。念念得知一切諸佛殊勝之事。善財白言。此三昧者。境界云何。居士答言。善男子。我入此三昧時。隨其次第。見此世界一切諸佛相續出現。所謂迦葉佛。拘那含牟尼佛。拘留孫佛。毗舍浮佛。尸棄佛。毗婆尸佛。提舍佛。弗沙佛。名稱佛。最勝蓮華佛。如是等佛。而為上首。于一念頃。得見百佛。得見千佛。得見百千佛。得見億佛。百億佛。千億佛。百千億佛。阿庾多億佛。那由他億佛。乃至見不可說不可說世界極微塵數佛。如是一切次第皆見。亦見彼佛初始發心。種諸善根。獲勝神通。成就大愿。修行妙行。具波羅蜜。入菩薩地。得清凈忍。摧伏魔軍。成等正覺。國土清凈。眾會莊嚴。放大光明。神通自在。作師子吼。轉妙法輪。變化示現種種差別。無量方便。成熟眾生。善巧宣揚。諸分別法。我悉能持。我悉能憶。悉能觀察。分別顯示。隨順解了。無有忘失。如是未來彌勒佛等。百佛千佛。百千億佛。乃至不可說不可說世界。極微塵數佛。及初發心。相續不斷。信解甚深。勤求不懈。精進勢力。速疾增長。一切世間凡夫二乘。所不能動。亦見現在毗盧遮那佛等十方不可說不可說佛剎極微塵數一切世界諸佛如來。悉亦如是。彼一切佛。我皆現見。彼一切法。我悉得聞。憶念受持。心無忘失。以智慧力。隨順解了。以慈悲力。宣揚顯示。善男子。我唯知此菩薩所得不般涅槃際解脫門。如諸菩薩摩訶薩。以一念智。普知三世。一念遍入一切三昧。如來智日。恒照其心。于一切法。無有分別。了一切佛。悉皆平等。如來及我一切眾生等無有二。知一切法自性清凈。光明普照。無所不遍。無有思慮。無有動轉。而能普入一切世間。離諸分別。住佛法印。悉能開悟法界眾生。而我云何能知能說彼功德行。善男子。于此南方有山名補怛洛迦。彼有菩薩。名觀自在。汝詣彼問。菩薩云何學菩薩行。修菩薩道。爾時居士。因此指示。即說偈言。  
　　海上有山眾寶成　　賢圣所居極清凈 
　　泉流縈帶為嚴飾　　華林果樹滿其中 
　　最勝勇猛利眾生　　觀自在尊于此住 
　　汝應往問佛功德　　彼當為汝廣宣說  
　　時善財童子。禮居士足。繞無數匝。殷勤瞻仰。辭退而去。  
　　爾時善財童子。蒙居士教。隨順思惟。一心正念。入彼菩薩深信解藏。得彼菩薩能隨念力。憶彼諸佛出現次第。見彼諸佛成等正覺。持彼諸佛所有名號。觀彼諸佛所證法門。知彼諸佛具足莊嚴。信彼諸佛所轉法輪。思彼諸佛智光照曜。念彼諸佛平等三昧。解彼諸佛自性清凈。修彼諸佛無分別法。契彼諸佛甚深法印。作彼諸佛不思議業。漸次前行。至于彼山。處處求覓此大菩薩。見其西面巖谷之中。泉流縈映。樹林蓊郁。香草柔軟。右旋布地。種種名華。周遍嚴飾。觀自在菩薩。于清凈金剛寶葉石上。結跏趺坐。無量菩薩皆坐寶石。恭敬圍繞。而為宣說智慧光明大慈悲法。令其攝受一切眾生。善財見已。歡喜踴躍。于善知識。愛樂尊重。合掌恭敬。目視不瞬。作如是念。善知識者即是如來。善知識者一切法云。善知識者諸功德藏。善知識者難可值遇。善知識者十力寶因。善知識者無盡智炬。善知識者福德根芽。善知識者一切智門。善知識者智海導師。善知識者集一切智助道之具。作是念已。即便往詣大菩薩所。爾時觀自在菩薩。遙見善財告言。善哉善來。童子汝發大乘意。普攝眾生。起正直心。專求佛法。大悲深重。救護一切。住不思議最勝之行。普能拯拔生死輪回。超過世間無有等比。普賢妙行。相續現前。大愿深心。圓滿清凈。勤求佛法。悉能領受。積集善根。恒無厭足。順善知識。不違其教。從文殊師利功德智慧大海所生。其心成熟。得佛威力。已獲廣大三昧光明。專意希求甚深妙法。常見諸佛。生大歡喜。智慧清凈猶如虛空。既自明了。復為他說。安住如來智慧光明。受持修行一切佛法。福智寶藏自然而至。一切智道速得現前。普觀眾生。心無懈倦。大悲堅固猶若金剛。爾時善財童子。詣菩薩所。禮菩薩足。繞無數匝。合掌而住。白言圣者。我已先發阿耨多羅三藐三菩提心而未知菩薩云何學菩薩行。云何修菩薩道。我聞圣者。善能教誨。愿為我說。爾時觀自在菩薩摩訶薩。放閻浮檀金妙色光明。起無量色寶焰網云。及龍自在妙莊嚴云。以照善財。即舒右手。摩善財頂。告善財言。善哉善哉。善男子。汝已能發阿耨多羅三藐三菩提心。善男子。我已成就菩薩大悲速疾行解脫門。善男子。我以此菩薩大悲行門。平等教化一切眾生。攝受調伏。相續不斷。善男子。我恒住此大悲行門。常在一切諸如來所。普現一切諸眾生前。隨所應化而為利益。或以布施攝取眾生。或以愛語攝取眾生。或以利行攝取眾生。或以同事攝取眾生。或現種種微妙色身攝取眾生。或現種種不思議色凈光明網攝取眾生。或以音聲善巧言辭。或以威儀勝妙方便。或為說法。或現神變。令其開悟而得成熟。或為化現種種色相。種種族姓。種種生處。同類之形。與其共居。而成熟之。善男子。我修習此大悲行門。愿常救護一切眾生。令離諸怖。所謂愿一切眾生離險道怖。離熱惱怖。離迷惑怖。離系縛怖。離殺害怖。離王官怖。離貧窮怖。離不活怖。離惡名怖。離于死怖。離諸病怖。離懈怠怖。離黑暗怖。離遷移怖。離愛別怖。離怨會怖。離逼迫身怖。離逼迫心怖。離憂悲愁嘆怖。離所求不得怖。離大眾威德怖。離流轉惡趣怖。復作是愿。愿諸眾生。若念于我。若稱我名。若見我身。皆得免離一切恐怖。滅除障難。正念現前。善男子。我以如是種種方便。令諸眾生離諸怖畏。住于正念。復教令發阿耨多羅三藐三菩提心。至不退轉。爾時觀自在菩薩摩訶薩。欲重明此解脫門義。為善財童子。而說偈言。  
　　善來調伏身心者　　稽首贊我而右旋 
　　我常居此寶山中　　住大慈悲恒自在 
　　我此所住金剛窟　　莊嚴妙色眾摩尼 
　　常以勇猛自在心　　坐此寶石蓮華座 
　　天龍及以修羅眾　　緊那羅王羅剎等 
　　如是眷屬恒圍繞　　我為演說大悲門 
　　汝能發起無等心　　為見我故而來此 
　　愛樂至求功德海　　禮我雙足功德身 
　　欲于我法學修行　　愿得普賢真妙行 
　　我是勇猛觀自在　　起深清凈大慈悲 
　　普放云網妙光明　　廣博如空極清凈 
　　我垂無垢傭圓臂　　百福妙相具莊嚴 
　　摩汝深信善財頂　　為汝演說菩提法 
　　佛子應知我所得　　一相一味解脫門 
　　名為諸佛大悲云　　秘密智慧莊嚴藏 
　　我為精勤常救護　　起諸弘誓攝眾生 
　　憐愍一切如己身　　常以普門隨順轉 
　　我于無數眾苦厄　　常能救護諸群生 
　　心念禮敬若稱名　　一切應時皆解脫 
　　或遭牢獄所禁系　　杻械囚執遇怨家 
　　若能至心稱我名　　一切諸苦皆銷滅 
　　或犯刑名將就戮　　利劍毒箭害其身 
　　稱名應念得加持　　弓矢鋒刃無傷害 
　　或有兩競詣王官　　諍訟一切諸財寶 
　　彼能至誠稱念我　　獲于勝理具名聞 
　　或于內外諸親屬　　及諸朋友共為怨 
　　若能至誠稱我名　　一切怨家不能害 
　　或在深林險難處　　怨賊猛獸欲傷殘 
　　若能至心稱我名　　惡心自息無能害 
　　或有怨家懷忿毒　　推落險峻大高山 
　　若能至心稱我名　　安處虛空無損壞 
　　或有怨家懷忿毒　　推落深流及火坑 
　　若能至心稱我名　　一切水火無能害 
　　若有眾生遭厄難　　種種苦具逼其身 
　　若能至心稱我名　　一切解脫無憂怖 
　　或為他人所欺謗　　常思過失以相仇 
　　若能至心稱我名　　如是怨嫌自休息 
　　或遭鬼魅諸毒害　　身心狂亂無所知 
　　若能至心稱我名　　彼皆銷滅無諸患 
　　或被毒龍諸鬼眾　　一切恐怖奪其心 
　　若能至誠稱我名　　乃至夢中皆不見 
　　若有諸根所殘缺　　愿得端嚴相好身 
　　若能至誠稱我名　　一切所愿皆圓滿 
　　若有愿于父母所　　承順顏色志無違 
　　歡榮富樂保安寧　　珍寶伏藏恒無盡 
　　內外宗族常和合　　一切怨隙不來侵 
　　若能至誠稱我名　　一切所愿皆圓滿 
　　若人愿此命終后　　不受三涂八難身 
　　恒處人天善趣中　　常行清凈菩提道 
　　有愿舍身生凈土　　普現一切諸佛前 
　　普于十方佛剎中　　常為清凈勝薩埵 
　　普見十方一切佛　　及聞諸佛說法音 
　　若能至誠稱我名　　一切所愿皆圓滿 
　　或在危厄多憂怖　　日夜六時稱我名 
　　我時現住彼人前　　為作最勝歸依處 
　　彼當生我凈佛剎　　與我同修菩薩行 
　　由我大悲觀自在　　令其一切皆成就 
　　或清凈心興供養　　或獻寶蓋或燒香 
　　或以妙華散我身　　當生我剎為應供 
　　或生濁劫無慈愍　　貪嗔惡業之所纏 
　　種種眾苦極堅牢　　百千系縛恒無斷 
　　彼為一切所逼迫　　贊嘆稱揚念我名 
　　由我大悲觀自在　　令諸惑業皆銷滅 
　　或有眾生臨命終　　死相現前諸惡色 
　　見彼種種色相已　　令心惶怖無所依 
　　若能至誠稱我名　　彼諸惡相皆銷滅 
　　由我大悲觀自在　　令生天人善道中 
　　此皆我昔所修行　　愿度無量群生眾 
　　勇猛精勤無退轉　　令其所作皆成就 
　　若有如應觀我身　　令其應念咸皆見 
　　或有樂聞我說法　　令聞妙法量無邊 
　　一切世界諸群生　　心行差別無央數 
　　我以種種方便力　　令其聞見皆調伏 
　　我得大悲解脫門　　諸佛證我已修學 
　　其余無量功德海　　非我智慧所能知 
　　善財汝于十方界　　普事一切善知識 
　　專意修行無懈心　　聽受佛法無厭足 
　　若能聞法無厭足　　則能普見一切佛 
　　云何見佛志無厭　　由聽妙法無厭足  
　　爾時觀自在菩薩。說此偈已。告善財言。善男子。我唯得此菩薩大悲速疾行解脫門。如諸菩薩摩訶薩。已凈普賢一切愿。已住普賢一切行。常行一切諸善法。常入一切諸三昧。常住一切無邊劫。常詣一切無邊剎。常觀一切諸如來。常聞一切三世法。常息一切眾生惡。常長一切眾生善。常絕眾生生死流。常入如來正法流。而我云何能知能說彼功德行。爾時善財童子。聞觀自在菩薩摩訶薩說此大悲清凈偈已。歡喜踴躍。充遍其身。生愛敬心。增信樂心。發清凈心。從坐而起。偏袒右肩。右膝著地。禮菩薩足。長跪合掌。于菩薩前。瞻仰一心。以偈贊曰。  
　　天人大眾阿修羅　　及與一切諸菩薩 
　　以妙言音共稱贊　　大圣智慧深如海 
　　能于一切眾生中　　平等大悲同一味 
　　一智同緣普救護　　種種苦難皆銷滅 
　　菩薩最勝神通力　　反覆大地不為難 
　　又能干竭于大海　　令大山王咸震動 
　　圣者菩薩大名聞　　號曰大悲觀自在 
　　云何我以微劣智　　于仁勝德能稱贊 
　　我聞圣者諸功德　　無斷無盡大悲門 
　　因是發起清凈心　　生我智慧辯才力 
　　我今處于大眾會　　以大勇猛而觀察 
　　稱揚贊嘆妙莊嚴　　恭敬至誠無懈倦 
　　如大梵王居梵眾　　映蔽一切諸梵天 
　　菩薩吉祥妙色身　　處于眾會無倫匹 
　　菩薩顧視同牛王　　妙色融朗如金聚 
　　具足廣大菩提愿　　普利一切諸天人 
　　種種華鬘以嚴飾　　頂上真金妙寶冠 
　　光明凈妙過諸天　　威德尊嚴超世主 
　　圓光狀彼流虹繞　　外相明如凈月輪 
　　頂相豐起若須彌　　端嚴正坐如初日 
　　腰系金絳色微妙　　現殊勝相放光明 
　　伊尼鹿皮作下裙　　能令見者生歡喜 
　　妙身種種莊嚴相　　眾寶所集如山王 
　　腰垂上妙清凈衣　　如云普現無邊色 
　　真珠三道為交絡　　猶如世主妙嚴身 
　　恒放凈光普照明　　亦如朗日游空界 
　　身色凈妙若金山　　又如瞻博迦華聚 
　　以白瓔珞為嚴飾　　如白龍王環繞身 
　　世主手執妙蓮華　　色如上妙真金聚 
　　毗琉璃寶以為莖　　大慈威力令開發 
　　出過天人之所有　　普放光明猶日輪 
　　顯現如在妙高山　　香氣普熏于一切 
　　于諸惡鬼部多等　　黑蛇醉象及師子 
　　癡火毒害蔽慈心　　及余種種諸危難 
　　重苦系縛所傷迫　　一切恐怖無依怙 
　　世主一味大悲心　　平等救彼眾生類 
　　妙寶葉石為勝座　　無等蓮華之所持 
　　百千妙福之所成　　眾妙蓮華所圍繞 
　　極妙身光清凈色　　從真勝義而成就 
　　諸天種種上妙供　　咸共贊嘆仁功德 
　　于尊能發清凈意　　速離一切憂怖心 
　　眷屬快樂共歡娛　　一切妙果皆圓滿 
　　大海龍王住自宮　　及余居處諸龍眾 
　　常懼妙翅大鳥王　　搏撮傷殘受諸苦 
　　或有眾生入大海　　遇風鼓浪如雪山 
　　若遭摩竭欲來吞　　恐怖驚惶無所救 
　　或遇醉象而奔逐　　種種厄難之所纏 
　　至心憶念大悲尊　　如是一切無憂怖 
　　大石山王有洞窟　　其窟幽深極可畏 
　　有犯王法鎖其身　　種種系縛投于彼 
　　彼諸苦惱眾生等　　至心憶念大悲尊 
　　枷鎖解脫苦銷除　　一切無憂安隱樂 
　　仁以大悲清凈手　　攝取憶念諸眾生 
　　令于一切厄難中　　獲得無憂安隱樂 
　　我今贊嘆人天主　　最勝威德大仙王 
　　三毒翳障盡銷除　　福智無涯如大海 
　　調伏眾生無懈倦　　利樂平等無怨親 
　　愿于菩薩妙金山　　一切勝福皆成就 
　　普于十方諸世界　　息滅眾生邪見心 
　　速獲如來無上身　　普愿眾生咸證得  
　　爾時有一菩薩。名正性無異行。從于東方虛空中。來至此世界輪圍山頂。以足按地。時此世界六種震動。變成無數雜寶莊嚴。復于其身。放大光明。映蔽一切。釋梵護世天龍八部。日月星電。所有光明。皆如聚墨。其光普照地獄餓鬼畜生。閻羅王界。及余一切苦惱眾生。罪垢銷除身心清凈。又于一切諸佛剎土。普興一切諸供養云。普雨一切華香瓔珞衣服幢蓋。如是所有諸莊嚴具。供養于佛。復以神力。隨諸眾生心之所樂。普于一切諸宮殿中。而現其身。令其見者皆悉歡喜。然后來詣觀自在菩薩摩訶薩所。時觀自在菩薩。告善財言。善男子。汝見正性無異行菩薩。來此大會道場中不。善財答言。唯然已見。告言善男子。汝可往問。菩薩云何學菩薩行。修菩薩道。爾時善財童子。于觀自在菩薩所得甚深智。入大悲門。以甚深心。隨順觀察。心無疲厭。一心頂禮觀自在菩薩足。繞無數匝。敬承其教。辭退而行。  
　　往詣正性無異行菩薩所。頂禮其足。合掌而立。白言圣者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞圣者。善能誘誨。愿為我說。菩薩告言。善男子。我得菩薩解脫。名普門不動速疾行。善財白言。圣者。于何佛所。得此解脫。所從來剎。去此幾何。發來久如。菩薩告言。善男子。如此境界。甚深難解。一切世間天人阿修羅。沙門。婆羅門等。所不能了。唯諸菩薩最勝精進。具菩薩行。無退無怯。已能親近諸善知識。善友所攝。諸佛所念。增長善根。志樂清凈。得菩薩根。有智慧眼。能聞能持。能解能入。善財白言。唯愿圣者。為我宣說。我當承佛威神之力善知識力。能信能受能解能入。菩薩告言。善男子。我從東方具足吉祥藏世界普吉祥出生佛所。而來此土。善男子。于彼佛所。得此法門。從彼發來。已經不可說不可說佛剎極微塵數劫。一一念中。舉不可說不可說佛剎極微塵數步。一一步過不可說不可說佛剎極微塵數世界。一一世界。我皆遍入。以最勝心至其佛所。以妙供具而為供養。及施一切諸眾生海。此諸供具。皆是無上心所成。無作法所印。諸如來所忍。諸菩薩所嘆。善男子。我又普見彼世界中。一切眾生。悉知其心。悉知其根。隨其解欲。現身說法。或放光明。或施財寶。種種方便。教化調伏。利樂成熟。無有休息。如從東方。南西北方。四維上下。亦復如是。善男子。我唯得此菩薩普門不動速疾行解脫。能疾周遍到一切處。如諸菩薩摩訶薩。隨順遍行。普于十方無所不至。智慧境界等無差別。善布其身。悉遍法界。至一切道。入一切剎。知一切法。觀一切世。平等演說一切法門。深信愛樂一切妙行。同時照曜一切眾生。于諸佛所不生分別。于一切處無有障礙。而我云何能知能說彼功德行。善男子。南方有城。名為門主。其中有神。名曰大天。汝詣彼問。菩薩云何學菩薩行。修菩薩道。時善財童子。禮菩薩足。繞無數匝。殷勤瞻仰辭退而去。  
大方廣佛華嚴經普賢菩薩行愿品卷第十七 入不思議解脫境界普賢行愿品  
　　爾時善財童子。入菩薩廣大行。正念思惟心無障礙求菩薩智慧境。見菩薩神通事。念菩薩勝功德。被菩薩堅進甲。生菩薩大歡喜。趣菩薩不思議。游菩薩大自在。修菩薩功德地。觀菩薩三昧地。住菩薩總持地。具菩薩大愿地。得菩薩辯才地。成菩薩諸力地。漸次前行。至于彼城。尋訪大天。今在何所。人咸告言。在此城內。現廣大身。處高顯座。為眾說法。善財聞已。往至其所頂禮其足。合掌而立。白言圣者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞圣者。善能教誨。愿為我說。爾時大天。即于是時。長舒四臂。取四海水。自洗其面。持諸金華。以散善財。而告之言。善男子。甚奇希有。乃能如是求善知識。善男子。一切菩薩。出現世間。最極希有。難可得聞。難可得見。如眾生中芬陀利華。于險難處。為歸為救。如安隱城。于黑闇處。作大光明。猶如朗日。又如導師。引諸眾生。入佛法門。亦如猛將。善能守護一切智城。善男子。菩薩如是難可遇會。唯身語意具足清凈。無諸過失。然后乃得見其形相。聞其辯才。于一切時。常現在前。善男子。我已成就菩薩解脫。名為云網。善財白言。圣者。云網解脫境界云何。爾時大天。于善財前。示現種種金聚。銀聚琉璃聚。玻璃聚。硨磲聚。碼瑙聚。摩尼寶聚。無垢藏寶聚。毗盧遮那寶聚。普現十方寶聚。寶冠聚。寶印聚。寶鬘聚。寶珰聚。寶釧聚。寶鎖聚。寶鈴聚。寶瓔珞聚。寶珠網聚。種種眾色摩尼寶聚。種種一切寶莊嚴聚。種種如意摩尼寶聚。一一積聚皆如大山。又復示現一切華。一切香。一切鬘。一切蓋。一切幢。一切幡。一切涂香。一切末香。一切衣服。一切音樂。一切五欲娛樂之具。亦如山積。及現無數百千萬億諸童女眾。而彼大天。告善財言。善男子。今恣汝意。可取此物。供養如來。修諸福德。并施一切。攝取眾生。顯示難舍而能舍故。令其修學檀波羅蜜。善男子。如我為汝示現此物。教汝行施。乃至普為一切眾生。悉亦如是。皆令以此布施善根熏習力故。令其息滅不欲行施障勝行心。于佛法僧最勝福田善知識所。恭敬供養。種諸善根。增長善法。發阿耨多羅三藐三菩提心。  
　　復次善男子。若有眾生貪著五欲自放逸者。為其示現不凈境界。何以故。由彼眾生愚癡迷惑。被諸女色昏醉其心。猶如嬰孩無有自性。亦如素衣易受染色。為欲所溺。不能得出。如糞中蟲樂著糞處。如穢弊豬不凈嚴身。如犯罪人種種系縛。如世劫賊恒奪法財。如犯極刑將付魁膾。如瞽導盲俱墮坑險。如船泛海遭遇惡風。損害善根。喪諸法寶。如近惡龍毒氣熏染永離戒香。夭傷慧命。以要言之。愚癡嬰孩。為欲所盲。為欲所系。為欲所使。為欲所迷。恒順欲心而為僮仆。常隨欲轉如犢逐母。為欲所縛不得自在。善男子。我為此等盲瞑眾生。生憐愍心。方便濟拔。先現端正可愛女身。稱悅其心。令其耽著。復現命終。其身壞爛。為諸鳥獸之所啖食。種種不凈。如尸陀林。復現恐怖羅剎女形。身狀黑云。鬢發丹赤。大腹下垂。狗牙上出。以人髑髏而為嚴飾。手執利劍。發大惡聲。現如是身。向染欲者。令起驚厭。心生惶怖。因斯發起求見我心。我應彼形。為其說法。令除厭怖。安住戒身。成就最勝戒波羅蜜。具足十種波羅蜜門。乃至圓滿菩提勝果。爾時大天。即為善財。種種稱贊戒波羅蜜。而說偈言。  
　　如諸眾生及草木　　一切生長咸依地 
　　世及出世諸善根　　皆依最勝尸羅地 
　　無戒欲求生善道　　如鳥無翼欲飛空 
　　如人無足欲游行　　亦如渡海無船筏 
　　如諸苦行食根果　　飲水自活住山林 
　　或衣樹皮如獸居　　無戒不得為清凈 
　　有剃四周留頂發　　或不沐發縈為髻 
　　或有裸形或異服　　此等無戒皆如戲 
　　或于冰河而洗浴　　或投盛火以焚身 
　　或升高山自墜形　　此等無戒徒為死 
　　或浴華池辯才水　　或恒飲浴殑伽河 
　　晝夜求福以為依　　此等無戒空無果 
　　或于日夕三時浴　　或復三時作護摩 
　　卻粒自默如啞羊　　無戒苦身無所利 
　　欲住天宮盡天壽　　服天瓔珞以嚴身 
　　飲食天中諸上味　　持戒一切皆圓滿 
　　或大族姓旃陀類　　俱能持戒等生天 
　　貴賤種姓虧戒身　　皆墮地獄無差別 
　　卑門持戒生天上　　勝族毀犯墮幽冥 
　　摩登持戒亦生天　　仙人破戒入諸獄 
　　王族多聞具色力　　惡見無戒如獸蚖 
　　如甘果樹猛獸圍　　猶蓮華池毒蛇止 
　　寧守貧賤恒持戒　　具圣財寶德嚴身 
　　破戒眾人之所輕　　持戒天人咸信重 
　　栴檀郁金及沉麝　　如是一切不為香 
　　菩薩持戒最勝香　　遍出人天無有盡 
　　卑陋持戒后生天　　現蒙王者所瞻禮 
　　此世他生安隱樂　　如是戒果牟尼說 
　　欲生人天及涅槃　　如應具戒必當得 
　　是故精勤持凈戒　　隨心所愿皆圓滿 
　　若有臨終肢節痛　　一切親屬欲分離 
　　諦思我有清凈戒　　身心歡樂無憂畏 
　　戒為惑病最勝藥　　護諸苦厄如父母 
　　癡闇燈炬生死橋　　無涯業海為船筏 
　　帝釋轉輪威德主　　富貴尊嚴無等倫 
　　家有仆隸能持戒　　承事供養而親敬 
　　若有臨至命終時　　持戒破戒生安畏 
　　欲得當來極樂處　　應當專意勤護持 
　　戒珠不假刀兵護　　戒為伏藏無所侵 
　　戒為勇伴導前行　　戒為出世莊嚴具 
　　我贊持戒諸功德　　如佛世尊真實說 
　　為覺悟彼破戒者　　令心堅住持凈戒  
　　善男子。如我以此種種方便教化眾生。令住凈戒波羅蜜中。若有眾生。嗔恚憍慢。多諍競者。我以強力。折伏其心。為其示現極可怖形。如羅剎等飲血啖肉。令其見已。驚恐惶懼。心意和柔舍離怨結。若有眾生惛沉懶惰。為其示現王賊水火。及諸重疾。種種危難。令其見已。心生惶懼。知有憂苦。厭離惛惰。而自勉策。日夜精勤。以如是等種種方便。令舍一切諸不善法。修習一切清凈善法。令除一切波羅蜜障。令開一切波羅蜜門。令超一切障礙險道。令到一切無障礙處。善男子。我唯得此菩薩云網解脫。如諸菩薩摩訶薩。猶如帝釋。已能摧滅一切煩惱阿修羅軍。如大海水。普能消滅一切眾生諸煩惱火。如劫盡火。普能干竭一切眾生諸愛欲水。如大猛風。普能吹碎一切眾生諸見取幢。猶如金剛。悉能摧破一切眾生諸我見山。而我云何能知能說彼功德行。善男子。此閻浮提摩竭提國菩提場中。有主地神。名自性不動。汝詣彼問。菩薩云何學菩薩行。修菩薩道。時善財童子。禮大天足。繞無數匝。一心瞻戀。辭退而行。  
　　爾時善財童子。受天神教。漸次前行。往東北方。趣摩竭國菩提樹王大道場處。將詣自性不動神所。十千地神同在其中。更相謂言。此來童子。即是一切如來寶藏。必當普為一切眾生作所依怙。必當普壞一切眾生無明[穀-禾+卵]藏。此人已生法王種中。當以法繒而冠其首。當開智慧大珍寶藏。當執菩薩金剛慧劍。勇猛自在。得法無畏。摧伏一切異道邪論。當以法船。于生死海。運濟眾生。令達彼岸智解圓滿。猶如白月。必當息滅一切眾生熱惱亂心。爾時自性不動神等。一萬地神。即以神力。震動大地。出雷吼聲。放大光明。遍照三千大千世界。種種寶物。處處莊嚴。影潔光流。遞相鑒徹。一切葉樹。俱時生長。一切華樹。咸共開敷。一切果樹。靡不成熟。一切河流。互相灌注。一切池沼。悉皆盈滿。興大密云。雨細香雨。遍灑其地。香風時來。吹眾名華。普散其上。無數音樂。一時俱奏。出可愛聲。天莊嚴具。咸出美音。令人歡悅。天阿修羅。乃至非人。牛王。象王。師子王等。皆大歡喜踴躍哮吼。猶如大山相擊出聲。百千伏藏。自然涌現。時彼地神。告善財言。善來童子。汝于此處。曾種善根。我為汝現。汝欲見不。爾時善財。禮地神足。繞無數匝。合掌而立。白言圣者。唯然欲見。時彼地神。以足按地。百千億阿僧祇摩尼寶藏。自然涌出。開發顯現。地神告言。善男子。今此寶藏。隨逐汝行。是汝往昔善根果報。是汝福力之所守護。汝應恣意自在而用。善男子。我得菩薩解脫。名難摧伏智慧藏。常以此法。具足圓滿。成熟眾生。  
　　善男子。我憶自從燃燈佛來。常隨菩薩。恭敬守護。如影隨形。從始至今。念念無間。觀察菩薩所有心行。普遍尋求。深入菩薩一切誓愿智慧境界。圓滿菩薩一切所修諸清凈行。思惟菩薩一切三昧隨順明達。安住菩薩一切法門。究竟了知一切心性。圓滿一切大自在力。增長一切無能壞法。遍往一切諸佛剎土。普受一切諸如來記。憶持現覺一切智性。轉于一切諸佛法輪。廣說一切修多羅門。大法光明。普皆照耀。教化調伏一切眾生。示現一切諸佛神變。隨順解知。受持憶念。常無忘失。善男子。乃往古世。過須彌山極微塵數劫。有劫名莊嚴。世界名月幢。佛號妙眼。于彼佛所。最初獲得此解脫門。善男子。我從是來。于此法門。若入若出。修習增長。常見諸佛。未曾舍離。始從初得乃至賢劫。于其中間。值遇不可說不可說佛剎極微塵數如來應正等覺。悉皆承事。恭敬供養。亦見彼佛。詣菩提樹。坐道場時。現大神通。種種佛事。亦見彼佛所有一切功德善根。善男子。我唯知此難摧伏智慧藏解脫門。如諸菩薩摩訶薩。常能隨侍一切諸佛。能持一切佛所說法。入一切佛甚深智慧。念念充遍一切法界。等如來身。生諸佛心。具諸佛法。作諸佛事。心心出生一切諸佛清凈法藏。離分別心。常無間斷。而我云何。能知能說彼功德行。善男子。此閻浮提摩竭提國恒河北岸。有一大城。名迦毗羅。有主夜神。名曰春和。汝詣彼問。菩薩云何。學菩薩行。修菩薩道。時善財童子。禮地神足。繞無數匝。殷勤瞻仰。一心戀慕。辭退而去。  
　　爾時善財童子。蒙地神教。一心思惟。憶持菩薩難摧伏智慧藏解脫門。修其三昧。學其軌則。觀其游戲。入其智海。悟其甚深。行其勝行。住其大愿。得其智慧。達其平等。如是思惟。漸次前行。北度恒河。向迦毗羅城。至城南門。敬心右繞。從東門入。佇立未久。遇日沒時。心念隨順諸菩薩行。渴仰欲見春和夜神。于善知識。生如來想。復作是念。由善知識。得周遍眼。普能明見十方境界。由善知識。得廣大解。普能了達一切所緣。由善知識得三昧眼。普能觀察一切法門。由善知識得智慧眼。普能明照十方剎海。作是念時。見彼夜神。于虛空中。處眾色寶摩尼樓閣香蓮華藏寶師子座。身真金色。頂發紺青。眼如廣大青蓮華葉。形貌端嚴。見者歡喜。眾寶瓔珞。以為嚴飾。身服朱衣。首戴梵冠。一切星宿。炳然在體。于其身上一一毛孔。皆現化度無量無數世界眾生。臨欲顛墜墮惡道者。悉令免離而得解脫。是諸眾生。或生人中。或生天上。或有趣向二乘菩提。或有修行一切智道。如是影像。炳然顯現。又彼一一諸毛孔中。示現種種教化方便。成熟眾生。或為現身種種形色。或為說法種種言音。或為示現聲聞乘道。或為示現獨覺乘道。或為示現諸菩薩行。菩薩勇猛。菩薩三昧。菩薩自在。菩薩住處。菩薩觀察。菩薩思惟。菩薩神通。菩薩境界。菩薩師子頻申。菩薩解脫游戲。如是種種成熟眾生。善財童子。見聞此已。心大歡喜。踴躍欣慶。心愿圓滿。愛敬尊重。以身投地。禮夜神足。繞無數匝。于前合掌。而作是言。圣者。我已先發阿耨多羅三藐三菩提心。我心冀望。依善知識威神力故。獲諸如來功德法藏。唯愿圣者。與我決定。作依止處。示我趣向一切智道。令我于中修行增進至十力地。時彼夜神。告善財言。善哉善哉。善男子。汝能深心敬善知識。法力圣力入汝身中。令汝勤求不惜身命。一心親近。樂聞其語。隨順聽聞。修行其教。以汝親近聞教修行決定心故。當得阿耨多羅三藐三菩提善男子。我得菩薩教化調伏破一切眾生癡闇法光明解脫門。善男子。我于惡慧眾生。起大慈心。于不善業眾生。起大悲心。于作善法眾生。起于喜心。于善惡二行眾生。起不二心。于雜染眾生。起令生清凈心。于邪行眾生。起令生正行心。于劣解眾生。起令興大解心。于懶惰眾生。起令生精進心。于樂生死眾生。起令舍輪轉心。于住二乘道眾生。起令住一切智心。善男子。我以得此解脫門故。常與如是心共相應。善男子。我于夜暗人靜。鬼神盜賊。諸惡眾生。所游行時。密云重霧。惡風暴雨。日月星宿。并皆昏蔽不見色時。見諸眾生若入于海。若行于陸。山林曠野。沙磧險難。一切危厄。諸恐怖處。或遭盜賊。或乏資糧。或迷惑方隅。或忘失道路。慞惶憂怖。不能自出。我時即以種種方便而救濟之。為海難者。示作船師。魚王。馬王。龜王。象王。阿修羅王。及以海神。捕漁人像。為彼種種海難眾生。而作救護。所謂止惡風雨。息大波浪。于洄澓中。及迷方中。引其道路。示其洲岸。令免怖畏。悉得安隱。復作是念。以此善根回施眾生。愿令舍離一切諸苦。為在陸地一切眾生。于夜闇中。遭諸恐怖。瓦礫荊棘。虎豹豺狼。師子惡獸。毒蛇險路。盜賊鬼神。肆暴之處。現作日月。及諸星宿。晨霞夕電。種種光明。或作屋宅。或為人眾天龍八部菩薩如來種種形相。引導覆護。令其得免恐怖之厄。復作是念。以此善根。回施眾生。悉令除滅諸煩惱闇。一切眾生。有惜壽命。有愛名聞。有貪財寶。有重官位。有著男女。有戀妻妾。眷屬稠林。種種纏縛。未稱所求。多生憂怖。我皆救濟。令其離苦。為行山險而留難者。為作善神現形親近。為作好鳥發音慰悅。為作靈藥舒光照耀。示其果樹。示其泉井。示正直道。示平坦地。或現龕室。或現勝居。令其免離一切憂苦。為行曠野險道稠林。毒樹藤蘿。交蔽隱密。阇努啰獸潛伏傷殘。震吼出聲。驚駭聞者。墮此難中。種種憂怖。云霧所暗。心識昏迷。種種事中。而恐怖者。現大力身。救其危難。示其正道。令得出離。作是念言。愿一切眾生。伐見稠林。截愛羅網。出生死野。滅煩惱暗。入一切智無畏大城。到平坦處。畢竟安樂。  
　　善男子。若有眾生。戰諍城邑。乃至小獸。忿競無時。我以方便。使其和好。各起慈心。永息乖諍。作是念言。愿一切眾生。離煩惱諍。得法和合。善男子。若有眾生。樂著國土。角力求取。勝負不安。種種諍訟。而憂苦者。我以方便。令舍堅執。示現無常。令生厭離。作是念言。愿一切眾生不著諸蘊。住一切佛薩婆若境。善男子。若有眾生。樂著聚落。貪愛宅舍。常處黑暗。甘被系縛。受諸苦者。我為說法。令生厭離。令法滿足。令依法住。作是念言。愿一切眾生。悉不貪樂六處聚落。速得出離生死境界。究竟安住一切智城。善男子。若有眾生。行闇夜中。迷惑十方。于平坦路。生險難想。于險難道。起平坦想。以高為下。以下為高。其心迷惑。生大苦惱。我以方便。舒光照及。若欲出者。示其門戶。若欲行者。示其道路。欲濟彼岸。示其橋梁。欲涉河海。與其船筏。若于熱時。示其清冷。若于寒際。示作溫和。暖殿涼宮。隨時適意。若或游觀。常導其前。示其險易安危之處。欲休息者。示其城邑近處宮室。令其憩止。遠行渴乏。示其池沼河水流泉。令其飲沐。華林果樹。使得清涼身心安樂。若有父母妻子眷屬。恩愛分離。令其合會。無諸苦惱。作是念言。如我于此。照除闇夜。救眾災厄。令諸世事。悉得宣敘。愿我普于一切眾生生死長夜。無明闇處。以智慧光。普皆照了。是諸眾生無有智眼。想心見倒之所覆翳。無常常想。苦中樂想。無我我想。不凈凈想。堅固執著我人眾生蘊界處法。迷惑因果。不了善惡。殺害眾生。乃至邪見不孝父母。不敬沙門及婆羅門。不知惡人。不識善人。貪著惡事。安住邪法。毀謗如來。壞正法輪。于諸菩薩。呰辱傷害。輕大乘道。斷菩提心。于有恩人。反加殺害。于無恩處常懷怨結。毀謗賢圣。親近惡伴。盜塔寺物。作五逆罪。不久當墮三惡道中。愿我速以大智光明。破彼眾生無明黑闇。令其疾發阿耨多羅三藐三菩提心。既發心已。示普賢乘。開十力道。亦示如來法王境界。亦示諸佛一切智城。諸佛所行。諸佛自在。諸佛成就。諸佛總持。一切諸佛同共一身。一切諸佛平等之處。皆令安住。  
　　善男子。一切眾生。或病所纏。或老所侵。或苦貧窮。或遭禍難。或犯王法。臨當受刑。無所依怙。生大怖畏。我皆救濟。使得安隱。謂以方藥除諸病苦。供事老朽。安樂終年。給足資具。令無貧乏。無主作主。無歸作歸。苦難逼迫。同事救攝。令離憂惱。令無怖懼。復作是念。愿我以法普攝眾生。令其解脫一切煩惱。生老病死憂悲苦患。近善知識。常行法施。勤修善業。速得如來清凈法身。住于究竟無變易處。善男子。一切眾生。入見稠林。住于邪道。于諸境界。起邪分別。常行不善。身語意業。妄作種種諸邪苦行。于非正覺。生正覺想。于正覺所。非正覺想。為諸惡友之所攝持。以起惡見。將墮惡道。我以種種諸方便門。而為救護。令住正見。當生人天復作是念。如我救此將墜惡道諸眾生等。愿我普救一切眾生。悉令解脫一切諸苦。住波羅蜜出世圣道。于一切智得不退轉。具普賢愿。近佛菩提。而不舍離諸菩薩行。常勤教化一切眾生。爾時春和主夜神。欲重宣此解脫義。承佛威力。普觀十方一切法界。為善財童子。而說偈曰。  
　　我此寂靜解脫海　　出生具足智光明 
　　遠離一切愚癡暗　　觀眾生根而演說 
　　我于往昔無邊劫　　具修廣大清凈慈 
　　如日普照于世間　　汝應勇猛勤修習 
　　我此難量大悲海　　出生三世諸如來 
　　能救法界苦眾生　　汝應勇猛勤修習 
　　能生圣道無為樂　　亦生世間安隱樂 
　　令我踴躍心歡喜　　汝應入此甚深門 
　　已背有為如幻法　　亦棄聲聞解脫乘 
　　常修佛力具莊嚴　　汝應入此難思教 
　　我眼清凈廣無邊　　普見十方諸剎土 
　　其中所有一切佛　　悉坐菩提樹王下 
　　見佛處于大眾會　　相好莊嚴妙色身 
　　于諸毛孔放光明　　一一光明恒普照 
　　見諸群生墮業海　　死此生彼各差別 
　　相續輪回五趣中　　常受種種無邊苦 
　　我耳清凈量無邊　　一念聽周諸剎海 
　　眾生所有語言法　　皆悉憶持無忘失 
　　及聞諸佛轉法輪　　其音勝妙無能比 
　　言辭訓釋諸方便　　我悉憶持無忘失 
　　我鼻廣博甚清凈　　于諸法中無所著 
　　住一切處解脫門　　汝應入此無疑惑 
　　我舌光明赤銅相　　具足清凈妙辯才 
　　巧宣妙法應群心　　汝應入此無疑惑 
　　我身離相恒清凈　　常遍一切諸世間 
　　普隨信樂眾生心　　為現色身令得見 
　　我心離著無諸垢　　如響普應諸眾生 
　　隨念悉見諸如來　　而于其中不分別 
　　不思議剎眾生海　　所有樂欲及諸根 
　　我于一念悉能知　　而于其中不分別 
　　我以廣大妙神通　　普震難思諸佛剎 
　　威力光明無不現　　調伏一切難調眾 
　　我福廣大甚清凈　　無量莊嚴無盡藏 
　　普能供養諸如來　　等與一切眾生樂 
　　我智廣博甚清凈　　了達無邊諸法海 
　　普斷一切眾生疑　　佛子宜應善修學 
　　我知三世諸佛海　　及了一切諸法海 
　　亦入彼諸大愿門　　此無等行應修習 
　　我于三世剎塵中　　悉見十方諸剎海 
　　亦見其中所有佛　　此是普門無等力 
　　普于十方一切剎　　悉見大智盧舍那 
　　一切塵中坐道場　　以寂靜音宣妙法  
　　爾時善財童子。白春和主夜神言。汝發阿耨多羅三藐三菩提心。經幾時耶。得此解脫其已久如。乃有如是大威德力。能作如是利益眾生夜神告言。佛子。我念往古過須彌山極微塵數劫。有劫名寂靜光。世界名出生吉祥寶。五百億佛于中出現。彼世界中。有四天下。名寶月燈光。有城名蓮華光。有轉輪王。名妙法岸。具足七寶。領四天下。以圣王道。安樂眾生。王有夫人。名法智月。妓樂自娛。夜久眠寢。時彼城東。有一大林。名寂靜出生妙德。林中有一大菩提樹。名一切勝法摩尼王莊嚴身出生諸佛神力光明。爾時有佛。名一切法大吼聲王。于此樹下。成等正覺。放無量色廣大光明。名摩尼王普照一切妙寶世界。蓮華城內。有主夜神。名凈月光。詣王夫人法智月所。動身瓔珞。環佩出聲。以覺夫人。而告之言。夫人當知。一切法大吼聲王如來。于寂靜出生妙德大林之中。而成等正覺。及廣稱贊諸佛功德自在神力。普賢菩薩所有行愿。令王夫人發阿耨多羅三藐三菩提心。供養恭敬。承事彼佛。及諸菩薩聲聞僧眾。善男子。時王夫人法智月者。豈異人乎。我身是也。我于彼佛。發菩提心。深重愛敬。種善根故。于須彌山極微塵數劫。不生地獄餓鬼畜生諸惡趣中。亦不生于下賤之家。諸根具足無有眾苦。于天人中福德殊勝。不生惡世。恒不離佛及諸菩薩大善知識。常于其所。種植善根。經八十億須彌山極微塵數劫。常受安樂。而未滿足菩薩諸根。過此劫已。復過萬劫。于賢劫前。有劫名無憂遍照。世界名離垢勝德。其世界中。凈穢諸雜。有五百佛于中出現。其第一佛。名須彌幢大寂靜吉祥眼如來應正等覺。我為名稱長者女。字妙慧光明。端正殊妙。人相具足。彼凈月夜神。以本愿力。于離垢勝德世界一四天下眾色幢王城中。作主夜神。名妙凈眼。我于一時。在父母邊。夜久眠息。彼妙凈眼。來詣我所。震動我宅。放大光明。出現其身。贊佛功德言。彼如來坐菩提樹。始成正覺。勸諭于我。及以父母。并諸眷屬。令速見佛。自為前導。引至佛所。廣興供養。我才見佛。即得調伏眾生見佛三昧。及得普照三世智光明輪三昧。獲此三昧故。能憶念須彌山極微塵數劫。亦見其中一切諸佛菩薩出現。于彼如來。及菩薩所。聽聞妙法。以聞法故。即得此教化調伏破一切眾生癡暗法光明解脫門。得此解脫故。即見其身遍十佛剎極微塵數世界。亦見彼世界所有如來。又見自身一一親近。亦見彼世界一切眾生。解其言音識其根性。知其往昔曾為善友之所攝受。隨其所樂而為現身。令生歡喜。我時于彼所得解脫。念念增長。此心無間。又見自身遍往百佛剎極微塵數世界。此心無間。又見自身遍往千佛剎極微塵數世界。此心無間。又見自身遍往百千佛剎極微塵數世界。如是念念。乃至不可說不可說佛剎極微塵數世界。亦見彼世界中一切如來。亦見自身在彼佛所聽聞妙法。受持憶念。觀察決了。亦知彼佛諸本事海。諸大愿海。彼諸如來嚴凈佛剎。我亦嚴凈。亦見彼世界一切眾生。心性根器。形量差別。種類不同。隨其所應而為現身教化調伏。令此解脫念此菩薩教化調伏破一切眾生癡暗法光明解脫門。如諸菩薩摩訶薩。成就普賢無邊行愿。普入一切諸法界海。得諸菩薩金剛智幢自在三昧。游戲神通。心無障礙。出生大愿。住持佛種。于念念中。成滿一切大功德海。嚴凈一切廣大世界。以自在智。教化成熟一切眾生。以智慧日。滅除一切世間闇障。以勇猛智。覺悟一切眾生昏睡。以智慧月。決了一切眾生疑惑。以清凈意。斷除一切諸有執著。于一切法界一一塵中。示現一切自在神力。智眼明凈等見三世。而我何能知其妙行。說其功德。入其境界。示其自在游戲神通。善男子。此閻浮提恒河南岸摩竭提國菩提場中。有主夜神。名普遍吉祥無垢光。我本從其發阿耨多羅三藐三菩提心。常以妙法開悟于我。汝詣彼問。菩薩云何學菩薩行。修菩薩道。爾時善財童子。合掌恭敬。向春和夜神。以偈贊曰。  
　　我今見汝清凈身　　色相端嚴如妙德 
　　威光超世無能比　　殊特猶若寶山王 
　　見汝清凈妙法身　　等于三世無分別 
　　普入一切諸世間　　若壞若成無所著 
　　我今普觀一切趣　　見汝所現差別身 
　　猶如星月處虛空　　一毛孔中皆得見 
　　汝心廣大常清凈　　如空普遍于十方 
　　一切諸佛悉入中　　智慧平等無分別 
　　汝身一一諸毛孔　　放剎塵數光明云 
　　悉遍十方佛剎中　　普雨一切莊嚴具 
　　汝身一一諸毛孔　　等眾生數而現身 
　　普于十方世界中　　方便化度令調伏 
　　汝身一一諸毛孔　　示現不可思議剎 
　　普隨一切眾生心　　莊嚴顯現令清凈 
　　若有眾生見汝身　　聞名愛樂生歡喜 
　　獲功德利清凈命　　當必成就大菩提 
　　墮于惡趣無邊劫　　恒受種種無量苦 
　　聞名暫發歡喜心　　諸煩惱業皆銷滅 
　　于千佛剎微塵劫　　贊嘆汝身一毛德 
　　微塵劫數猶可窮　　汝身功德終無盡  
　　爾時善財童子。以此妙偈。贊夜神已。禮夜神足。繞無數匝。殷勤瞻仰。辭退而去。  
大方廣佛華嚴經普賢菩薩行愿品卷第十八 入不思議解脫境界普賢行愿品  
　　爾時善財童子。一心思惟彼夜神教。了知彼神初發菩提心。圓滿清凈。所生菩薩藏。所發菩薩愿。所凈菩薩波羅蜜。所入菩薩諸住地。所修菩薩行。所行出離道。隨順一切智光海。發普救一切眾生心。起大悲云。普覆一切。于諸佛剎。盡未來際。常能出生普賢行愿。漸次游行。詣彼夜神。頂禮其足。繞無數匝。于前合掌。而作是言。圣者。我已先發阿耨多羅三藐三菩提心。而未知菩薩云何修行菩薩地。云何出生菩薩地。云何成就菩薩地。夜神答言。善哉善哉。善男子。汝已能發阿耨多羅三藐三菩提心。復能問于諸菩薩地修行出生及以成就。善男子。菩薩具足十法。則能圓滿諸菩薩行。何等為十。一者得清凈三昧。常見一切如來現前。二者以清凈眼。常觀一切如來相好。三者以甚深智。知諸如來福智大海。四者知等法界無量諸佛法光明海。五者知諸如來一一毛孔放等眾生數大光明海利益一切。六者見諸如來一一毛孔出眾寶色光明焰海。七者念念出現佛變化海。普遍法界調伏眾生。八者得佛音聲。同諸眾生語言音海。能轉三世諸佛法輪。九者知一切佛無邊名號海。十者知一切佛調伏眾生不可思議自在威力。善男子。菩薩具足此十種法。則能圓滿諸菩薩行。善男子。我得菩薩解脫。名寂靜禪定樂普游步勇猛法門。普見三世一切諸佛。亦見彼佛清凈國土道場眾會三昧神通相應行海。種種名號。說法壽命。言音身相。種種不同。充滿法界。悉皆明見。甚深趣入。而無取著。亦無入處。何以故。知諸如來非去。世趣永滅故。非來。體性無生故。非生。法身平等故。非滅。無有生相故。非實。住如幻法故。非虛。利益眾生故。非遷。超過生死故。非壞。性常不變故。一相言語悉離故。無相性相本空故。善男子。我如是知一切如來。時于菩薩寂靜禪定樂普游步勇猛解脫門。分別了達。成就增長。思惟觀察。堅固莊嚴。普遍照明種種境界。圓滿廣大甚深。隨順住平等際。不起一切妄想分別。大悲救護一切眾生。一心不動。修習初禪。息諸意業。攝諸眾生。智力勇猛。喜心悅懌。修第二禪。思惟一切眾生自性。厭離生死。住涅槃樂。修第三禪。悉能息滅一切眾生眾苦熱惱。修第四禪。增長圓滿一切智愿。善巧出生諸三昧海。入諸菩薩解脫海門。游戲一切菩薩神通。成就一切清凈變化。以清凈智。普入法界。善男子。我修習此解脫門時。以種種方便。成熟眾生。所謂于在家放逸貪欲眾生。令生不凈想。不愛樂想。可厭想。疲勞想。逼迫想。系縛想。羅剎想。無常想。苦想。空想。無我想。無主想。不自在想。老病死想。自于欲境。不生愛樂。亦勸眾生不著欲樂。唯住法樂。出離于家。入于非家。若有眾生。住于空閑。我為止息諸惡音聲。于靜夜時。為說深法。與順行緣。開出家門。示正道路。為作光明。除其暗障。滅其怖畏。贊出家業。嘆佛法僧及善知識具諸功德。亦勸親近承事供養善知識行。善男子。我修如是解脫門時。令諸眾生離非法貪。舍邪分別。未生惡法令其不生。若已作者皆令止息。妄想境界。所不能轉。未生諸善法。未修波羅蜜。未求一切智。未起殊勝愿。未發大慈悲。未造人天業。皆令得生。若已生者令其增長。我與如是順道因緣。乃至令成一切智智。善男子。我唯得此菩薩寂靜禪定樂普游步勇猛解脫門。如諸菩薩摩訶薩。具足普賢所有行愿。了達一切無邊法界。常能增長一切善根。照見一切如來智力。住于一切如來境界。恒處生死。心無障礙。疾能滿足一切智愿。普能往詣一切剎海。悉能觀見一切佛海。遍能聽受一切法云。能破一切眾生癡闇。能于生死大夜之中。出生一切智慧光明。而我云何能知能說彼功德行。善男子。去此不遠。菩提樹王道場右面。有主夜神。名喜目觀察一切眾生。汝詣彼問。菩薩云何學菩薩行。修菩薩道。爾時普遍吉祥無垢光主夜神。欲重明此解脫門義。為善財童子。而說偈曰。  
　　一切三世諸如來　　皆為信心而出現 
　　若具清凈廣大眼　　則能普見諸佛海 
　　汝觀諸佛無垢身　　妙相莊嚴極清凈 
　　悉坐眾會道場中　　示現神通無不遍 
　　毗盧遮那善逝尊　　道樹降魔成正覺 
　　普隨一切眾生心　　轉大法輪充法界 
　　佛證甚深真法性　　妙體寂靜無差別 
　　色身清凈具莊嚴　　普示眾生無有盡 
　　佛身廣大不思議　　遍周法界常無盡 
　　平等普現于十方　　一切剎中無不見 
　　諸佛圓光常遍滿　　普照一切微塵剎 
　　互相照現色無邊　　一一周圓充法界 
　　如來毛孔出光云　　廣大難思無有盡 
　　普照一切眾生心　　令其煩惱皆除滅 
　　如來毛孔出化云　　一一神通無有量 
　　調伏一切諸眾生　　所有眾苦皆除滅 
　　如來廣大圓滿音　　聲光所出言辭海 
　　雨大法雨遍群生　　令其普覺菩提性 
　　佛昔無邊劫海中　　為攝受我修諸行 
　　令我今得見如來　　影現十方諸剎海 
　　如來出現諸世間　　量等一切眾生數 
　　境界甚深難趣入　　彼非我智所能知 
　　具大威德諸菩薩　　入于善逝一毛中 
　　彼解脫境叵思議　　非我能知諸佛智 
　　于此近處有夜天　　名星宿光大喜目 
　　汝應往問所修行　　彼當授汝菩提道  
　　時善財童子。禮夜天足。繞無數匝。殷勤瞻仰。辭退而去。  
　　爾時善財童子。敬順善知識教。奉行善知識語。作如是念。善知識者。難見難遇。見善知識。令心作意無有散亂。見善知識。能破煩惱大障礙山。見善知識。能入大悲救眾生海。見善知識。得智慧光普照法界。見善知識。悉能修行一切智道。見善知識。普能睹見十方佛海。見善知識。得見諸佛轉正法輪。憶持不忘。作是念已。發意欲詣喜目觀察一切眾生夜神所。時喜目神。以威神力。加善財童子。令知親近善知識。能生善根。增長成熟。所謂令知親近善知識能修助道具。令知親近善知識能起勇猛心。令知親近善知識能作難壞業。令知親近善知識能得堅固力。令知親近善知識能入無邊方。令知親近善知識能久遠修行。令知親近善知識能辨無邊業。令知親近善知識能行無量道。令知親近善知識能得速疾力普詣諸剎。令知親近善知識能不離本處遍至十方。時善財童子。遽發是念。由親近善知識。能勇猛勤修一切智道由親近善知識。能速疾出生諸大愿海。由親近善知識。能為利樂一切眾生。盡未來劫受無邊苦。由親近善知識。能被勇猛精進甲。于一極微中說法聲遍法界。由親近善知識。能速往詣遍十方海。由親近善知識。于一毛道盡未來劫修菩薩行。由親近善知識。于念念中。行菩薩行。究竟安住一切智地。由親近善知識。能入三世一切如來自在神力諸莊嚴道。由親近善知識。常緣法界未曾動出。而能遍往無邊國土。由親近善知識。能常遍入凈法界門。離去來想。遍往十方。  
　　爾時善財童子。發是念已。即詣喜目夜神所。見彼夜神。在于如來眾會道場。坐蓮華藏師子之座。入大速疾普喜幢無垢解脫門。于其身上一一毛孔。出無量種變化身云。隨其所應。以妙言音而為說法。普攝無量一切眾生皆令歡喜。而得利益。所謂出無量化身云充滿十方一切世界。說諸菩薩行檀波羅蜜。于一切事。皆無戀著。于一切眾生。普皆施與。法界一相。其心平等。供養承事。無有輕慢。內外悉施。難舍能舍。  
　　又從一一毛孔。出等眾生數無量化身云。充滿法界。普現一切諸眾生前。說持凈戒。無有缺犯。修諸苦行。皆悉圓滿。于諸世間。無有所依。于諸境界。無所愛著。說在生死輪回往返。說諸人天盛衰苦樂。說諸境界皆是不凈。說有為法皆是無常。說諸有漏悉苦無味。說一切法空無有我。令諸眾生舍離想心妄見顛倒。住如來境。了不思議。常樂我凈。究竟真實持如來戒。如是演說種種戒行。戒香普熏。令諸眾生悉得成熟。  
　　又從一一毛孔。出等眾生數種種身云。說能忍受一切眾苦。所謂割截捶楚。訶罵輕辱。其心泰然。無有忿恚。安受諦思。不動不亂。于一切行不卑不高。于諸眾生不起我慢。于諸法性審諦觀察。說菩提心。無有窮盡。心無盡故。智亦無盡。普斷一切眾生煩惱。說諸眾生卑賤丑陋。形相鄙惡。不具足身。令生厭離。方便除滅。如是等因。贊諸如來清凈妙色無上之身。令生欣樂。如是方便。成熟眾生又從一一毛孔。出等眾生數種種身云。隨諸眾生心之所樂。說勇猛精進。修一切智助道之法。勇猛精進。摧伏魔怨。勇猛精進。發菩提心不動不退。勇猛精進。度諸眾生出生死海。勇猛精進。除滅一切惡道諸難。勇猛精進。以智慧力壞無智山。勇猛精進。供養承事一切如來心無疲厭。勇猛精進。受持一切諸佛法輪常不忘失。勇猛精進。壞散一切諸重煩惱大障礙山。勇猛精進。教化成熟一切眾生勇猛精進。嚴凈一切諸佛剎土。如是方便成熟眾生。  
　　又從一一毛孔。出等眾生數無量身云。以種種方便。令諸眾生除滅愁嘆憂悲苦惱。心生歡喜。舍離惡意。厭一切欲。為說慚愧。令諸眾生藏護諸根。為說無上清凈梵行。為說諸欲是魔境界。令生恐怖。為現不樂世間欲樂。住法園苑。受諸法樂。隨其次第。入深禪定諸三昧樂。令思惟觀察。除滅一切所有煩惱。贊嘆心性。顯示無生。又為演說一切菩薩諸三昧海。神力變現。自在游戲。令諸眾生歡喜適悅。離諸惑怖。其心清凈。心性調柔。堪任受用諸根明利。愛重于法。修習增長。以是方便。成熟眾生。  
　　又從一一毛孔。出等眾生數種種身云。為說往詣一切佛剎。親近承事。供養諸佛及以師長真善知識。受持一切諸佛法輪。精勤不懈。又為演說稱贊一切諸如來海。觀察一切諸法門海。顯示一切諸法性相。開闡一切諸三昧門。照智慧境界。枯竭一切眾生疑海示金剛智。壞邪見山。升慧日輪。破諸癡暗。皆令歡喜。成一切智。  
　　又從一一毛孔。出等眾生數種種身云。現種種色相。種種形貌。不思議身。普詣一切諸眾生前。隨其所應。以種種言辭。辯才訓釋。而為說法。或說世間神通福力。或說三界皆是可怖。令其不作世間業行。離三界處。出見稠林。或為稱贊一切智道。令其超越一切聲聞辟支佛地。或為演說不住生死。不住涅槃。令其不著有為無為。于敬于慢。心無憂喜。或為演說住于天宮。乃至道場。成等正覺。令其欣樂發菩提意。顯示如是方便善巧波羅蜜門。教化成熟一切眾生。皆令究竟得一切智。  
　　又從一一毛孔。出一切世界極微塵數種種身云。普現一切諸眾生前。于念念中。示普賢菩薩。一切行愿。于念念中。示清凈大愿充滿法界。于念念中。示嚴凈一切世界海。于念念中。示供養一切如來海。于念念中。示入一切法門海。于念念中。示入一切剎海極微塵數諸世界海。于念念中。示于一切剎盡未來劫清凈修行一切智道。于念念中。示入十方一切如來力。于念念中。示入三世一切方便海。于念念中。示往一切剎現種種神通變化自在。于念念中。示一切菩薩種種行愿。顯示如是愿波羅蜜。令諸眾生住一切智。如是所作。恒無休息。  
　　又從一一毛孔。出等一切眾生種種心數變化身云。普詣一切諸眾生前。說諸菩薩集一切智助道之法。無邊際力。不破壞力。無窮盡力。修無上行不退轉力。無間斷力。于生死法。無染著力。能破一切諸魔軍力。遠離一切煩惱垢力。能破一切業障山力。住一切劫修大悲行無疲倦力。震動一切諸佛剎土令諸眾生生歡喜力。普于世間轉法輪力。以如是等力波羅蜜。方便成熟。令諸眾生。至一切智。  
　　又從一一毛孔。出等一切眾生種種心數種種色相變化身云。普詣十方無量世界。隨眾生心。演說一切菩薩智行。所謂說入一切眾生界海智。說入一切眾生心海智。說入一切眾生根海智。說入一切眾生行海智。說度一切眾生成熟調伏未曾失時智。說出一切法界音聲智。說念念遍一切法界海智。說念念知一切世界海滅壞智。說念念知一切世界海成住莊嚴形相差別智。說念念神通自在親近供養一切如來聽受法輪智。顯示如是智波羅蜜。令諸眾生。皆大歡喜。調暢適悅。其心寂靜。生決定解。求一切智。無有退轉。如說菩薩諸波羅蜜。種種調伏成熟眾生。于種種時。隨種種心。知種種根。令其明利有所堪任。能生愛樂深信解力。于一切智究竟圓滿。如是宣說一切菩薩種種行法。而為利益。成熟眾生。亦復如是。  
　　又于一一毛孔。現彼夜神從初發心所集功德。所謂承事諸善知識。親近諸佛。修習善法。行施波羅蜜。難舍能舍。行戒波羅蜜。棄舍王位。富貴自在。宮殿眷屬。以增勝心。出家學道。行忍波羅蜜。能忍世間一切難行。種種苦事。及以菩薩圓滿清凈。所修苦行。所持正法。皆悉堅牢。其心不動。亦能忍受。一切眾生。于己身心。惡作惡說。忍一切業。皆不失壞。忍一切法。深信決定。生正解心。忍諸法性。能諦思惟。無有分別。行精進波羅蜜。起一切智行。成一切佛法。普遍成熟。而無退轉。行禪波羅蜜。滿足清凈。其禪波羅蜜所有資具。所有勤求。所有修行。所有成就。所有清凈。所有圓滿。所起三昧神通。所入三昧海門。皆悉顯示。行般若波羅蜜。心無取著。其般若波羅蜜所有資具。所有清凈大智慧日。大智慧云。大智慧藏。大智慧海。大智慧行。大智慧門。皆悉顯示。復示修行方便善巧波羅蜜門。其方便波羅蜜所有資具。所有修行。所有體性。所有理趣。所有清凈。所有相應事。皆悉顯示。行愿波羅蜜。其愿波羅蜜。所有體性。所有成就。所有修習。所有相應事。皆悉顯示。行力波羅蜜。其力波羅蜜所有資具。所有因緣。所有理趣。所有演說。所有相應事。皆悉顯示。行智波羅蜜。其智波羅蜜所有資具。所有體性。所有修行。所有成就。所有出生。所有清凈。所有處所。所有增長。所有深入。所有光明。所有顯示。所有理趣。所有相應事。所有能揀擇。所有諸行相。所有相應法。所有所攝法。所知法。所知業。所知剎。所知劫。所知世。所知佛出現。所知佛。所知菩薩。所知菩薩心。菩薩位。菩薩資具。菩薩發趣。菩薩回向。菩薩所行。菩薩大愿。菩薩法輪。菩薩揀擇。菩薩法海。菩薩法門海。菩薩法漩流。菩薩法伏藏。菩薩法理趣。如是等智波羅蜜相應境界。皆悉顯示。從彼夜神一一毛孔。皆悉具足。顯現如是十波羅蜜。教化成熟一切眾生。  
　　爾時善財童子。見喜目觀察一切眾生主夜神。復于一一諸毛孔中。出興無量眾生形相相似身云。所謂出興色究竟天。善現天。善見天。無熱天。無煩天。相似身云。如是出興廣果福生無云天相似身云。出興遍凈無量凈少凈天相似身云。出興極光凈無量光少光天相似身云。出興大梵梵輔梵眾天相似身云。出興他化自在天化樂天兜率陀天須夜摩天忉利天如是天王及天采女諸天子眾相似身云。出興提頭賴吒乾闥婆王乾闥婆子乾闥婆女相似身云出興毗樓勒叉鳩槃茶王鳩槃茶子鳩槃茶女相似身云。出興毗樓博叉龍王龍子龍女相似身云。出興毗沙門夜叉王夜叉子夜叉女相似身云。出興大樹緊那羅王緊那羅子緊那羅女相似身云。出興妙智摩睺羅伽王摩睺羅伽子摩睺羅伽女相似身云。出興大勢速疾力迦樓羅王迦樓羅子迦樓羅女相似身云。出興羅睺阿修羅王阿修羅子阿修羅女相似身云。出興閻羅法王閻羅王子閻羅王女相似身云。出興世間一切人王及王夫人王子王女相似身云。出如是等一切種類諸趣身云。出興一切聲聞獨覺一切菩薩及諸佛眾相似身云。出興一切地神。水神。火神。風神。河神。海神。山神。林神。主稼神。主藥神。主樹神。主地神。主城神。主晝神。主夜神。主空神。主方神。身眾神。足行神。主道場神。乃至執金剛神等相似身云。周遍十方。充滿法界。于彼一切諸眾生前。現種種聲。所謂風輪聲。水輪聲。火焰聲。海潮聲。地震聲。大山相擊聲。天城震動聲。摩尼相擊聲。天王聲。龍王聲。夜叉王聲。乾闥婆王聲。阿修羅王聲。迦樓羅王聲。緊那羅王聲。摩睺羅伽王聲。人王聲。梵王聲。天女歌詠聲。諸天音樂聲。摩尼寶王聲。聲聞聲。獨覺聲。菩薩聲。以如是等種種音聲。宣說喜目觀察眾生主夜神從初發心所集功德相續次第。所習善根相續次第。發菩提心相續次第。所修無量諸波羅蜜相續次第。死此生彼及其名號相續次第。親近善友承事諸佛相續次第。聽諸如來種種法輪相續次第。受持正法相續次第。修菩薩行相續次第。入諸三昧相續次第。以三昧力普見諸佛相續次第。普見諸剎相續次第。普知諸劫相續次第。深入法界相續次第。觀察眾生相續次第。入法教海相續次第。知諸眾生死此生彼相續次第。得凈天耳。聞一切聲種種辯才隨順思惟相續次第。得凈天眼。見一切色種種形相善巧觀察相續次第。得他心智。知眾生心。相續次第。得宿住智知前際事相續次第。得不思議無依無作神足智通自在游行遍十方剎相續次第。得菩薩差別解脫。入菩薩不可思議解脫教海。住菩薩三昧神通。得菩薩勇猛游步。住菩薩心想。為菩薩眷屬。入菩薩道場。如是一切所有功德相續次第。皆悉演說。分別顯示。成熟眾生。如是說時。于念念中。十方各嚴凈不可說不可說諸佛剎土度脫無量惡趣眾生。令無量眾生。生天人中。富貴自在。令無量眾生。出生死海。令無量眾生。安住聲聞辟支佛地。令無量眾生。得菩薩法門。令無量眾生。住如來智地。  
大方廣佛華嚴經普賢菩薩行愿品卷第十九 入不思議解脫境界普賢行愿品  
　　爾時善財童子。見聞如上所現一切眾希有事。念念觀察。思惟解了。隨順修行深入安住平等成就。承佛威力及解脫力。得菩薩不可思議大速疾力普喜幢無垢解脫門。何以故。與彼夜神。于往昔時。同修行故。如來威力所加持故。不思議善根所祐助故。得菩薩諸根故。生如來種中故。得善友力所攝受故。受諸如來所護念故。毗盧遮那如來曾所化故。彼分善根已成熟故。堪修普賢菩薩行故。爾時善財童子。得此解脫已。心生歡喜。十方如來威神力故。合掌向喜目觀察夜神。以偈贊曰。  
　　天于無量大劫中　　善學諸佛甚深法 
　　普隨一切眾生類　　顯現色身無所著 
　　了知沉溺諸眾生　　無主無親嬰妄想 
　　為現神通種種身　　宣示正法令調伏 
　　法身寂靜恒無二　　無依無著無分別 
　　為化眾生普現身　　演說正法令調伏 
　　仁于諸蘊及界處　　了法皆空無所著 
　　示現色相莊嚴身　　演說正法令調伏 
　　不著內外一切法　　已出無邊生死海 
　　欲拔眾生離有無　　現同類身無不遍 
　　仁心能于一切境　　永離諸欲及分別 
　　普為癡暗諸眾生　　顯自覺法令調伏 
　　仁心能住于三昧　　經于多劫恒不動 
　　于身毛孔出化云　　為供十方諸善逝 
　　汝入如來十力門　　念念方便無邊際 
　　隨應化現各不同　　普攝一切諸群品 
　　汝審諦觀諸有海　　種種業力具莊嚴 
　　于無障礙道法中　　為說令心得清凈 
　　汝身色相如普賢　　清凈莊嚴妙無比 
　　隨諸眾生種種欲　　普能顯示于世間  
　　爾時善財童子以此妙偈。贊夜神已。白言圣天。汝發阿耨多羅三藐三菩提心。其已久如。得此解脫。為幾時耶。爾時夜天。以偈答曰。  
　　我念過去經多劫　　過于佛剎微塵數 
　　剎號摩尼安樂光　　劫名寂靜大音聲 
　　剎中所有四天下　　百千俱胝那由他 
　　其中有一四天下　　名摩尼山眾色光 
　　其中所有廣大城　　百千萬億那由他 
　　于中有一王都城　　名眾香光摩尼幢 
　　具足妙寶所莊嚴　　人天見者皆欣悅 
　　彼時有一轉輪王　　名廣大身為世主 
　　三十二相皆圓滿　　種種隨好以嚴身 
　　真金妙色光明聚　　清凈蓮華之所生 
　　騰空自在放身光　　其光普及閻浮界 
　　其轉輪王有千子　　威勢勇猛相端嚴 
　　良臣輔佐一俱胝　　智慧多聞咸具足 
　　后妃嬪御有十億　　皆如天女悅人心 
　　能隨王意性調柔　　恒起慈心而給侍 
　　時王以法利群生　　正法宣流四天下 
　　鐵圍大地皆臣屬　　富樂豐饒人庶歡 
　　我時與王為寶女　　言辭具足梵音聲 
　　身光照及千由旬　　光如無垢真金色 
　　有時日光既已沒　　所奏音樂咸寂然 
　　大王及我諸妃嬪　　一切無不皆安寢 
　　彼時有佛出世間　　號曰吉祥功德海 
　　顯現無量神通力　　普遍十方諸世界 
　　復出無量光明海　　等一切剎微塵數 
　　示現種種自在身　　遍滿十方無有盡 
　　大地諸山皆震動　　發聲普告佛出興 
　　天人龍眾阿修羅　　聞佛出世皆歡喜 
　　復從一一毛孔中　　出佛化身神變海 
　　十方世界皆充滿　　隨眾生心說妙法 
　　我時于彼夜夢中　　見佛種種諸神變 
　　亦聞演說甚深法　　愛樂喜嘆未曾有 
　　時有十千主夜神　　在王宮上空中住 
　　同時贊佛諸功德　　以妙言音覺悟我 
　　勝智賢后汝應起　　佛已出興于汝國 
　　百千劫海難值遇　　見者利樂皆清凈 
　　我時寢寤心欣敬　　即睹清凈妙光明 
　　觀此光相從何來　　見佛坐于樹王下 
　　三十二相莊嚴體　　妙色出過寶山王 
　　復于一切毛孔中　　普放廣大光明海 
　　我時見已生歡喜　　即發廣大希有心 
　　愿我亦當如世尊　　具足廣大神通力 
　　我于是時尋覺悟　　大王妃嬪諸眷屬 
　　咸令見佛大光明　　一切身心皆慶悅 
　　我時與彼轉輪王　　四兵千億同圍繞 
　　及與無量諸眾生　　俱行共詣如來所 
　　我時經于二萬歲　　一心供養彼如來 
　　七寶大地四天下　　敬心奉施曾無倦 
　　時彼如來為我說　　修多羅海功德云 
　　以佛威力應群心　　發起莊嚴諸愿海 
　　彼時夜神覺悟我　　令我見佛心增益 
　　我時愿得如是身　　覺悟一切諸放逸 
　　我從于此初發心　　愿趣無上菩提道 
　　往來生死諸有海　　能滅眾苦心無失 
　　此后常以深信心　　供佛十億那由他 
　　恒受人天安隱樂　　饒益一切諸群生 
　　初佛號名吉祥海　　二名功德無盡燈 
　　第三佛號妙寶幢　　第四佛號虛空慧 
　　第五佛號拘蘇摩　　第六智月無所著 
　　第七法月光明王　　第八智輪光普照 
　　第九如來兩足尊　　號為寶焰山燈光 
　　第十調御天人師　　名曰三世大光音 
　　如是十億那由他　　我皆供養心歡喜 
　　然猶未得智慧眼　　入此甚深解脫海 
　　從此次第復有剎　　名一切佛寶光明 
　　其劫名為天吉祥　　五百如來出興世 
　　初佛月輪圓滿光　　第二佛名為日燈 
　　第三佛號星宿幢　　第四佛名妙寶峰 
　　五華焰光六海燈　　七焰吉祥八天德 
　　第九法王號光幢　　第十普智光明王 
　　如是五百諸如來　　一一我皆曾供養 
　　尚于我愛阿賴耶　　不知無依計為有 
　　從此次第復有劫　　名眾妙色梵光明 
　　世界具足寶莊嚴　　名勝吉祥華燈云 
　　彼中無量佛出興　　一一我皆曾供養 
　　亦供如來大眾會　　恭敬聽法心歡喜 
　　初佛號曰寶須彌　　二名光明功德海 
　　三名法界妙音幢　　四號法海大聲王 
　　五法幢佛六威嚴　　七法力光八空智 
　　第九法焰須彌光　　第十佛名云吉祥 
　　如是上首等諸佛　　一一我皆親供養 
　　未能明了深法性　　而得入于諸佛海 
　　此后次第復有劫　　其劫名為月吉祥 
　　當于彼時有佛剎　　號曰日燈吉祥幢 
　　彼時有佛出于世　　其數八十那由他 
　　廣陳一切莊嚴具　　皆以深心而敬奉 
　　最初甘露味王佛　　第二佛名大樹王 
　　三名功德須彌峰　　四名平等妙寶眼 
　　五光遍照六光嚴　　七法海佛八勝力 
　　九名世主威力賢　　第十一切法光王 
　　如是上首等諸佛　　我悉供養咸親近 
　　然猶未獲深妙智　　能入甚深諸法海 
　　此后無間復有劫　　名為寂靜智威力 
　　其剎名曰普光云　　金剛堅固摩尼寶 
　　無數莊嚴具眾色　　于中千佛出興世 
　　眾生多凈少煩惱　　離垢眾會具莊嚴 
　　最初佛號金剛臍　　第二受持無著力 
　　第三法界影像佛　　四普光照十方王 
　　第五大悲威德佛　　第六名為苦行海 
　　第七忍辱圓滿燈　　第八覺法圓滿光 
　　第九佛號海莊嚴　　最后寂靜光王佛 
　　如是上首等千佛　　我悉一一曾供養 
　　然于法性未深悟　　平等如空性清凈 
　　及遍游行一切剎　　而于彼剎修諸行 
　　次第無間復有劫　　其劫名為妙出生 
　　剎號香燈云吉祥　　于中凈穢恒相雜 
　　于中億佛出興世　　彼剎及劫妙莊嚴 
　　彼佛所說妙法輪　　我以念力皆能受 
　　初無垢稱二法海　　第三佛號云吉祥 
　　四名法主五德云　　六名法山須彌冠 
　　第七智焰威德佛　　第八虛空大聲佛 
　　第九復有兩足尊　　名普出生殊勝燈 
　　最后第十無上士　　號眉間光智吉祥 
　　供彼一切人中尊　　未能凈治無礙道 
　　次第無間復有劫　　名集堅固妙高王 
　　剎號寶峰勝頂幢　　上妙雜寶為嚴飾 
　　有五百佛于中現　　色身遍滿勝莊嚴 
　　供彼一切自覺尊　　求此甚深真解脫 
　　第一功德圓滿佛　　二寂靜音三海山 
　　四威德佛五山王　　六須彌相大云聲 
　　七法自在八功德　　九福須彌十寂光 
　　此等上首五百佛　　我皆次第興供養 
　　彼佛所有真凈道　　我皆普入盡無余 
　　然未能于佛法中　　成就甚深平等忍 
　　次第無間復有劫　　名為安樂莊嚴光 
　　剎號寂音瓔珞智　　眾生清凈少煩惱 
　　于中所有諸佛現　　其數八十那由他 
　　我悉供彼人中尊　　修佛最勝清凈道 
　　初佛華聚拘蘇摩　　二海藏佛三德生 
　　第四佛號天王髻　　第五摩尼勝藏王 
　　第六佛名真金山　　第七佛號寶聚尊 
　　第八法幢九財勝　　最后名為智慧王 
　　如是上首天人主　　我皆供養無不盡 
　　此后次第復有劫　　其劫名為千吉祥 
　　剎號妙燈變化幢　　億那由他佛出現 
　　最初佛名寂靜幢　　第二佛號奢摩他 
　　第三寂靜百燈云　　第四世尊吉祥王 
　　第五佛號最勝王　　第六佛名如云行 
　　第七如來日威德　　第八勝法須彌燈 
　　九名天焰妙吉祥　　十師子吼智慧燈 
　　如是上首諸善逝　　我悉供養無空過 
　　然猶未得清凈忍　　入彼甚深諸法海 
　　此后次第復有劫　　名為無著遍莊嚴 
　　當于彼時有世界　　名無邊光普吉祥 
　　其中諸佛出興世　　三十六億那由他 
　　初佛名普功德云　　第二無間虛空心 
　　三佛妙生具莊嚴　　四名法海大吼聲 
　　第五法界大音聲　　六妙變化功德山 
　　第七普方威德尊　　第八出生法海聲 
　　第九海燈功德山　　第十隨順智日王 
　　彼所出現諸如來　　我皆供養心歡喜 
　　最后有佛出興世　　名寶吉祥功德幢 
　　我為天后名月面　　供養于彼人中尊 
　　時佛為我說契經　　名無依著莊嚴門 
　　成就出生諸愿海　　我以念力皆受持 
　　獲得廣大清凈眼　　寂靜總持三昧力 
　　恒于相續念念中　　悉見十方諸佛海 
　　得彼諸佛大悲藏　　及普方便大慈門 
　　增長如空大智心　　成就無量如來力 
　　見諸眾生顛倒心　　堅執常樂我凈想 
　　黑暗愚癡云所迷　　惑亂妄起諸煩惱 
　　行止恒游邪見林　　來往入于貪欲海 
　　積集種種輪回業　　墮落種種諸苦趣 
　　一切眾生諸趣中　　各隨其業而受身 
　　生老病死所逼迫　　身心恒受無邊苦 
　　為欲安樂彼眾生　　發起最勝菩提志 
　　愿如十方一切剎　　所有出現十力尊 
　　為求成佛利眾生　　起大愿云周法界 
　　從是具修功德聚　　趣入佛道總持門 
　　發起廣大行愿云　　速疾普入無生道 
　　具足廣大波羅蜜　　法界出生無不遍 
　　速疾普入于諸地　　亦入三世方便海 
　　一念普修一切佛　　所有地度無礙行 
　　我時得為佛長子　　得入普賢深行愿 
　　了十法界差別門　　通達甚深諸佛教  
　　善男子。于汝意云何。彼時轉輪圣王名十方主能建正法紹繼佛種。使不斷者。豈異人乎。文殊師利童子是也。爾時夜神。覺悟我者。普賢菩薩之所化耳。善男子。我于彼時。為王寶女。蒙彼夜神覺悟于我。令我見佛。發阿耨多羅三藐三菩提心。從是以來。經佛剎極微塵數劫。未曾生于惡道之中。常生人天。恒得自在。于一切處。不舍見佛。其心堅固。乃至于功德幢寶吉祥燈佛所。得此菩薩大速疾力普喜幢無垢解脫。以此解脫。能得如是功德嚴身。種種供養。親近諸佛。及善知識。成熟調伏。利益眾生。令修妙行。善男子。我唯知此大速疾力普喜幢無垢解脫門。如諸菩薩摩訶薩。于念念中普詣一切諸如來所。速疾趣入一切智海。于念念中。以發趣門。入于一。切諸大愿海。于念念中。以愿海門。盡未來劫。念念出生一切諸行。一一行中。變化出生一切佛剎極微塵數身。一一身遍入一切法界門。一一法界門。一切佛剎中。應眾生心。說諸妙行。一切佛剎一一塵中。悉見無邊諸如來海。一一如來所悉見。遍法界諸佛神通游戲自在。一一如來所悉見。往劫修諸菩薩種種妙行。一一如來所受持守護。所有法輪常不忘失。悉見三世一切如來種種神變方便教海。而我云何能知能說彼功德行。善男子。于此如來大眾會中。有主夜神。名普救護一切眾生威德吉祥。汝詣彼問。菩薩云何入菩薩行。圓滿清凈諸菩薩道。時善財童子。禮夜神足。繞無數匝。殷勤瞻仰。一心戀慕。辭退而去。  
　　爾時善財童子。從喜目夜神所。聞普喜幢解脫。深信趣入。隨順觀察。念善知識所有教誨。心無暫舍。作意思惟。諸根不散。一心愿得遇善知識。普于十方。勤求匪懈。愿常親近諸善知識。生諸功德。于善知識。承事供養。常令歡喜。與善知識所有善根。同一體性。得善知識巧方便行。無能破壞。依善知識。速疾增長。入精進海。與善知識。隨順共住。常不遠離。作是愿已。往詣普救眾生威德神所。時彼夜神。即為善財。示現菩薩調伏眾生解脫神力。以諸相好。莊嚴其身。即于眉間。放大光明。名普智焰無垢星宿幢。無量光明以為眷屬。其光普照一切世間。照世間已。入善財頂。充滿其身。善財即時。得極清凈圓滿三昧。得三昧已。悉見喜目普救二神兩處中間。所有一切地塵水塵。及以火塵金剛摩尼眾寶。微塵華香。瓔珞諸莊嚴具。如是一切所有極微一一塵中。各見佛剎極微塵數世界成壞。及見一切地水火風諸大積聚。亦見一切世界連接。皆以地輪任持而住種種形像。種種眷屬種種山海。種種河池。種種樹林。種種宮殿。所謂天宮殿龍宮殿。夜叉宮殿。乾闥婆阿修羅迦樓羅緊那羅摩睺羅伽人非人等。宮殿屋宅。種種莊嚴。地獄畜生閻羅王界。一切住處。諸趣輪轉。生死往來。隨業受報。各各差別。普遍出生不相雜亂。靡不知見。善財又見一切世界種種差別。所謂或有世界雜穢。或有世界清凈。或有世界趣雜穢。或有世界趣清凈。或有世界雜穢清凈。或有世界清凈雜穢。或有世界其形平正。或有世界隨心想住。或有覆住。或有側住。如是世界。一切趣類。一切生中。皆悉見此普救眾生威德夜神。于一切時。遍一切處。隨諸眾生。如是壽量。如是信樂。形貌言辭。行解差別。以方便力。普現其前。隨宜調伏。而成熟之。令地獄眾生免諸苦毒。令畜生眾生不相食啖。令閻羅界餓鬼眾生無有饑渴。令諸龍等離一切怖。令欲界眾生離欲界怖。令人趣眾生離暗夜怖。毀訾怖。惡名怖。大眾怖。不活怖。死怖。惡道怖。斷善根怖。退菩提心怖。遇惡知識怖。離善知識怖。墮二乘地怖。種種生死怖。異類眾生同住怖。惡時受生怖。惡種族中受生怖。造惡業怖。業煩惱障怖。執著諸相種種系縛怖。如是等怖。悉令舍離回向菩提。善財又見一切眾生。卵生胎生。濕生化生。有色無色。有想無想。非有想。非無想。普現其前。常勤救護。為成就菩薩大愿力故。深入菩薩三昧力故。堅固菩薩神通力故。出生普賢行愿力故。增廣菩薩大悲海故。得普覆眾生無礙大慈故。得普與眾生無量喜樂故。得普攝眾生智慧方便故。得菩薩解脫自在神通故。嚴凈一切諸佛剎故。覺悟了知一切法故。承事供養一切佛故。受持一切諸佛教故。積集一切勝善根故。修諸菩薩諸妙行故。入眾生心無障礙故。知眾生根能成熟故。凈一切眾生信解海故。破一切眾生無知闇故。得一切智清凈光明故。爾時善財童子。見普救眾生威德夜神。入調伏一切眾生解脫門。現不思議甚深境界神通力已。心大歡喜。踴躍無量。頭面作禮。一心瞻仰。時彼夜神。即舍菩薩種種相好妙莊嚴身。還復本形。而不舍其神通變化自在威力。爾時善財童子。恭敬合掌。卻住一面。觀察夜神。以偈贊曰。  
　　我見仁尊今所現　　如是廣大神通力 
　　令我發生歡喜心　　即說妙偈而稱贊 
　　我見圣者廣大身　　殊勝妙寶莊嚴色 
　　譬如星月處空中　　難思相好皆微妙 
　　身放清凈光明輪　　量等無邊剎塵數 
　　種種色相皆殊妙　　普照十方無不遍 
　　于仁一一毛孔出　　等諸眾生心數光 
　　光中佛坐寶蓮華　　化現能滅眾生苦 
　　光中復出妙香云　　普熏一切眾生類 
　　復能普雨眾妙華　　普供十方一切佛 
　　眉放廣大光明聚　　寶光無垢等須彌 
　　普照十方世界中　　觸者令滅愚癡暗 
　　口常普放無垢光　　光輪廣大如千日 
　　普照十方諸世界　　毗盧遮那所行境 
　　眼放無垢光明云　　光明晃耀如星月 
　　普照一切十方剎　　滅除三有諸癡翳 
　　仁所化現種種身　　其身相狀等眾生 
　　充滿十方法界中　　調伏無量眾生海 
　　分身普往遍十方　　悉現一切眾生前 
　　滅除王賊水火怖　　令心調伏生歡喜 
　　我承喜眼天神教　　念尊功德來奉事 
　　見尊毫相放光云　　圓明廣大無諸垢 
　　此光普照于十方　　悉滅眾生煩惱暗 
　　顯現種種神通力　　然后而來入我身 
　　我時遇此圓滿光　　身心安樂生歡喜 
　　得百總持三昧海　　普見十方善逝尊 
　　我于所有經行處　　悉見一切極微塵 
　　于彼一一極微中　　各見佛剎如塵數 
　　或有塵中無數剎　　一向雜染恒濁穢 
　　眾生無救受諸苦　　發聲悲嘆常號泣 
　　或有諸剎染凈雜　　眾生少樂多憂苦 
　　現佛獨覺聲聞形　　大悲往彼而救度 
　　有剎先凈后雜染　　男女端嚴皆可樂 
　　菩薩充滿具莊嚴　　住持無量諸佛法 
　　十方一一極微中　　皆有無量凈剎海 
　　毗盧遮那于往昔　　普修行海所莊嚴 
　　佛于十方一切剎　　悉坐最勝菩提場 
　　成等正覺現神通　　說法調伏群生類 
　　我見普救威德天　　其身普往無邊剎 
　　毗盧遮那境界中　　供事十方一切佛  
　　爾時善財童子。說此偈已。白普救眾生威德神言。希有圣者。乃能住此甚深解脫。得此解脫。其已久如。本修何行。而能清凈。夜神告言。善男子。此處難知。一切世間天人二乘所不能測。何以故。此是住普賢菩薩行者境界故。隨順大悲藏者境界故。救護一切眾生者境界故。能凈一切三惡八難者境界故。能以無上清凈莊嚴一切佛剎者境界故。能于一切諸佛剎中紹繼佛種不斷者境界故。能持一切諸佛正法者境界故。能于一切劫修菩薩行成滿大愿海者境界故。能于一切法界海以清凈智光滅無明闇障者境界故。能以一念智慧光明普照一切三世方便海者境界故。我當承佛威力。為汝宣說。善男子。乃往古世過佛剎極微塵數劫。爾時有劫。名無垢圓滿。世界名毗盧遮那威德吉祥。有須彌山極微塵數如來。于中出現。其佛世界。以一切香王摩尼寶金剛為體。以天龍宮殿眾寶莊嚴。住無垢光明摩尼王海上。其形正圓清凈無垢。一切瓔珞嚴具帳云。而覆其上。一切莊嚴摩尼輪山千匝圍繞。十萬億那由他四天下皆妙莊嚴。或有四天下。惡業眾生。于中止住。或有四天下。雜業眾生。于中止住。或有四天下。善根眾生。于中止住。或有四天下。一向清凈。諸大菩薩之所止住善男子。彼界東際輪圍山側。有四天下。名寶燈華幢。國界清凈。安隱豐樂。不藉耕耘而生稻粱。皆由往業勝力成熟。宮殿樓閣。悉皆奇妙。諸如意樹。處處行列。種種香樹。恒出香云。諸末香樹。雨末香云。種種鬘樹。恒出鬘云。種種華樹。雨不思議眾妙華云。種種寶樹。雨大摩尼珍奇妙寶。無量色光。周匝照曜。諸音樂樹。出諸音樂。隨風吹動演妙音聲。日月光明摩尼寶王。普照一切晝夜受樂。無時間斷。此四天下。有百萬億那由他諸王國土。一一國土。有千大河。周匝圍繞。一一皆以妙華覆上。隨流漂動。出天樂音。一切寶樹。列植其岸。種種珍奇。以為嚴飾。舟船來往。稱情嬉戲。種種資緣。受用安樂。一一河間。有百萬億城。一一城有百萬億那由他聚落。如是一切城邑聚落。各有無量百千億那由他宮殿園林。周匝圍繞。以為眷屬。此四天下閻浮提中。有一國土。名寶華燈。安隱豐樂。人民熾盛。宮殿嚴好。自在圓滿。其中眾生。具行十善。有轉輪王。于中出現。名毗盧遮那寶蓮華藏。于蓮華中。欻然化生。三十二相莊嚴其身七寶成就。王四天下。恒以正法教導群生。王有千子。端正勇健。威力自在。能伏怨敵。百萬億那由他宮人采女。以為眷屬。皆悉與王。同種善根。同修諸行。同時誕生。同以寶飾。瓔珞莊嚴。端正姝妙。猶如天女。身真金色。常放光明。諸毛孔中。恒出妙香。良臣猛將具足十億。王有正妃。名具足圓滿吉祥面。是王女寶端嚴殊特。觀者無厭。最勝清凈。皮膚金色。目發紺青。言同梵音。身有天香。常放光明。照千由旬。其妃有女。名普喜吉祥蓮華眼。形體端嚴。德行具足。相好圓滿。如轉輪王。眾生見者。心無厭足。彼時眾生。壽命無量。或有不定而中夭者。種種形色。種種音聲。種種名字。種種族姓長短大小。勇怯愚智。貧富苦樂。信樂勝劣。無量品類。皆悉不同。時或有人。謂余人言。我身端正。汝形丑陋。作是語已。互相毀辱。集不善業。以是業故。壽命色力。一切樂事。悉皆損減。  
大方廣佛華嚴經普賢菩薩行愿品卷第二十 入不思議解脫境界普賢行愿品  
　　爾時寶華燈城北。有菩提樹。名普光遍照法云聲幢。以念念顯示一切如來莊嚴道場金剛堅固摩尼寶王。而為其根。一切摩尼以為其干。眾雜妙寶以為其葉。枝條華果。次第分布。并相稱可。四方上下。圓滿莊嚴。放種種色寶焰光明。出妙音聲。演說一切諸佛如來自在神通甚深境界。于彼樹前。有一香池。名寶華光法雷聲。香水盈滿。妙寶為岸。百萬億那由他寶樹圍繞。一一樹形如菩提。樹。眾寶瓔珞周匝垂下。復有無量宮殿樓閣。眾寶所成。周遍道場。以為嚴飾。彼香池內。出大蓮華。名普現三世一切如來莊嚴境界云。須彌山極微塵數如來。于中出現。其第一佛。名普智寶焰吉祥威德王。于此華上。最初得阿耨多羅三藐三菩提。無量千歲。演說妙法。成熟眾生。其彼如來。未成佛時。十千年中。菩提樹王。放大光明。顯現神通。成熟眾生所謂十千年前。放凈光明。名一切眾生離垢燈。若有眾生遇斯光者。心自開悟。知十千年后。佛當出現。九千年前。放凈光明。名具足無垢吉祥藏。若有眾生遇斯光者。得清凈眼。見一切色。知九千年后。佛當出現。八千年前。放大光明。名一切眾生業果音聲。若有眾生遇斯光者。悉能自知業海差別。種種果報。知八千年后佛當出現。七千年前放大光明。名生一切善根音聲。若有眾生遇斯光者。一切善根悉皆圓滿。知七千年后佛當出現。六千年前。放大光明。名佛不思議境界音聲。若有眾生遇斯光者。其心廣大。普得自在。知六千年后佛當出現。五千年前。放大光明。名嚴凈一切佛剎音聲。若有眾生遇斯光者。悉見一切清凈佛土。知五千年后佛當出現。四千年前。放大光明。名一切如來境界無雜亂燈。若有眾生遇斯光者。悉能深入如來境界。遍一切處。往覲諸佛。知四千年后佛當出現。三千年前。放大光明。名一切眾生普照三世現前燈。若有眾生遇斯光者。悉能現見一切如來諸本事海。知三千年后佛當出現。二千年前。放大光明。名三世智電燈。若有眾生遇斯光者。則見一切如來過去相應行海。知二千年后佛當出現。一千年前。放大光明。名如來無翳智慧燈。若有眾生遇斯光者。具足普眼。能見諸佛神通變化。凈一切剎。知一千年后佛當出現。一百年前。放大光明。名令一切眾生皆得見佛集諸善根。若有眾生遇斯光者。則得成就見佛三昧。知百年后佛當出現。次七日前。放大光明。名一切眾生大喜愛樂音。若有眾生遇斯光者。則得見佛能生愛敬。知七日后佛當出現善男子。如是種種無量無邊清凈光明。十千年中。乃至七日。調伏眾生。令其成熟。滿七日已。一切世界。悉皆震動。純一清凈。無諸穢雜。念念普現十方一切清凈佛剎。亦現彼剎種種莊嚴。若有眾生。根性淳熟。應見佛者。咸詣道場。爾時彼世界中。一切輪圍。一切須彌。一切諸山。一切河海。一切大地。一切城邑。一切垣墻。一切宮殿。一切音樂。一切資具。一切瓔珞。一切語言。皆出音聲。贊說一切諸佛如來神通境界變化莊嚴。又出一切香云。一切燒香云。一切末香云。一切涂香云。一切香摩尼形像云。一切摩尼衣云。一切寶焰云。一切焰藏云。一切瓔珞云。一切妙華云。一切音樂云。一切如來光明云。一切如來圓光云。一切如來愿聲云。一切如來言音海云。一切如來種種相好色光明云。顯示如來出現世間不思議相。善男子。此普現三世一切如來莊嚴境界大寶蓮華王。有十佛剎極微塵數妙寶蓮華。以為眷屬。周匝圍繞。其諸蓮華一一臺上皆有摩尼寶師子座。一一座上皆有菩薩結跏趺坐。善男子。彼普智寶焰吉祥威德王如來。于此成阿耨多羅三藐三菩提。時即于十方一切世界。成阿耨多羅三藐三菩提。隨眾生心。悉現其前。為轉法輪。于一一世界。令無量眾生離惡道苦。令無量眾生生人天中。令無量眾生住于聲聞辟支佛地。令無量眾生成就出離菩提之行。令無量眾生成就無垢勇猛幢菩提之行。令無量眾生成就清凈法光明菩提之行。令無量眾生成就威德清凈根菩提之行。令無量眾生成就隨順平等力菩提之行。令無量眾生成就現前入法城菩提之行。令無量眾生成就遍至一切處不可壞神通力菩提之行。令無量眾生普于十方一切如來應正等覺。生希有心。安住平等菩提之行。令無量眾生安住三昧門菩提之行。令無量眾生成就緣一切清凈境界菩提之行。令無量眾生發菩提心。令無量眾生住菩薩道修菩薩行。令無量眾生安住清凈波羅蜜道。令無量眾生住菩薩初地。令無量眾生安住菩薩二地三地乃至十地。令無量眾生入于菩薩殊勝行愿。令無量眾生安住普賢清凈行愿。善男子。彼普智寶焰吉祥威德王如來。現如是等佛不思議自在神力轉法輪時。于彼一一諸世界中隨其所應。念念調伏。教化成熟無量眾生。  
　　時普賢菩薩。知寶華燈王城中眾生。自恃色貌。及諸境界。放逸昏醉。而生憍慢。為欲調伏彼眾生故。化現妙身。端正殊特。往詣彼城。放大光明。普照一切。令彼圣王及諸妙寶。日月星宿。寶樹寶衣。摩尼瓔珞。眾生身等。一切光明。威德端嚴。悉皆不現。譬如日出眾景奪曜。亦如聚墨對閻浮金。時諸眾生各心念言。此為是誰。為天為梵。今放此光映蔽一切。令我等身所有威德光色端嚴皆不顯現種種思惟。無能解了。爾時普賢菩薩。在彼輪王宮殿之上虛空中住。而告之言。大王當知。今汝國中。有佛出興。在普光遍照法云聲幢菩提樹下。時輪王女普喜吉祥蓮華眼。見普賢菩薩所現色身光明自在。及聞身上種種瓔珞諸莊嚴具所出妙音。生愛敬心。生歡喜心。生深信心。作如是念。愿我所有一切善根。得如是身。如是莊嚴。如是相好。如是威儀。如是神通。如是威德。今此大圣。能于眾生生死長夜黑闇之中。放大光明。顯示如來出興于世。愿令于我亦得如是。為諸眾生。作智光明。破彼所有無知黑闇。愿我所在受生之處。常得不離此善知識。善男子。時毗盧遮那寶蓮華藏妙吉祥髻轉輪圣王。與其寶女千子眷屬。大臣輔佐。七寶四兵。及其城內無量人眾。前后圍繞。以王神力。俱升虛空。高一由旬。放大光明。照四天下。普使一切咸得瞻仰。欲令眾生俱往見佛。以偈贊曰。  
　　佛今已出于世間　　普救一切諸群品 
　　汝等宜應速發心　　往詣最勝導師所 
　　經于無量俱胝劫　　乃有如來興出世 
　　開示甚深微妙法　　普為利樂諸眾生 
　　佛觀一切諸世間　　顛倒無明常翳惑 
　　生死逼迫輪回苦　　而起救護大悲心 
　　無數千萬俱胝劫　　修習種種菩提行 
　　成就最勝大悲心　　普滅一切眾生苦 
　　頭目耳鼻身手足　　如是一切皆能舍 
　　為證甘露佛菩提　　經于無量無邊劫 
　　過于無量俱胝劫　　出世導師難可遇 
　　見聞供養及親承　　一切獲益無空過 
　　我今與汝俱往詣　　觀彼最勝調御師 
　　為轉無上大法輪　　道樹降魔成正覺 
　　汝應觀佛妙色身　　放無邊際光明網 
　　種種妙色咸清凈　　除滅眾生惑苦暗 
　　從于一一毛孔中　　普放無數光明云 
　　遍照一切諸群生　　咸令愛敬心歡喜 
　　汝等各各應思念　　發起廣大精進心 
　　即時同詣彼如來　　親近至誠而供養  
　　爾時轉輪圣王。說偈贊佛。開悟國內一切眾生已。從輪王善根。出十千種大供養云。往詣道場。向如來所。所謂出一切寶蓋云。一切華帳云。一切寶衣云。一切香海云。一切寶座云。一切寶幢云。一切宮殿云。一切妙華云。一切寶鈴網云。一切莊嚴具云。于虛空中。周遍嚴飾。到已頂禮普智寶焰吉祥威德王如來足。右繞無數百千萬匝。即于佛前坐普照十方光明摩尼寶蓮華座。時輪王女普喜吉祥蓮華眼。即解身上一切瓔珞諸莊嚴具。持以奉散。時莊嚴具。于虛空中。變成大摩尼寶蓋。有種種色摩尼寶網。周匝垂下。一切龍王共所執持。一切宮殿于中間列。十種寶蓋眷屬圍繞。形如樓閣。內外清凈。諸瓔珞云。遍覆其上。及諸寶樹香海摩尼種種妙飾以為嚴好。于此蓋中。有菩提樹。枝葉榮茂。普覆法界。念念示現無量莊嚴。毗盧遮那如來。坐此樹下。有不可說不可說佛剎極微塵數菩薩。前后圍繞。一切皆從普賢菩薩行愿出生。住諸菩薩不可思議無差別住。亦見一切諸世間主。合掌瞻仰。圍繞如來。亦見一切如來自在神通之力。又見一切諸劫次第世界成壞。又亦見彼一切世界一切諸佛出興次第。又亦見彼一切世界。一一皆有普賢菩薩。種種供養一切如來。種種調伏一切眾生。又亦見彼一切菩薩及其自身。莫不皆在普賢身中。亦見自身在一切如來前。一切普賢前。一切菩薩前。一切眾生前。又亦見彼一切世界。一一各有佛剎極微塵數世界。種種際畔。種種任持。種種形狀。種種體性。種種安布。種種莊嚴種種清凈。種種莊嚴云。而覆其上。種種劫名。種種佛興。種種三世。種種方處。種種住法界。種種入法界。種種住虛空。種種菩薩莊嚴。種種菩薩住處。種種如來菩提場。種種如來神通力。種種如來師子座。種種如來大會海。種種如來眾差別。種種如來巧方便。種種如來轉法輪。種種如來妙音聲。種種如來言說海。種種如來契經云。既見是已。其心清凈。生大歡喜。時彼如來為此女人。說修多羅。名一切如來轉法輪音。十佛剎極微塵數修多羅。而為眷屬。時彼女人聞此經已。即得成就十千三昧門。身心柔軟。無有粗強。如初受胎。如始誕生。如娑羅樹初始生芽。彼三昧心。柔軟可愛。亦復如是。所謂現見一切佛三昧。普照一切剎三昧。深入一切三世門三昧。演說一切佛法輪三昧。了知一切佛愿海三昧。開悟一切眾生令出生死苦三昧。常愿破一切眾生闇三昧。常愿滅一切眾生苦三昧。常愿生一切眾生樂三昧。教化一切眾生不生疲厭三昧。一切菩薩住一切地自在莊嚴三昧。一切菩薩無障礙幢三昧。普詣一切清凈佛剎三昧。得如是等十千三昧已。復得微細等引。謂不動心。歡喜心。安慰心。普光照心。順善知識教心。緣甚深一切智心。隨順慈無量教行心。舍離一切執著心。不住一切世間境界心。深入如來境界心。普照一切佛色相海心。不散亂心。不飄動心。無障礙心。無高下心。無疲倦心。無退轉心。得自在心。離懈怠心。正念諸法自性心。安住一切法門海心。修行一切法門海心。了知一切眾生海心。救護一切眾生海心。普照一切世界海心。普生一切佛愿海心。悉破一切障礙山心。積集廣大福聚心。現見如來十力心。普照菩薩境界心。增長菩薩助道心。遍緣一切方海心。一心思惟觀察普賢所有大愿。發一切如來十佛剎極微塵數平等愿海。所謂愿嚴凈一切佛國。愿成熟一切眾生。愿遍知一切法界。愿普入一切法界海。愿于一切佛剎盡未來劫。修菩薩行。愿盡未來際劫不舍一切眾生。愿得親近一切如來。愿得承事一切善友悉令歡喜。愿得供養一切如來悉令遍滿。愿于念念中修菩薩行增一切智無有間斷。發如是等十佛剎極微塵數愿海。成就普賢所有大愿。時彼如來。復為其女。開示演說。發心已來。所種善根。所修妙行。所得大果。令其開悟。甚深信解。成就如來圓滿廣大所有愿海。一心趣向一切智位。  
　　善男子。復于此前。過十大劫。有世界。名日輪光照摩尼王。佛號因陀羅幢吉祥相。時此蓮華眼女。于彼如來遺法之中。普賢菩薩勸其修補蓮華座上故壞佛像。既修補已。而復彩畫。既彩畫已復寶莊嚴。發阿耨多羅三藐三菩提心。善男子。我念過去。由普賢菩薩善知識故。種此善根。從是已來。不墮惡趣。常于一切天王人王種族中生。一切生處。身形殊妙。端正可喜。色相圓滿令人樂見。常見于佛。常得親近普賢菩薩。令我憶持所得法門。乃至于今示導開悟成熟于我。令生歡喜。善男子。于意云何。爾時毗盧遮那寶蓮華藏妙吉祥髻轉輪王者。豈異人乎。今彌勒菩薩是也。是時王妃具足圓滿吉祥面者。具足功德寂靜音海夜神是也。今所住處。去此不遠。時普喜吉祥蓮華眼童女者。即我身是。我于昔時。身為童女。普賢菩薩。勸我修補蓮華座像。以為無上菩提因緣。令我發阿耨多羅三藐三菩提心。我于彼時。初始發心。次復引導。令我得見普智寶焰吉祥威德王如來。解身瓔珞。散佛供養。見佛神變。聞佛說法。即得菩薩普現一切世間調伏眾生解脫門。從是得見須彌山極微塵數佛。我皆尊重恭敬供養。聽彼如來種種說法。聞法歡喜。依教修行。于念念中。常得見彼一切如來。及彼佛剎菩薩大會。善男子。過彼毗盧遮那威德吉祥世界無垢圓滿劫已。次有世界。名摩尼輪種種妙色莊嚴。劫名大光。有五百佛。于中出現。我皆承事恭敬供養。令其歡喜。其最初佛。名大悲云幢。我為夜神。見佛出行。恭敬供養。次有佛出。名金剛那羅延幢。我為輪王。親近承事。恭敬供養。時佛為我說修多羅。名一切佛出現。十佛剎極微塵數修多羅以為眷屬。我皆受持。次有佛出。名金剛無礙德。我于彼時。為轉輪王。恭敬供養。其佛為我。說修多羅。名普照一切眾生根。須彌山極微塵數修多羅而為眷屬。我皆受持。次有佛出。名火焰山吉祥莊嚴。我于彼時。為長者女。供養恭敬。其佛為我。說修多羅。名普照三世藏莊嚴。閻浮提極微塵數修多羅而為眷屬。我皆受持。次有佛出。名一切法海高勝王。我為天王。恭敬供養。其佛為我。說修多羅。名分別一切法界智。五百修多羅而為眷屬。我皆受持。次有佛出。名甚深法吉祥海光。我于彼時。為龍王女。雨如意摩尼寶云。而為供養。其佛為我。說修多羅。名速疾增長歡喜海。百萬億那由他修多羅而為眷屬。我皆受持。次有佛出。名寶峰光焰燈。我為海神。雨寶蓮華云。親近承事。恭敬供養。其佛為我。說修多羅。名法界方便海光明。佛剎極微塵數修多羅而為眷屬。我皆受持。次有佛出。名功德海光照圓滿吉祥。我于彼時。為五通仙現大神力。六千諸仙。眷屬圍繞。雨妙香華高山峰云。而為供養。其佛為我。說修多羅。名無著法燈。六千修多羅而為眷屬。我皆受持。次有佛出。名毗盧遮那吉祥藏。我于彼時。為主地神。名平等利益。與無量地神俱。雨一切寶樹云一切寶藏云。一切寶瓔珞云。一切寶莊嚴云。而為供養。其佛為我。說修多羅。名出生一切如來智藏。無量修多羅而為眷屬。我皆聽聞。憶持不忘。  
　　善男子。如是次第五百如來。其最后佛。名法界虛空寶山圓滿吉祥燈。我于彼時。身為妓女。名可喜吉祥面。遇佛入城。歌舞供養。承佛威力。踴在空中。以千妙偈。贊嘆于佛。佛為于我。放眉間光。名普照法界光明莊嚴。光照我身。一切遍滿。我蒙光觸。即得解脫。名法界方便不退藏門。善男子。此世界中。有如是等佛剎極微塵數劫。一切如來。于中出現。我皆承事。恭敬供養。令其歡喜。彼諸如來。為我演說種種正法。我皆憶念。如法受持。乃至不忘一文一句。于彼一一諸如來所。稱揚贊嘆一切佛法。為無量眾生。廣作利益。于彼一一諸如來所。得現三世法界藏住廣大法界身。得入一切智光明。入一切普賢行。善男子。我依一切智光明故。于念念中。見無量佛。既見佛已。先所未得。先所未見。先所未聞。普賢菩薩所有妙行。悉得成就。何以故。以得一切智光明故。差別顯示無量無邊法界門故。爾時普救眾生夜神。欲重明此解脫門義。承佛威力。為善財童子而說偈言。  
　　善財汝應聽我說　　甚深難入難見法 
　　普光遍照于三世　　一切差別智明門 
　　如我初發菩提心　　勤求佛智諸功德 
　　所證無邊解脫門　　為汝宣揚應諦聽 
　　憶昔過剎極微劫　　時有劫名無垢輪 
　　剎號勝幢遍照燈　　莊嚴廣大無諸垢 
　　于中十力出世間　　量與須彌塵數等 
　　初佛寶焰吉祥光　　第二法王功德幢 
　　第三法幢福須彌　　第四無畏自在王 
　　第五佛名寂靜王　　第六佛名寂靜城 
　　第七如來名稱山　　第八導師須彌德 
　　第九佛號吉祥光　　第十名為月面佛 
　　于此十佛世尊所　　令我開悟最初門 
　　此后次第有十佛　　相續出興于世間 
　　最初佛號虛空住　　第二如來名普光 
　　三名出生住諸方　　第四如來正念海 
　　第五佛名高勝光　　第六世尊須彌云 
　　第七如來法焰光　　第八如來名稱山 
　　第九出生蓮華王　　第十大悲法界華 
　　此十佛海光明照　　令我悟入第二門 
　　此后相續時無間　　次第復有十佛出 
　　第一如來光幢王　　第二佛名智慧光 
　　第三佛名利益心　　第四如來帝吉祥 
　　第五如來名天智　　第六佛號尊慧王 
　　第七佛名智吉祥　　第八佛號光照王 
　　第九勇猛天行佛　　第十法界蓮華尊 
　　此十能顯廣大法　　令我成就第三門 
　　此后無間復值遇　　次第相續十佛出 
　　最初寶焰山吉祥　　第二功德吉祥佛 
　　第三佛號法光明　　第四佛名蓮華藏 
　　第五智月妙眼佛　　第六如來香寶光 
　　第七善逝須彌德　　八名乾闥婆光明 
　　第九摩尼藏王佛　　第十具足威德佛 
　　此后次第有十佛　　相續出興于世間 
　　最初佛號廣大智　　第二佛號寶光明 
　　第三如來功德云　　第四佛名最勝相 
　　第五苦行圓滿光　　第六佛號那羅延 
　　第七世尊須彌德　　第八功德輪圍王 
　　第九如來無勝幢　　第十佛名大樹王 
　　此后次第有十佛　　相續出興于世間 
　　初名帝德娑羅王　　二名普現世主身 
　　第三佛號高顯光　　第四佛名金剛光 
　　第五世尊地威德　　第六甚深法德王 
　　第七法海大智音　　第八佛號須彌幢 
　　第九如來智光照　　第十妙寶吉祥王 
　　此后次第有十佛　　相續出興于世間 
　　初梵光佛虛空音　　第三法界像吉祥 
　　第四圓滿光明輪　　第五諸方智光幢 
　　六虛空燈七妙德　　第八遍照吉祥光 
　　第九福光寂靜德　　第十大悲云吉祥 
　　此后次第有十佛　　相續出興于世間 
　　初真諦力智光明　　二現一切眾生前 
　　第三名為高顯光　　第四佛號光明身 
　　第五善逝法出生　　第六名為速疾風 
　　第七世尊吉祥相　　第八如來勇猛幢 
　　第九佛名寶肢節　　第十普現三世光 
　　此后次第有十佛　　相續出興于世間 
　　初佛愿海吉祥燈　　二佛吉祥金剛山 
　　第三堅固須彌德　　第四佛名念幢王 
　　第五如來法智尊　　第六佛名般若燈 
　　第七佛號德光幢　　第八佛名廣大智 
　　第九智行法界門　　第十法海智吉祥 
　　此后次第有十佛　　相續出興于世間 
　　最初福山功德王　　次佛名為智吉祥 
　　第三如來法駕輪　　第四寶王吉祥佛 
　　第五功德輪吉祥　　第六普智焰光佛 
　　第七佛號須彌燈　　第八世尊迅疾光 
　　第九如來大寂聲　　第十佛名寂靜幢 
　　十一眾生吉祥燈　　十二大愿速吉祥 
　　十三無能勝力幢　　十四世尊智焰海 
　　皆于世間為上首　　普利一切諸眾生 
　　此后次第有十佛　　相續出興于世間 
　　第一佛名法自在　　第二無著智如來 
　　第三世尊海慧音　　第四眾密音調御 
　　五名具足言辭佛　　第六妙音大吉祥 
　　第七佛智自在轉　　第八普現眾生前 
　　九等眾生吉祥身　　十名德賢自性山 
　　如是須彌塵數劫　　所有上首諸如來 
　　普為眾生作世燈　　我皆供養無空過 
　　復過佛剎極微數　　劫中所有諸如來 
　　我于一切咸供養　　入此甚深解脫海 
　　我于如是無邊劫　　修行得此解脫門 
　　汝今聞已速修行　　不久亦當如我得  
　　善男子。我唯知此菩薩普現一切世間調伏眾生解脫門。如諸菩薩摩訶薩。集無邊行海。發種種解心。現種種身。具種種根。滿種種愿。入種種三昧。起種種神通。成就種種方便。能作種種利益。游入種種智藏。照種種法門海。得種種法光明。往種種佛剎海。受種種佛灌頂。事種種善知識。悟種種解脫門。證種種自在心。起種種無作行。現種種難思色。順種種眾生心。起種種變化身。入種種菩薩地。知種種法因緣。離種種妄分別。依種種菩薩愿。持種種佛遺教。安住出生普賢妙行。而我云何能知能說彼功德行。善男子。去此不遠。菩提場中。有主夜神。名具足功德寂靜音海。坐星宿光幢摩尼王莊嚴寶蓮華藏師子之座。百萬阿僧祇夜神。以為眷屬。前后圍繞。汝詣彼問。菩薩云何學菩薩行。修菩薩道。時善財童子。頂禮其足。繞無數匝。殷勤瞻仰。一心戀慕。辭退而去。   
 上一部：乾隆大藏經·大乘華嚴部·大方廣佛華嚴經普賢菩薩行愿品（第一卷～第十卷）  下一部：乾隆大藏經·大乘華嚴部·大方廣佛華嚴經普賢菩薩行愿品（第二十一卷～第三十卷） 
 
  
   
乾隆大藏經·大乘華嚴部·大方廣佛華嚴經普賢菩薩行愿品  
  