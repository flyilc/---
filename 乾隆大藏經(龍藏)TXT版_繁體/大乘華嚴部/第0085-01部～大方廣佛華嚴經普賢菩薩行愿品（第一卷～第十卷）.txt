  第0085-01部～大方廣佛華嚴經普賢菩薩行愿品（第一卷～第十卷）          
   
  
   大乘華嚴部·第0085部    
大方廣佛華嚴經普賢菩薩行愿品（第一卷～第十卷）    
唐罽賓三藏般若奉詔譯     
  

大方廣佛華嚴經普賢菩薩行愿品卷第一 入不思議解脫境界普賢行愿品  
　　如是我聞。一時佛在室羅筏城。逝多林。給孤獨園。大莊嚴重閣。與菩薩摩訶薩五千人俱。普賢菩薩摩訶薩。文殊師利菩薩摩訶薩。而為上首。其名曰智慧勝智菩薩。普賢勝智菩薩。無著勝智菩薩。華勝智菩薩。日勝智菩薩。月勝智菩薩。無垢勝智菩薩。金剛勝智菩薩。無塵勞勝智菩薩。毗盧遮那勝智菩薩。星宿幢菩薩。須彌幢菩薩。寶勝幢菩薩。無礙幢菩薩。華幢菩薩。無垢幢菩薩。日幢菩薩。妙幢菩薩。離塵幢菩薩。毗盧遮那幢菩薩。地威德光菩薩。寶威德光菩薩。大威光菩薩。金剛智光菩薩。無垢光菩薩。法日光菩薩。福山光菩薩。智焰光菩薩。普賢吉祥光菩薩。普賢焰光菩薩。地藏菩薩。虛空藏菩薩。蓮華藏菩薩。寶藏菩薩。日藏菩薩。凈德藏菩薩。法海藏菩薩。毗盧遮那藏菩薩。臍藏菩薩。蓮華吉祥藏菩薩。妙眼菩薩。清凈眼菩薩。無垢眼菩薩。無著眼菩薩。普見眼菩薩。妙觀眼菩薩。青蓮華眼菩薩。金剛眼菩薩。寶眼菩薩。虛空眼菩薩。普眼菩薩。天冠菩薩。遍照法界摩尼智冠菩薩。道場冠菩薩。光明遍照十方冠菩薩。諸佛所贊冠菩薩。超諸世間冠菩薩。光明普照冠菩薩。無能勝冠菩薩。持諸如來師子座冠菩薩。大光普照法界虛空冠菩薩。梵王髻菩薩。釋主髻菩薩。一切諸佛變化差別光明髻菩薩。真實菩提場髻菩薩。一切愿海聲摩尼王髻菩薩。出生大舍諸佛圓光摩尼王髻菩薩。現等虛空界一切寶蓋摩尼王髻菩薩。現一切佛神通光幢網垂覆摩尼王髻菩薩。出一切佛大法輪聲髻菩薩。大福圓滿名字音聲髻菩薩。大焰光菩薩。無垢焰光菩薩。離垢威德焰光菩薩。寶焰光菩薩。星宿焰光菩薩。法焰光菩薩。寂焰光菩薩。日焰光菩薩。神通焰光菩薩。天焰光菩薩。福聚菩薩。智聚菩薩。法聚菩薩。神通聚菩薩。光焰聚菩薩。華聚菩薩。菩提聚菩薩。梵聚菩薩。一切眾生光聚菩薩。摩尼寶聚菩薩。梵聲菩薩。大海聲菩薩。大地吼聲菩薩。世主聲菩薩。山王自在聲菩薩。遍滿一切法界聲菩薩。一切法海潮聲菩薩。摧破一切魔力聲菩薩。大悲云雷教聲菩薩。速疾救護一切世間苦惱聲菩薩。法出生菩薩。勝出生菩薩。智出生菩薩。福德須彌出生菩薩。最勝功德寶王出生菩薩。名稱出生菩薩。普賢光出生菩薩。大悲出生菩薩。智聚出生菩薩。如來種姓出生菩薩。光吉祥菩薩。最勝吉祥菩薩。正勇出生吉祥菩薩。毗盧遮那吉祥菩薩。蓮華吉祥菩薩。月吉祥菩薩。虛空吉祥菩薩。寶吉祥菩薩。積吉祥菩薩。智慧吉祥菩薩。山自在王菩薩。法自在王菩薩。世自在王菩薩。梵自在王菩薩。數自在王菩薩。龍自在王菩薩。寂靜自在王菩薩。不動自在王菩薩。威力自在王菩薩。最勝自在王菩薩。最寂音菩薩。無等音菩薩。地震音菩薩。大海潮音菩薩。大云雷音菩薩。法光音菩薩。虛空音菩薩。一切眾生廣大善根音菩薩。演昔大愿音菩薩。降魔王眾音菩薩。寶覺菩薩。須彌覺菩薩。虛空覺菩薩。無垢覺菩薩。無著覺菩薩。廣大覺菩薩。開敷覺菩薩。普照三世覺菩薩。廣嚴覺菩薩。普觀覺菩薩。法界光明覺菩薩。如是等上首菩薩摩訶薩。一切皆從普賢菩薩。行愿所生。所行無礙。普遍一切諸佛剎故。現身無量。親近一切諸如來故。離諸蓋障。如凈月輪。普現一切佛神變故。得現覺智。悉見諸佛所現自在神通境故。得無量明。照一切佛大法教海智慧光故。具無礙解。以清凈辯。于無量劫。說佛功德。無窮盡故。住最勝智。猶若虛空。所行清凈。無染著故。無所依止。隨諸眾生心之所樂。現色身故。離諸翳障。了知眾生我人壽者。皆非有故。智慧普遍。猶如虛空。以大光網。照法界故。  
　　復與五百聲聞眾俱。其諸聲聞。有大威德。悉覺真諦。皆證實際。深入法性。永出有海。依于如來虛空境界。離結使縛。不著依處。其心寂靜。猶如虛空。于諸佛所。永斷疑惑。于佛智海。深信趣入。  
　　復與無量諸世主俱。已曾供養無量諸佛。常勤利樂一切眾生。與諸眾生。為不請友。常勤守護無歸向者。不舍世間。入殊勝智。從諸佛教境界而生。護持如來所有正法。起大誓愿。不斷佛種。從行愿力。生如來家。專求如來一切智智。  
　　時諸菩薩。及大聲聞。世間諸王。并其眷屬。咸作是念。如來境界。如來智行。如來神通。如來力。如來無畏。如來三昧。如來所住。如來最勝。如來身。如來智。一切世間諸天及人。無能通達。無能趣入。無能信解。無能遍知。無能分別。無能思惟。無能觀察。無能揀擇。無能開示。無有能令眾生悟入。唯除諸佛加被之力。佛神通力。佛威德力。佛本愿力。及自宿世善根之力。親近善友力。深凈信解力。廣大志樂力。趣向菩提清凈心力。求一切智廣大行愿力。唯愿世尊。以方便力。隨順我等。及諸眾生。種種心量。種種信解。種種智慧。種種言辭。種種名字。種種證得。種種地位。種種根清凈。種種意方便。種種心境界。種種依止。如來功德。隨能聽受。諸所說法。顯示如來往昔趣求一切智道。往昔所起菩薩大愿。往昔所凈諸波羅蜜。往昔所證諸菩薩地。往昔圓滿諸菩薩行。往昔所乘智莊嚴道。往昔所行諸清凈道。往昔出離殊勝法海。往昔所起游戲神通大莊嚴海。往昔所集無量本事相應行海。及遍顯示如來現前成正覺門神通智海。如來自在轉法輪海。如來神通凈佛剎海。如來調伏一切眾生巧方便海。如來開示一切智城。如來顯示諸眾生道。如來善入一切眾生生死之處。如來普為一切眾生最上福田。如來普為一切眾生說施功德。如來所記一切眾生種種心行。如來普為一切眾生演說教誡。如來能以三昧神通。現眾影像。如是等法。唯垂大悲。普為開演。  
　　爾時世尊。知諸菩薩一切大眾心之所念。大悲為身。大悲為門。大悲為首。以大悲法。而為方便。充滿虛空。遍周法界。入于師子頻申三昧。入三昧已。一切世間。普皆嚴凈。于時此大莊嚴樓閣。忽然之間。高廣嚴麗。遍周法界。金剛為地。眾寶嚴飾。如意寶網。無能勝幢。列布其中。無數寶華。及眾摩尼。普散其上。一切寶聚。處處盈滿。毗琉璃寶。以為其柱。光明照世。摩尼寶王。以用莊嚴。閻浮檀金。及諸摩尼。周遍嚴飾。一切眾寶。門闥窗牖。含輝交映。相望間列。階墀軒檻。一切皆以妙寶莊嚴。奇形異像。如諸世主。一切眾生種種相海。摩尼寶網以覆其上。于諸門側悉建幢幡。一一嚴事。各各流光。遍周法界。于樓閣外。階砌欄楯。其數無量。不可稱說。靡不咸以摩尼所成。眾雜妙寶。周遍校飾。爾時復以佛神力故。令逝多林忽然廣博。與不可說佛剎。極微塵數諸佛世界。其量正等。一切妙寶。間錯莊嚴。以不可說寶。莊嚴其地。無數摩尼寶。以為垣墻。寶多羅樹莊嚴。行列其間。復有無量香河。香水盈滿。湍激洄澓。一切寶華。隨流右轉。演出一切佛法音聲。不思議寶。芬陀利華。菡萏芬敷。一切妙寶。波頭摩華。鮮榮布濩。不思議數妙寶華樹。高顯榮茂。列植其岸。不思議數種種雜寶。臺榭樓觀。于其岸上。次第行列。摩尼寶網之所彌覆。阿僧祇摩尼寶。放大光明。阿僧祇眾雜妙寶。莊嚴其地。蘊眾香藏。騰出香云。香氣氛氳。普熏法界。復建無量種種寶幢。所謂無量寶香幢。無量寶衣幢。無量寶幡幢。無量寶繒幢。無量寶華幢。無量寶瓔珞幢。無量寶鬘幢。無量寶鈴幢。無量威德寶網幢。無量摩尼寶王傘蓋幢。無量光明普照摩尼王幢。無量出一切如來名號圓滿音聲摩尼王幢。無量師子游步摩尼王幢。無量說一切如來本事相應行海摩尼王幢。無量普現法界差別影像摩尼王幢。如是一切諸妙寶幢。周遍十方。處處嚴飾。爾時逝多林上虛空之中。有不思議天寶宮殿諸樓閣云。復有無數香樹云。不可說須彌山云。不可說妓樂云。出美妙音。歌贊如來。不可說寶蓮華云。遍覆莊嚴。不可說寶師子座云。敷以天衣。菩薩坐上。嘆佛功德。不可說天王形像摩尼寶云。不可說白真珠云。不可說赤真珠寶樓閣云。遍覆莊嚴。不可說一切堅固金剛珠云。雨莊嚴具。如是一切寶莊嚴云。皆悉盡于虛空法界。周遍嚴飾。何以故。如來所種清凈善根。不思議故。如來所成白凈法聚。不思議故。如來威力。秘密加持。不思議故。如來神變。能以一身。普遍一切諸佛世界。不思議故。如來能以神力。普令十方一切諸佛。及佛國土。皆入其身。不思議故。如來能于一極微塵中。普現一切差別世界。不思議故。如來能于一一毛端。現過去際一切諸佛。出興次第。不思議故。如來能于一一毛孔。放大光明。一一光明。悉能顯照一切世界。不思議故。如來能于一一毛孔。出一切佛剎極微塵數變化云。充滿一切諸佛剎土。不思議故。如來能于一一毛孔。普現十方一切世界成住壞劫。不思議故。如于此逝多林給孤獨園。見佛國土清凈莊嚴。如是十方盡法界虛空界。一切世界。亦如是見。所謂見如來身遍逝多林。菩薩眾會。各各圓滿。見普雨一切莊嚴具云莊嚴建立。見普雨一切寶威力光明云。照曜法界。見普雨一切摩尼寶云。周遍莊嚴。見普雨一切莊嚴蓋云。覆一切剎。見普雨一切天身變化云。皆妙嚴飾。見普雨一切華樹云。其華開敷猶如海藏。見普雨一切繒彩云。盤旋宛轉。見普雨一切衣服云。繽紛而下。見普雨一切華鬘瓔珞云。相續不絕。見普雨一切燒香云。其形旋轉如眾生身。見普雨一切妙寶華網云。周遍莊嚴相續不斷。見普雨一切末香云香氣周流彌布十方。見普雨一切眾寶幢幡云。天女執持周旋空界。見普雨一切寶蓋云。其蓋周圓眾寶所成。微妙蓮華莊嚴其上。流出樂音聲聞法界。見普雨一切寶師子座云。如諸眾生所有形像。雜寶鬘網瓔珞莊嚴。  
　　爾時毗盧遮那如來。住此師子頻申三昧。即時東方過不可說佛剎極微塵數世界海外。有世界海。名金沙燈云幢。佛號毗盧遮那吉祥威德王。于彼如來大眾海中。有菩薩摩訶薩。名毗盧遮那焰愿藏光明。與不可說佛剎。極微塵數諸菩薩俱。受彼佛教。從彼佛土道場眾海。而來向此娑婆世界毗盧遮那佛所。悉以神力。出興種種諸供養云。所謂天華云。天香云。天寶蓮華云。天鬘云。天寶云。天瓔珞環釧云。天寶蓋云。天妙衣云。天寶幢幡云。天一切妙寶莊嚴具云。皆悉充滿虛空法界。既至佛所。頂禮佛足。以為供養。修敬畢已。即于東方。化作寶莊嚴樓閣。摩尼寶網彌覆其上。于樓閣中。化作光照十方摩尼寶王大蓮華藏師子之座。諸菩薩眾。各于其上。結跏趺坐。以大如意摩尼寶網。羅覆其身。南方過不可說佛剎極微塵數世界海外。有世界海。名金剛海藏。佛號普光遍照吉祥藏王。于彼如來大眾海中。有菩薩摩訶薩。名難摧伏速疾精進王。與不可說世界海極微塵數諸菩薩俱。從彼佛會。向如來所。悉以神力。赍持種種微妙寶鬘。諸供養具交絡莊嚴。所謂持一切妙寶香華鬘。持一切妙寶輪網鬘。持一切寶華瓔珞鬘。持一切金剛寶瓔珞鬘。持一切摩尼寶網鬘。持一切諸寶繒彩鬘。持一切寶形像瓔珞鬘。持一切出現吉祥光摩尼寶瓔珞鬘。持一切毗盧遮那摩尼莊嚴寶網鬘。持一切師子游步摩尼寶瓔珞網鬘。悉以神力。充滿一切諸世界海。既至佛所。頂禮佛足。以為供養。修敬畢已。即于南方。化作毗盧遮那眾寶莊嚴勝妙樓閣。摩尼寶網。彌覆其上。于樓閣中。化作普照十方摩尼寶蓮華藏師子之座。諸菩薩眾。各于其上。結跏趺坐。以天拘蘇摩妙寶華網。羅覆其身。西方過不可說佛剎極微塵數世界海外。有世界海。名須彌山幢毗盧遮那摩尼寶燈。佛號法界智燈王。于彼如來大眾海中。有菩薩摩訶薩。名普遍出生吉祥威德王。與不可說世界海極微塵數諸菩薩俱。從彼佛會。向如來所。悉以神力。出興種種須彌山云。所謂不可說佛剎極微塵數種種色幢須彌山云。不可說佛剎極微塵數種種色涂香燒香末香須彌山云。不可說佛剎極微塵數種種色金光莊嚴摩尼寶王眾妙資具須彌山云。不可說佛剎極微塵數種種焰光圓滿莊嚴星宿幢須彌山云。不可說佛剎極微塵數種種妙色金剛月藏摩尼寶王莊嚴境界須彌山云。不可說佛剎極微塵數種種光明普照法界閻浮檀金摩尼王幢須彌山云。不可說佛剎極微塵數種種法界差別光明普照一切摩尼王幢須彌山云。不可說佛剎極微塵數一切如來差別相好摩尼寶王須彌山云。不可說佛剎極微塵數一切如來本所修行諸菩薩行本事因緣相應行海微妙音聲摩尼王幢須彌山云。不可說佛剎極微塵數一切如來遍坐道場摩尼寶王須彌山云。一一充滿虛空法界。既至佛所。頂禮佛足。以為供養。修敬畢已。即于西方。化作一切香王樓閣真珠寶網。彌覆其上。于樓閣中。化作種種因陀羅差別光幢摩尼寶王妙蓮華藏師子之座。諸菩薩眾。各于其上。結跏趺坐。冠以如意摩尼寶冠。以妙色差別摩尼珠網。羅覆其身。北方過不可說佛剎極微塵數世界海外。有世界海。名寶衣光焰幢。佛號吉祥大光明遍照一切虛空法界。于彼如來大眾海中。有菩薩摩訶薩。名無礙吉祥勝藏王。與不可說世界海極微塵數諸菩薩俱。從彼佛會。向如來所。悉以神力。出興一切妙寶衣云。周遍莊嚴。盡虛空界。所謂黃色光明摩尼寶王衣云。種種香熏摩尼寶王衣云。凈妙日幢摩尼寶王衣云。金焰熾盛吉祥光照摩尼寶王衣云。雜寶流光摩尼寶王衣云。一切上妙星宿形像摩尼寶王衣云。白玉光焰因陀羅網摩尼寶王衣云。毗盧遮那殊勝赫奕吉祥光焰摩尼寶王衣云。光照諸境能令十方一切法界皆出光明互相涉入毗盧遮那摩尼寶王衣云。大海莊嚴摩尼寶王衣云。如是等云。一一充滿虛空法界。既至佛所。頂禮佛足。以為供養。修敬畢已。即于北方。化作大海出生摩尼寶王樓閣。及毗琉璃寶勝蓮華藏師子之座。諸菩薩眾。各于其上。結跏趺坐。以星宿幢妙莊嚴藏摩尼寶王。為髻明珠。以師子游步妙威德王摩尼寶網。羅覆其身。東北方過不可說佛剎極微塵數世界海外。有世界海。名一切大地王。佛號放寶光網遍照法界無相眼。于彼如來大眾海中。有菩薩摩訶薩。名妙變化遍法界愿月王。與不可說世界海極微塵數諸菩薩俱。從彼佛會。向如來所。悉以神力。化作種種妙寶嚴飾諸樓閣云。所謂現一切寶幢樓閣云。現一切香王樓閣云。現一切燒香樓閣云。現一切白栴檀香樓閣云。現一切拘蘇摩花樓閣云。現一切摩尼寶王樓閣云。現一切金剛寶王樓閣云。現一切閻浮檀金樓閣云。現一切繒彩衣服樓閣云。現一切眾妙蓮華樓閣云。如是等云。一一彌覆。虛空法界。既至佛所。頂禮佛足。以為供養。修敬畢已。即于東北方。化作一切法界門妙寶山峰摩尼寶王樓閣。及無比香王摩尼寶蓮華藏師子之座。諸菩薩眾。各于其上。結跏趺坐。冠以種種雜色摩尼寶王妙莊嚴。冠以拘蘇摩華如意寶網。羅覆其身。東南方過不可說佛剎極微塵數世界海外。有世界海。名香云莊嚴幢。佛號龍自在王。于彼如來大眾海中。有菩薩摩訶薩。名法慧光明威德王。與不可說世界海極微塵數諸菩薩俱。從彼佛會。向如來所。悉以神力。出興種種上妙寶色圓滿光明云。所謂金色幢圓滿光明云。無量寶色圓滿光明云。如來頂髻色圓滿光明云。如來眉間毫相色圓滿光明云。種種寶色圓滿光明云。蓮華藏色圓滿光明云。寶樹垂枝色圓滿光明云。摩尼寶王色圓滿光明云。閻浮檀金色圓滿光明云。日月星宿色圓滿光明云。如是等云。一一充滿虛空法界。既至佛所。頂禮佛足。以為供養。修敬畢已。即于東南方。化作離垢摩尼拘蘇摩華毗盧遮那吉祥摩尼寶王樓閣。及金剛摩尼寶蓮華藏師子之座。諸菩薩眾。各于其上。結跏趺坐。以眾寶光焰摩尼王網。羅覆其身。西南方過不可說佛剎極微塵數世界海外。有世界海。名日藏光明摩尼寶王。佛號普智光照法月王。于彼如來大眾海中。有菩薩摩訶薩。名摧碎一切魔力智幢王。與不可說世界海極微塵數諸菩薩俱。從彼佛會。向如來所。于一切毛孔。出等虛空界種種焰云。所謂拘蘇摩華寶焰云。種種音樂寶焰云。一切色寶焰云。金剛寶焰云。種種香熏眾寶衣焰云。如龍電光寶焰云。毗盧遮那摩尼寶焰云。騰輝摩尼寶焰云。吉祥熾盛光藏摩尼寶焰云。等三世如來普光教海摩尼寶焰云。如是等云。一一皆從毛孔中出。遍虛空界。既至佛所。頂禮佛足。以為供養。修敬畢已。即于西南方。化作一念普現十方法界種種光明摩尼寶王樓閣。及香焰燈光摩尼寶王勝蓮華藏師子之座。諸菩薩眾。各于其上。結跏趺坐。以離垢藏摩尼寶王妙光明網。羅覆其身。西北方過不可說佛剎極微塵數世界海外。有世界海。名毗盧遮那愿藏。佛號普光遍照須彌山王。于彼如來大眾海中。有菩薩摩訶薩。名毗盧遮那愿智星宿幢。與不可說世界海極微塵數諸菩薩俱。從彼佛會。向如來所。于念念中。各于其身。一切相好。一切肢分。一切毛孔。一一皆出三世一切諸影像云。所謂出一切如來影像云。出一切菩薩影像云。出一切如來眾會影像云。出一切如來變化輪影像云。出一切如來本事海相應身影像云。出一切聲聞辟支佛影像云。出一切如來菩提樹種種光色影像云。出一切如來神通影像云。出一切世主身影像云。出一切清凈佛剎影像云。念念出生如是等云。一一充滿虛空法界。既至佛所。頂禮佛足。以為供養。修敬畢已。即于西北方。化作普照十方毗盧遮那摩尼寶王莊嚴藏樓閣。及光明遍照一切世間摩尼寶王大蓮華藏師子之座。諸菩薩眾。各于其上。結跏趺坐。冠以普焰光明摩尼寶冠。以無能勝光明真珠網。羅覆其身。  
大方廣佛華嚴經普賢菩薩行愿品卷第二 入不思議解脫境界普賢行愿品  
　　爾時下方過。不可說佛剎極微塵數世界海外。有世界海。名一切如來圓滿普焰光。佛號無著智星宿幢王。于彼如來大眾海中。有菩薩摩訶薩。名破諸蓋障勇猛智自在王。與不可說世界海極微塵數諸菩薩俱。從彼佛會。向如來所。悉以神力。于其身上一一毛孔。出演說種種法海妙音聲云。所謂出演說一切法義眾生語言陀羅尼海音聲云。出演說一切三世菩薩修行方便海音聲云。出演說一切菩薩誓愿方便海音聲云。出演說一切菩薩圓滿清凈波羅蜜海音聲云。出演說一切菩薩遍一切剎圓滿行海音聲云。出演說一切菩薩成滿種種神通輪海音聲云。出演說一切如來往詣道場破魔軍眾銷竭煩惱成等正覺神通輪海音聲云。出演說一切如來轉妙法輪種種名句修多羅海音聲云。出演說一切如來隨應教化調伏眾生方便行海音聲云。出演說一切如來隨時隨善根隨其愿力普令獲得一切智智善巧方便。海音聲云。如是等云。一一充滿虛空法界。既至佛所。頂禮佛足。以為供養。修敬畢已。即于下方。化作現一切如來。宮殿光明。種種色。藏寶樓閣。及一切妙形像寶蓮華藏師子之座。諸菩薩眾。各于其上。結跏趺坐。以普現一切菩提場影像光幢摩尼王冠。以嚴其身。上方過不可說佛剎極微塵數世界海外。有世界海。名無盡佛種性。佛號普智圓滿差別光明大聲王。于彼如來大眾海中。有菩薩摩訶薩。名普遍法界大愿際。與不可說世界海極微塵數諸菩薩俱。受彼佛教。發彼道場。而來向此娑婆世界毗盧遮那如來所。悉以神力。各于其身。一切相好。一切身分。一切肢節。一切毛孔。一切言音。一切名句。一切衣服。一切莊嚴具中。現毗盧遮那等。盡過去際一切諸佛。盡未來際一切諸佛。盡現在際一切諸佛。并其眾會。十方剎土。清凈雜染。廣狹大小。靡不皆現。亦現彼佛過去所行。檀那波羅蜜。隨順積集。一切施行。受者財物。本事影像。相應行海。亦現彼佛過去所行。尸羅波羅蜜。隨順積集。本事影像。相應行海。亦現彼佛過去所行。羼提波羅蜜。斷截肢體。心無動亂。隨順積集。本事影像。相應行海。亦現彼佛過去所行。毗梨耶波羅蜜。勇猛不退。隨順積集。本事影像。相應行海。亦現彼佛過去所求。一切如來。禪那波羅蜜。隨順積集。而得成就。本事影像。相應行海。亦現彼佛過去所求。般若波羅蜜。一切如來所轉法輪。所成就法。發勇猛心。一切皆舍。本事影像。相應行海。亦現彼佛過去所成。方便波羅蜜。樂見一切佛。樂行一切菩薩道。樂化一切眾生界。本事影像。相應行海。亦現彼佛過去所發。愿波羅蜜一切菩薩。廣大誓愿。清凈莊嚴。本事影像。相應行海。亦現彼佛過去所成。一切菩薩。力波羅蜜。了種種行。清凈和合。本事影像。相應行海。亦現彼佛過去所修。一切菩薩。智波羅蜜。圓滿清凈。種種差別。證悟法門。本事影像。相應行海。如是所現一切如來本事影像。相應行海。悉皆遍滿廣大法界。既至佛所。頂禮佛足。以為供養。修敬畢已。即于上方。化作一切金剛寶王種種莊嚴藏樓閣。及帝青金剛寶王蓮華藏師子之座。諸菩薩眾。各于其上。結跏趺坐。以演說三世如來名號。大音聲海摩尼寶王。為髻明珠。莊嚴寶冠。以一切妙寶光焰熾盛。摩尼王網。羅覆其身。如是十方一切菩薩。各以種種神通。興種種供養云。來會道場普周法界。此諸菩薩。并其眷屬。皆從普賢行愿所生。以凈智眼。普見三世一切諸佛眾所樂見種種相海。得無礙耳。普聞十方一切如來所轉法輪修多羅海。已得至于一切菩薩最勝自在究竟彼岸。于念念中。現大神變。能遍親近十方諸佛。一身充滿一切世界。普現諸佛道場眾會。光明遍照一切世界。于一塵中。普現十方盡虛空界。一切世界。于彼世界現種種身。隨諸眾生應受化者。調伏成熟未曾失時。一切毛孔出大音聲。周聞十方。演暢如來妙法輪云廣大境界。知諸眾生悉皆如幻。知諸如來悉皆如影。知諸界趣業行受生悉皆如夢。知諸世間所現果報如鏡中像。知諸世間諸有生起如熱時焰。知諸國土依心想住皆如變化。通達如來十種智力。威德自在。如大牛王。得無所畏能師子吼。深入無盡辯才大海。了知眾生諸秘密海。深入文字語言智海。了達法界猶如虛空。得諸菩薩神通智慧。威力勇健摧伏魔軍。智力明徹了達三世。知一切法無有違諍。而常趣求一切智地。以無斷智入諸世間。以法界智流出教海。得神通力。能令十方一切世界。展轉相入。得善根力。于諸世界自在受生。得周遍眼。普見十方一切世界廣狹大小。得無礙智。于微細境現廣大剎。于廣大境現微細剎。以自在力。于一佛所。得一切佛功德智慧。威神所加。普見十方。無有疑惑。于一念頃。能以神通。普遍十方一切剎海。具足如是無量功德。諸大菩薩。滿逝多林。皆是如來威神之力。  
　　于時上首諸大聲聞。大智舍利弗。神通目揵連。摩訶迦葉。離婆多。須菩提。阿[少/兔]樓馱。難陀。劫賓那。迦旃延。富樓那彌多羅尼子等。在逝多林。皆悉不見如來神力。如來嚴好。如來境界。如來游戲。如來神變。如來尊勝。如來妙行。如來威德。如來加持。如來剎海。亦復不見。不可思議。菩薩境界。菩薩集會。菩薩遍入。菩薩親近。菩薩神通。菩薩游戲。菩薩眷屬。菩薩方處。菩薩師子座。菩薩宮殿。菩薩威儀。菩薩三昧。菩薩周遍觀察。菩薩師子頻申。菩薩勇猛。菩薩供養。菩薩授記。菩薩成熟。菩薩身業清凈。菩薩智身圓滿。菩薩愿身顯示。菩薩色身普遍。菩薩相好具足。菩薩常光圓滿。菩薩放大光網。菩薩起變化云。菩薩普遍方網。菩薩諸行圓滿。如是種種。皆悉不見。何以故。以善根不同故。彼于過去。本不修集見一切佛種種神通妙善根故。本不贊說十方剎海普遍莊嚴凈功德故。本不稱嘆諸佛世尊種種神通變化事故。本不能于生死之中發阿耨多羅三藐三菩提心故。本不勸發一切眾生令住廣大菩提心故。本不能令如來種性不斷絕故。本不精勤攝受一切諸眾生故。本不勤修一切菩薩波羅蜜故。本于生死不勸眾生求智眼故。本不修習順一切智諸善根故。本不覺了如來出世勝善根故。本不獲得普遍嚴凈一切佛剎神通智故。本不獲得菩薩所知廣大境界清凈眼故。本不欣求超出世間究竟不共大善根故。本不發起一切菩薩廣大誓愿出離智故。本不從于一切如來威力加持之所生故。本不能知一切諸法皆如幻故。本不能知菩薩所知思想執持皆如夢故。本不能得菩薩勇猛廣大志樂深歡喜故。如是種種。皆是普賢智眼境界。不與一切二乘所共。以是因緣。彼諸上首大德聲聞。不能聞。不能信。不能知。不能見。不能憶念。不能觀察。不能籌量。不能思惟。不能證入。不能分別。何以故。諸佛菩薩神通境界。非諸二乘狹劣境故。是故雖在逝多林中。不見如來廣大神變。復次彼諸聲聞。無如是菩薩所修最勝善根故。無如是見佛神通清凈智眼故。無如是甚深三昧微細觀察故。無如是廣大神力所加持故。無如是不可思議解脫門故。無如是神通自在故。無如是廣大勢力故。無如是廣大威德故。無如是最勝住處故。無如是智眼所行境故。是故于此。不能知。不能見。不能入。不能得。不能遍解。不能出生。不能觀察。不能忍受。不能修行。不能安住。不能開示。亦復不能廣為人說。不能贊嘆。不能指示。不能授與。不能攝取。不能勸進。不能教誨令其修習令其安住令其證入諸佛境界。何以故。彼諸聲聞。無有如是大智慧故。依聲聞乘。而出離故。入聲聞道。得智慧故。修聲聞行。求滿足故。住聲聞果。為究竟故。悟解聲聞實諦智故。住于差別真實際故。樂住寂靜。為涅槃故。于諸世間。舍大悲故。遠離救護諸眾生故。恒住自事。趣寂滅故。是故雖在逝多林中。不見如是種種神變。何以故。本于如來一切智性。不能志求。不能積集。不能樂欲。不能出生。不能修習。不能清凈。亦于如來三昧神通。不能入。不能行。不能知見。不能證得。何以故。如是境界。唯諸菩薩廣大智眼。乃能見知。非諸聲聞所行境故。以是因緣。諸大聲聞。雖復住在逝多林中。不見如來種種神變。種種加持。種種佛剎。種種嚴凈。及大菩薩。普遍眾會。游戲神通。皆悉不見。譬如恒河。兩岸。多有百千億無量餓鬼。裸露饑渴。羸瘦憔悴。皮肉筋骨。內外焦然。風飄日曝。遍體干枯。烏鷲豺狼。諸惡禽獸。競來搏撮。為渴所逼。欲求水飲。雖住河側。而不見河。設有見者。見其枯涸。或見流火。或見煻煨。何以故。深厚業障之所覆故。諸大聲聞。亦復如是。雖復住在逝多林中。不見如來廣大神變。何以故。不樂種智。無明翳瞙。蔽其眼故。不曾種植一切智地。勝善根故。譬如有人于眾會中假寐昏寢。忽然夢見須彌山頂帝釋所住善見宮城。殊勝寶殿。園苑莊嚴。天子天女。百千萬億柔軟寶地。普散天華。種種衣樹。出妙衣服。種種華樹。開敷妙華。諸珍寶樹。出諸珍寶。諸莊嚴樹。出諸嚴具。諸音樂樹。奏天音樂。無量諸天。于中游戲。其人自見。著天衣服。住止周旋。受諸快樂。其眾會中。一切人眾。雖同一處。不見不知。不能觀察。何以故。此人夢中。所見境界。非彼眾會所能見故。一切菩薩。及諸世主。現前所見。廣大莊嚴。神通變化。亦復如是。以得一切佛加持故。以久積集善根力故。發一切智廣大愿故。修習如來勝功德故。善住菩薩莊嚴道故。圓滿一切種智門故。成就普賢諸行愿故。趣入菩薩一切智地清凈解故。游戲菩薩一切三昧神通海故。觀察菩薩一切境界智無礙故。是故。悉見如來世尊不可思議自在游戲神通境界。能入能知。一切聲聞。諸大弟子。雖有智慧具勝神通。皆不能見。皆不能知。何以故。以無菩薩清凈眼故。譬如雪山多諸藥草。猶如種植處處出生。有大良醫成就明智。知諸藥性差別功能。隨病所須。于中采取。其諸捕獵放牧之人。游止其中。不見不知。況能采取。此亦如是。以諸菩薩普入如來智慧境界。出生菩薩種種游戲。能了如來三昧境界。諸大弟子。本不修習一切種智。不能利樂一切眾生。雖復住在逝多林中。不見不知如來三昧廣大神變。譬如大地。眾寶所依。多諸伏藏。百千萬億。珍奇雜寶。處處盈滿。一一莊嚴。無不備足。有一丈夫。聰慧明達。善知寶藏所在之處。及知眾寶功能勢力。其人復有大福德力。能隨所欲。自在而取。奉養父母。賑給宗親。老病窮乏。靡不均贍。諸有所求。咸令充足。其余無福無智慧人。雖于寶處行住坐臥。以無智故。不見不知。此亦如是。諸大菩薩。以有清凈普遍智眼。于逝多林。能入如來不可思議甚深境界。能見諸佛廣大神變。能了諸佛一切法門。能入無邊佛三昧海。能勤供事一切如來。能以勝法開悟眾生。能以四攝攝受群品。彼諸聲聞雖住林中。不能得見如來神力。亦復不見菩薩眾會。譬如有人。以繒蔽目。至大寶洲。行住坐臥。不能得見寶樹寶衣寶香寶果眾寶形色貴賤功能。復有一人。開目至彼。一切皆見。悉能了知。諸菩薩等。亦復如是。至于如來大法寶洲最勝功德莊嚴之處。悉皆明見。諸大弟子。雖在林中親近世尊。不見如來自在神變三昧境界。亦不得見普遍莊嚴菩薩眾會。何以故。以諸聲聞與佛智慧。不相應故。無明覆障蔽其眼故。無諸菩薩無礙智故。不能次第入法界故。以是因緣。不見如來自在三昧差別神變。譬如有藥。名無垢光。若復有人。用涂其眼。眼得清凈。一切闇色。不能為障。其人有時。處于夜闇。無量百千人眾之內。悉見彼眾形相威儀行住坐臥。此人所有。威儀形相。進退往來。彼諸人眾。皆不能睹。此亦如是。彼諸菩薩。成就如來清凈智眼。悉能明見一切世間。無有障礙。其所顯示三昧神通。廣大境界。大菩薩眾。所共圍繞。諸大聲聞。悉不能見。譬如比丘于眾會中。入遍處定。所謂地遍處定。水遍處定。火遍處定。風遍處定。青遍處定。黃遍處定。赤遍處定。白遍處定。天遍處定。種種眾生身遍處定。一切音聲語言遍處定。一切所緣遍處定。入此定者。見其所緣地水等相光明周遍。乃至一切所緣定境。其余大眾。悉不能見。唯除有住此三昧者。此亦如是。如來所現。不可思議三昧神通廣大境界。一切菩薩能入能知。一切二乘不知不見。譬如有人得翳形藥。用以涂眼身則隱蔽。于眾會中。行住往來。無能見者。而能悉睹眾會中事。應知如來亦復如是。成就智眼。超出世間。普見世間。無有障礙。所現三昧神通境界。非諸聲聞之所能知。唯除趣向一切智境。諸大菩薩乃能得見。譬如世人初始生時。則有二天。同時而生。一曰同生。二曰同名。彼天與人。恒相隨逐。天常見人。人不見天。如來亦爾。住不思議一切智智廣大三昧神通境界。諸大菩薩。眾會莊嚴。彼諸聲聞。悉不能見。譬如比丘得心自在入滅盡定。想受皆滅。六根作業。皆悉不行。亦非涅槃。世變遷流。不知不覺。何以故。由此定力所加持故。彼大聲聞。亦復如是。雖復住在逝多林中。具足六根。而于如來自在神變廣大境界。不見不知。不解不入。亦復不見菩薩眾會三昧神通。何以故。如來境界。微細甚深。秘密廣大。難見難知。難量難測。超過一切世出世間。不可思議。無能壞者。非諸聲聞及辟支佛所知境故。是故如來自在神力。所現境界。不可思議。眷屬莊嚴。菩薩眾會。及逝多林。普遍一切無量阿僧祇清凈世界。如是等事。一切二乘悉不能見。何以故。以非菩薩廣大器故。  
　　爾時東方毗盧遮那焰愿藏光明菩薩摩訶薩。承佛威力。觀察十方。而說偈言。  
　　汝等觀佛智　　微妙難思議 
　　于此逝多林　　神變無能勝 
　　大覺威神力　　顯現無數行 
　　迷惑諸世間　　不解佛深法 
　　甚深法王法　　無量難思議 
　　所現諸神通　　舉世無能測 
　　諸佛所現相　　稱揚不可盡 
　　雖以相嚴身　　所現皆無相 
　　佛種種神變　　顯現逝多林 
　　所現皆甚深　　言辭莫能及 
　　不思議億剎　　具德諸菩薩 
　　眾會廣莊嚴　　奉佛故云集 
　　大愿悉皆滿　　威儀無所著 
　　難思心境界　　舉世莫能知 
　　利智辟支佛　　及彼大聲聞 
　　皆悉不能知　　菩薩行境界 
　　菩薩智甚深　　最勝難超越 
　　建立精進幢　　一切無能動 
　　已入無量定　　已得大名稱 
　　顯現大神通　　遍周于法界  
　　爾時南方難摧伏速疾精進王菩薩摩訶薩。承佛威力。觀察十方。而說偈言。  
　　汝觀諸佛子　　妙智功德藏 
　　能集菩提行　　安樂諸世間 
　　三昧妙威神　　智慧無邊際 
　　彼心及境界　　一切皆甚深 
　　今此逝多林　　正遍知住處 
　　菩薩眾云集　　普現大莊嚴 
　　汝觀無所著　　菩薩大眾海 
　　各坐蓮華座　　安處于道場 
　　無去亦無來　　無依無所著 
　　究竟離分別　　普現于十方 
　　勇猛大智幢　　堅固無能動 
　　能于無相海　　現相滿塵方 
　　十方諸億剎　　一切諸佛所 
　　普詣不分身　　悉離有無相 
　　汝觀釋師子　　種種力神通 
　　能令大威德　　菩薩皆云集 
　　法界無分別　　諸佛身亦然 
　　世間唯假名　　佛子咸通達 
　　諸佛住真實　　寂滅平等際 
　　常轉差別輪　　無動無分別  
　　爾時西方。普遍出生吉祥威德王菩薩摩訶薩。承佛威力。觀察十方。而說偈言。  
　　汝觀無上士　　廣大智圓滿 
　　不擇時非時　　演法恒無盡 
　　能摧諸外道　　種種差別見 
　　普隨眾生心　　為現神通力 
　　正覺非有量　　亦復非無量 
　　若量若非量　　牟尼悉超越 
　　如日處虛空　　光明恒遍照 
　　佛智亦如是　　能除三世暗 
　　譬如凈滿月　　一切皆樂見 
　　佛德圓滿時　　見者咸欣悅 
　　譬如空中日　　周行無暫已 
　　諸佛現神通　　相續恒無盡 
　　譬如十方空　　不礙于諸剎 
　　智燈照世王　　無礙心如是 
　　譬如世間地　　一切同所依 
　　諸佛于眾生　　為依亦如是 
　　譬如迅疾風　　行空無所礙 
　　佛智亦如是　　不礙于世間 
　　譬如大水輪　　世界所依止 
　　三世佛亦然　　恒依智輪住  
　　爾時北方無礙吉祥勝藏王菩薩摩訶薩。承佛威力。觀察十方。而說偈言。  
　　譬如大寶山　　普益諸含識 
　　見佛亦如是　　能生出世智 
　　譬如大海水　　深廣凈無垢 
　　見佛亦如是　　能消諸渴愛 
　　譬如須彌山　　高出于大海 
　　智山亦如是　　安住深法海 
　　譬如深大海　　眾寶之所生 
　　覺海亦如是　　能生諸智寶 
　　世雄甚深智　　無數亦無量 
　　所現諸神通　　無能測量者 
　　譬如巧幻師　　幻作種種相 
　　佛智亦如是　　現化量難思 
　　譬如摩尼珠　　所欲皆隨意 
　　佛寶亦如是　　能滿諸凈愿 
　　譬如光凈寶　　遍照于虛空 
　　佛寶亦復然　　普照于群有 
　　譬如八面寶　　照現于諸方 
　　無礙大智燈　　遍照于法界 
　　譬如水清珠　　能清諸濁水 
　　見佛亦如是　　諸根悉清凈  
　　爾時東北方妙變化遍法界愿月王菩薩摩訶薩。承佛威力。觀察十方。而說偈言。  
　　譬如帝青寶　　照物皆同色 
　　眾生見佛時　　同佛菩提色 
　　一一剎塵中　　諸佛現神變 
　　念念常不斷　　所化皆清凈 
　　甚深希有智　　不可得思議 
　　菩薩乃能知　　群生莫能入 
　　佛身極清凈　　具足相莊嚴 
　　普入于法界　　成就諸菩薩 
　　不可思議剎　　皆現成正覺 
　　降魔坐道場　　菩薩眾圍繞 
　　釋迦無上尊　　于法恒自在 
　　一切極微剎　　神通不可量 
　　菩薩種種行　　無礙妙光明 
　　佛力不思議　　一切皆能現 
　　佛子應善學　　甚深諸佛法 
　　證入諸法中　　無著智境界 
　　法王大威力　　常轉妙法輪 
　　所現諸神通　　能凈十方界 
　　甚深圓滿智　　世間真實寶 
　　佛智大龍王　　隨心悉能濟  
　　爾時東南方法慧光明威德王菩薩摩訶薩。承佛威力觀察十方。而說偈言。  
　　盡十方三世　　一切大聲聞 
　　不能知如來　　所有微妙法 
　　復盡彼三世　　十方諸緣覺 
　　亦不知如來　　所有神通事 
　　況復處流轉　　盲瞑諸凡夫 
　　結使之所縛　　而能測佛境 
　　如來無礙智　　過量及非量 
　　離于語言道　　一切無能說 
　　佛以相嚴身　　凝光如滿月 
　　曩劫因修忍　　化現于十方 
　　諦觀諸佛力　　三昧及神通 
　　億劫共思量　　不能知少分 
　　諦觀諸佛智　　自覺妙難思 
　　一一功德門　　無能測邊際 
　　若有發大愿　　愛樂于佛法 
　　于斯難見境　　通達不為難 
　　若以清凈心　　精勤集福智 
　　具足大功德　　聞教能隨入 
　　若人依佛慧　　志愿亦弘深 
　　是向佛菩提　　當成一切智  
　　爾時西南方摧碎一切魔力智幢王菩薩摩訶薩。承佛威力。觀察十方。而說偈言。  
　　智身無所著　　遠離于身相 
　　難思佛境界　　眾圣莫能知 
　　不思議凈業　　起此微妙身 
　　相好及光明　　三世無能礙 
　　遍照于世間　　法界恒清凈 
　　開佛菩提門　　常生一切智 
　　體凈無諸垢　　遠離一切障 
　　猶如世間日　　普放智光明 
　　永絕三界流　　能除生死怖 
　　成就諸菩薩　　令滿菩提愿 
　　顯現無量色　　此色無依住 
　　所現雖無量　　一切難思議 
　　佛于一念中　　普現難思事 
　　菩提深境界　　無有能測知 
　　佛于一念中　　顯現三世佛 
　　所現雖無盡　　念性曾無異 
　　智者應善思　　念念恒相續 
　　唯智無別業　　專向佛菩提 
　　是法難思議　　性離于言說 
　　亦非心境界　　諸佛從此生  
　　爾時西北方毗盧遮那愿智星宿幢菩薩摩訶薩。承佛威力。觀察十方。而說偈言。  
　　凈念離癡亂　　勇猛恒持法 
　　圓滿智能觀　　無盡菩提海 
　　若得決定解　　則能入佛境 
　　自在智從生　　永斷諸疑惑 
　　念念心增進　　所行無懈倦 
　　于法常志求　　究竟諸佛法 
　　從彼諸善根　　能生廣大信 
　　常樂常觀察　　無相無依住 
　　億劫常修集　　圓滿諸善根 
　　皆為佛菩提　　證于無比樂 
　　行于生死中　　不著于生死 
　　于法無疑惑　　常樂佛境界 
　　于諸有為法　　世間虛妄樂 
　　永離貪著心　　專求佛功德 
　　凡夫迷佛智　　沒溺生死流 
　　菩薩無著心　　普救咸令出 
　　菩薩無動行　　舉世無能測 
　　普現隨類身　　等與群生樂 
　　已凈菩提智　　于世起慈悲 
　　如日出世間　　光照無邊際  
　　爾時下方破諸蓋障勇猛智自在王菩薩摩訶薩。承佛威力。觀察十方。而說偈言。  
　　無量億千劫　　佛名難得聞 
　　況復于現前　　見佛除疑惑 
　　如來無盡智　　照世圓滿燈 
　　三世流福河　　能令眾清凈 
　　如來妙色身　　清凈無過失 
　　億劫常瞻仰　　其心無厭足 
　　佛子善觀察　　如來妙色身 
　　智凈恒無著　　能成自他利 
　　如來深智力　　無盡妙辯才 
　　開佛菩提門　　所說皆無礙 
　　牟尼遍照尊　　導彼難思眾 
　　授勝菩提記　　令登解脫門 
　　廣大福德聚　　出興于世間 
　　開悟諸群生　　令集菩提行 
　　曾供養諸佛　　智度恒清凈 
　　能破諸惑網　　永除惡道怖 
　　能觀兩足尊　　發大菩提愿 
　　獲佛自在力　　能生大智光 
　　若見人中尊　　求佛心決定 
　　當知如是人　　必獲如來智  
　　爾時上方普遍法界大愿際菩薩摩訶薩。承佛威力。觀察十方。而說偈言。  
　　牟尼殊特尊　　眾德皆圓滿 
　　見者心清凈　　回向大菩提 
　　如來興出世　　寂靜大慈悲 
　　普轉妙法輪　　利益諸含識 
　　佛于無量劫　　勤苦為眾生 
　　云何諸眾生　　能報大師恩 
　　寧受三涂苦　　備經無量劫 
　　終不舍如來　　而求于出離 
　　寧代諸眾生　　永受輪回苦 
　　終不舍如來　　而求于少樂 
　　寧惡道多劫　　受苦聞佛名 
　　不愿生善道　　暫時不聞佛 
　　寧地獄多劫　　受苦常見佛 
　　不愿離三涂　　生無佛法處 
　　何故于惡道　　而無厭離心 
　　由見于法王　　智慧常增長 
　　見佛自在力　　能除一切苦 
　　得入諸如來　　甚深智境界 
　　若得見佛時　　滅除諸惡趣 
　　增長福智芽　　必獲菩提果 
　　眾生若見佛　　能破種種疑 
　　世出世間樂　　所愿皆圓滿  
大方廣佛華嚴經普賢菩薩行愿品卷第三 入不思議解脫境界普賢行愿品  
　　爾時普賢菩薩摩訶薩。普觀一切菩薩眾會。欲為開發如來最上師子頻申大三昧故。以等虛空界方便。等三世方便。等法界方便。等一切世界。等一切業。等一切眾生心。等一切眾生欲。等一切眾生根。等一切眾生成熟時。等一切法光影方便。告諸菩薩言。佛子我今為汝。以十種法門清凈名句。開示演說師子頻申廣大三昧神通境界。何等為十。所謂等虛空界。如來所現遍法界。一切佛剎。極微塵中。一切諸佛出興次第。及一切剎成壞次第。法門名句。等虛空界。一切佛剎。盡未來際一切劫中。贊嘆如來殊勝功德。法門名句。等虛空界。一切佛剎如來出世。顯現無量菩提門海。法門名句。等虛空界一切佛剎。如來所坐。最勝道場。菩薩眾會。圓滿境界。法門名句。一切毛孔。于念念中。出等三世一切諸佛變化身云。充滿法界。法門名句。以威神力。能令一身。普現十方一切剎海。光明遍照諸佛世界。法門名句。以威神力。能于一切諸境界中。普現三世一切諸佛。種種神變。如觀掌中。明了顯現。法門名句。能令三世一切佛剎極微塵中。普現三世一切佛剎。極微塵數佛。顯現種種神通境界。經于劫海。相續不斷。法門名句。能令一切毛孔出聲。演說三世一切諸佛。大愿海音盡未來際。加持出生。一切菩薩。法門名句。能令所處師子之座。量同法界。最勝覺解。大菩薩眾。莊嚴道場。遍一切處。盡未來際。轉于法輪。無間成熟。相續不絕。法門名句。佛子此十法句。以為其首。有不可說佛剎極微塵數清凈名句微妙法品。皆是如來智慧境界。非我及汝所能證知。爾時普賢菩薩。欲重宣此如來所入師子頻申廣大三昧少分境界。承佛神力。一心瞻仰。觀察如來不可思議菩薩眾海。觀察如來不可思議三昧神通種種變現。觀察如來不可思議入出一切諸世界海。觀察如來不可思議入一切法幻智境界。觀察如來不可思議普現三世一切諸佛悉皆平等。觀察如來不可思議無量無邊諸語言道開悟一切諸法門海。而說偈言。  
　　一一毛孔中剎海　　等一切剎極微數 
　　佛悉于中坐道場　　菩薩眾會共圍繞 
　　一一毛孔所有剎　　佛悉于中坐道場 
　　安處最勝蓮華座　　普現神通周法界 
　　一毛端處所有佛　　一切剎土極微數 
　　悉于菩薩眾會中　　皆為宣揚普賢行 
　　如來安坐于一剎　　一切剎中無不現 
　　十方無盡菩薩云　　普共同來集其所 
　　功德光明菩薩海　　百千億剎極微數 
　　俱從會起贊如來　　遍往十方充法界 
　　自在游于深法界　　悉住普賢無等行 
　　現一切剎放光明　　普入無邊諸佛會 
　　普于十方一切剎　　安住最勝諸佛所 
　　聽聞正法具修行　　一一土經無量劫 
　　菩薩常修種種行　　皆入普賢愿海中 
　　住佛境界德無邊　　法海光明無不遍 
　　通達普賢廣大行　　出生諸佛無盡法 
　　贊佛功德海無涯　　現眾神通充法界 
　　身云普現如塵數　　念念恒周一切剎 
　　甘露法雨潤群生　　普遍法界令開悟  
　　爾時世尊。以最勝甚深廣大意樂正念思惟。欲令眾會諸菩薩等。安住如來師子頻申大三昧故。從眉間白毫相中。放大光明。名普照現三世法界門。以不可說佛剎極微塵數光明。而為眷屬。普照十方一切剎海。時逝多林菩薩眾會。悉見十方盡法界虛空界一切世界所有極微。一一極微。各有一切佛剎極微塵數諸佛國土。種種名字。種種色相。種種莊嚴。種種清凈。種種依住。種種形狀。如是一切諸國土中。皆有最勝菩提道場。一一道場。皆有莊嚴寶師子座。一一座上。皆有菩薩。成等正覺。一切菩薩所共圍繞。一切世主。恭敬供養。或見處在不可說佛剎大眾會中。轉正法輪。其聲無礙。遍周法界。或見處在天王宮中。龍王宮中。夜叉王宮。乾闥婆阿修羅迦樓羅緊那羅摩睺羅伽人非人等諸王宮中。及余人間。村營城邑。王都聚落。乃至種種眾生住處。現種種神力。說種種法門。所謂。生種種族姓。受種種色身。住種種威儀。示種種相好。佩種種圓光。放種種光網。處種種眾會。入種種三昧。起種種神變。現種種威力。發種種音聲。出種種言辭。以種種名句。演種種教法。如此會中。菩薩大眾見于如來甚深三昧廣大神變。如是盡法界虛空界。東西南北。四維上下。遍一切處。種種方轉變中。種種方法門中。種種方想住中。種種方出生中。種種方分齊中。種種方解起中。種種方海中。皆依于眾生心想而住。始從前際。至今現在。所有一切國土身。一切眾生身。一切毛孔中。一切極微中。及彼一切虛空界中。一一毛端量處皆有一切剎土。極微塵數。種種剎海。種種業起。相續不斷。次第而住。其中所有。道場眾會。見佛神力。悉亦如是。以得見佛神通力故。悉能遍入十方三世一切世界眾生心中。現其影像。隨諸眾生。種種樂欲。出妙言音。隨其所應。演說諸法。普入眾會中。普現眾生前。色相有別。智慧無異。遍一切剎。盡未來際。自在示現常無休息。教化調伏一切眾生。其有見此神通力者。皆是毗盧遮那如來。過去修集愿力。善根之所攝受。或昔曾以四攝善根之所攝受。或是往昔見聞憶念親近供養之所成熟。或是往昔令其發起阿耨多羅三藐三菩提心。或昔曾于如來所。修菩薩行時。經游之處。勇猛精勤。善根所攝。或昔曾于一切佛所。與佛同種相似善根。或是如來于過去時。為求無上一切智故。種種方便教化成熟。是故皆得入于如來不可思議甚深三昧盡法界虛空界廣大神變。或有得見入佛法身。或有得見入佛色身。或有得見入佛智身。或有得見入于如來過去所行清凈行海。或有得見入于如來究竟圓滿功德彼岸。或有得見入于菩薩莊嚴行輪。或有得見入于菩薩所證諸地。或有得見入于如來成正覺智。或有得見入佛所住諸三昧門平等神變。或有得見入于如來十種智力四無所畏。或有得見入于如來四無礙解辯才大海。入如是等十不可說佛剎極微塵數如來種種大神變海。彼諸菩薩。以種種信。種種解。種種道。種種門。種種入。種種教。種種隨順。種種方所。種種根器。種種國土。種種世界。種種智慧。種種法聚。種種神變。種種方便。種種三昧。以如是等。入于如來神變大海。云何菩薩種種三昧。所謂入一切菩薩普遍莊嚴法界三昧。菩薩光照三世無礙境三昧。菩薩法界無斷智光明三昧。菩薩住一切佛境界三昧。菩薩光照無邊虛空際三昧。菩薩入出游戲如來自在力三昧。菩薩勇猛無畏奮迅莊嚴三昧。菩薩入一切法界方便漩澓藏三昧。菩薩遍法界如月普現以無礙音演一切法三昧。菩薩種種法云平等莊嚴三昧。菩薩離垢繒系頂法王幢三昧。菩薩觀一切佛智慧海三昧。菩薩無分別光幢照一切世間差別身三昧。菩薩入如來無分別境界身三昧。菩薩大悲藏隨一切世間轉三昧。菩薩安住一切法無依跡威力三昧。菩薩照一切法最極寂靜圓滿智三昧。菩薩知諸法空巧能化現遍一切世間三昧。菩薩威力平等普出生一切佛剎三昧。菩薩于一切佛剎現成正覺莊嚴相三昧。菩薩觀一切世間色空三昧。菩薩不著一切世間最勝圓滿空三昧。菩薩出生一切如來威力母三昧。菩薩修行入一切佛究竟功德海三昧。菩薩觀察一切境界出生神變盡未來際威力三昧。菩薩入一切如來次第本事海三昧。菩薩能以威力盡未來際護持一切如來種性三昧。菩薩以決定解力令現在十方一切佛剎皆清凈三昧。菩薩一剎那中普照一切佛差別住處三昧。菩薩深入觀察無礙際三昧。菩薩能以威力令一切世界為一佛剎三昧。菩薩出生一切佛變化身三昧。菩薩以金剛智知一切諸根海三昧。菩薩知一切如來同一胎藏身三昧。菩薩知一切法界隨所安立悉住心念際三昧。菩薩于一切法界廣大剎中現成正覺及般涅槃大威力三昧。菩薩令住最上威力處三昧。菩薩照一切佛剎眾生身無分別威力三昧。菩薩入一切佛智慧旋轉藏三昧。菩薩知一切法性相差別三昧。菩薩一剎那中以無分別智普見三世法三昧。菩薩念念中普現法界藏身三昧。菩薩以勇猛智如師子王隨順悟解一切如來種姓三昧。菩薩觀一切法界圓滿智慧眼三昧。菩薩正勇猛趣向十力三昧。菩薩以普遍眼觀察一切圓滿功德三昧。菩薩遍照出生一切眾生色相圓滿三昧。菩薩旋轉不動藏三昧。菩薩演說一法普入一切法三昧。菩薩于一法以一切言辭差別訓釋辯才三昧。菩薩演說一切佛無二法句威力幢三昧。菩薩知三世無礙際三昧。菩薩隨順悟解一切劫無差別三昧。菩薩入微細十力方便三昧。菩薩以金剛智起一切菩薩行三昧。菩薩能于十方隨心速疾普現身云三昧。菩薩現遍法界成正覺身種種神變三昧。菩薩受一切觸安樂幢三昧。菩薩出一切莊嚴具莊嚴虛空界三昧。菩薩念念中出等一切世間數變化形像云三昧。菩薩如來無垢月光照虛空三昧。菩薩一切如來加持三昧。菩薩一光照一切法根本差別莊嚴三昧。菩薩廣演一切法義燈三昧。菩薩照十力境圓滿三昧。菩薩三世諸佛星宿幢三昧。菩薩一切佛一密藏三昧。菩薩觀一切相皆究竟三昧。菩薩無盡福德藏三昧。菩薩見盡無邊佛境界三昧。菩薩見一切法如金剛師子吼威力三昧。菩薩現一切如來變化正見平等三昧。菩薩一切佛日念念周行三昧。菩薩一念普照三世法三昧。菩薩普音演說凈光等照一切法自性清凈三昧。菩薩見一切佛差別力三昧。菩薩見一切佛覺一切差別法界如蓮華開敷三昧。菩薩觀察諸法如虛空無住處三昧。菩薩一方普出十方海旋轉藏三昧。菩薩入一切法界門三昧。菩薩一切法海差別藏身三昧。菩薩以寂靜身放差別光照一切眾生身三昧。菩薩一剎那心以大愿力出生一切神通三昧。菩薩常于一切處正覺威力普遍三昧。菩薩隨順悟解以一莊嚴入一切法界三昧。菩薩正念一切佛身普照三昧。菩薩悟解最勝神通智遍一切世界三昧。菩薩一念令無量教字本母普遍法界三昧。菩薩以一教法莊嚴一切法界法光明三昧。菩薩一切佛威力光明圓滿輪三昧。菩薩以行愿網攝一切眾生界三昧。菩薩見一切世界不斷絕三昧。菩薩蓮華吉祥種種神變普游步三昧。菩薩知一切眾生身旋轉智三昧。菩薩威力普現一切眾生前三昧。菩薩悟解一切眾生音聲言辭秘密海三昧。菩薩觀一切眾生差別智三昧。菩薩無分別大悲藏三昧。菩薩入一切如來際三昧。菩薩觀察一切如來解脫處師子頻申三昧。彼諸菩薩。以如是等不可說佛剎極微塵數菩薩三昧。而為方便。入毗盧遮那如來過去所修廣大功德念念充滿一切法界諸佛三昧大神變海。其諸菩薩。住逝多林。不離如來道場眾會。各各自見。普于十方一切佛剎極微塵數廣大世界。坐于種種寶蓮華藏師子之座。皆已具足廣大智慧。普現種種神通境界。已住寂靜諸菩薩地。自在出生明利智慧。已得隨順普遍智行。從佛智慧種性而生。已證現前一切智智。得無癡翳清凈智眼。善巧調御一切眾生。住一切佛平等法性。于一切法。順悟隨解。已能觀察一切諸法自性清凈。知諸世間究竟寂滅無有所依。普詣十方一切國土。而無所著。常勤觀察一切世間。而無所住。普往十方一切剎土。而無所去。已入一切妙法宮殿而無所來。遍于諸法。了達性空。知無積聚。而恒教化成熟眾生。示諸眾生安樂行處。開示智慧解脫境界。恒以智身。住離貪際。超越一切生死苦海。普示眾生諸蘊實際。智光圓滿照徹一切。定力堅固無能傾動。于諸眾生常起大悲。了一切法悉皆如幻。知諸世間悉皆如夢。觀一切佛現差別身悉皆如影。知所說法音聲語言悉皆如響。現見諸法生成住持悉皆如化。善能積集最勝行愿。普遍智慧。圓滿清凈。善巧隨順。究竟寂靜。善入總持種智境界。具足無畏諸三昧力。勇猛精進遍修諸行。住法界際獲明智眼。到一切法無所住處。修習無邊智慧行海。到智波羅蜜究竟彼岸。得般若波羅蜜之所攝持。以神通波羅蜜。度諸眾生。依禪波羅蜜。得心自在。證一切佛真實境界。以善巧智開示法藏。以明了智訓釋文詞。以辯才力說無盡法。雄猛無畏能師子吼。常樂觀察無差別法。以凈慧眼普觀一切。無生智月等照世間。觀諸眾生見真實諦。福智堅固如金剛山。一切譬諭說不能及。增長一切智慧根芽。勇猛精進摧諸魔眾。無量智慧威光圓滿。身相殊特超諸世間。得一切法無礙智慧。解了諸法盡無盡際。智慧清凈住普遍際。能遍隨順入真實際。無相觀智常現在前。善巧圓滿諸菩薩行。以無二智觀諸世間。知諸眾生往來所趣。遍諸佛剎得圓滿智。于一切法離諸暗障。普放法光照十方界。為諸世間最勝福田。廣大愿輪如月普現。福德超勝如須彌山。一切世間無能過者。摧伏一切外道邪論。于一切剎普現其身。以微妙音。演說諸法。普見諸佛心無厭足。已得諸佛自在威力。隨所應化。現種種身。乘大智舟。泛生死海。周旋普濟。所往無礙。智慧圓滿。身光映徹。如日輪出普照世間。隨眾生心。現眾色像。知諸眾生根性欲樂。入于無諍清凈境界。知一切法自性無生。以自在智。能令一切小大境界互相涉入。決了佛地甚深理趣。知諸世間文字句義。以無盡句說無盡法。于一句中。演出一切修多羅海。具足獲得廣大智慧陀羅尼身。隨所受持。盡未來劫。初無忘失。一念能憶不可說劫宿住之事。一念能了三世一切諸眾生心。與諸眾生一切諸佛總持法藏。常轉清凈不退法輪。令諸眾生生大智慧入佛境界。具一切智。常善安住甚深三昧。巧能分別一切法句。而于諸法悉無所著。最勝智慧自在游戲。于諸境界。皆得解脫。觀察一切凈莊嚴身。其身普入十方法界。隨所應化悉能遍往。知諸剎海所有極微。悉于其中現成正覺。于無色性現一切色。能以一方入一切方。其諸菩薩。具足如是無量智慧功德之藏。十方所有一切諸佛。悉共稱揚。說其功德。不能令盡。靡不咸在逝多林中。悉見于佛光明所照。深入如來功德大海。  
　　爾時彼諸菩薩。得不思議正法光明照故。其心歡喜。安隱快樂。各于其身及師子座。眾寶樓閣。諸莊嚴具。遍逝多林。凡所受用。一切物中。化出種種大莊嚴云。充滿十方一切法界。所謂于念念中。普放一切微妙廣大光明網云。充滿法界。遍能開覺一切眾生。咸令歡喜。于念念中。出現一切摩尼鈴云。充滿法界。出微妙音。稱揚贊嘆三世諸佛一切功德。于念念中。出現一切天音樂云。充滿法界。出微妙音。演說眾生諸業果報。于念念中。出現一切諸大菩薩種種行愿身色相云。充滿法界。悉以妙音。說諸菩薩所有一切廣大行愿。于念念中。出現一切如來自在種種神通妙變化云。充滿法界。以隨類音。遍眾生界。演說諸佛廣大言音。于念念中。出現一切種種莊嚴諸相隨好菩薩身云。充滿法界。遍一切剎。說諸如來普于十方一切國土出興次第相續不斷。于念念中。出現一切三世如來菩提場云。充滿法界。顯現諸佛成等正覺。普遍觀察顯示成佛莊嚴功德。于念念中。出現一切諸大龍王相似身云。充滿法界。一一身云遍諸佛剎。普雨一切諸上妙香。于念念中。出現一切諸世間主相似身云。充滿法界。一一世主。普遍觀察演說普賢菩薩之行。于念念中。出現一切妙寶光明凈佛剎云。充滿法界。顯示十方一切諸佛所轉法輪。是諸菩薩。以得如是不可思議光明所照。入于廣大不可思議神通境界。法應如是出興此等不可說佛剎極微塵數種種神變大莊嚴云。爾時文殊師利菩薩摩訶薩。承佛威力。欲重開示逝多林中諸神變事。觀察十方。而說偈言。  
　　汝應觀此逝多林　　廣博莊嚴量無際 
　　一切身云皆示現　　以佛威神充法界 
　　清凈色相莊嚴身　　十方無量諸佛子 
　　咸來影現道場中　　眾會普觀無不見 
　　從諸佛子毛孔中　　演佛法音若雷震 
　　焰云種種莊嚴相　　普遍十方一切剎 
　　又于寶樹華葉中　　出現梵釋莊嚴相 
　　動止威儀恒寂靜　　從禪定起而游步 
　　佛身一一毛孔中　　常現難思眾菩薩 
　　相好端嚴甚微妙　　悉與普賢菩薩等 
　　逝多林上諸嚴具　　充遍虛空發妙音 
　　贊說三世諸菩薩　　種種莊嚴功德海 
　　逝多林中諸寶樹　　亦出無量妙音聲 
　　演說一切諸群生　　種種業報差別海 
　　林中所有諸境界　　悉現三世諸如來 
　　十方剎海極微中　　皆起神通無不遍 
　　一切剎海極微中　　所有十方諸國土 
　　于佛一一諸毛孔　　普遍莊嚴皆顯現 
　　寶焰香云皆現佛　　等眾生數遍世間 
　　一一咸起大神通　　方便隨宜而化度 
　　如虛空量寶宮城　　盡妙莊嚴如日現 
　　寶藏及與菩提樹　　靡不普遍于十方 
　　十方三世諸如來　　所有道場菩薩眾 
　　劫海修行功德相　　一切于此林中現 
　　普賢大行諸菩薩　　已于剎海具莊嚴 
　　其數無量等群生　　于此林中無不見  
　　爾時彼諸菩薩。蒙佛三昧光明照故。一一皆得不可說佛剎極微塵數大悲門。以得如是大悲門故。攝受利益安樂眾生。即于其身一一毛孔。各出不可說佛剎極微塵數眾色光明。一一光明。各各化現不可說佛剎極微塵數菩薩身云。復出一切世主相似身云。充滿十方一切法界普現一切諸眾生前。隨諸眾生身相言音。種種方便教化調伏。令其成熟。或現不可說佛剎極微塵數諸天宮殿退墮無常門。或現不可說佛剎極微塵數一切眾生隨業受生門。或現不可說佛剎極微塵數夢中境界令心覺悟門。或現不可說佛剎極微塵數一切菩薩圓滿諸行門。或現不可說佛剎極微塵數一切菩薩圓滿大愿門。或現不可說佛剎極微塵數震動世界門。或現不可說佛剎極微塵數一切如來悉舍內外檀波羅蜜門。或現不可說佛剎極微塵數一切如來修諸功德正行圓滿尸波羅蜜門。或現不可說佛剎極微塵數一切菩薩斷截肢體心無動亂羼提波羅蜜門。或現不可說佛剎極微塵數一切菩薩勤修種種智慧神通毗梨耶波羅蜜門。或現不可說佛剎極微塵數修諸靜慮等持等至神通解脫禪波羅蜜門。或現不可說佛剎極微塵數智光照世般若波羅蜜門。或現不可說佛剎極微塵數勤求佛法為一一名句一一文義。皆舍國城妻子財物無數身命門。或現不可說佛剎極微塵數于諸如來親近供養。咨求請問一切法要心無疲厭門。或現不可說佛剎極微塵數隨諸眾生根欲成熟。往詣其所開發示導令其悟入智海光明門。或現不可說佛剎極微塵數一切菩薩大福智聚。摧伏眾魔制諸外道勝幢威力門。或現不可說佛剎極微塵數知一切工巧技術明智門。或現不可說佛剎極微塵數知一切眾生心行微細差別明智門。或現不可說佛剎極微塵數知一切諸法種類差別殊勝明智門。或現不可說佛剎極微塵數知一切眾生種種心樂差別明智門。或現不可說佛剎極微塵數知一切眾生根行差別煩惱習氣令其除滅明智門。或現不可說佛剎極微塵數知一切眾生品類差別業報明智門。以如是等不可說佛剎極微塵數諸方便門。往詣一切眾生住處。攝受調伏。而成熟之。所謂。或往梵王宮。或往帝釋宮。或時往詣天龍夜叉乾闥婆阿修羅迦樓羅緊那羅摩睺羅伽人非人等閻摩羅界諸王宮中。或往畜生餓鬼地獄之所住處。以平等大悲。平等大愿。平等智慧。平等三昧。教化攝取。而調伏之。彼諸眾生。或有見已而調伏者。或有聞已而調伏者。或有憶念而調伏者。或聞音聲而調伏者。或聞名號而調伏者。或見圓光而調伏者。或見光網而調伏者。隨諸眾生心之所樂。皆詣其所。令其獲益。而此林中一切菩薩。為欲成熟諸眾生故。雖以神力或時現處種種嚴飾諸宮殿中。或時示現住自樓閣寶師子座。道場眾會。所共圍繞。充滿十方一切剎海。普遍示現。皆令得見。然亦不離此逝多林如來之所。又此菩薩為欲成熟諸眾生故。示現無量變化身云。或現其身眷屬莊嚴。或現其身獨一無侶。所謂或現沙門身。或現婆羅門身。或現異道出家身。或現苦行身。或現充盛身。或現醫王身。或現商主身。或現淫女身。或現妓樂身。或現毗沙門身。或現世主身。或現奉事諸天身。或現工巧技術身。現如是等諸變化身。往詣一切諸眾生所。隨其所應。起如幻智。于諸世間。猶如帝網。行菩薩行。以種種形相。種種威儀。種種音聲。種種言論。種種住處。演說諸法。所謂或說一切世間工巧事業。或說一切福德智慧照世明燈。或說一切所證真實威力加持。或說一切業力所持莊嚴世趣。或說一切建立十方清凈乘位。或說一切圓滿智燈照法境界。如是菩薩。雖普周遍十方法界。教化調伏。成熟眾生。而亦不離此逝多林如來之所。  
大方廣佛華嚴經普賢菩薩行愿品卷第四 入不思議解脫境界普賢行愿品  
　　爾時文殊師利童子。從善住樓閣出。與無量同行大菩薩眾。及常侍衛諸金剛神。普為世間。現大威力身眾神。久發堅誓供養諸佛足行神。念昔大愿樂聞正法相續不斷主地神。深凈大悲莊嚴法界普潤眾生主水神。智慧威力光明遍照主火神。摩尼寶冠以嚴其首主風神。光照十方差別儀式主方神。專勤除滅無明黑闇主夜神。一心開現如來智日主晝神。普遍莊嚴虛空法界主空神。能勤方便拔濟眾生出生死海主海神。常勤積集出過心量趣一切智勝幢善根主山神。發大誓愿運度眾生稱贊諸佛勇猛無倦主河神。常勤守護一切眾生菩提心城主城神。常勤守護一切眾生諸大龍王。常勤守護一切智城諸夜叉王。常令眾生增長歡喜乾闥婆王。常勤除滅一切餓鬼所有饑渴鳩槃茶王。恒愿拔濟一切眾生度生死海迦樓羅王。愿諸眾生普得成就超諸世間如來力身阿修羅王。曲躬恭敬樂見諸佛種種功德摩睺羅伽王。深厭生死常樂瞻仰諸佛相好諸大天王。尊重于佛恭敬供養稱揚贊嘆諸大梵王。文殊師利。與如是等種種色像威德莊嚴大菩薩眾。及諸世主。前后圍繞。從自住處來詣佛所。右繞如來。經無量匝。以諸供具種種供養。供養畢已。頂禮辭退。右繞而出。往于南方。  
　　爾時尊者舍利弗。承佛神力。見文殊師利菩薩。與如是等諸大菩薩。及諸世主種種神通威德自在眾會莊嚴。從逝多林。安詳而出。作是思惟。我今當與文殊師利。俱往南方。時舍利弗。即與眷屬六十比丘。前后圍繞。出自住處往詣佛所。到已頂禮。一心觀佛。具白世尊。世尊聽許。右繞三匝。作禮辭退。往文殊師利童子所此諸比丘。皆舍利弗之所化度。出家未久。自所同住。所謂海覺比丘。妙德比丘。福光比丘。大悲比丘。電德比丘。凈行比丘。天德比丘。實慧比丘。梵勝比丘。寂慧比丘。與如是等六十人俱。曾于過去。供養諸佛。深種善根。于甚深法。悉能悟解。深信趣入最極清凈。志行寬博。等佛境界。于佛教法。能正修行。悉能了知諸法本性。能大饒益成熟眾生。常樂勤求諸佛功德。皆是文殊師利童子之所教化。  
　　爾時尊者舍利弗。將諸比丘。隨路而行。觀諸比丘。告海覺言。汝可觀察文殊師利清凈相好莊嚴之身。諸天及人莫能思議。汝可觀察文殊師利圓光映徹普照十方能令眾生心生歡喜。汝可觀察文殊師利放光明網。微妙莊嚴。除滅眾生無量苦惱。汝可觀察文殊師利眾會威德。皆是菩薩往昔善根之所攝受。汝可觀察文殊師利所行之路。左右八步清凈平坦。眾寶莊嚴。汝可觀察文殊師利所住之處。周回十方常有道場。顯現莊嚴隨逐而轉。汝可觀察文殊師利所行之路。具足無量福德莊嚴。左右兩邊。皆有伏藏。種種珍寶自然而出。汝可觀察文殊師利。由昔供養諸佛善根。隨其所在有雜寶樹。于其樹間寶藏開敷。出莊嚴具。汝可觀察文殊師利。隨其所在一切世主興供養云。雨諸供具。周布陳列。以為供養。汝可觀察文殊師利。十方諸佛將說法時。悉放眉間白毫光明。來照其身。從頂上入。爾時尊者舍利弗。為諸比丘。稱揚贊嘆開示演說。文殊師利如是無量種種功德具足莊嚴。時諸比丘聞是贊已。心意清凈。信解堅固。踴躍歡喜。不能自持。形體柔軟。諸根和悅。垢障咸盡。憂苦悉除。常見諸佛。恒聞正法。回向趣求一切智智。成就菩薩無礙善根。逮得菩薩無量諸力。出生無盡圓滿大悲。發起無邊廣大誓愿。深入諸度。究竟彼岸。十方佛海。皆悉現前。于佛境界。深生信樂。即白尊者舍利弗言。唯愿和尚。將道我等。親近于彼勝妙丈夫。時舍利弗。即與俱行詣文殊師利童子所。見已頂禮白言。仁者此諸比丘。愿得奉覲。爾時文殊師利童子。與無量自在神通菩薩圍繞。并其大眾。種種眷屬。如象王回。觀諸比丘。時諸比丘。頭面禮足。恭敬合掌。白如是言。唯愿。大圣文殊師利。和尚舍利弗。世尊釋迦牟尼。悉當證知。我等今以得見大士勝妙丈夫。奉覲瞻禮。恭敬信樂。所有善根。及以我等過去所集福智善根。以此善根。愿令我等。于仁所有如是色身。如是相好。如是音聲。如是自在。一切功德。悉當具得。  
　　爾時文殊師利菩薩。告諸比丘言。若善男子善女人。成就十種趣大乘法。無疲厭心。則能速疾深入如來究竟之地。況菩薩地。何等為十。所謂見諸如來。以廣大心。親近供養。心無疲厭。積集成就。一切善根。究竟不退。心無疲厭。勤求一切諸佛正法。心無疲厭。勤行一切菩薩殊勝諸波羅蜜。心無疲厭。普遍修習一切菩薩甚深三昧。心無疲厭。次第趣入三世流轉一切諸法。心無疲厭。莊嚴十方一切剎海。悉令清凈。心無疲厭。教化調伏一切眾生。皆令成熟。心無疲厭。于一切剎。行菩薩行。經一切劫。心無疲厭。為欲成熟一眾生故。修一切剎極微塵數波羅蜜門。成就圓滿如來一力。如是次第。為一切眾生。成就如來一切智力。心無疲厭。比丘當知。若善男子善女人。成就深信。發此十種無疲厭心。則能長養一切善根。舍離一切生死流轉。悉能超出一切世間。不墮聲聞辟支佛地。成就如來一切種性。滿足菩薩清凈大愿。積集一切如來功德。修行一切菩薩諸行。獲得如來力無所畏。摧伏眾魔及諸外道。滅除一切煩惱習氣。入菩薩地。近如來地。時諸比丘聞此法已。即時同證廣大三昧。名見一切佛境界無礙眼。得此三昧威神力故。悉見十方一切世界諸佛如來。及其所有道場眾會。亦悉見彼一切世界所有眾生種種趣類各各差別。亦悉見彼一切世界同異染凈各各差別。亦悉見彼一切世界所有極微塵相差別。亦悉見彼諸世界中一切眾生所住宮殿。種種莊嚴。種種成就。及所受用。種種資具。各各差別。及聞彼佛。諸音聲海。演說諸法。種種名句。文詞訓釋。性相秘密。悉能解了。亦能觀察彼世界中一切眾生心行根欲各各差別。亦能憶念彼世界中一切眾生過去未來各十生事。亦能憶念彼世界中過去未來各十劫事。亦能憶念彼諸如來十本生事。十成正覺。十轉法輪。十種神通。十種記心。十種教誡。十種說法。十種辯才。又由得此三昧力故。即時獲得十千真實菩提之心。成就十千甚深三昧。具足十千諸波羅蜜。圓滿十千智慧光明。發起十千自在神力。以得如是菩薩三昧種種威神無礙勢力所莊嚴故。令其身心。柔軟微妙。增長信樂。住菩提心。堅固不動。爾時文殊師利菩薩。具足安住真實吉祥微妙功德普賢勝行。勸諸比丘。令其安住勝普賢行。住勝行已。入于甚深廣大愿海。入愿海已。普遍成就甚深大愿。以得成就大愿海故。得心清凈。心清凈故得身清凈。身清凈故得身輕利。身輕利故則得廣大不退神通。以得如是大神通故。不離文殊師利足下。普于十方一切世界諸如來所。悉現其身。具足成就一切佛法。  
　　爾時文殊師利菩薩。勸諸比丘。發阿耨多羅三藐三菩提心已。漸次南行。經歷人間城邑聚落。至福生城。于其城東。住莊嚴幢娑羅林中。往昔諸佛曾所止住。教化成熟一切眾生大塔廟處。亦是世尊毗盧遮那。于往昔時。行菩薩行。能舍無量難舍之處。是故此林。名稱普聞無量佛剎。此處常為天龍夜叉乾闥婆阿修羅迦樓羅緊那羅摩睺羅伽人非人等。恭敬供養。時文殊師利。與諸眷屬。到此林已。即于其處。坐師子座。說修多羅。名普照法界圓滿光明。百萬億那由他修多羅。以為眷屬。說此經時。有無量百千億那由他諸大龍王并其眷屬。聞此法已。自厭龍趣。于佛功德。深生愛樂。咸舍龍身。生人天中。一萬諸龍。于阿耨多羅三藐三菩提。得不退轉。獲有無量無數眾生。于三乘中。各得成熟。  
　　時福城人。聞文殊師利住莊嚴幢娑羅林中大塔廟處。皆從城出。來詣其所。有優婆塞。名曰大慧。與其眷屬五百人俱所謂須達多優婆塞。寶德優婆塞。圓光優婆塞。名稱天優婆塞。月吉祥優婆塞。月喜優婆塞。月智優婆塞。大智優婆塞。賢護優婆塞。賢吉祥優婆塞。如是等眾。前后圍繞。來詣文殊師利童子所。到已禮足。右繞三匝。卻坐一面。  
　　復有優婆夷。名曰大慧。與其眷屬五百人俱。所謂妙圓光優婆夷。梵德優婆夷。吉祥優婆夷。妙臂優婆夷。賢光優婆夷。賢吉祥優婆夷。月光優婆夷。星宿光優婆夷。賢德優婆夷。妙眼優婆夷。如是等眾。前后圍繞。來詣文殊師利童子所。到已禮足。右繞三匝。卻坐一面。  
　　復有童子。名曰善財。與其眷屬五百人俱。所謂善禁童子。善戒童子。善威儀童子。善行童子。善思惟童子。善智童子。善慧童子。善眼童子。善臂童子。善光童子。如是等眾。前后圍繞。來詣文殊師利童子所。到已禮足。右繞三匝。卻坐一面。  
　　復有童女。名曰妙賢。與其眷屬五百人俱。所謂大慧童女。善賢童女。端嚴面童女。堅善慧童女。吉祥賢童女。吉祥智童女。供養德童女。吉祥圓光童女。妙覺童女。如是等眾。前后圍繞。來詣文殊師利童子所。到已禮足。右繞三匝。卻坐一面。  
　　爾時文殊師利童子。知福城人悉已來集。普遍觀察。隨其心樂。即以神力。現自在身。威光赫奕。蔽諸大眾。以大慈力。令其眾會。皆得安隱清涼快樂。以大悲力。起說法心。普遍成就。以大智力。令其開悟。滅除一切煩惱心垢。以無礙辯。將說甚深廣大佛法。復于是時。觀察善財。以何因緣。而立此名。知此童子初入胎時。于其宅內。自然而出七寶樓閣。其樓閣下。有七伏藏。于其藏上。生七寶芽。所謂金銀琉璃。玻璃赤珠。硨磲碼瑙。善財童子。處胎十月。然后誕生。形體端正。肢分具足。其七伏藏。縱廣高下。量各七肘。忽自開現。光明照耀。內外家族。視之無厭。復于宅中。自然而有五百寶器。珍奇雜寶。各各盈滿。所謂金剛器中。盛滿諸香。于香器中。盛種種衣。美玉器中。盛滿飲食。摩尼器中。盛滿雜寶。黃金器中。盛滿銀粟。白銀器中。盛滿金粟。金銀器中。盛滿琉璃。琉璃器中。盛滿金銀及摩尼寶。玻璃器中。盛滿硨磲。硨磲器中。盛滿玻璃。碼瑙器中。盛滿赤珠。赤珠器中。盛滿碼瑙。星幢摩尼器中。盛滿水精摩尼。水精摩尼器中。盛滿星幢摩尼。如是等五百寶器。自然出現。復于宅中。遍雨種種珍寶財物。及諸資具。一切庫藏。悉皆充滿。以此事故。父母親屬。及善相師。共呼此兒。名曰善財。又知此童子。已曾供養過去諸佛。深種善根。信解廣大。常樂親近諸善知識。身語意業。皆無過失。勇猛精進。凈菩薩道。求一切智。成佛法器。心行清凈。猶如虛空。  
　　爾時文殊師利菩薩。如是觀察善財童子殊勝相已。熙怡微笑。安慰開諭。廣為演說一切佛法。所謂說一切佛積集法。說一切佛相續法。說一切佛次第深入法。說一切佛眾會清凈法。說一切佛法輪化導法。說一切佛色身相好清凈法。說一切佛法身普遍成就法。說一切佛無礙辯才法。說一切佛圓滿莊嚴法。說一切佛平等無二法。  
　　爾時文殊師利童子。為善財童子。及諸大眾。說此法已。復以種種善巧方便。殷勤勸諭。令其開覺增長勢力。生大歡喜。發阿耨多羅三藐三菩提心。又令善財。憶念過去所種善根。復為福城一切人眾隨其根欲。顯現神通。如所應度。廣為說法。然后而去。  
　　爾時善財童子。從文殊師利童子所。聞說諸佛如是種種勝妙功德大威力已。勤求愛樂阿耨多羅三藐三菩提。隨逐文殊師利。瞻戀不舍。一心歸向。合掌諦觀。而說偈言。  
　　有大智慧威神力　　行菩提行利眾生 
　　無量境界誓當求　　唯愿仁尊哀聽許 
　　愛水深浚為池塹　　憍慢高舉為垣墻 
　　諸趣出入為門戶　　三有難超作城郭 
　　癡闇無明常所覆　　貪恚熾盛火恒燒 
　　魔王自在處其中　　愚童凡夫依止住 
　　諂誑忿恨惑亂戲　　貪欲所纏如罥索 
　　疑惑所蔽若生盲　　恒行險趣諸邪道 
　　常為慳嫉之所縛　　入于三涂八難中 
　　五趣輪回不覺知　　恒受生老病死苦 
　　滅惑大悲清凈日　　智光普照圓滿輪 
　　能竭生死煩惱海　　愿降慈光少觀察 
　　圓滿大慈清凈月　　福德光明無垢輪 
　　一切眾生咸施安　　愿賜清涼少觀察 
　　一切法界功德王　　白業成就為輪寶 
　　所向導前無所礙　　愿順我心垂教敕 
　　廣博福智大商主　　勇猛不退求菩提 
　　普利一切諸眾生　　唯愿垂悲拔濟我 
　　身被最勝忍辱甲　　手提明利智慧劍 
　　常能自在破魔軍　　愿雄猛者守護我 
　　安住妙法須彌頂　　繞以三昧諸天女 
　　摧滅業惑阿修羅　　真實帝釋愿觀我 
　　三有昏闇凡愚宅　　煩惱輪回地趣因 
　　仁尊永滅盡無余　　照世真燈示我道 
　　眾生惡趣行已除　　修治善道咸清凈 
　　度諸有海橋梁者　　示我真乘解脫門 
　　常樂我凈顛倒想　　厚重邪執常迷覆 
　　明利智眼悉能除　　開我真乘解脫路 
　　善了真諦無迷惑　　于諸法中無所畏 
　　調伏眾生自在人　　愿示于我菩提道 
　　安住如來正見地　　增長諸佛功德樹 
　　雨一切佛妙法華　　愿速示我菩提道 
　　去來現在一切佛　　如日光明出世間 
　　為眾能開甘露門　　彼所得道愿宣說 
　　能善解除諸業縛　　巧轉諸乘妙法輪 
　　智慧決了自在人　　示我普焰摩訶衍 
　　大悲為轂行愿輪　　信轄深固堅忍軸 
　　凈功德寶真實轅　　令我載此菩提乘 
　　一切總持圓滿箱　　慈愍普覆莊嚴蓋 
　　妙辯才音鈴震響　　令我載此最上乘 
　　清凈戒品為茵蓐　　諸妙三昧為采女 
　　法鼓洪音警有情　　令我載此摩訶衍 
　　具足四攝無盡藏　　莊嚴瓔珞功德寶 
　　自他慚愧為羈鞅　　令我載此無上乘 
　　常放大舍圓滿光　　恒涂凈戒真實香 
　　永滅煩惱瘡疣者　　令我載此最勝乘 
　　三業調伏不退輪　　六根寂靜三昧箱 
　　最勝智慧方便軛　　令我載此妙法乘 
　　大愿回向善御者　　總持諸法堅固力 
　　智慧周旋常遍轉　　令我載此速疾乘 
　　交絡普賢諸行網　　悲心廣運能徐轉 
　　所行無畏得安詳　　令我載此無上乘 
　　任持堅固等金剛　　妙智巧成如幻事 
　　一切障礙皆能斷　　令我速載普賢乘 
　　大慈無垢等群生　　普與世間賢圣樂 
　　凈智如空照法界　　愿速令我載此乘 
　　能凈一切業惑塵　　亦斷世間流轉苦 
　　摧伏諸魔及外道　　令我載此妙法乘 
　　智慧境界等虛空　　行力莊嚴遍法界 
　　普滿一切群生欲　　愿速令我載此乘 
　　志樂清凈量難窮　　無明愛見皆除滅 
　　利益一切心無盡　　愿速令我載此乘 
　　愿力如風速疾行　　定心安住恒無動 
　　普運一切諸含識　　愿速令我載此乘 
　　堅誓如地永無傾　　大悲如水恒饒益 
　　勇健荷擔無疲倦　　愿速令我載此乘 
　　普照眾生智慧日　　四攝光明圓滿輪 
　　總持勝妙清凈光　　愿示于我咸令見 
　　能于劫海勤修學　　一切種智圓滿因 
　　摧滅堅執有為城　　與我如是金剛智 
　　仁于諸佛大智海　　獲是智海廣無涯 
　　一切佛德靡不充　　善哉大圣當宣說 
　　已入法王妙法城　　已冠智王大智冠 
　　已系諸佛離垢繒　　最勝智眼愿觀察  
　　爾時文殊師利菩薩。如象王回。觀察善財。作如是言。善哉善哉。善男子。汝已能發阿耨多羅三藐三菩提心。復欲親近諸善知識行菩薩行。問諸菩薩所行之道。善男子。親近供養諸善知識。是集一切智。最初因緣。由樂親近善知識故。令一切智疾得成滿。是故于此。勿生疲厭。善財白言。圣者唯愿慈悲。廣為我說。我應云何學菩薩行。應云何修菩薩行。應云何起菩薩行。應云何行菩薩行。應云何滿菩薩行。應云何凈菩薩行。應云何轉菩薩行。應云何深入菩薩行。應云何出生菩薩行。應云何觀察菩薩行。應云何增廣菩薩行。應云何成就菩薩行。應云何令普賢行速得圓滿。爾時文殊師利菩薩。為善財童子。而說偈言。  
　　善哉清凈功德海　　佛子能來至我所 
　　發起廣博大悲心　　勇猛志求無上覺 
　　為欲度脫諸有情　　一切世間流轉苦 
　　已發大愿深如海　　勤修一切菩薩行 
　　若有菩薩心堅固　　久處生死無疲厭 
　　彼當具足普賢行　　得佛功德無能壞 
　　福德威光福德星　　福德生處福德海 
　　汝能普為諸眾生　　誓修普賢清凈行 
　　汝見無邊諸佛土　　去來現在一切佛 
　　亦聞所轉妙法輪　　念力憶持無忘失 
　　汝于十方一切剎　　普見無量諸如來 
　　愿海清凈悉皆成　　具足菩薩塵沙行 
　　汝入方便大法海　　安住如來功德地 
　　導師勝行汝當修　　當成一切無師智 
　　汝于一切廣大剎　　所有剎土微塵劫 
　　于中修習普賢行　　成就最勝菩提道 
　　汝于無邊劫海中　　普遍十方一切剎 
　　為欲成滿諸大愿　　修行普賢諸妙行 
　　此中無量諸眾生　　聞汝愿已皆歡喜 
　　悉發廣大菩提意　　專心愿學普賢乘  
　　爾是文殊師利菩薩。說此偈已。告善財童子言。善哉善哉。善男子。若有眾生。能發阿耨多羅三藐三菩提心。是事為難。能發心已。復欲勤求行菩薩行。倍更為難。善男子。汝今發心。求菩薩道。為欲成就一切智智。應當勤求真善知識。善男子。求善知識。勿生疲懈。見善知識。勿生厭足。于善知識。所有教誨。當念隨順。不應違逆。于善知識。善巧方便。但應恭敬。勿見過失。善男子。于此南方。有一國土。名為勝樂。其國有山。名曰妙峰。彼有比丘。名吉祥云。汝可往問。菩薩云何學菩薩行。菩薩云何修菩薩行。乃至菩薩云何。于普賢行。疾得圓滿。善男子。彼善知識。當為汝說具足圓滿普賢行愿。時善財童子。聞是語已。心生歡喜。踴躍無量。于彼比丘。深生渴仰。于文殊師利。殷勤戀慕。頂禮雙足。繞無數匝。悲泣流淚辭退而去。  
　　爾時善財童子。漸次南行。往勝樂國。登妙峰山。于其山上。東西南北。四維上下。周遍求覓。經于七日。竟不能見。由為勤求善知識故。捐舍身命。無饑渴想。正念觀察。心安無退。過七日已。見彼比丘。在別山上徐步經行。即前往詣。頂禮雙足。右繞三匝。合掌而住。白言。圣者。我已先發阿耨多羅三藐三菩提心。而未知菩薩云何學菩薩行。云何修菩薩行。云何起菩薩行。云何行菩薩行。乃至云何于普賢行。疾得圓滿。我聞圣者。善能誘誨。唯愿慈哀。為我宣說。云何菩薩。速得成就阿耨多羅三藐三菩提。時吉祥云比丘。告善財言。善哉善哉善男子。汝已能發阿耨多羅三藐三菩提心。是事為難。復能請問行菩薩行。難中之難。所謂勤求菩薩道。勤求菩薩境界。勤求菩薩廣博凈行。勤求菩薩出現神變。勤求菩薩示現廣大諸解脫門。勤求菩薩示現世間種種作業。勤求菩薩隨順眾生種種心行。勤求菩薩示現入出生死涅槃。勤求菩薩于為無為心無所著。勤求菩薩除斷眾生種種煩惱微細過失。善男子。我得自在決定解力。信眼清凈。智行照耀。普眼明徹。具清凈行。慧眼遍觀一切境界。善巧方便離一切障。以清凈身。普詣十方一切國土。恭敬供養一切諸佛。以信解力。常念十方一切諸佛。以總持力。受持十方一切佛法。以智慧眼。常見十方一切諸佛。所謂見于東方。一佛二佛。十佛百佛。千佛百千佛。億佛百億佛。千億佛百千億佛。那由他億佛。百那由他億佛。千那由他億佛。百千那由他億佛。乃至見無數無量。無邊無等。不可數。不可稱。不可思。不可量。不可說。不可說不可說佛。乃至見閻浮提極微塵數佛。四天下極微塵數佛。小千世界極微塵數佛。中千世界極微塵數佛。大千世界極微塵數佛。十佛剎極微塵數佛。百佛剎極微塵數佛。千佛剎極微塵數佛。百千佛剎極微塵數佛。億佛剎極微塵數佛。百億佛剎極微塵數佛。千億佛剎極微塵數佛。百千億佛剎極微塵數佛。那由他億佛剎極微塵數佛。乃至見不可說不可說佛剎極微塵數佛。如見東方一切諸佛。南西北方。四維上下。所見諸佛。亦復如是。隨其所見。一一方中。所有諸佛。種種色相。種種形貌。種種神通。種種受用。種種游戲。種種眾會莊嚴道場。種種光明無邊照耀。種種宮殿莊嚴國界。種種壽量示有修短。隨諸眾生種種心樂。示現種種成正覺門。于大眾中。廣現神變。作師子吼度脫眾生。善男子。我唯得此憶念一切諸佛平等境界無礙智慧普見法門。如諸菩薩摩訶薩。無量智慧具足圓滿清凈行門。豈能了知所有邊際。所謂智光普照差別境界念佛門。常見諸佛種種國土宮殿莊嚴悉現前故。令安住種種增上意樂念佛門。隨諸眾生心之所樂。皆令見佛得清凈故。令安住究竟佛力念佛門。令入如來十種力中隨順行故。令安住種種如來究竟正法念佛門。見一切佛。演說正法。咸聽聞故。遍照十方無差別藏念佛門。普見一切諸世界中等無差別諸佛海故。入不可見極微細處念佛門。徹見一切微細境中如來神變自在事故。住種種劫念佛門。于一切劫。常見諸佛。施作佛事。咸親近故。住一切時念佛門。于一切時。常得見佛。與佛同住。不相離故。住一切剎念佛門。一切剎土。咸見佛身。超過世間。無等比故。住一切世念佛門。隨于自心所有樂欲。普見三世諸如來故。住一切境念佛門。普見一切諸境界中。諸佛相續。咸出興故。住一切性寂滅念佛門。于念念中。見一切剎一切諸佛示涅槃故。住一切時處念佛門。于一日中。見一切佛。從其住處。而往化故。住一切境廣大念佛門。見一切佛結跏趺坐一一佛身滿法界故。住一切法微細念佛門。于一毛孔。見不可說諸佛出興。咸至其所。而承事故。住剎那際莊嚴念佛門。于一念中。見一切剎皆有諸佛成等正覺現神變故。住一切法念佛門。見一切佛出興于世以智慧光轉法輪故。住自在心念佛門。隨其自心所有欲樂。一切如來。現其影像。咸得見故。住一切業念佛門。能隨法界一切眾生所修行業。為現其身令覺悟故。住一切神變念佛門。見一切佛住于廣大香水海中。坐蓮華臺。普現神變。滿十方故。住等虛空界念佛門。觀察如來所現身云莊嚴法界虛空界故。如是等無量無數念佛門。而我云何能知能說彼功德行。善男子。南方有國。名曰海門。彼有比丘。名為海云。汝往彼問。菩薩云何學菩薩行。修菩薩道。海云比丘。能善分別開發廣大善根因緣。當令汝入廣大助道位。當令汝成廣大善根力。當為汝說發菩提心因。當令汝生廣大乘光明。當令汝得廣大波羅蜜。當令汝入廣大諸行海。當令汝轉廣大誓愿輪。當令汝凈廣大莊嚴門。當令汝起廣大慈悲力。時善財童子。禮吉祥云比丘足。繞無數匝。殷勤瞻仰。戀慕而去。  
大方廣佛華嚴經普賢菩薩行愿品卷第五 入不思議解脫境界普賢行愿品  
　　爾時善財童子。聞善知識教。一心正念。隨順思惟所有智慧光明門。隨順通達所有甚深解脫門。隨順憶持所有自在三昧門。隨順敬奉所有清凈教誨門。隨順觀察所見諸佛威德門。隨順欣樂所見諸佛住處門。隨順解了所見諸佛軌則門。隨順思念所見諸佛出現門。隨順趣入所見諸佛法界門。隨順安住所見諸佛境界門。漸次南行。向海門國。詣海云比丘所。頂禮雙足。繞無數匝。于前合掌。白言圣者。我已先發阿耨多羅三藐三菩提心。欲入甚深最上智海。而未知菩薩云何能具菩薩行。長養菩提種。云何能舍凡夫家。生于如來家。云何能度生死海。入佛智慧海。云何能離凡愚地。入佛最勝地。云何能斷生死流。入佛凈行流。云何能壞生死輪。成就大愿輪。云何能滅魔境界。顯示佛境界。云何能竭愛欲海。增長大悲海。云何能閉三涂八難門。開人天涅槃門。云何能出三有系縛城。入種智解脫城。云何能棄舍一切珍玩資具。饒益攝受一切眾生。唯愿慈哀。為我宣說。時海云比丘。告善財言。善男子。汝已發阿耨多羅三藐三菩提心耶。善財言唯。我已先發阿耨多羅三藐三菩提心。海云告言。善哉善哉。善男子。發菩提心者。不可得聞。何況自能深心發趣。善男子。若諸眾生。未曾修種深固善根。則不能發阿耨多羅三藐三菩提心。是故菩薩。要得平等無礙境界普門善根光明照故。要得真實巧方便藏正道三昧光明照故。要得積集功德海藏廣大福聚莊嚴身故。要得增長種種白法。念念出生無休息故。要能供事真善知識。咨問法要。無疲厭故。要舍慳吝。無所藏積。于身命財。無愛著故。要離憍慢。心無高下。安住不動。如大地故。要恒慈愍。隨順眾生。平等饒益。無違逆故。要處生死。于惡趣中。度苦眾生。心不舍故。要恒觀察如來境界。欣求修習。至究竟故。要恒利益安樂一切諸眾生故。如是乃能發菩提心。發菩提心者。所謂拔濟苦惱諸眾生故。發大悲心。平等福祐諸眾生故。發大慈心。除滅眾生諸苦蘊故。發安樂心。為息眾生不善心故。發饒益心。救護怖畏諸眾生故。發哀愍心。舍離執著障礙法故。發無著心。普遍法界諸佛剎故。發廣大心。等虛空界無不往故。發無邊心。見一切佛妙色身故。發無垢心。觀三世法智無盡故。發清凈心。為欲普入一切智智甚深海故。發大智心。發如是等種種心故。是名菩薩發菩提心。  
　　善男子。我初止住此海門國。十有二年。常以十事。觀察大海。而為境界。所謂思惟大海寬廣難量。思惟大海深難得底。思惟大海同一堿味。思惟大海出生眾寶。思惟大海吞納眾流。思惟大海水色差別不可思議。思惟大海種種眾生之所依住。思惟大海容受無量大身眾生。思惟大海能受大云所雨之雨。思惟大海究竟恒滿無有增減。善男子。我復思念世間之中。頗有深廣過此海不。乃至容受常無增減。過此海不。善男子。我作如是思惟之時。從大海中。有大蓮華。眾寶莊嚴欻然出現。以無能勝帝青頗胝迦金剛摩尼王寶為莖。毗琉璃摩尼王寶為臺。無垢清凈閻浮檀金為葉。隨時芬馥。白栴檀香沉水妙寶。而為其藏。黃色映徹碼瑙寶王。以為其須。百萬摩尼寶莊嚴網。羅布其上。凡所莊校。周圓無際。光榮四照。彌覆大海。百萬欲天王。普雨種種天寶天華。天鬘天香。天燒香。天涂香。天末香。天妙衣服。天幢幡蓋。如云而下。百萬龍王。起大香云。雨眾香水。百萬夜叉王。獻以種種珍奇寶藏。百萬羅剎王。各以慈心。合掌觀察。百萬乾闥婆王。以妙樂音。歌詠贊嘆。百萬阿修羅王。執持其莖。曲躬而立。百萬迦樓羅王。銜諸瓔珞。妙寶繒帶。四面垂下。百萬緊那羅王。起饒益心。歡喜愛樂。百萬摩睺羅伽王。起清凈心。恭敬禮拜。百萬人王。起殷重心。合掌瞻仰。百萬轉輪圣王。各以七寶莊嚴供養。百萬梵天王。頭頂禮敬。百萬凈居天。恭敬合掌。百萬主海神。俱時出現。恭敬作禮。百萬主火神。各持種種妙寶莊嚴。百萬味光摩尼寶。光明普照。百萬凈福摩尼寶。布散莊嚴。百萬遍照摩尼寶。為清凈藏。百萬離垢藏摩尼寶。其光赫奕。百萬吉祥藏摩尼寶。放妙光明。百萬妙藏摩尼寶。光照無邊。百萬閻浮幢摩尼寶。周布行列。百萬不可壞金剛摩尼寶。清凈莊嚴。百萬日藏摩尼寶。廣大清凈。圓光普照。百萬可愛樂摩尼寶。顯現眾色。具足莊嚴。百萬心王摩尼寶。放雜色光。雨無盡寶。此大蓮華。所有莊嚴。皆從如來過去積集出世廣大善根所生。令諸菩薩。各于此華。信愿成滿普于十方一切世界。無不顯現。從如幻觀香王業生。以無生法。所莊嚴故。從如夢觀離相法生。以無作法之所印故。從無染著離諍法生。隨境觀察。無所著故。恒出妙音。演說如來廣大境界。其聲充滿一切諸佛清凈剎土。假使無數百千億劫。以妙辯才。稱贊此華功德無盡善男子。我時于此蓮華之上。見有如來結跏趺坐。相好具足。形量高廣。上至有頂如來所處。寶蓮華座。不可思議。道場眾會。不可思議。圓滿智慧。不可思議。圓光照耀。不可思議。威儀隨現。不可思議。光明熾盛。不可思議。諸相隨好。不可思議。變現自在。不可思議。神通調伏。不可思議。清凈妙色。不可思議。無見頂相。不可思議。舌相長廣。不可思議。辯才善巧。不可思議。圓音普演。不可思議。無量智力。不可思議。清凈無畏。不可思議。無礙解智。不可思議。憶念彼佛。往修本行。不可思議。菩提自在。不可思議。法雷震吼。不可思議。普門示現。不可思議。種種莊嚴。不可思議。隨其左右。見各差別。不可思議。普遍饒益。咸令成熟。不可思議。  
　　善男子。時彼如來。于蓮華上。則伸右手。而摩我頂。為我演說普眼法門。顯發一切菩薩諸行。開演一切如來境界。闡揚一切諸佛妙法。光照一切諸佛剎土。圓滿一切諸佛相好。摧伏一切外道邪論。散滅一切諸魔軍眾。能令一切眾生歡喜。調伏一切眾生煩惱。能照一切眾生心行。善了一切眾生根性。能以威力。普轉法輪。隨眾生心。悉令開悟。我從彼佛。得聞于此普眼法門。受持讀誦。憶念思惟。假使有人。以大海量墨。須彌聚筆。書此無盡廣大海藏普眼法門。一品中一門。一門中一法。一法中一義。一義中一句。乃至少分。尚不可得。何況盡能具足書寫。善男子。我于彼佛。千二百歲。受持如是普眼法門。相續不斷。于日日中。常以十種陀羅尼門。領受記持十無數品。所謂以聞持陀羅尼光明。領受無數品。以寂靜門陀羅尼光明。趣入無數品。以無邊旋陀羅尼光明。普入無數品。以隨地觀察普遍照耀陀羅尼光明。分別無數品。以具足威力陀羅尼光明。普攝無數品。以蓮華莊嚴陀羅尼光明。引發無數品。以微妙言音陀羅尼光明。開演無數品。以虛空藏陀羅尼光明。顯示無數品。以光聚山陀羅尼光明。增廣無數品。以海藏普持陀羅尼光明。辨析無數品。善男子。是時十方一切世界。各有無量諸眾生等。為聽法故。而來我所。所謂天王。龍王。夜叉王。乾闥婆王。阿修羅王。迦樓羅王。緊那羅王。摩睺羅伽王。人王。梵王。如是諸王。并其眷屬。來詣我所。咨問我法。我悉為其次第開演。分別解說。咸令歡喜。心生愛樂。深信趣入。悟解成就。安住于此諸佛菩薩光明妙行普眼法門。善男子。我唯知此普眼法門。如諸菩薩摩訶薩。深入一切菩薩行海。隨其愿力。皆清凈故。深入一切廣大愿海。盡一切劫。住世間故。深入一切諸眾生海。隨其心行。普饒益故。深入一切眾生心海。出生無礙十力智故。深入一切眾生根海。隨時調伏令成熟故。深入一切同異剎海。為滿本愿悉嚴凈故。深入一切無盡佛海。常愿承事。興供養故。深入一切正覺法海。能以智慧。咸悟入故。深入一切佛功德海。于真實道。具足修故。深入一切諸言辭海。遍一切剎。轉法輪故。而我云何。能知能說彼功德行。善男子。從此南行。六十由旬。楞伽道邊。有一聚落。名為海岸。彼有比丘。名曰妙住。汝詣彼問。菩薩云何。令菩薩行速得清凈。時善財童子。禮海云足。右繞瞻仰。辭退而去。  
　　爾時善財童子。隨順思惟善知識教。專心憶念普眼法門。專念如來神變威力。憶持微妙法句身云。趣入無邊法門教海。觀察善友威儀法式。游泳甚深法海漩澓。普遍趣入虛空法界。凈治法眼所有翳障。捃拾善友所集法寶。如是作意。漸次南行。至楞伽道海岸聚落。觀察十方。周遍求覓妙住比丘。見彼比丘在虛空中。經行來往。不思議數諸凈居天與宮殿俱。于虛空中。恭敬合掌。發弘誓愿。而為供養。不思議數諸梵天王。曲躬合掌。出妙音聲。以人間法。稱揚贊嘆。而為供養。無數千萬欲界諸天。及諸天王。恭敬圍繞。滿虛空中。布天華云。雨天華雨。作天妓樂。出妙音聲。無數繒綺。寶幢幡蓋。種種嚴飾。悉遍虛空。而為供養。復有無數諸大龍王。于虛空中。興不思議沉水香云。普遍虛空。震雷激電。而為供養。無量不思議數諸夜叉王。各以眷屬。周匝圍繞。恭敬守護而為供養。無量不思議數諸羅剎王。與諸眷屬。其形長大。甚可怖畏。咸起慈心親近瞻仰。而為供養。無量阿修羅王。興不思議摩尼寶云。放大光明。遍滿虛空。雨種種寶。莊嚴照耀。而為供養。無數迦樓羅王。作童子形。諸妙采女。之所圍繞。起大慈愍。無殺害心。恭敬合掌。而為供養。無數緊那羅王。拊擊眾樂。演出種種微妙音聲。復以種種稱法言辭。歌詠贊嘆。而為供養。無數摩睺羅伽王。持不思議上妙微細天諸衣服。親近隨逐。周回布列。而為供養。無量主海神。作諸妓樂。嘯和雅音。而為供養。善財童子。見此比丘。于虛空中。經行自在復有如是。供養之事。充滿虛空。歡喜踴躍。不能自持。五體投地。一心敬禮。良久乃起。合掌白言。圣者。我已先發阿耨多羅三藐三菩提心。而未知菩薩云何勤求佛法。云何積集佛法。云何滿足佛法。云何熏習佛法。云何修行佛法。云何凈治佛法。云何隨順佛所行法。云何通達佛算數法。云何增長佛普遍法。云何清凈佛究竟法。云何總攝佛功德法。云何能入佛隨順法。我聞圣者。善能誘誨。唯愿慈悲。為我宣說菩薩云何恒見諸佛。聞法勤修。而不舍離。菩薩云何恒同一切菩薩善根。而不舍離。菩薩云何恒以智慧。證諸佛法。而不舍離。菩薩云何恒以大愿。饒益眾生。而不舍離。菩薩云何恒修一切菩薩事業。而不舍離。菩薩云何恒住劫海。修行無厭。而不舍離。菩薩云何恒住剎海。普遍莊嚴。而不舍離。菩薩云何恒依佛力。悉能知見諸佛神變。而不舍離。菩薩云何恒于六趣。自在受生。住無住道。而不舍離。菩薩云何恒受諸佛正法云雨。悉能憶持。而不舍離。菩薩云何恒發智光普照三世佛所行處。而不舍離。唯愿慈哀。為我開演。  
　　爾時妙住比丘。告善財言。善哉善哉。善男子。汝已能發阿耨多羅三藐三菩提心。今復志求一切智法。及自覺法。善男子。汝能發心。深信愛樂。殷勤不舍。請問于我。汝當諦聽。今為汝說。善男子。我得菩薩普遍速疾勇猛不空供養諸佛成熟眾生解脫門。常于此門。若行若止。修習思惟。或入或出。隨順觀察。即時獲得智慧光明。名普照諸法。究竟無礙。由得如是智光明故。知諸眾生種種心行。無所掛礙。知諸眾生種種歿生。無所掛礙。知諸眾生宿住之事。無所掛礙。知諸眾生未來劫事。無所掛礙。知諸眾生現在世事。無所掛礙。知諸眾生種種言音隨俗差別。無所掛礙。知諸眾生種種疑網咸為決了。無所掛礙。知諸眾生種種根性受法差別。無所掛礙。知諸眾生應受化時悉往調伏。無所掛礙。知諸時分。剎那臘縛。牟呼栗多。晝夜年劫。延促相入。無所掛礙。知三世海諸法流轉相續次第。無所掛礙。知諸佛剎無量差別。能以其身。遍往十方。無所掛礙。何以故。以得無住無作無行神通力故。善男子。我以得此神通力故。于虛空中。或行或住。或坐或臥。乃至現作種種威儀。隱顯自在。或以一身分為多身。或以多身合為一身。或以其身來往入出。穿度石壁。而無障礙。或于空中。結跏趺坐。自在往來。猶如飛鳥。入地如水。履水如地。遍身上下。普出煙焰。光明熾盛。如大火聚。或時震動一切大地。或時以手捫摸日月。或現威德。超自在天。或現大身過于梵世。或以神力。轉變自在。或現燒香云。盤旋如蓋。彌覆十方。或現寶焰云。光明熾盛。普照一切。或現變化云。其身隨類等眾生界。或現光網云。具足眾色。映徹無礙。或現其身。于一念頃。過于東方一世界。十世界。百世界。千世界。百千世界。億世界。百億世界。千億世界。百千億世界。百千億那由他世界。乃至無數世界。無量世界。無邊世界。無等世界。不可思世界。不可量世界。不可稱世界。不可說世界。不可說不可說世界。乃至。或過閻浮提極微塵數世界。乃至過不可說不可說佛剎極微塵數世界。如是一切世界海中。所有一切世界出生中。一切世界方處中。一切世界旋轉中。一切世界普遍中。一切世界變化中。一切世界名字中。一切世界法門中。一切世界時劫中。一切世界微細中。一切世界菩提場中。一切世界莊嚴具中。一切世界大眾會中。如是一切種種世界。其中所有一切剎土。皆有如來現成正覺。彼諸如來。一一復現一切佛剎極微塵數大眾集會差別之身。我悉于彼一切佛所。普現其身。于一一身。普雨一切諸佛剎海極微塵數諸供養云。所謂一切華云。一切香云。一切鬘云。一切蓋云。一切幢云。一切幡云。一切帳云。一切網云。一切末香云。一切涂香云。一切衣服云。以一切身。各持如是諸供具云。而為供養。一一如來所轉法輪種種宣說。所謂。廣說。略說。贊說。毀說。明了說。隱密說。有余說。無余說。不定說。決定說。我皆悟解。憶念受持。一一國土。諸佛剎海。所有莊嚴。我皆憶持。曾無忘失。如于東方。南西北方。四維上下。亦復如是。善男子。如是一切諸世界中。所有眾生。若聞我名。若見我身。或睹經行止住之處。或以一心。禮拜供養。或時散亂懷疑不信。如是一切。皆決定于阿耨多羅三藐三菩提。得不退轉。彼諸世界一切眾生。我皆明見。隨其大小。勝劣苦樂。示同其形。隨所應度。教化調伏而成熟之。隨有眾生親近我者。悉令安住如是法門。善男子。我唯知此普遍速疾勇猛不空供養諸佛成熟眾生無礙解脫門。如諸菩薩摩訶薩。具足受持大慈悲戒。波羅蜜戒。住大乘戒。不離菩薩道戒。不著一切法戒。不舍菩提心戒。不墮二乘地戒。常以佛法為所緣戒。心常憶念一切智戒。所發志樂等虛空戒。一切世間無所依戒。不缺漏戒。不濁亂戒。無遺失戒。不雜染戒。不追悔戒。無厭怠戒。清凈戒。離塵戒。無垢戒。如是菩薩。戒行功德無量無邊。而我云何能知能說。善男子。從此南方。有一國土。名達邏比叱。其國有城。名金剛層。中有大士。名曰彌伽。汝往彼問。菩薩云何。學菩薩行云何修菩薩道。時善財童子。禮妙住足。右繞瞻仰。辭退而去。爾時善財童子。一心隨順善知識教。正念觀彼法光明門。以清凈心深信趣入。念法威力順佛所行。專心憶持。紹三寶種。嘆離欲性。念善知識。普遍觀察。照明三世。憶本大愿。隨順修行。以無礙心。入眾生界。常勤作意。救護世間。于諸有為。心無倚著。觀一切法根本自性。念念流入一切智海。普遍嚴凈一切佛剎。于諸如來道場眾會。心無依住。如是觀察。漸次南行。至達邏比吒國。入金剛層城。周遍求覓。彌伽大士。乃見其人于市肆中處高臺上坐師子座。十千人眾所共圍繞。廣說輪字莊嚴法門。善財往詣。頂禮其足。繞無數匝。恭敬合掌。白言圣者。我已先發阿耨多羅三藐三菩提心。而未知菩薩云何學菩薩行。云何修菩薩道。云何流轉諸趣。常不忘失菩提之心。云何心得堅固。勤求佛法。無有厭倦。云何獲得清凈謙下之心。無能壞者。云何得大悲心力。恒處生死。不憚劬勞。云何得陀羅尼力。自在攝持普門清凈。云何發生廣大智光。離諸翳障。云何得妙辯才。善巧決擇甚深法藏。云何得正念力。憶持諸佛一切法輪。云何得凈趣力。演一切法。普凈諸趣。云何得成菩薩普遍智力。于一切法。種種分別。悉能決定。了真實義。唯愿慈哀。為我宣說。爾時彌伽。告善財言。善男子。汝已先發阿耨多羅三藐三菩提心耶。善財白言。唯然。大士。我已先發阿耨多羅三藐三菩提心。彌伽遽即下師子座。由為尊重菩提心故。于善財前。五體投地。一心禮敬。從地而起。散金銀華無價寶珠。及以上妙碎末旃檀。復以雜彩無量寶衣。以覆其上。復散無數殊勝光潔悅意香華眾妙供具。而為供養。然后合掌。以柔軟音。而稱贊言。善哉善哉。善男子。汝乃能發阿耨多羅三藐三菩提心。善男子。若有能發阿耨多羅三藐三菩提心者。則為勤求一切智智不斷佛種。則為永離一切世間凡夫種性。則為嚴凈一切諸佛所有剎土。則為調伏一切眾生令其成熟。則為覺了一切法性出生死海。則為照解一切業種無所依著。則為勤修一切菩薩所有妙行。則為已發一切大愿無有斷絕。則為隨順一切種智離欲行處。則為獲得一切菩薩堅固種性。則為已得一切諸佛威力加持。則能明見一切三世所有差別。則為十方一切如來共所護念。則與法界一切菩薩志樂平等。則得一切賢圣咸共稱贊。則得一切梵王一心禮覲。則得一切天王恭敬供養。則得一切夜叉王常勤守護。則得一切羅剎王隨逐侍衛。則得一切諸大龍王迎接奉事。則得一切緊那羅王歌詠贊嘆。則得一切諸世間主同心慶悅。則令一切諸眾生界悉得安隱。所謂令斷一切惡趣流轉故。令舍一切諸苦難處故。令息一切貧窮根本故。令生一切人天快樂故。令得親近供養一切善知識故。令得聽聞受持諸佛廣大法故。能令修集一切菩薩菩提分法故。能令增長一切功德善法根芽故。能令熏發一切菩薩無漏智種故。能令智光普照一切差別智道故。能令究竟住于菩薩真實智地故。善男子。如是菩薩。難得出世。亦難值遇。諸有所作。難識難知。能為眾生。作甚難事。若得見者。倍更為難。何以故。菩薩出世。與諸眾生。為大利益。如父母。長養安慰令成就故。如瓔珞。莊嚴一切諸天人故。如船師。于生死海度眾生故。如屋宅。覆護一切諸世間故。如商主。能導群生至寶所故。如赫日。智慧光明能普照故。如君主。覺法城中得自在故。如熾火。能燒眾生我愛薪故。如大云。普霔無邊甘露雨故。如時雨。增長信等善根芽故。如船舫。運度眾生達彼岸故。如橋梁。能度眾生越生死故。如津濟。顯示一切出要道故。如風輪。能持眾生不令墮落三惡趣故。如大地。悉能增長一切眾生諸善根故。如大海。具足一切無盡福智功德藏故。如滿月。普放智光破煩惱暗施清涼故。如猛將。悉能摧伏一切魔軍令退散故。如須彌。勝智善根超出深廣生死海故。爾時彌伽。廣為善財。稱贊顯示發菩提心大功德力。令諸眾會皆生歡喜。同聲唱言。善哉善哉。善男子。今我眾會因見勝人。得聞菩薩功德行愿。踴躍歡喜。不能自持。是時彌伽。還升本座。從其面門。放種種光。普照三千大千世界。時此世界諸大梵王。天龍夜叉乾闥婆阿修羅迦樓羅緊那羅摩睺羅伽人及非人。如是諸王并其眷屬。蒙光照耀靡不來集。是時大士。觀察眾心。咸生恭敬。離諸諂慢。其心寂靜。志意柔順。隨其樂欲。廣為分別開示解釋輪字句品莊嚴法門。彼諸眾生。聞此法已。信順悟入。皆于阿耨多羅三藐三菩提。得不退轉。所應作已。告善財言。善男子。我已成就妙音陀羅尼光明法門。于一念中。能分別知三千大千世界所有欲色諸天語言。差別秘密。諸龍夜叉乾闥婆阿修羅迦樓羅緊那羅摩睺羅伽人非人等。所有語言。差別秘密。亦知彼彼一切眾生所有心想種種樂欲。差別秘密。所謂了知色界梵王及諸梵眾。所有心樂。差別秘密。亦知欲界諸大天王。天子天女。所有心樂。差別秘密。亦知龍等人及非人男女眷屬所有心樂。差別秘密。亦能知此三千大千世界。一切聲聞。及辟支佛。所有向果。各各修習。一切菩薩行愿地位。各各修習微細意趣。差別秘密。及諸言辭。分別解說。辨釋文義。無不明了。亦能了知三世諸佛為諸眾生演說一切甚深法海。種種言辭。意趣秘密。如于一念。知此世界所有眾生。及諸賢圣。言辭心想。行愿地位。各各差別。微細秘密。亦知東方一十百千萬億那由他。無數無量無邊無等。不可數。不可稱。不可思。不可量。不可說。不可說不可說諸世界中。所有眾生及諸賢圣。言辭心想。行愿地位。微細秘密。南西北方。四維上下。各盡不可說不可說。諸世界中所有眾生。及諸賢圣。言辭心想。行愿地位。各各差別。微細秘密。如是一切悉能了知。無不通達。善男子。我唯知此妙音陀羅尼光明法門。如諸菩薩摩訶薩。普能隨入一切眾生種種想行眷屬海。普能隨入一切眾生種種建立施設海。普能隨入一切眾生種種稱謂名字海。普能隨入一切眾生種種方俗語言海。普能隨入一切諸佛甚深秘密法句海。普能隨入一切諸佛究竟最上法句海。普能隨入一切諸佛于一所緣中說一切三世所緣法句海。普能隨入一切諸佛于一切語言中演說一切增上法句海。普能隨入一切諸佛于一切語言中演說一切上上法句海。普能隨入一切諸佛于一切語言中演說廣大差別法句海。普能隨入一切諸佛于一切語言中演說一切差別善巧調伏法句海。普能隨入一切諸佛于一切世界中演說種種咒術言辭差別秘密海。普能隨入一切世界種種眾生音聲語言際。普能隨入一切諸佛清凈法輪圓滿莊嚴際。普能隨入一切世間種種字輪。普遍出生顯示諸法際。如是菩薩行智功德。而我云何能知能說。善男子。從此南方。有一聚落。名為住林。彼有長者。名住解脫。汝往彼問。菩薩云何修集菩薩道。菩薩云何出生菩薩德。菩薩云何成就菩薩行。菩薩云何思惟菩薩法。時善財童子。蒙善知識深心誨誘。于一切智法。深生尊重。于一切善根。增益信樂。于一切佛法。倍起精勤。于一切善知識教。普加隨順。禮彌伽足。悲泣流淚。繞無量匝。戀慕瞻仰。辭退南行。  
大方廣佛華嚴經普賢菩薩行愿品卷第六 入不思議解脫境界普賢行愿品  
　　爾時善財童子。隨順思惟。一心專念彼諸菩薩微妙辯才莊嚴法門。一心專念彼諸菩薩言辭教海。一心專念彼諸菩薩微細方便。一心專念彼諸菩薩清凈解脫。一心專念彼諸菩薩善根光明。一心專念彼諸菩薩清凈善巧。一心專念彼諸菩薩攝眾生智。一心專念彼諸菩薩廣大智力。一心專念彼諸菩薩勇猛不退。一心專念彼諸菩薩殊勝志樂。一心專念彼諸菩薩無量功德。一心專念彼諸菩薩無礙法門。如是思惟。弘誓堅固。勇猛精進。而為甲胄。以正信力。恒自莊嚴。勤求正法。心無疲厭。志愿堅固。猶若金剛及那羅延。無能壞者。恒于一切善知識教。奉順修行。常無間斷。于諸境界。心無染著。普門妙行。皆悉現前。普眼智光。照諸法海。圓滿諸地陀羅尼門。現見十方。了法邊際。以無礙智。普遍莊嚴。證解清凈無依法性。顯示無對無二法門。超過一切最勝彼岸。入凈智門。永離諸想。能審觀察諸法實際。普知三世差別法門。普往十方差別世界。普見十方差別佛身。普入十方差別時劫。普觀十方差別業性。普轉諸佛差別法輪。普智三昧明照其心。心恒普入平等境界。如來慧光。照觸其身。一切智流。相續不斷。若身若心。勢力自在。常不舍離一切佛法。以深信力。常得諸佛威神所加。以凈慧力。為諸如來光明所照。以誓愿力。愿身周遍一切剎網。一切法界。普入其身。漸次游行。經十二年。至住林城。周遍詢求解脫長者。既得見已。五體投地。頂禮雙足。起立合掌。白言圣者。我今得與善知識會。是我獲得廣大善利。何以故。善知識者。難可出現。難得聞名。難得逢值。難得親近。難得承接。難得同住。難得奉事。難令喜悅。難蒙開曉。難得隨逐。我今會遇真善知識。是我獲得最勝善利。如是展轉難中之難。圣者。我已先發阿耨多羅三藐三菩提心。為欲值遇一切佛興故。為欲普聞一切佛名故。為欲普見一切佛身故。為欲普詣一切佛剎故。為欲普入一切佛會故。為欲普觀一切佛境故。為欲普知一切佛意故。為欲普受一切佛記故。為欲普承一切佛力故。為欲普事一切諸佛故。為欲證悟一切佛法故。為欲隨順一切佛心故。為欲圓滿一切佛愿故。為欲獲得一切三昧故。為欲照明一切佛智故。為欲莊嚴一切佛會故。為欲遍修諸佛本行故。為欲現見諸佛神通故。為欲具證諸佛智力故。為欲清凈諸佛無畏故。為欲聽聞一切佛法故。為欲受持諸佛法輪故。為欲辨析一切佛法故。為欲住持諸佛教海故。為欲守護諸佛法城故。為欲觀察佛所覺法故。為欲解悟佛所證法故。為欲深入佛所知法故。為欲見一切佛法于自身中出生故。為欲與一切菩薩同體故。為欲與一切菩薩同類故。為欲等一切菩薩善根故。為欲觀一切菩薩所學故。為欲同一切菩薩凈行故。為欲成一切菩薩所修故。為欲滿一切菩薩波羅蜜故。為欲發一切菩薩清凈愿故。為欲入一切菩薩大愿海故。為欲具一切菩薩大悲力故。為欲至一切菩薩究竟處故。為欲獲得諸佛菩薩差別威神藏故。為欲獲得一切菩薩智慧光明無盡藏故。為欲獲得一切菩薩廣大功德三昧藏故。為欲獲得一切菩薩無量威力藏故。為欲獲得一切菩薩無量神通藏故。為欲獲得一切菩薩大神變藏無窮盡故。為欲獲得一切菩薩大自在藏常現前故。為欲獲得一切菩薩凈妙色藏而莊嚴故。為欲獲得一切菩薩大慈悲藏教化眾生。皆令究竟達彼岸故。圣者。我今以如是心。如是意樂。如是希欲。如是勤求。如是思惟。如是渴仰。如是尊重。如是方便。如是勇猛。如是究竟。如是謙下。來至圣者善知識所。我聞圣者。善能誘誨諸菩薩眾。能以方便開佛境界。示其道路。指其津濟。與其橋梁。授其船筏。普令一切截愚癡網。除顛倒障。拔疑惑箭。滌煩惱垢。照心稠林。破心迷執。令心潔白。正心諂曲。除心熱惱。使心清涼。回生死流。趣涅槃道。令心遠離諸見牢獄。令心解脫貪欲系縛于染愛處。令心動轉隨順。趣入一切智性。令其疾到廣大法城。令其堅固無上大悲。令其安住究竟大慈。令其發起諸菩薩行。令其修集諸三昧門。令其悟入圣所證位。令其觀察諸法本性。令其增長普賢愿力。于諸眾生其心平等。唯愿慈哀。為我宣說。菩薩云何學菩薩行。修菩薩道。隨所修習。疾得清凈。疾得明了。具足圓滿。時解脫長者。以過去積集善根力故。如來現在威神力故。文殊師利童子憶念力故。十方一切諸善知識本行愿力所加持故。即入菩薩勝三昧門。其三昧名普攝無邊一切佛剎旋陀羅尼。入三昧已。其身清凈。光明映徹。于其身中。顯現十方各十佛剎極微塵數佛。及佛剎凈妙莊嚴。眾會道場光明等事。亦現彼佛往昔同行諸菩薩眾。往昔所現神通變化。往昔所發廣大誓愿。往昔所修助道之法。往昔所凈諸出離道。往昔所有清凈莊嚴。往昔所修諸菩薩行。亦見彼佛成等正覺。轉妙法輪。教化眾生。如是一切悉于身中。分明顯現。無有障礙。亦于身內一切剎中。普現其身。無不充遍。身與佛剎互相涉入。不相障礙種種色像。而無往來一一差別。次第而住不相雜亂。所謂種種佛剎各別莊嚴。種種眾會眷屬圓滿。種種威儀恭敬供養。種種道場各各嚴飾其中諸佛。示現種種游戲神通。建立種種差別乘道。顯示種種廣大愿門。普遍莊嚴種種神力。或一世界。示現上生處兜率宮。而作佛事。或一世界。歿兜率天。下入王宮。而作佛事。或現處胎種種神變。或現誕生種種瑞相。或現嬰孩種種游戲。或示童子現處內宮。或現出家。示行苦行。或詣覺樹。坐于道場。或現神通破魔軍眾。或現自在成無上道。或現諸王勸請說法。或現受請轉妙法輪。或現天龍乾闥婆等。恭敬圍繞。常隨守護。或現其身遍入諸趣。或往一切眾生住處。或時示現度眾生已。入般涅槃為令世間咸增戀慕。或現舍利。全身碎身。分布人天令興福祐。或遍人天。起大塔廟。莊嚴國界。饒益眾生。彼諸如來。于種種世界。種種趣生。種種部類。種種眾會。種種根器。種種樂欲。種種業行。種種信解。種種根力。種種修習。種種行愿。種種覺悟。種種心想種種煩惱隨眠習氣。如是一切眾生海中。以佛威力。廣現神通。遍一切處。施作佛事。所謂或處極微塵量道場。或處無邊廣大道場。或處一由旬量道場。或處十由旬量道場。乃至或處與不可說不可說佛剎極微塵數諸世界海。其量正等眾會道場。以種種神通。種種音聲。種種言辭。種種辯才。種種訓釋。于諸如來圣諦海中。以種種無畏大師子吼。為種種眾生。演說種種修多羅海。開示種種陀羅尼門。普轉種種如來法輪。普授種種諸菩薩記。彼諸如來所說法門所出言音。善財童子。悉能聽受。憶持不忘。思惟觀察。亦見諸佛及諸菩薩不可思議諸三昧門自在神變。爾時解脫長者。現是相已。即從三昧安詳而起。告善財童子言。善男子。我已于此甚深無礙莊嚴解脫門。自在入出。善男子。我住于此解脫門時。即見東方閻浮檀金光明世界。龍自在王如來應正等覺。道場眾會之所圍繞。毗盧遮那藏菩薩。而為上首又見南方速疾具足諸力世界。遍覆普香王如來應正等覺。道場眾會之所圍繞。思惟心王菩薩。而為上首。又見西方具足一切香圓滿光世界。須彌燈王如來應正等覺。道場眾會之所圍繞。無礙心菩薩。而為上首。又見北方袈裟幢世界。金剛堅固如來應正等覺。道場眾會之所圍繞。金剛游步勇猛行菩薩。而為上首。又見東北方一切殊勝妙寶世界。無所得境界眼毗盧遮那如來應正等覺。道場眾會之所圍繞。無所得妙變化菩薩。而為上首。又見東南方自在香焰光音世界。香燈王如來應正等覺。道場眾會之所圍繞。金剛焰慧自在妙因王菩薩。而為上首。又見西南方智日焰普光明世界。毗盧遮那普智聲如來應正等覺。道場眾會之所圍繞。普焰垂髻變現香華光菩薩。而為上首。又見西北方普清凈妙香莊嚴藏世界。無量功德海幢圓滿光如來應正等覺。道場眾會之所圍繞。無礙威力身智幢王菩薩。而為上首。又見下方師子騰焰解脫光明世界。無礙法界幢具足智慧焰光如來應正等覺。道場眾會之所圍繞。法界智焰光明遍照世界幢菩薩。而為上首。又見上方光明遍照次第出現無盡佛世界。名稱無邊無礙智慧圓滿光幢王如來應正等覺。道場眾會之所圍繞。無礙精進力法界智幢王菩薩。而為上首。善男子。我見如是十佛世尊。而為上首。如是乃至見于十方各十佛剎極微塵數諸佛如來應正等覺。道場眾會之所圍繞。一一皆有上首菩薩。并諸眷屬。分明顯現。然彼一切世界如來。不來至此。我身亦不往詣于彼。善男子。我若欲見安樂世界無量壽如來。隨意即見。我若欲見白栴檀香世界月智如來。妙香世界寶光明如來。蓮華世界寶蓮華光明如來。妙金光世界寂靜光如來。妙喜世界不動如來。善住世界師子相如來。鏡光明世界月覺如來。吉祥師子寶莊嚴世界毗盧遮那如來。如是十方一切世界所有如來。我若欲見。隨意即見。然彼如來。不來至此。我不往彼。善男子。我若欲見盡過去際一切劫中。所有諸佛。及彼佛剎種種莊嚴。道場眾會。神通變化。調伏眾生。盡未來際。一切劫海。所有如來。及諸菩薩。莊嚴國土。眾會道場。調伏眾生神通變化。如是一切隨念皆見。彼諸如來。及彼諸劫。一切佛剎。所有莊嚴。種種差別。不來至今。我心亦不入彼過未。然其所見。皆如現在。善男子。我能了知十方三世一切如來。及諸菩薩。國土莊嚴。神通等事。無所從來。亦無所去。無有行處。亦無住處。亦知己身無去無來。無行住處。所以者何。知一切佛及與我心皆如夢故。如夢所見從分別生。見一切佛從自心起。又知自心如器中水。悟解諸法如水中影。又知自心猶如幻術。知一切法如幻所作。又知自心諸佛菩薩悉皆如響。譬如空谷隨聲發響。悟解自心。隨念見佛。我如是知。如是憶念。所見諸佛。皆由自心。善男子。當知菩薩修諸佛法。凈諸佛剎。積集妙行。調伏眾生。發大誓愿。入一切智自在游戲不可思議解脫法門。得佛菩提。現大神通。遍往十方一切法界。以微細智。普入諸劫。如是一切佛菩薩法。皆由自心。善男子。諸業虛妄。積集名心。末那思量。意識分別。眼等五識。了境不同。愚癡凡夫。不能覺知。怖老病死。求入涅槃。生死涅槃。二俱不識。于一切境。妄起分別。又由未來諸根。五塵境界斷滅。凡愚之人。以為涅槃。諸佛菩薩自證悟時。轉阿賴耶。得本覺智。善男子。一切凡愚。迷佛方便。執有三乘。不了三界由心所起。不知三世一切佛法自心現量。見外五塵。執為實有。猶如牛羊不能覺知。生死輪中無由出離。善男子。佛說諸法無生無滅。亦無三世。何以故。如自心現五塵境界本無有故。有無諸法本不生故。如兔角等。圣者自悟境界如是。善男子。愚癡凡夫。妄起分別。無中執有。有中執無。取阿賴耶種種行相。墮于生滅二種見中。不了自心。而起分別。善男子。當知自心即是一切佛菩薩法。由知自心即佛法故。則能凈一切剎。入一切劫。是故。善男子。應以善法扶助自心。應以法雨潤澤自心。應以妙法治凈自心。應以精進堅固自心。應以忍辱卑下自心。應以禪定清凈自心。應以智慧明利自心。應以佛德發起自心。應以平等廣博自心。應以十力四無所畏明照自心。善男子。我唯于此如來甚深無礙莊嚴解脫法門。自在入出。如諸菩薩摩訶薩。住無礙智。行無礙行。于諸境界。無不通達。現前常得見一切佛廣大三昧。住一切佛無涅槃際成正覺門。普遍了知諸三昧海所有境界。能隨觀察三世諸法悉皆平等。分身遍往一切剎海。入于諸佛無分別處。一切境界皆悉現前。常能觀察一切諸法。以圓滿智盡能說行一切菩薩功德行愿。于其身中。悉能顯現一切世界成壞之相。而于自身。及彼世界。不生二想。如是妙行。而我云何能知能說。善男子。從此南行閻浮提畔。有一住處。名遍無垢。彼有比丘。名曰海幢。汝詣彼問。菩薩云何學菩薩行。修菩薩道。時善財童子。禮長者足。右繞觀察。思惟瞻仰。稱揚贊嘆無量功德。念善知識能為救護。于善知識。常生歡喜。依善知識。發起行愿。由善知識。令我開悟。敬善知識。心無違逆。事善知識。無有諂誑。于善知識。心常隨順。于善知識。起慈母想。令我遠離一切顛倒。于善知識。起慈父想。令我成就菩薩善法。如是思惟。深生愛樂。悲泣流淚。辭退而去。  
　　爾時善財童子。一心正念彼長者教。隨順觀察。如說修行。憶持彼不思議菩薩解脫門。思惟彼不思議智慧光明門。深入彼不思議法界次第門。悟解彼不思議遍入普法門。明見彼不思議如來神變。觀察彼不思議普入佛剎。深信彼不思議佛力莊嚴。照現彼不思議菩薩三昧。了達彼不思議差別世界。修集彼不思議菩薩凈業。發起彼不思議廣大誓愿。如是觀察。漸次南行。向閻浮提畔無垢聚落。周遍尋覓海幢比丘。乃見處在經行林側。結跏趺坐。端身正念。離出入息。無別思覺住不思議廣大三昧。以三昧力。現大神通。于其身上。從頂至足。一切肢分。一切毛孔。悉現無量不思議數同自身相一切身云。遍一切處。現一切身。為普供養一切如來故。為普嚴凈一切佛剎故。為普成熟一切菩薩故。為普調伏一切眾生故。為普濟拔諸苦蘊故。為普除斷三惡趣故。為普開示人天路故。為普銷滅煩惱毒故。為令眾生普入甚深智慧海故。為令眾生究竟安住一切智故從兩足下。出無數佛剎極微塵數長者居士婆羅門眾相似身云。首戴華冠。身垂瓔珞明珠系頂。被服莊嚴。無量童男以為眷屬。普往十方一切世界。悉以一切上妙供具。普施眾生。所謂普雨一切上味如法飲食。一切上妙雜色寶華。一切衣服。一切瓔珞。一切鬘帶。一切熏香。一切涂香。一切寶器。一切宮室。一切欲樂資生之具。于一切處。救攝一切貧窮眾生。充濟所須令其滿足。安慰一切苦惱眾生。獲身心樂令其歡喜。成熟一切善根眾生。心意調柔。令其清凈究竟無上菩提之道。如是示現充滿十方。  
　　從其兩膝。出現無數百千萬億諸剎帝利。及婆羅門。并其眷屬相似身云。皆悉聰慧。具諸藝業。世出世間。無不通達。種種色相。種種形貌。種種衣服上妙莊嚴。普遍十方一切世界。恒以四攝。攝諸眾生。謂與財寶。令其富樂。可意語言。令聞歡喜。或以同事。勸導誘進。如是一切。貧者令足。病者令愈。危者令安。怖者令止。有憂苦者。令其快樂。復以方便。咸使發心。授以正法。令其開悟。速疾令其離諸不善。集眾善法。從生死泥。拔濟令出。住真實義無畏法中。如是示現。充滿十方從其臍輪。出等眾生數異道諸仙相似身云。種種形相各別莊嚴。或服草衣。或衣樹皮。皆執澡瓶。威儀寂靜。將諸仙眾。足步虛空。往返周旋十方世界。咸出無量歌贊之聲。稱揚諸佛所有功德。或嘆菩薩所修梵行。所說妙法。所證清凈。其音和雅。美妙清徹。普聞十方無有障礙。調伏成熟一切眾生。普攝諸根。不令放逸。令其觀察真實境界。或說諸法皆無自性。使其發起一切智心。令其安住究竟實道。或說世間資生言論。或現方域導俗軌儀。種種善巧。隨宜化度。開一切智出要法門。令諸眾生普得饒益。隨其次第。各修其業。如是示現。充滿十方。  
　　從其兩脅。出不思議無數龍王龍子龍女。并其眷屬相似身云。現不思議諸龍神變。遍滿虛空。所謂雨不思議寶香莊嚴云。不思議寶華莊嚴云。不思議寶鬘莊嚴云。不思議寶蓋莊嚴云。不思議寶幢莊嚴云。不思議寶幡莊嚴云。不思議種種妙寶瓔珞莊嚴云。不思議大摩尼寶王莊嚴云。不思議種種寶座莊嚴云。不思議天寶嚴具莊嚴云。不思議天寶宮殿莊嚴云。不思議諸天采女歌詠贊嘆莊嚴云。不思議天寶珠網莊嚴云。不思議摩尼須葉臺蕊寶蓮華莊嚴云。不思議一切摩尼寶冠莊嚴云。不思議無邊光焰天寶莊嚴云。不思議華鬘幢蓋天身莊嚴云。不思議恭敬合掌諸天采女云。不思議含輝吐焰金色蓮華云。不思議演說一切諸佛功德大音聲云。如是一切。普遍虛空。以為莊嚴。周遍十方一切世界諸佛道場。而為供養。普令眾生皆生歡喜。除煩惱熱。得清涼樂。如是示現。充滿十方。  
　　從其胸臆吉祥相中。出無數佛剎極微塵數阿修羅王。并其眷屬相似身云。皆悉示現不可思議巧幻術力。種種神變。充滿虛空。所謂能令無量百千萬億世界。皆悉震動。一切山王互相沖擊。一切海水皆大涌沸。諸天宮殿無不動搖。諸魔光明無不隱蔽。諸魔軍眾無不摧伏。普令眾生舍離憍慢。心無放逸。除慳嫉垢。息諸怨害。咸起慈心。破煩惱山。竭愛欲海。長無斗諍。永共和善。復以幻力游戲神通。開悟群生。令離貪著。于諸惡法。常樂遠離。怖畏生死。欣求解脫。令出世間一切諸趣。令住無上菩提之心。令修菩薩清凈妙行。令趣菩薩波羅蜜道。令入一切諸菩薩地。令照菩薩微妙法門。令觀菩薩方便善巧。如是示現。遍周法界。  
　　從其背出無量阿僧祇佛剎極微塵數聲聞獨覺相似身云。為諸眾生應以二乘而受化者。廣說法要。令其調伏。所謂為執我者。說無有我。為執常者說行無常。為貪行者。說不凈觀。為嗔行者。說慈心觀。為癡行者。說緣起觀。為等分者。說與智慧。相應境界。各別對治。令遍觀察。為于境界生樂著者。說離諸著無所有性。為遍耽滯五欲境界說離諸欲無染著性。為著寂靜定所系者。說大愿門。令深愛樂。誓普饒益一切眾生轉于法輪。盡未來際。令諸眾生所愿皆滿。如是遍周一切法界從其兩肩。出阿僧祇佛剎極微塵數夜叉羅剎王。種種形貌種種色相長短廣狹。種種儀容威勢雄猛甚可怖畏無量眷屬。而自圍繞。現種種神力。吼種種大聲。隨其所應。作種種方便。遍滿十方一切世界。守護一切善行眾生。及諸賢圣菩薩眾會說法道場。諸有受持菩薩凈行。欣求如來一切正智。若向正住。及正住者。或時現作執金剛神。守護諸佛。承事供養。及佛住處。或遍守護一切世間。令其不入一切惡道。有恐怖者。令得安隱。有疾病者。令得除差。在厄難者。令除苦惱。有過惡者。令自厭悔。有災橫者令其息滅。積集福智大心眾生。令其能轉諸佛法輪舍生死輪。住正法輪。摧滅一切異道邪論。如是利益。遍滿十方一切法界。  
　　從其腹。出無量百千阿僧祇佛剎極微塵數緊那羅王。各與無數百千萬億緊那羅女。眷屬圍繞。無量佛剎極微塵數乾闥婆王。各與無數百千萬億乾闥婆女。眷屬圍繞。各奏無數阿僧祇百千天樂。歌詠贊嘆一切諸法。緣生實性。歌詠贊嘆一切諸佛難思功德。歌詠贊嘆發菩提心普遍威力。歌詠贊嘆一切菩薩修圓滿行。歌詠贊嘆一切諸佛成正覺門。歌詠贊嘆一切諸佛轉法輪門。歌詠贊嘆一切諸佛現神變門。歌詠贊嘆一切諸佛般涅槃門。歌詠贊嘆守護一切諸佛教門。歌詠贊嘆令諸眾生皆歡喜門。開示演說嚴凈一切諸佛剎門。開示演說一切諸佛微妙法門。開示演說照一切法無障礙門。開示演說發起一切諸善根門。如是利益。充滿十方。  
　　從其面門。出無量百千阿僧祇佛剎極微塵數轉輪圣王。七寶具足。四兵圍繞。放大舍光。雨無盡寶。最勝摩尼。莊嚴世界。普施眾生。咸令充足。令斷十惡。修行十善。所謂一切屠獵漁捕暴惡眾生。令起慈悲。不斷生命。貧乏苦惱下劣眾生。令其永舍不與取行。常行惠施。能舍無量百千萬億端正采女。心無吝惜。令諸眾生。永斷邪淫。修持梵行。虛誑眾生。令其究竟常真實語。不作虛誑無益談說。令攝他語。不行離間。常樂和合。無有乖諍。令柔軟語。無有粗惡。雜穢語者。令常演說甚深決定明了之義。順佛法語。利益修行。永斷綺飾無義言辭。令諸眾生。深入法句。多貪欲者。令其少欲修習知足。最勝端嚴無生正行。多怒害者令除嗔恚。于諸眾生。恒起慈心。心無瑕垢。為說大悲。歡喜攝受。令入佛法。墮見網者。為說實義。令觀諸法。深入因緣。善明諦理。決擇正邪。令心清凈。拔邪見刺。破疑惑山。令諸眾生悟心實性。具足通達趣入甚深。一切障礙。悉皆除滅。如是所作。充滿法界。  
　　從其兩目。出無量百千阿僧祇佛剎極微塵數廣大日輪。放大光明。普照一切諸大地獄。所有苦惱。悉令除滅。又照一切世界中間。令除黑闇睹見光明。又照一切十方世界餓鬼傍生。令其舍離愚癡翳障。得大智慧。拔除眾苦。復于一切垢濁世界。放清凈光。白銀世界放黃金光黃金世界放白銀光。琉璃世界放玻璃光。玻璃世界放琉璃光。硨磲世界放碼瑙光。碼瑙世界放硨磲光。赤珠世界放日藏摩尼王光。日藏摩尼王世界放赤珠光。帝青世界放月藏焰網摩尼寶王光。月藏焰網摩尼寶王世界放帝青光。純寶所成世界放雜寶光。雜寶所成世界放純寶光。如是光明。普照佛剎道場眾會。而作佛事。照諸眾生心之稠林。辦諸眾生無量事業。嚴飾一切世間境界。令諸眾生心得清涼。生大歡喜。安隱快樂。如是所作。充滿法界。  
大方廣佛華嚴經普賢菩薩行愿品卷第七 入不思議解脫境界普賢行愿品  
　　爾時海幢比丘。從其眉間白毫相中。出無量百千阿僧祇佛剎極微塵數帝釋天王。威德光明。超過天眾。舍離世間一切欲樂。于諸境界。而得自在。摩尼寶珠。以系其頂。身光映蔽諸天宮殿。震動一切須彌山王。覺悟一切放逸天眾。嘆福德力。說智慧力。生其樂力。持其志力。增其所有清凈念力。堅其所發菩提心力。贊樂見佛。令除世欲。贊樂聞法。令厭世間。贊樂觀智令絕世染。止修羅戰。斷煩惱諍。滅怖死心。發降魔愿。興立正法須彌山王。成辨眾生一切事業。念念調伏無量眾生。如是所作。周遍法界。  
　　從其額上。出無量百千阿僧祇佛剎極微塵數諸梵天王。色相端嚴。世間無比。威儀寂靜。言音美妙。請佛轉法。嘆佛功德。令諸菩薩心生歡喜。能辦眾生無量事業。如是普遍十方法界。  
　　從其頭上。出無量百千阿僧祇佛剎極微塵數諸菩薩眾。皆以相好。莊嚴其身。其諸菩薩。各于其身肢節毛孔。一切普放大光明云。顯現諸佛往昔所行菩薩行海。宣說菩薩種種妙行。所謂普遍十方一切世界。稱揚贊嘆一切諸佛往昔所行檀波羅蜜。施者受者。及所施物。并所隨順相應行海。示導一切慳吝眾生。永離慳著。成就舍心。常行惠施。攝取眾生。令住無上檀波羅蜜。顯示諸佛相好功德。令得眾寶莊嚴世界。及示依正所出生因令諸眾生愛樂修習。普遍十方一切世界。稱揚贊嘆一切諸佛往昔所行尸波羅蜜。并所隨順相應行海。令諸眾生于五欲境。深生厭離。于諸佛境。專意趣求。除顛倒想。恒正思惟。斷邪分別。永離諸惡。念菩薩戒。攝諸眾生。住大慈悲。稱贊解脫。護持如來究竟戒品。普令眾生住于佛戒。說一切有悉皆如夢。了達諸法自性皆空。說諸欲樂無有滋味。令諸眾生遠離欲縛。出煩惱垢。普遍十方一切世界。稱揚贊嘆一切諸佛往昔所行忍波羅蜜。并所隨順相應行海。令諸眾生得法自在。得心自在。具忍辱力。稱揚贊嘆金色身業。離嗔恚垢。起慈悲行。止殺害心。絕畜生道。普遍十方一切世界。稱揚贊嘆一切諸佛往昔所修勤波羅蜜。并所隨順相應行海。令諸菩薩精進勇猛。為一切智。勤求正法。供養承事一切如來。恭敬贊嘆。心無疲厭。令諸世間不起放逸。攝取眾生令離苦蘊。入佛究竟圓滿智海。普遍十方一切世界。稱揚贊嘆一切諸佛往昔所修禪波羅蜜。并所隨順相應行海。令其散滅塵勞障翳。永舍憍慢。不起貪嗔。蔭清涼云。除煩惱熱。竭生死海。摧業結山。調伏眾生。安住妙法。究竟令其心得自在。普遍十方一切世界。稱揚贊嘆一切諸佛往昔所修般若波羅蜜。并所隨順相應行海。普耀正見智慧電光。令諸眾生照達本性。普震清凈妙法雷音。令諸眾生增長功德。摧滅一切我慢高山。拔出一切諸見毒箭。決除一切疑惑翳膜。令諸眾生得自在智。普遍十方一切世界。稱揚贊嘆一切諸佛往昔所修方便波羅蜜。并所隨順相應行海。隨順世間種種所作。令諸眾生究竟成熟。雖普調伏一切眾生。而于眾生無所染著。雖普照明諸佛眾會。而于眾會。心無所著。雖離生死。而于諸趣。自在受生。雖現世間。而于涅槃。入出自在。雖能了達生死涅槃無二無別。而常善巧饒益眾生。安住菩薩圓滿自在。超出世間到于彼岸。普遍十方一切世界。稱揚贊嘆一切諸佛往昔所成愿波羅蜜。并所隨順相應行海。令諸菩薩盡未來際。乘四愿輪。游正覺路。遍周剎海。利樂眾生。摧無明山。裂愛欲網。解眾結縛。永滅無余。示現神通種種變化。令諸眾生壽命自在。普遍十方一切世界。稱揚贊嘆一切諸佛往昔所成力波羅蜜。并所隨順相應行海。演說菩薩大總持力。方便法音妙辯才力。成熟眾生廣大愿力。摧伏魔怨智自在力。制諸外道心無畏力。身力堅固。猶若金剛能碎一切大鐵圍山。能滅十方一切劫火。能竭海水。能吞猛風。掌擎盡空所有世界。而于身力。無有損減。令諸眾生凈治三昧。普于一切。自在受生。普遍十方一切世界。稱揚贊嘆一切諸佛往昔所修智波羅蜜。并所隨順相應行海。分別演說種種智地。所謂普生諸佛十力無畏一切功德具足智地。普滿諸佛一切相好自在莊嚴具足智地。普發菩薩一切大愿具足智地。普遍攝受一切眾生具足智地。普為眾生顯示無我具足智地。普遍觀察一切眾生種種心念具足智地。普遍分別一切眾生根解差別具足智地。普遍隨順一切眾生信樂差別具足智地。普遍了知一切眾生甚深業海無量差別具足智地。普遍趣入一切眾生無量愿海心樂差別具足智地。  
　　從其頂上肉髻之中。出無量阿僧祇佛剎極微塵數如來之身。其身最勝。世無能比。諸相隨好。清凈莊嚴。威光赫奕。如真金山。無量光明。普照十方。演妙圓音。普周法界。示現無量大神通力。為諸世間。普雨法雨。隨其所應。皆令獲益。所謂為坐菩提場諸菩薩。雨大法雨。名平等現前智。為灌頂位諸菩薩。雨大法雨。名普門法界。為法王子位諸菩薩。雨大法雨。名入諸菩薩普莊嚴門。為童真位諸菩薩。雨大法雨。名住堅固山大法智云。為不退位諸菩薩。雨大法雨。名普遍莊嚴平等海藏。為成就正心位諸菩薩。雨大法雨。名以金剛智普照境界。為方便具足位諸菩薩。雨大法雨。名普攝眾生自性莊嚴門。為生貴位諸菩薩。雨大法雨。名如來圓滿隨順世間。為修行相應位諸菩薩。雨大法雨。名演法本際悲愍世間。為治地位諸菩薩。雨大法雨。名積集法藏。為初發心諸菩薩。雨大法雨。名普攝眾生平等莊嚴。為廣大信解諸菩薩。雨大法雨。名如來愿藏無盡解脫。為無色界諸天。雨大法雨。名普門智無盡藏。為梵世諸天。雨大法雨。名無量教聲普門智藏。為他化自在天。雨大法雨。名能生法力資具無盡藏。為諸魔眾。雨大法雨。名種種心幢勤求一切智。為化樂諸天。雨大法雨。名凈念智寶住種種善軛。為兜率諸天。雨大法雨。名菩薩生意種種愿寶幢。為夜摩諸天。雨大法雨。名隨順如來凈念歡喜藏。為忉利諸天。雨大法雨。名疾見如來出生莊嚴愛樂藏。為諸龍王眾。雨大法雨。名出生菩薩厭離龍趣。種種神變歡喜幢。為夜叉王眾。雨大法雨。名見佛歡喜普遍法界如來神變藏。為乾闥婆王眾。雨大法雨。名一切如來集法音聲云。為阿修羅王眾。雨大法雨。名金剛智輪大法境界。為迦樓羅王眾。雨大法雨。名無邊光明出生一切如來方便。為緊那羅王眾。雨大法雨。名一切如來饒益世間殊勝智云。為摩睺羅伽王眾。雨大法雨。名愛樂速疾增長法。為諸人王眾。雨大法雨。名得一切眾生勝智慧法。為地獄眾生。雨大法雨。名寂靜音聲正念莊嚴。為畜生眾生。雨大法雨。名隨順如來具智慧藏無惡業道聲。為閻羅王界眾生。雨大法雨。名不舍眾生出生如來波羅蜜聲。為諸厄難處眾生。雨大法雨。名寂靜音聲普遍安慰。悉令眾生。永離憂苦。咸得入于賢圣眾會。如是所作。充滿十方一切法界。海幢比丘。各于其身一切毛孔。一一皆出無量阿僧祇佛剎極微塵數大光明網。一一光明。具阿僧祇色相。一一色相有阿僧祇莊嚴。一一莊嚴。現阿僧祇境界。一一境界。辨阿僧祇事業。如是普遍十方法界。爾時善財。復于如是大光網中。悉見海幢往昔所修一切菩薩三世所行檀波羅蜜。悉舍一切內外所有圓滿施行。往昔所修一切菩薩三世所持尸波羅蜜。從初發心盡未來劫。誓舍身命。不起一念毀犯之心。往昔所修一切菩薩三世相應忍波羅蜜。或遇損害。頭目手足。斷截肢節。惡言毀辱。悉能安受。無有動亂。恒思舍離怨害之心。觀自他身無有我相。生大慈悲。成一切智。以是因緣。獲得菩薩具足相好自在色身。示一切身于一切處。經一切劫受一切苦。勤求正法。利益眾生。不起一念厭退之心。種種神變。普遍十方等眾生界。現一切身。如影隨形。充滿法界。往昔所修一切菩薩三世所行勤波羅蜜。所學三世諸佛菩薩勇猛精進離相妙行。所現種種神通變化震動十方一切世界諸大海水。令諸眾生精勤匪懈。厭生死海。出離魔界。一切外道無不怖懼。一切魔軍無不摧碎。光照十方一切法界。令諸菩薩修種種行。種種神變。普利眾生。往昔所修一切菩薩三世所求禪波羅蜜。或見受身生諸族姓。或為國王。遇善知識。發菩提心。厭棄國城。出家學道。立大誓愿。種種威儀。堅持禁戒。身心寂靜修諸禪定。往昔所修一切菩薩三世所成般若波羅蜜。為欲開發一切智故。勤求佛法。生正見心。為欲拔濟諸眾生故。事善知識。親近承事。不違言教。尊重恭敬。深生信心。禮拜供養。情無懈倦。勤求如來一句正法。遍舍一切內外所有。于身命財。心無吝惜。乃至勤求一切法句。亦復如是。如是念念。盡未來際。諸所修行。皆為成就一切眾生。究竟圓滿智慧業故。往昔所修一切菩薩三世相應方便波羅蜜。能于一切諸趣類海。普現一切眾生色相相似身云。以種種威儀。善巧攝受。普令眾生獲大饒益。往昔所求一切菩薩所發三世愿波羅蜜。所謂供事一切諸佛愿。成熟一切眾生愿。嚴凈一切佛剎愿。如是所發一切誓愿。圓滿修行。所成功德。具足一切如來相好。修諸對治一切善法滅除一切生死過患。盡未來劫。利益眾生。誓愿無盡。往昔所修一切菩薩三世相應力波羅蜜。所謂出生大愿力。普供諸佛力。普凈佛剎力。普修妙行力。普化眾生力。往昔所修一切菩薩三世所行智波羅蜜。恒以一切微細境界圓滿智力。啟悟法界一切眾生無明睡眠。咸令開覺。究竟出生一切智道。海幢比丘。各于其身。從足至頂。乃至一切毛孔之中。所現境界。善財童子。于念念中。無不明見。  
　　爾時善財。一心觀察海幢比丘。深生渴仰。憶念彼不思議三昧解脫。隨順彼不思議三昧自在。思惟彼不思議利益眾生巧方便海。深入彼不思議無作妙用普莊嚴門。愛樂彼不思議甚深信解清凈境界。觀察彼不思議莊嚴法界清凈智。安住彼不思議受佛究竟加持智。出生彼不思議菩薩自在力。堅固彼不思議菩薩大愿力。增廣彼不思議菩薩諸行力。如是住立。思惟觀察。一日一夜。乃至經于七日七夜。半月一月。乃至六月。復經六日。過此已后。海幢比丘。從三昧起。善財爾時。以身布地。恭敬作禮。起立合掌。嘆未曾有。贊言圣者。如此三昧。希有奇特。此三昧門最為甚深。此三昧門最為廣大。此三昧門境界無量。此三昧門神變難思。此三昧門光明無等。此三昧門莊嚴無數。此三昧門威力難制。此三昧門境界平等不動不亂。此三昧門普照十方一切世界。此三昧門方便無量有勝堪能。所以者何。如此三昧。利益無盡。以能除滅一切眾生無量苦蘊故。所謂能令一切眾生斷貧窮業故。出地獄苦故。免畜生趣故。絕餓鬼因故。閉諸難門故。開人天道故。親近一切安樂法故。出生人天殊勝樂故。令其愛樂定境界故。能令增長有為樂故。能為顯示勤求出離三界法故。能為引發勤求無上菩提心故。能使增長大福智聚出生因故。能令速疾增長廣博大悲心故。能令出生廣大愿力故。能令照明菩薩智道故。能使莊嚴波羅蜜道故。能令深入最勝大乘故。能令明了普賢妙行故。能令趣入諸菩薩地智光明故。能令積集成就菩薩諸愿行故。能令安住一切智智境界中故。能令清凈一切菩薩變化力故。能令勤求一切加持自在力故。圣者。此三昧門。名為何等。海幢告言。善男子。此三昧。名普眼舍得。亦名般若波羅蜜境界清凈光明。亦名平等清凈普莊嚴門。善男子。我以修習此平等清凈普莊嚴門。而為上首。具足圓滿百萬阿僧祇最勝最尊無比三昧。善財白言。圣者此三昧境界究竟。唯如是耶。海幢言。善男子。此三昧門境界。甚深廣大無量。若有修習身心寂靜。入三昧時。了知十方一切世界無所障礙。往詣十方一切世界。無所障礙。入出十方一切世界無所障礙。莊嚴十方一切世界無所障礙。修治十方一切世界無所障礙。嚴凈十方一切世界無所障礙。見一切佛普遍十方無所障礙。觀一切佛廣大威德無所障礙。知一切佛游戲神通無所障礙。證一切佛甚深智力無所障礙。入一切佛大功德海無所障礙。興一切佛無上法云無所障礙。受一切佛無量法雨無所障礙。于諸佛法修習妙行無所障礙。知一切佛轉妙法輪平等智性無所障礙。入一切佛道場眾海現神通力無所障礙。隨順十方一切諸佛所起妙行無所障礙。觀察十方一切諸佛演說。妙法無所障礙。普入十方一切佛剎咸起神通無所障礙。大悲攝受十方眾生令其出苦無所障礙。常起大慈充滿十方與眾生樂無所障礙。普見十方一切諸佛心無厭足無所障礙。普入十方一切眾生種種解海。無所障礙。普知十方一切眾生種種根海無所障礙。普知十方一切眾生種種業海。無所障礙。善男子。我唯知此般若波羅蜜清凈光明三昧法門。如諸菩薩摩訶薩所入甚深究竟智海。所凈最勝諸法境界。所達一切諸佛法門。所往十方無量佛剎所有大智總持光明。所住圓滿自在三昧。所現清凈種種神通。所具無盡辯才大海。所得無畏美妙音聲。善巧宣說諸地功德所能擁護一切眾生。而我何能知其妙行。嘆其功德。顯其境界。贊其愿力。現其光明。入其度門。達其所證。集其勝業。了其次第。知其普遍。住其三昧。見其心境。說其正道。辨其威勢。得其所有平等智慧。善男子。從此南行。至海潮處。彼有大城。名圓滿光。其城有王。名妙圓光。于彼城東。有一園林。名普莊嚴。王有夫人名伊舍那。為優婆夷。止住此林。修菩薩行。汝往彼問。菩薩云何學菩薩行。修菩薩道。時善財童子。于海幢比丘所。得最勝法。獲堅固身。證三昧境。究竟明徹。住清凈解。悟深法界。其心隨順諸佛教海。于諸法門。憶持不忘。安住廣大普莊嚴門。智慧光照。充滿十方。心生歡喜。踴躍無量。五體投地。禮海幢足。繞無量匝。重復頂禮。恭敬瞻仰。思惟觀察。想其容止。持其名號。念其功德觀其行愿。憶其言音。思其三昧。想其所行廣大境界。受其所得總持智慧。清凈光明。咨嗟戀慕。辭退南行。  
　　爾時善財童子。蒙善知識力。令功德身信解圓滿。依善知識教。正念思惟。念善知識語。遞相開發。于善知識行。深生慚愧。愛樂恭敬。觀善知識心。善巧攝受。倍益歡喜。作是念言。因善知識。令我普見一切諸佛。因善知識。令我普聞一切佛法。善知識者。是我師范。示導于我一切智法。普令見故。善知識者。是我眼目。令我普見諸佛境界如虛空故。善知識者。是我渠流。引我令入諸佛如來蓮華池故。如是思念。漸次南行。向海潮處。至彼城東。見普莊嚴園。眾寶垣墻。周匝圍繞。一切寶樹。行列莊嚴。所謂諸寶葉樹。枝葉扶疏。光彩鮮明。敷榮微妙。諸寶華樹。雨眾妙寶拘蘇摩華。發焰舒光。布散于地。諸寶香樹。吐妙香云。香氣氛氳。普熏十方諸佛世界。諸寶鬘樹。雨大寶鬘。莊嚴寶林。處處垂下。摩尼王樹。普雨種種大摩尼寶。遍布充滿。隨處莊嚴一切天寶。劫波衣樹。普雨種種妙寶繒彩雜色衣服。隨其所應。敷布嚴飾。寶音樂樹。出妙樂器。微風吹動。發和雅音。其音美妙。過諸天樂。諸寶資具。莊嚴藏樹。各雨眾寶。珍奇玩好。諸莊嚴具。處處分布。以為嚴飾。其地清凈。無有高下。寬廣平坦。種種莊嚴。園中具有百萬殿堂。大摩尼寶之所合成。百萬樓閣。閻浮檀金。以為校飾。百萬宮殿。毗盧遮那摩尼寶王。間錯莊嚴。云構龍盤延袤遠近。甍棟相承。勢如飛動。百萬浴池。七寶合成。一切妙寶。以為其岸。細妙金沙澄布其底。七寶階道。摩尼欄楯周匝圍繞。四面莊嚴。寶草芬芳夤緣際畔。栴檀香水。盈滿其中。調適溫涼。隨眾生意。寶樹林間。寶渠分布。水清寶珠。周遍間錯。晝夜常流。八功德水。水中多有鳧雁鴛鴦。白鶴孔雀。迦陵頻伽。拘枳羅等。雜色諸鳥飛集往來。游戲出沒整毛理翮。游泳翱翔。出妙好聲。清切和雅。猶如天樂。令人樂聞。寶多羅樹。周匝行列。覆以寶網。垂諸金鈴。微風徐搖。恒出美音。建立無數摩尼寶幢。雜寶繒幡。四面垂飾。光明普照百千由旬。其中復有百萬陂池。香水湛然。清瑩澄澈。隨時堅細。栴檀香泥。澄垽其下。一切上妙。眾寶蓮華。菡蓞芬敷。大摩尼華。光色照耀。園中復有廣大宮殿。名莊嚴幢。海藏妙寶。以為其地。種種形像。悉現其中。毗琉璃寶。以為其柱。閻浮檀金寶莊嚴網。彌覆其上。重樓挾閣。巍巍高大。猶妙金山。見者欣樂。種種勝寶。以為莊嚴。光藏摩尼。恒吐妙光。以為照耀。毗盧遮那藏摩尼寶王。殊麗校飾。輝映分明。一切眾寶。無價香王。咸出妙香。普熏一切。所謂具足一切最勝妙寶香王。香氣普騰。氤氳成霧。普現如意妙寶香王。香氣隨應。周聞法界。隨根覺悟。妙寶香王。凡所嗅聞。諸根聰利。能于正法。精勤匪懈。其宮殿中。復有無量寶蓮華座。周回布列。所謂光照十方妙藏摩尼寶蓮華座。毗盧遮那如意摩尼寶蓮華座。無垢藏摩尼寶蓮華座。雜寶莊嚴摩尼寶蓮華座。普門莊嚴摩尼寶蓮華座。圓光莊嚴摩尼寶蓮華座。安住海藏清凈莊嚴摩尼寶蓮華座。普焰光照摩尼寶蓮華座。金剛藏師子摩尼寶蓮華座。照耀世間摩尼寶蓮華座。如是無量摩尼寶蓮華座。一一皆以不可思議妙寶繒帶。四面垂飾。不可思議眾色摩尼。以為莊校。于宮殿中光影相照。平等莊嚴空中。復有百萬寶帳。所謂寶衣帳。寶鬘帳。寶華帳。寶香帳。閻浮檀金帳。寶枝垂覆帳。雜寶摩尼帳。妙寶瓔珞帳。光焰金剛帳。諸天妓樂帳。象王神變帳。馬王神變帳。帝釋所坐摩尼寶帳。如是種種寶莊嚴帳。嚴飾虛空。復有百萬諸大寶網。彌覆其上。所謂寶鈴網。寶蓋網。寶身網。海藏真珠網。紺琉璃摩尼寶網。師子摩尼寶網。月愛光明摩尼寶網。一切人天種種形像寶香網。一切雜色寶冠網。一切妙寶瓔珞網。如是等網。各于其上。垂覆莊嚴。復有百萬大寶光明。而為照耀。所謂焰光摩尼寶光明。日藏摩尼寶光明。月藏摩尼寶光明。香焰摩尼寶光明。吉祥焰藏摩尼寶光明。蓮華焰藏摩尼寶光明。焰幢摩尼寶光明。大焰摩尼寶光明。遍照十方摩尼寶光明。普現香云莊嚴具摩尼寶光明。如是等類大寶光明。而為照耀。常雨百萬莊嚴具云。隨意受用。百萬隨時芬馥白栴檀香云。普熏道場。百萬天諸妙樂云。音聲美妙。百萬天曼陀羅華云。而以布散。百萬諸天鬘帶云。處處垂下以為嚴飾。百萬天寶繒彩云。處處垂布以為衣服。百萬出過諸天寶瓔珞云。莊嚴林樹。及諸樓閣。百萬欲界天子。欣樂瞻仰。恭敬作禮。百萬諸天采女往修同行。常來其所。投身而下。親近敬奉。百萬諸大菩薩。恒詣道場。常樂聞法。時伊舍那。具大人相。坐真金座。戴海藏真珠網冠。掛出過諸天真金寶釧。垂紺青發。頂髻莊嚴。吉祥焰藏摩尼寶王。以為鬘帶。毗琉璃摩尼寶。以為耳珰。師子口摩尼寶緣飾耳輪。大如意摩尼寶王。以為瓔珞。莊嚴其頸。大威德帝青摩尼寶網。以覆其首。種種光焰熾盛摩尼寶網。羅覆其身。百千億那由他眾生曲躬恭敬。親近供養。東方有無量眾生。來詣其所。所謂大梵天。梵輔天。梵眾天。如是色界一切諸天。欲界他化自在天。化樂天。兜率天。夜摩天。忉利天。諸龍夜叉乾闥婆阿修羅迦樓羅。緊那羅摩睺羅伽及鳩槃茶。閻羅王界大力鬼神。乃至一切人及非人。諸王眾等。南西北方。四維上下。亦復如是。其有見此優婆夷者。身病心病。種種所纏。一切邪見。障礙執著。所有惑苦。悉得除滅。速離一切諸煩惱垢。速拔一切諸見毒刺。疾破一切諸障礙山。深入無礙清凈境界。種植一切圓滿善根。長養一切善法根芽。入于一切清凈智門。普獲一切陀羅尼門。普證一切大三昧海。通達一切諸佛教海。一切諸佛廣大愿門。無不開發。一切菩薩所修妙行。皆悉現前。一切如來功德大海。皆悉清凈。其心廣大。具足一切自在神通。其身無礙。于一切處。靡所不至。普詣十方。無所依著。隨順成就一切法門。爾時善財童子。入普莊嚴園。周遍觀察。見伊舍那優婆夷。往詣其所。頂禮其足。繞無數匝。正立合掌。白言圣者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞圣者。善能誘誨諸菩薩眾愿為我說。時伊舍那。告善財言。善男子。我得菩薩一解脫門。無間修習。若有眾生。暫見我身。暫聞我名。或聽我法。憶念于我。與我同住。親近隨順。供給我者。悉不唐捐。善男子。若有眾生。不種善根。不為善友之所攝受。不為諸佛之所護念。雖近于我。經于多時。與我同住。終不能見。善男子。其有眾生。得見我者。皆于阿耨多羅三藐三菩提。獲不退轉。善男子。東方所有一切如來應正等覺。常來至此處。于眾寶妙師子座。為我說法。南西北方。四維上下。一切如來。悉來至此處。于寶座為我說法。善男子。我常不離見佛聞法。與諸菩薩而共同住。不離菩薩三昧解脫。善男子。我此會眾。有八萬四千億那由他。常在于此普莊嚴園。與我同住。皆于往昔與我修習一切菩薩同類行門。不相離故。一切咸于阿耨多羅三藐三菩提。得不退轉。其余眾生。或久或近。住此園者。一切修我同類行門。亦皆普入不退轉位。善財白言。圣者。發阿耨多羅三藐三菩提心。為久近耶。答言。善男子。我憶。曾于燃燈佛所。親近承事。修行梵行。恭敬供養。聞法受持。次前。于離垢佛所。出家學道。受持正法。次前。于星宿幢佛所。聞法修行。歡喜供養。次前。于妙勝吉祥佛所。次前。于蓮華德藏佛所。次前。于毗盧遮那佛所。次前。于普眼佛所。次前。于梵壽佛所。次前。于金剛臍佛所。次前。于水天佛所。善男子。我憶過去。于無量劫無量生中。如是次第三十六恒河沙佛所。皆悉親近。一心承事。恭敬供養。出家學道。所受正法。所發誓愿。所入三昧。所證解脫。如是一切種種行門。我皆憶持。心無廢忘。過此已往。佛智所知。非我能測。善男子。應知菩薩初發心。無有量。充滿一切法界故。菩薩大悲門。無有量。普入一切眾生界故。菩薩大愿門。無有量。究竟十方一切法界故。菩薩大慈門。無有量。普覆一切眾生界故。菩薩所修行。無有量。于一切剎一切劫中。恒修習故。菩薩三昧力。無有量。令菩薩道不退轉故。菩薩總持力。無有量。能持世間隨所應聞教法海故。菩薩智明力。無有量。普能悟入三世佛教。巧隨順故。菩薩神通力。無有量。普現十方一切所有諸剎網故菩薩辯才力。無有量。圓音一演。令諸眾生隨類解故。菩薩清凈身。無有量。現身普遍諸佛剎故。  
大方廣佛華嚴經普賢菩薩行愿品卷第八 入不思議解脫境界普賢行愿品  
　　爾時善財童子。白言圣者。久如當得阿耨多羅三藐三菩提。答言。善男子。菩薩不為教化調伏一眾生故發菩提心。不為教化調伏百眾生故發菩提心。不為教化調伏千眾生故發菩提心。不為教化調伏百千眾生故發菩提心。乃至不為教化調伏不可說不可說轉眾生故發菩提心。不為教化成熟一世界眾生故發菩提心。乃至不為教化成熟不可說不可說轉世界眾生故發菩提心。不為教化成熟一閻浮提極微塵數世界眾生故發菩提心。不為成熟一四天下極微塵數世界眾生故發菩提心。不為成熟小千世界極微塵數世界眾生故發菩提心。不為成熟中千世界極微塵數世界眾生故發菩提心。不為成熟三千大千世界極微塵數世界眾生故發菩提心。乃至不為教化成熟不可說不可說轉三千大千世界極微塵數世界眾生故發菩提心。復次菩薩。不為親近供養一如來故發菩提心。乃至不為親近供養不可說不可說轉佛剎極微塵數諸如來故發菩提心。不為親近供養一世界中盡未來劫次第興世諸如來故發菩提心。乃至不為親近供養不可說不可說轉世界中盡未來劫次第興世諸如來故發菩提心。不為親近供養一佛剎極微塵數世界中盡未來劫次第興世諸如來故。發菩提心。乃至不為親近供養不可說不可說轉佛剎極微塵數世界中盡未來劫次第興世諸如來故發菩提心。復次菩薩。不為嚴凈一世界故發菩提心。乃至不為嚴凈不可說不可說轉世界故發菩提心。不為嚴凈一佛剎極微塵數世界故發菩提心。乃至不為嚴凈不可說不可說轉佛剎極微塵數世界故發菩提心。復次菩薩。不為受持一如來教故發菩提心。乃至不為受持不可說不可說轉佛剎極微塵數如來教故發菩提心。復次菩薩。不為修習一如來愿故發菩提心。乃至不為修習不可說不可說轉佛剎極微塵數如來愿故發菩提心。復次菩薩。不為往一佛剎故發菩提心。乃至不為往不可說不可說轉佛剎極微塵數諸佛剎故發菩提心。復次菩薩。不為莊嚴一如來眾會故發菩提心。乃至不為莊嚴不可說不可說轉佛剎極微塵數如來眾會故發菩提心。復次菩薩。不為受持一佛所轉妙法輪故發菩提心。乃至不為受持不可說不可說轉佛剎極微塵數如來所轉妙法輪故發菩提心。復次菩薩。不為住持一如來遺法故發菩提心。乃至不為住持不可說不可說轉佛剎極微塵數如來遺法故發菩提心。不為住持一世界中盡未來劫次第出現如來遺法故發菩提心。乃至不為住持不可說不可說轉佛剎極微塵數世界中盡未來劫次第出現如來遺法故發菩提心。不為住持一閻浮提極微塵數世界中盡未來劫次第出現如來遺法故發菩提心。不為住持一四天下極微塵數世界中盡未來劫次第出現如來遺法故發菩提心。乃至不為住持不可說不可說轉佛剎極微塵數世界中盡未來劫次第出現如來遺法故發菩提心。如是略說。不為滿一佛誓愿故。不為往一佛國土故。不為入一佛眾會故。不為持一佛法眼故。不為轉一佛法輪故。不為知一世界中諸劫次第故。不為知一眾生種種心海故。不為知一眾生種種根海故。不為知一眾生種種業海故。不為知一眾生種種行海故。不為知一眾生種種煩惱海故。不為知一眾生種種煩惱習氣海故。乃至不為知不可說不可說轉佛剎極微塵數眾生種種煩惱習氣海故發菩提心。何以故。菩薩為欲教化調伏一切眾生悉無余故。發菩提心。為欲親近供養一切諸佛悉無余故。發菩提心。為欲嚴凈一切諸佛所有剎土悉無余故。發菩提心。為欲守護一切佛教悉無余故。發菩提心。為欲隨順一切如來所行之道悉無余故。發菩提心。為欲成滿一切如來廣大誓愿悉無余故。發菩提心。欲往一切諸佛國土悉無余故。發菩提心。欲入一切諸佛眾會悉無余故。發菩提心。欲知一切諸世界中諸劫次第悉無余故。發菩提心。欲知一切眾生心海悉無余故。發菩提心。欲知一切眾生根海悉無余故。發菩提心。欲知一切眾生業海悉無余故。發菩提心。欲知一切眾生行海悉無余故。發菩提心。欲滅一切眾生諸煩惱海悉無余故。發菩提心。欲拔一切眾生煩惱習氣海悉無余故。發菩提心。  
　　善男子。取要言之。菩薩以如是等百萬阿僧祇方便行故。發菩提心。善男子。菩薩行普入一切法皆證得故。普入一切剎悉嚴凈故。是故善男子。嚴凈一切世界盡。我愿乃盡。悉知十方一切世界劫次第盡。我愿乃盡。悉得十方一切諸佛功德海盡。我愿乃盡。次第修集一切菩薩精進海盡。我愿乃盡。莊嚴十方一切諸佛眾會海盡。我愿乃盡。悉見十方一切眾生心樂海盡。我愿乃盡。悉知十方一切眾生根器海盡。我愿乃盡。普觀十方一切眾生諸行海盡。我愿乃盡。普竭十方一切眾生惑業海盡。我愿乃盡。悉滅十方一切眾生眾苦海盡。我愿乃盡。悉拔十方一切眾生習氣海盡。我愿乃盡。善男子。如是。乃至百千萬億阿僧祇菩薩行門皆悉圓滿。悉無余故。我愿乃滿。是故菩薩。為欲成滿一切智故。為欲隨順菩薩行故。為欲嚴凈一切剎故。于一切法。勇猛勤求。無有懈息。善男子。應知菩薩發菩提心。所修行愿。所有志樂。廣大如法界。究竟如虛空。虛空究竟。無窮盡故。我愿究竟。亦無有盡。法界廣大無邊際故。我愿廣大亦無邊際。諸眾生界究竟無盡故。我愿究竟亦無有盡。善財童子。白言圣者。此解脫門。名為何等。伊舍那言。善男子。此解脫名離憂安隱幢。善男子。我唯知此一解脫門。如諸菩薩摩訶薩。樂欲深廣。猶如大海。容受佛法。心無厭足。志意堅固。如須彌山。所修正行。不可傾動。所作不空。如善見藥。能除眾生煩惱重病。無礙慧身如明凈日。滅諸眾生無明闇障。無盡大悲猶如大地。普作一切眾生所依。福智功德。猶如好風。與諸眾生。作大義利。普照世間。猶如燈燭。能生一切智慧光明。普現其身。猶如大云。能與眾生。雨寂滅法。福德光明。猶如滿月。能令見者咸得安樂。威德尊勝。猶如帝釋。悉能守護一切眾生。而我云何。能知能說。彼諸菩薩難思戒定無邊法海功德行愿。善男子。于此南方海潮之處。有一國土。名那羅素。中有仙人。名大威猛聲。汝詣彼問。菩薩云何學菩薩行。修菩薩道。時善財童子。禮伊舍那優婆夷足。繞無數匝。殷勤瞻仰。悲泣流淚。作是思惟。善知識者。難可出現。如優曇華。善知識者。最極難值。善知識者。難得親近。善知識者。難得承事。善知識者。難令歡喜。復作是念。得菩提難。得菩薩諸根難。凈菩薩諸根難。值同行善知識難。積集菩薩廣大善根難。寂靜菩薩廣大境界難。如理觀察菩薩行愿難。隨順思惟菩薩教法難。依教修行菩薩妙行難。憶念出生菩薩善心難。速疾發起菩薩方便難。善巧增長一切智法光明難。作是念已。辭退而去。  
　　爾時善財童子。隨順思惟菩薩正教。隨順思惟菩薩凈行。起速疾增長一切菩薩福力心。起速疾普見一切諸佛光明心。起速疾獲得一切法藏心。起速疾增長一切大愿心。起速疾現見十方諸法心。起速疾明照諸法本性心。起速疾散滅一切障礙心。起速疾觀察法界無闇心。起速疾能壞內垢金剛心。起速疾摧伏魔王軍眾心。起速疾清凈意寶莊嚴心。如是思惟。漸漸游行。至那羅素國。周遍尋求大威猛仙。見一大林。其林蓊郁。阿僧祇樹。以為莊嚴。所謂種種葉樹。枝條扶疏。密葉蔥翠。種種華樹柯葉布濩。繁華鮮美。種種果樹。相續成熟。種種寶樹。雨摩尼果。大栴檀樹。處處行列。諸沉水樹。常出好香。閻浮檀樹。恒雨甘果。悅意香樹。妙香莊嚴。波吒羅樹。其華鮮榮。香氣芬馥。四面圍繞。尼拘陀樹。其身聳擢。枝葉繁布。盤旋如蓋。優缽羅華。波頭摩華。拘物頭華。芬陀利華。處處開敷。以嚴池沼。時善財童子。入此大林。見栴檀樹。其身洪直。枝條垂布。華葉繁密。偃蓋成蔭。時彼仙人。在此樹下。縈發為髻。藉以香草。十千仙眾。前后圍繞。其諸仙人。或衣鹿皮。或衣樹皮。或編細草。種種衣服。髻環垂鬢。瞻仰而住。善財見已。往詣其所。五體投地。深心頂禮。作如是言。我今得遇真善知識。復作是念。善知識者。則是趣向一切智門。令我得入真實道故。善知識者。則是趣向一切智乘。令我得至如來地故。善知識者。則是趣向一切智船。令我得至智寶洲故。善知識者。則是趣向一切智炬。令我得生十力光故。善知識者。則是趣向一切智道。令我速入涅槃城故。善知識者。則是趣向一切智燈。令我得辨邪正路故。善知識者。則是趣向一切智橋。令我得度生死流故。善知識者。則是趣向一切智蓋。令我獲得慈悲蔭故。善知識者。則是趣向一切智津。令我速達功德岸故。善知識者。則是趣向一切智眼。令我得見法性門故。善知識者。則是趣向一切智潮。令我應限不失時故。作是語已。從地而起。繞無量匝。合掌前立。白言。圣者我已先發阿耨多羅三藐三菩提心。而未知菩薩云何學菩薩行。云何修菩薩道。我聞圣者善能誘誨。愿為我說。時彼仙人。顧眄仙眾。而告之言。諸仁當知。此童子已發阿耨多羅三藐三菩提心。此童子欲施一切眾生無畏。此童子欲與一切眾生利益。此童子欲惠一切眾生安樂。此童子欲觀一切諸佛智海。此童子欲蔭一切如來法云。此童子欲游一切諸佛教海。此童子欲然一切大智明燈。此童子欲起一切大慈悲云。此童子欲飲一切甘露法水。此童子欲雨一切廣大法雨。此童子欲以智月普照世間。此童子欲滅眾生煩惱毒熱。此童子欲施世間善法清涼。此童子欲長含識一切善根。時諸仙眾。聞是語已。各以種種上妙香華。散善財上。布身作禮。繞無量匝。稱揚贊嘆。作如是言。今此童子。必能救護一切眾生。必能除滅諸地獄苦。必能永斷諸畜生趣。必能永離閻羅王界。必能關閉諸難處門。必能干竭諸愛欲海。必能解脫貪欲纏縛。必能永滅眾生苦蘊。必能永破無明黑闇。必以福德大輪圍山。周護世間令其安樂。必以智慧大寶須彌。顯示世間功德智聚。必以清凈無礙智日。開示一切善根法藏。必令眾生開凈智眼。明識世間。歸于正道。時大威猛聲。告群仙言。善男子。若有能發阿耨多羅三藐三菩提心。必能勇猛行菩薩行。必能饒益一切眾生。必與眾生廣大利樂。必能成就一切智道。此善男子。已發阿耨多羅三藐三菩提心。當凈一切佛功德地。說是語已。告善財言。善男子。我得菩薩無勝幢解脫門。善財白言。圣者。此解脫門境界云何。時彼大仙。即伸右手。摩善財頂。執善財手。即時善財。自見其身。普往十方百千佛剎極微塵數諸世界中。普詣十方百千佛剎極微塵數諸如來所。見彼佛剎及其眾會種種莊嚴。亦見彼佛種種相好光明熾盛。亦聞彼佛隨諸眾生心之所樂而演說法。一文一句皆悉通達。各別領受諸佛法輪。各別記持開發義理。前后次第。無有雜亂。亦知彼佛所度眾生種種樂欲。隨其根性。雨諸法雨。各得成熟。亦知彼佛于往昔時。以種種解。凈諸愿海。亦知彼佛以清凈愿成就諸力。亦見彼佛隨眾生心。所現種種差別色身。亦見彼佛大光明網。種種色相。圓滿清凈。亦知彼佛無障礙智道場眾會。清凈莊嚴。又自見身。普于一切諸如來所。親近供養。受持正法。或于佛所一日一夜。或于佛所七日七夜。或經半月。或經一月。一年十年百年千年。或百千年。或經億年。百億千億百千億年。或阿庾多億年。或那由他億年。或經半劫。或經一劫百劫千劫。或百千億阿庾多那由他億劫。乃至不可說不可說佛剎極微塵數劫。如是一切。咸悉了知。無不通達。爾時善財童子。為菩薩無勝幢解脫智光明照故。得毗盧遮那藏三昧光明。為無盡智解脫三昧光明照故。得普攝諸方現諸方身陀羅尼光明。為金剛輪陀羅尼光明照故。得清凈境界智慧聚三昧光明。為普門際境界莊嚴藏般若波羅蜜光明照故。得佛圓滿虛空藏三昧光明。為一切佛戒定慧法輪三昧光明照故。得三世無盡圓滿智三昧光明。時彼仙人。放善財手。善財童子。即自見身。還在本處。仙人告言。善男子。汝憶念耶。善財言。唯此是圣者善知識力。令我憶念分明顯現。仙人告言。善男子。我唯知此菩薩無勝幢解脫門。如諸菩薩摩訶薩。成就一切殊勝三昧。于一切時。而得自在。于一念頃。出生諸佛無量智慧微妙境界。以佛智慧。而為莊嚴。普照世間。無有障礙。一念普入三世境界。分形遍往十方剎海。智身普入一切法界。隨眾生心。普現其前。放凈光明。令其愛樂。觀其根行。而為利益。而我云何能知能說彼功德行。彼殊勝愿。彼莊嚴剎。彼智境界。彼三昧所行。彼神通變化。彼解脫游戲。彼身相差別。彼音聲清凈。彼智慧光明。彼三世境界。彼色身遍往。彼智身普照。彼隨樂普現。彼隨時饒益。彼隨俗軌儀。彼圓音所說。彼清凈妙行。彼光網所照。善男子。于此南方。有一聚落。名伊沙那。彼有住處。名阿野怛那。有婆羅門。名曰勝熱。汝詣彼問。菩薩云何學菩薩行。修菩薩道。時善財童子。歡喜踴躍。生愛敬心。頂禮其足。繞無數匝。殷勤瞻仰。辭退南行。  
　　爾時善財童子。為菩薩無勝幢解脫門光明照其心故。得住諸佛不思議境界種種神通力。證菩薩不思議解脫種種神通智。得菩薩不思議三昧智光明。得一切時恒熏習三昧智光明。得遍了知一切境界皆依想所住三昧智光明。得入一切世間具足殊勝智光明。以得如是智光明故。于一切處。皆隨現身。隨一一身。以究竟智。皆悉演說究竟平等無二無別無分別法。以明凈智。普照境界。凡所聽聞甚深解脫清凈法藏。皆能忍受信解。清凈決定。明了諸法自性。無有疑惑。心恒不舍。修習一切菩薩妙行。勇猛精進。趣一切智。無有退轉。獲得十力差別智光。愛樂深法。常無厭足。以正修行。住一切智。其心正向入佛境界。出生菩薩廣大莊嚴。圓滿無邊清凈大愿。以無障礙智。知無邊世界網。以無懈怠心。度無邊眾生海。普遍了達無邊菩薩諸行境界。普見無邊一切世界種種差別。普入無邊廣狹粗妙一切世界。普知無邊一切世界種種想網。普知無邊一切世界諸安立諦。普了無邊一切世界言辭稱贊。普知無邊一切眾生種種信解。普知無邊一切眾生成熟時節。普知無邊一切眾生種種心想。普見無邊一切眾生種種色相。隨其所應。方便成熟。念善知識。漸次游行。至伊沙那聚落。見勝熱婆羅門。修諸苦行。于赫日中。四面火聚。猶如大山。中有刀山。高[(阿-可)*(山/(峻-山))]無極。為欲勤求一切智智。登彼刀山。投身入火。時善財童子。既至其所。頂禮其足。合掌而立。白言圣者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞圣者。善能誘誨。愿為我說。婆羅門言。善男子。汝今若能登此刀山。投身火聚。諸菩薩行。悉得清凈。時善財童子。作如是念。得人身難。離諸難難。得無難難。離惡法難。得凈法難。遇佛出世難。具足諸根難。得聞正法難。得遇善人難。逢真善知識難。受如理正教難。得正命自活難。得隨法修行難。此將非魔。魔所使耶。將非是魔。險惡徒黨詐現菩薩善知識相。與諸菩薩而作怨敵。而欲為我作善根難。作壽命難。作梵行難。障我修行一切智道。牽我令入邪惡趣中。障我所證解脫法門。障我所求無上佛法。作是念時。十千梵天。住虛空中。作如是言。善男子。莫作是念。莫作是念。今此圣者。得金剛焰三昧光明。發大精進勇猛不退。誓入生死。度諸眾生。欲竭一切諸貪欲海。欲截一切諸邪見網。欲燒一切諸煩惱薪。欲普運度諸險難磧。欲盡除斷老病死怖。欲盡吹壞無明障山。欲普引導出惑稠林。欲放一切妙法光明。普照三世愚癡黑闇。善男子。我諸梵天。執著邪見。皆悉自謂是自在者。是能作者。我為一切世間最勝。此婆羅門。五熱炙身時。其火光明照我宮殿。我即開悟。于自所居及諸禪定。心無樂著。皆共來詣婆羅門所。時婆羅門。以神通力。即為我等。現大苦行。令我滅除一切邪見。為我說法。令我斷除一切憍慢。普為一切世間眾生。住于大慈。行于大悲。起廣大心。發菩提意。住堅固愿。欣求解脫。常見諸佛。恒聞妙法。于一切處。心無所著。能轉一切圓滿法輪。其聲無礙。普遍一切。復有十千諸魔天眾。住虛空中。以天摩尼寶。散婆羅門上。告善財言。善男子。此婆羅門。五熱炙身時。其火光明。映奪我等所有宮殿。及身瓔珞諸莊嚴具。一切光明皆如聚墨。令我于中不生樂著。我與眷屬。來詣其所。時婆羅門。為我說法。令我及余無量天子諸天女等。于阿耨多羅三藐三菩提。得不退轉。復有十千他化天王。于虛空中。各散天華。作如是言。善男子。此婆羅門。五熱炙身時。其火光明映奪于我所有宮殿。瓔珞嚴具。一切光明皆如聚墨。令我于中不生愛著。即與眷屬來詣其所。時婆羅門。為我說法。令我身心而得自在。于煩惱中而得自在。于受生中而得自在。于壽命中而得自在。于業障中而得自在。于諸三昧而得自在。于莊嚴具而得自在。于菩提心而得自在。乃至能于一切佛法而得自在。復有十千化樂天王。住虛空中。作天音樂。以美妙聲。恭敬供養。作如是言。善男子。此婆羅門。五熱炙身時。其火光明。照我宮殿。諸莊嚴具。所有光明。隱蔽不現。能令我身及諸采女。于五欲中不生愛著。不受欲樂。身心柔軟。即與眷屬來詣其所。時婆羅門。為我說法。能令我等心得清凈。心得明潔。心得堪能。心得純善。心極柔軟。心生歡喜。乃至令得具足十力清凈智身。出生無量清凈色身。演出無量清凈言辭。出生無量如來音聲。悟入無量如來之心。具足獲得一切智智。復有十千兜率天王。天子天女無量眷屬。于虛空中。起諸香云。雨眾妙香。恭敬供養。作如是言。善男子。此婆羅門。五熱炙身時。光照我宮。令我諸天及其眷屬。于自宮殿。不生愛著。不貪欲樂。來詣其所。時婆羅門。為我說法。能令我等。斷除一切五欲愛著。小欲知足。心生歡喜。心得充滿。生諸善根。發菩提心。乃至圓滿一切佛法。復有十千夜摩天王。并其眷屬天子天女。前后圍繞。于虛空中。以天曼陀羅華。摩訶曼陀羅華。拘蘇摩華。散婆羅門上。恭敬供養。作如是言。善男子。此婆羅門。五熱炙身時。光照我宮。能令我等集會之時。于天音樂。不生貪著。亦不愛樂己身眷屬。來詣其所。聞其說法。于諸欲樂。悉生舍離。回向趣求一切佛法。復有十千三十三天帝釋諸王。并其眷屬天子天女。前后圍繞。于虛空中。雨天衣服。眾寶瓔珞。天莊嚴具。拘蘇摩華。恭敬供養。作如是言。善男子。此婆羅門。五熱炙身時。光照我宮。令我天眾。于其宮殿殊勝集會。游戲園林。天諸音樂娛樂之處。不生愛樂。即與眷屬來詣其所。時婆羅門。為我等說一切諸法皆悉無常。遷流變動。敗壞磨滅。令我斷除憍慢放逸。令我愛樂無上菩提。善男子。我當見此婆羅門時。須彌山頂六種震動。我等諸天。見是相已。極生恐怖厭離之心。即時發起阿耨多羅三藐三菩提意。咸愿趣求一切智智。  
　　復有十千諸大龍王。所謂伊羅缽那龍王。難陀龍王。優婆難陀龍王等。于虛空中。布大香云。普雨無量隨時栴檀微細香雨。無數龍女。奏天音樂。雨天妙華及天香水。恭敬供養。作如是言。善男子。此婆羅門。五熱炙身時。其火光明照我宮殿。令諸龍眾。離熱沙怖。金翅鳥怖。除滅嗔恚。身得清涼。心無垢濁。泰然安隱。復為我等。如應說法。聞法信解。厭惡龍趣。發至誠心。悔除一切諸惡業障。乃至發阿耨多羅三藐三菩提心。究竟安住一切智智。復有十千諸夜叉王。于虛空中。各以種種上妙供具。恭敬供養此婆羅門及以善財。作如是言。善男子。此婆羅門。五熱炙身時。能令我等及諸眷屬。悉于眾生。發慈愍心。一切羅剎鳩槃茶等。亦生慈心。以慈心故。于諸眾生。無所惱害。能施安樂。各與眷屬俱來見我。我及彼等。即共來詣婆羅門所。時婆羅門。為我說法。能令我等一切皆得身心安樂。增長威力。又令無量夜叉羅剎鳩槃茶等。發于無上菩提之心。  
大方廣佛華嚴經普賢菩薩行愿品卷第九 入不思議解脫境界普賢行愿品  
　　復有十千乾闥婆王。于虛空中。作如是言。善男子。此婆羅門。五熱炙身時。其火光明照我宮殿及諸眷屬。悉令我等受不思議無量快樂。是故我等。來詣其所。此婆羅門。為我說法。能令我等于阿耨多羅三藐三菩提。得不退轉。復有十千阿修羅王。從大海出。住虛空中。舒右膝輪。合掌禮敬。作如是言。善男子。此婆羅門。五熱炙身時。我阿修羅所有宮殿大地諸山。悉皆震動。大海波濤。涌浪騰沸。令我眷屬失其威力。舍憍慢心。離諸放逸。息除戰斗傷害之心。是故來詣婆羅門所。從其聞法。永離諂誑。入深法忍。住于三昧。成就十力。堅固不動。復有十千迦樓羅王。大力勇持迦樓羅王而為上首。于虛空中。化作廣大童子之形。容貌端嚴。色相具足。于虛空中。唱如是言。善男子。此婆羅門。五熱炙身時。其火光明照我宮殿。一切震動。而令我等皆悉恐怖。不樂住處。生厭離心。來詣其所。時婆羅門。即為我等如應說法。能令我等修習大慈。增長大悲。令其精進不舍善軛。令于五欲拔出眾生。令其發起大菩提心。令入甚深清凈法界。令其獲得明利智慧。方便善巧調伏眾生。復有十千緊那羅王。于虛空中。唱如是言。善男子。此婆羅門。五熱炙身時。從火焰中。有大風起。吹我宮殿。園林池沼。寶多羅樹。諸寶鈴網。諸寶繒彩。瓔珞鬘帶。諸音樂樹。諸妙寶樹。及諸樂器。一切資具。咸皆震動。自然演出佛聲法聲。及不退轉菩薩僧聲。發起大愿菩薩道聲。住于無上正等覺聲。云某方某界某國某處。有某菩薩。發菩提心。出生大愿。某方某界某國某處。有某菩薩。修行苦行。于身命財。難舍能舍。某方某界某國某處。有某菩薩。為速圓滿一切智智。積集菩薩功德妙行。乃至究竟無作法門。某方某界某國某處。有某菩薩。往詣道場。坐菩提樹。降魔軍眾。成等正覺。乃至某方某界某國某處。有某如來。轉大法輪。某方某界某國某處。有某如來。作佛事已。而般涅槃。善男子。假使有人以閻浮提地及草木一切所有。末為微塵。此微塵數可知邊際。我宮殿中寶多羅樹。乃至樂器莊嚴具等所出音聲。演說菩薩名如來名法名僧名。所發大愿。所修諸行。及佛菩薩。所游所住。所說所化。無有能得知其邊際。善男子。我等以聞佛聲法聲菩薩僧聲。菩薩所住行愿聲故。生大歡喜。來詣其所。時婆羅門。即為我等。如應說法。令我及余無量眾生。于阿耨多羅三藐三菩提。得不退轉。復有無量欲界天子。現高大身。住虛空中。以諸種種上妙供具。恭敬供養。作如是言。善男子。此婆羅門。五熱炙身時。其火光明。下照阿鼻及諸地獄。諸所受苦悉令休息。我等遇此光明照故。心生凈信。以信心故。罪垢除滅。從彼命終。生于天中。以慚愧故。為知恩故。舍離欲樂而來其所。恭敬戀仰。無有厭足。時婆羅門。為我說法。能令我等及與無量百千眾生發阿耨多羅三藐三菩提心。  
　　爾時善財童子。得聞如是種種說法。心大歡喜。踴躍無量。于婆羅門所。發起真實善知識想。頭頂禮足。恭敬合掌。唱如是言。我于大圣善知識所。生不信心。而懷疑惑。唯愿圣者。容我悔過。時婆羅門。即為善財而說偈曰。  
　　若有諸菩薩　　順善知識教 
　　一切無疑懼　　安住心不動 
　　彼當決定得　　諸佛自然智 
　　降魔坐道場　　廣度無邊眾  
　　爾時善財童子。聞此偈已。即登刀山。自投火聚。未至中間。即得菩薩善住堅牢清凈三昧。才觸火焰。復得菩薩寂靜樂神通門三昧。善財白言。甚奇圣者。如是刀鋒及大火焰。我身觸時。安隱快樂。時婆羅門。告善財言。善男子。我唯得此菩薩普圓滿無盡輪解脫。如諸菩薩摩訶薩。大功德焰悉能燒盡一切眾生諸見煩惱。安住菩薩無退轉心。無窮盡心。無懈怠心。無怯弱心。如那羅延金剛藏心。疾修諸行無慢惰心。大愿風輪普持一切。勇猛堅誓無有退轉。而我云何能知能說彼功德行。善男子。南方有城。名師子頻申。彼城有王。名無畏星宿幢。王有童女。名為慈行。汝詣彼問。菩薩云何學菩薩行。修菩薩道。時善財童子。頂禮其足。繞無數匝。殷勤瞻仰。辭退而去。  
　　爾時善財童子。于善知識所。起不思議最極尊重心。生廣大清凈信解心。常念大乘恒不舍離。心專求佛智常無異念。心觀法境界無有疑惑。一心系念隨善知識。無障礙智常現在前。決定住于真實智際。善能分別諸法實際。普入三世諸剎那際。隨順解了如虛空際。現見諸法恒無二際。住于法界無分別際。入一切義無障礙際。住一切劫無失壞際。隨順調伏諸業性際。如來最勝不共法際。解了如來無際之際。以最勝智。悉能破壞一切執著顛倒想網。不取一切同異剎土差別之相。亦復不取一切諸佛眾會道場和合之相。不取佛剎清凈之相。了知眾生皆無有我及眾生相。亦知一切音聲語言如空谷響。亦知一切差別眾色皆如影像。如是思惟。正念觀察。漸次南行。向師子頻申城。周遍詢求慈行童女。聞眾人言。彼是王女。處在王宮。五百童女。以為侍從。住毗盧遮那摩尼藏殿。于龍勝栴檀足金線網天衣座上。而說妙法。善財聞已。詣王宮門。一心渴仰求見彼女。于時乃見無量人眾來入宮中。善財問言。諸人今者欲何所詣。人咸報言。我等欲詣慈行童女聽受妙法。善財即念。此王宮門。既無限礙。我亦應入。遂入王宮。見其寶殿。玻璃為地。琉璃為柱。金剛為壁。閻浮檀金以為垣墻。眾寶欄楯百千雜寶。光明普照而為窗牖。阿僧祇勝摩尼寶而莊校之。寶藏摩尼鏡圓滿莊嚴。世中最上光藏摩尼寶。晝夜光明。以為照耀。無數寶網。周匝彌覆。窗闥交映。眾寶相輝。百千金鈴。懸置其上。微風吹動出微妙音。有如是等不可思議眾寶嚴飾慈行童女身真金色。目發紺青。形貌端嚴相好具足。以梵音聲而演說法。善財見已。頂禮其足。繞無數匝。合掌恭敬。于一面立。白言圣者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞圣者。善能誘誨。愿為我說。童女告言。善男子。汝應觀我所住宮殿內外種種莊嚴之事。善財頂禮如教觀察。見一一壁中。一一鏡中。一一柱中。一一相中。一一形像中。一一寶網中。一一欄楯中。一一金鈴中。一一寶樹中。一一寶瓔珞中。一一莊嚴具中。一一寶形像中。一一摩尼寶中。一一光明照世毗盧遮那寶中。悉見十方一切法界。一切如來從初發心修菩薩道。各各行愿。各各境界。各各出興成等正覺。各各示現廣大神變轉妙法輪。乃至各各現入涅槃。如是影相種種境界。如鏡中像亦如凈水。普見虛空日月星宿。如此皆是慈行童女。過去所修大善根力。所有眾像于中顯現。爾時善財。憶所觀察一切諸佛莊嚴剎土功德行愿神變之相。合掌恭敬一心瞻仰慈行童女。時彼童女。告善財言。善男子。此般若波羅蜜普莊嚴門。我于三十六恒河沙數諸如來所。求得此法。彼諸如來。各以種種異方便門。令我得入。一佛所演。余不重說。善財白言。圣者。此般若波羅蜜普莊嚴門境界云何。童女答言。善男子。我入此般若波羅蜜普莊嚴門。隨順趣向。思惟觀察。憶持分別。所有境界。所有威儀。所有相狀。所有證入。即時獲得普遍出生陀羅尼門。百萬阿僧祇陀羅尼門。皆悉現前。如水漩澓。速疾顯現。所謂佛陀羅尼門。法陀羅尼門。佛剎陀羅尼門。眾生陀羅尼門。普遍陀羅尼門。過去陀羅尼門。未來陀羅尼門。現在陀羅尼門。常住際陀羅尼門。福德陀羅尼門。福德聚陀羅尼門。智慧陀羅尼門。智慧聚陀羅尼門。諸愿陀羅尼門。分別諸愿陀羅尼門。行陀羅尼門。行清凈陀羅尼門。行修集陀羅尼門。行圓滿陀羅尼門。業陀羅尼門。業不失壞陀羅尼門。業清凈陀羅尼門。業流注陀羅尼門。業現前所作陀羅尼門。舍離惡業陀羅尼門。修習正業陀羅尼門。業自在陀羅尼門。善行陀羅尼門。常持善行陀羅尼門。三昧陀羅尼門。隨順三昧陀羅尼門。觀察三昧陀羅尼門。三昧境界陀羅尼門。從三昧起陀羅尼門。神通陀羅尼門。心海陀羅尼門。種種心陀羅尼門。直心陀羅尼門。清凈心陀羅尼門。照心稠林陀羅尼門。心地清凈陀羅尼門。知眾生心所生處陀羅尼門。知眾生微細心陀羅尼門。知眾生煩惱行陀羅尼門。知煩惱習氣陀羅尼門。知煩惱方便陀羅尼門。知煩惱所作陀羅尼門。知眾生信陀羅尼門。知眾生解陀羅尼門。知眾生行陀羅尼門。知眾生信解諸行差別陀羅尼門。知眾生性陀羅尼門。知眾生欲陀羅尼門。知眾生想陀羅尼門。知世界所起陀羅尼門。普見十方陀羅尼門。普見一切法陀羅尼門。說法陀羅尼門。大慈陀羅尼門。大悲陀羅尼門。寂靜陀羅尼門。語言道陀羅尼門。解脫陀羅尼門。普遍出生陀羅尼門。無著際陀羅尼門。方便非方便陀羅尼門。隨順陀羅尼門。差別陀羅尼門。普入陀羅尼門。無礙際陀羅尼門。普遍一切陀羅尼門。佛法陀羅尼門。菩薩法陀羅尼門。聲聞法陀羅尼門。獨覺法陀羅尼門。世間法陀羅尼門。世界成陀羅尼門。世界壞陀羅尼門。世界住陀羅尼門。世界莊嚴陀羅尼門。世界形狀陀羅尼門。狹世界陀羅尼門。廣世界陀羅尼門。垢世界陀羅尼門。凈世界陀羅尼門。于凈世界現垢世界陀羅尼門。于垢世界現凈世界陀羅尼門。純垢世界陀羅尼門。純凈世界陀羅尼門。垢凈世界陀羅尼門。凈垢世界陀羅尼門。平坦世界陀羅尼門。高下世界陀羅尼門。覆世界陀羅尼門。仰世界陀羅尼門。側世界陀羅尼門。世界網陀羅尼門。世界轉陀羅尼門。世界各別依想住陀羅尼門。世界行陀羅尼門。細入粗陀羅尼門。粗入細陀羅尼門。大入小陀羅尼門。小入大陀羅尼門。見諸佛陀羅尼門。分別佛身陀羅尼門。見佛光明莊嚴網陀羅尼門。聞佛圓滿妙音聲陀羅尼門。佛轉法輪陀羅尼門。佛法輪成就陀羅尼門。佛法輪差別陀羅尼門。佛法輪無差別陀羅尼門。佛法輪訓釋陀羅尼門。佛法輪旋轉陀羅尼門。佛身普遍陀羅尼門。佛會圓滿陀羅尼門。能作佛事陀羅尼門。了知佛會差別相陀羅尼門。遍入佛眾會海陀羅尼門。諸佛光照陀羅尼門。諸佛三昧陀羅尼門。諸佛三昧自在用陀羅尼門。諸佛住處陀羅尼門。諸佛加持陀羅尼門。諸佛變化陀羅尼門。諸佛游戲陀羅尼門。佛知眾生心行差別陀羅尼門。諸佛神通種種變現陀羅尼門。住兜率宮所作業陀羅尼門。乃至示現入于涅槃陀羅尼門。利益眾生陀羅尼門。入甚深法陀羅尼門。入微妙法陀羅尼門。菩提心相陀羅尼門。菩提心所從生陀羅尼門。菩提心助道相陀羅尼門。諸愿陀羅尼門。諸行陀羅尼門。神通相陀羅尼門。出離相陀羅尼門。總持清凈相陀羅尼門。智輪清凈相陀羅尼門。智慧清凈相陀羅尼門。無量解脫相陀羅尼門。念力清凈陀羅尼門。自心清凈陀羅尼門。善男子。我唯知此般若波羅蜜普莊嚴門。如諸菩薩摩訶薩。其心廣大。等虛空界。入于法界。智慧寬博。福德成滿。堅固不動。住出世法。遠離世間。勤求修習。向一切智。智眼清凈。無諸垢翳。身語心行。悉皆清凈。以差別智。普入諸法無障礙慧。猶如虛空。通達一切世間境界。獲無礙地大光明藏。善巧分別一切法義。一切世間。無能映奪。常行于世。不染世法。能益于世。非世所壞。為諸眾生。究竟依止。善了一切眾生語言。明解眾生種種儀式。知諸眾生業習根器。隨其心行。如應說法。于一切處。普隨現身。于一切時。恒得自在。而我云何。能知能說彼功德行。善男子。于此南方。有一國土。名為三目。彼有比丘。名曰妙見。汝詣彼問。菩薩云何學菩薩行。修菩薩道。時善財童子。頂禮其足。繞無數匝。戀慕瞻仰。辭退南行。  
　　爾時善財童子。隨順思惟菩薩所住行甚深。思惟菩薩所證法界際甚深。思惟菩薩眾生微細智甚深。思惟菩薩世間想行智甚深。思惟眾生無作性甚深。思惟眾生心流注甚深。思惟諸法緣起際甚深。思惟眾生真實際甚深。思惟眾生如光影甚深。思惟眾生名號差別際甚深。思惟眾生語言際甚深。思惟眾生莊嚴法甚深。思惟眾生秘密際甚深。思惟眾生光明際甚深。漸次前行。至三目國。于彼城邑。市肆廛里。山川林藪仙人住處。周遍尋訪妙見比丘。忽然睹見在一林中經行往復。頭骨如蓋頂有肉髻。殊勝端嚴。其眼修廣如青蓮葉。鼻修高直如挺真金。唇色丹潔如頻婆果。齒白齊密具足四十。頰如師子頤頷充滿。眉高而長。額廣平正。毫相映徹如白琉璃。耳相垂埵如懸珠狀。面如滿月見者無厭。頸項圓直約文三道。胸標德相妙藏莊嚴。臆如師子肩膊傭圓。腰脅深細如金剛杵。臂肘傭直立垂過膝。網縵指相如白鵝王。手足掌中金剛輪相。柔軟細滑如兜羅綿。伊尼鹿腨七處平滿。手指纖長。足跟平圓。皮膚金色常光一尋。身毛上靡一一右旋。其身圓滿如尼拘陀樹。相好嚴潔猶如雪山王。諸根澄靜。目視不瞬。于諸境界。心無動亂。智慧深廣猶如大海。若沉若舉。是智非智。動轉戲論。一切咸息。得佛所行平等境界。入于緣起差別法門。成熟眾生。心恒不倦。能生深廣圓滿大悲。教化示導心無暫舍。為欲受持一切如來正法眼故。為欲普令一切眾生生智眼故。為于如來所行之道恒履踐故。不遲不速審諦經行。寂靜端嚴猶如滿月。威儀雍肅如凈居天。無數天龍乾闥婆等。釋梵護世。人及非人。前后圍繞。主方之神。隨方回轉引導其前。足行諸神。持寶蓮華隨捧其足。無盡光主火神。執持寶炬舒光照耀。閻浮幢主林神。恒雨眾妙拘蘇摩華。不動藏主地神。隨現寶藏。普光明主空神。莊嚴虛空。妙吉祥主海神。雨摩尼寶。須彌藏主山神。合掌作禮。無礙力主風神。散眾香華。春和淑氣主夜神。曲躬恭敬。常覺圓滿主晝神。持遍照十方摩尼寶幢。住虛空中。放大光明。善財童子。前詣其所。頭面禮足。合掌白言。圣者。我已先發阿耨多羅三藐三菩提心。復欲勤求諸菩薩道。我聞圣者。善能誘誨。愿為我說。菩薩云何學菩薩行。修菩薩道。妙見答言。善男子。我年既少。出家又近。我此生中。于三十八恒河沙數諸如來所。親近供養。凈修梵行。或有佛所。一日一夜凈修梵行。或有佛所。七日七夜凈修梵行。或有佛所。半月一月一年百年千年百千年那由他年。乃至不可說不可說年。或有佛所。經一小劫。或一中劫。或一大劫。乃至不可說不可說阿僧祇劫。親近供養凈修梵行。聽聞妙法。依教奉行。清凈莊嚴諸大誓愿。證入諸佛甚深境界。修集菩薩一切妙行。圓滿一切波羅蜜門。亦見彼佛所成正覺。所現神通。所轉法輪。所現涅槃。所有遺教。乃至法盡各各差別。悉能受持。無有雜亂。亦知彼佛以本所發大誓愿力。普遍嚴凈諸佛國土。以本所入諸三昧力。圓滿菩薩甚深妙行。以本所修普賢行力。清凈諸佛波羅蜜海。又善男子。我常不離此經行處。一念中一切十方皆悉現前。得凈妙智。觀察了知無障礙故。一念中一切世界皆悉現前得速疾力。一念過不可說不可說世界無障礙故。一念中不可說不可說佛剎皆悉現前。得普嚴凈成就菩薩愿力故。一念中不可說不可說眾生差別行皆悉現前。得滿足普賢教門海故。一念中不可說不可說佛清凈身皆悉現前。得普親近成就普賢行愿力故。一念中不可說不可說佛剎極微塵數如來皆悉現前。得柔軟心供養承事一切如來愿力故。一念中不可說不可說如來降注法雨入眾生心皆悉現前。得了知阿僧祇法門隨順陀羅尼愿力故。一念中不可說不可說菩薩行海皆悉現前。得凈一切諸菩薩行。猶如帝網。殊勝愿力故。一念中不可說不可說諸三昧海皆悉現前。得于一三昧中自在入出一切三昧愿力故。一念中不可說不可說諸根海皆悉現前。得了知諸根際于一根中見一切根愿力故。一念中不可說不可說時皆悉現前。得于一切時轉正法輪眾生界盡法輪無盡愿力故。一念中不可說不可說三世海皆悉現前。得了知一切世界中三世分位智光明愿力故。善男子。我唯知此菩薩隨順無盡燈解脫門。如諸菩薩摩訶薩。心行堅固猶如金剛。生如來家種族。真正成就不壞常住命根。常然智燈無有盡滅。其身堅固不可沮壞。普能示現如幻色身。形貌端嚴。世無倫匹。隨眾生心無量差別。如緣起法轉變無盡。毒刃火災所不能害。降魔兵眾。摧伏異道。身色妙好。如閻浮金。超過世間最勝無比。放大光網。普照十方。若有見者。必破一切障礙大山。必拔一切不善根本。必種廣大殊勝善根。如是之人。難可得見。難得出現如優曇華。而我云何。能知能說彼功德行。善男子。于此南方有一國土。名圓滿多聞其中有城名曰妙門。彼有童子。名根自在主。汝詣彼問。菩薩云何學菩薩行。修菩薩道。時善財童子。為欲成滿諸菩薩行。欲修菩薩無盡功德。欲被菩薩大誓愿甲。欲放菩薩大力光明。欲成菩薩深信解力。欲起菩薩無量勝行。于菩薩法。心無厭足。樂入一切菩薩功德。愿常攝御一切眾生。欲超生死稠林曠野。于善知識。常樂見聞。承事供養。心無厭倦。于無量法。心生尊重。頂禮妙見。繞無數匝。殷勤瞻仰。辭退而去。  
　　爾時善財童子。受妙見比丘教已。憶持不忘。思惟修習。決定明了。于彼法門。隨順悟入。天龍夜叉。乾闥婆等。眷屬圍繞。漸次前行。向圓滿多聞國。入妙門城。周遍推求根自在主童子。時虛空中。天龍神等。告善財言。善男子。今此童子。在河渚上。與諸童子。聚沙為戲。爾時善財。聞是語已。即詣其所。見彼童子。十千童子。前后圍繞。聚沙為戲。見已親近頂禮其足繞無數匝。合掌前立。白言圣者。我已先發阿耨多羅三藐三菩提心。而未知菩薩云何學菩薩行。修菩薩道。我聞圣者。善能誘誨。唯愿慈哀。為我解說。自在主言。善男子。我昔曾于文殊師利童子所。修學算數印相等法。即得悟入一切工巧神通智門。善男子。我因此故。知諸世間所有聲論內明因明醫方明等文字。算數契印取與種種智論。亦知一切藥毒。蠱毒和合銷解。亦能療治風癇痟瘦鬼魅所著。如是所有一切諸病。亦能建立城邑聚落形勝所居市肆廛里園林池沼義堂福舍臺榭樓觀宮殿屋宅窗牖門闥種種莊嚴。亦善駕御駟馬車乘斗戰之法安危進止取舍勝負。亦善調煉種種仙藥幻術變化。亦善營理田農商賈種種諸業。亦善禮儀尊卑次序。亦知眾生身相吉兇業行善惡。亦知眾生具足一切善不善根。亦知眾生善趣惡趣種類差別。亦善了知一切賢圣清凈業道。此人應得聲聞乘道。此人應得辟支佛道。此人應得菩薩乘道。此人應入如來智地。如是乃至真俗二諦皆悉能知。亦知一切諸寂靜眾軌儀法式時非時食應所不應以自攝養而延壽命。亦知世俗治生方法經理資產出處貴賤。亦知自他過去受身中有分位入胎住胎經生差別。亦知未來一切眾生。死此生彼。死彼生此。從彼處歿。還生于彼。從此處歿。還生于此。亦知過現一切諸佛差別法門。種種安布教授教誡。調伏眾生能令堅固。隨順修持。越生死流。到涅槃岸。身心清凈。如煉真金。光明普照。廣大成就。善男子。我復善知十八工巧。種種技術。并六十二眷屬明論。及內明等一切方法。治內煩惱。何等名為內身煩惱。有四因緣。一謂眼根攝受色境。二由無始取著習氣。三由彼識自性本性。四于色境作意希望。由此四種因緣力故。藏識轉變。識波浪生。譬如瀑流相續不斷。善男子。如眼識起一切根識。微塵毛孔。俱時出生。亦復如是譬如明鏡頓現眾像。諸識亦爾。或時頓現。善男子。譬如猛風吹大海水。波浪不停。由境界風。飄靜心海。起識波浪。相續不斷。因緣相作。不相舍離。不一不異。如水與波。由業生相。深起系縛。不能了知色等自性五識身。轉彼阿賴耶。終不自言。我生七識。七識不言從賴耶生。但由自心執取境相。分別而生。如是甚深阿賴耶識行相。微細究竟邊際。唯諸如來住地菩薩之所通達。愚法聲聞。及辟支佛。凡夫外道。悉不能知。  
　　悉見法界一切如來從初發心，修菩薩行成滿大愿，具足功德成等正覺，轉妙法輪乃至示現入于涅槃，如是影像靡不皆現，如凈水中普見虛空日月星宿所有眾像，如此皆是慈行童女過去世中善根之力。爾時，善財童子憶念所見諸佛之相，合掌瞻仰慈行童女。  
大方廣佛華嚴經普賢菩薩行愿品卷第十 入不思議解脫境界普賢行愿品  
　　善男子。我又善知一切聲論。音聲語言。內外因起。名字訓釋。普遍無窮。假使帝釋。于梵王所。聽受聲明。盡其天壽。足滿千歲。亦不能知聲論邊際。我一念頃。以此算法。悉能了知。盡其源底。善男子。彼復教我菩薩算法。所謂百千為一洛叉。一百洛叉為一俱胝。俱胝俱胝為一阿庾多。阿庾多阿庾多為一那由他。那由他那由他為一頻婆羅。頻婆羅頻婆羅為一矜羯羅。矜羯羅矜羯羅為一阿伽羅。阿伽羅阿伽羅為一微濕伐羅。微濕伐羅微濕伐羅為一缽啰伐羅。缽啰伐羅缽啰伐羅為一缽啰么。缽啰么缽啰么為一婆嚩羅。婆嚩羅婆嚩羅為一阿婆羅。阿婆羅阿婆羅為一多婆羅。多婆羅多婆羅為一獶缽彌耶。獶缽彌耶獶缽彌耶為一阿枲摩。阿枲摩阿枲摩為一普摩。普摩普摩為一禰摩。禰摩禰摩為一阿婆鈐。阿婆鈐阿婆鈐為一微婆伽。微婆伽微婆伽為一微婆奢。微婆奢微婆奢為一沒哩嚩迦。沒哩嚩迦沒哩嚩迦為一那賀羅。那賀羅那賀羅為一毗邏伽。毗邏伽毗邏伽為一彌嚩伽。彌嚩伽彌嚩伽為一毗伽婆。毗伽婆毗伽婆為一僧羯邏摩。僧羯邏摩僧羯邏摩為一毗薩羅。毗薩羅毗薩羅為一毗贍婆。毗贍婆毗贍婆為一慈汦伽。慈汦伽慈汦伽為一毗盛伽。毗盛伽毗盛伽為一毗嚕陀。毗嚕陀毗嚕陀為一微皤訶。微皤訶微皤訶為一微薄帝。微薄帝微薄帝為一毗佉擔。毗佉擔毗佉擔為一都邏那。都邏那都邏那為一阿睹[里*也]。阿睹[里*也]阿睹[里*也]為一嚩邏那。嚩邏那嚩邏那為一微皤蘭。微皤蘭微皤蘭為一三末耶。三末耶三末耶為一微睹羅。微睹羅微睹羅為一奚婆羅。奚婆羅奚婆羅為一陀嚩羅。陀嚩羅陀嚩羅為一微度栗娜。微度栗娜微度栗娜為一奢彌陀。奢彌陀奢彌陀為一儞[口*尸]嚩啰。儞[口*尸]嚩啰儞[口*尸]嚩啰為一微者啰。微者啰微者啰為一微舍啰。微舍啰微舍啰為一微儞薩多。微儞薩多微儞薩多為一阿瓢孽哆。阿瓢孽多阿瓢孽哆為一微悉步多。微悉步多微悉步多為一泥嚩啰。泥嚩啰泥嚩啰為一波哩殺陀。波哩殺陀。波哩殺陀為一微目差。微目差微目差為一缽哩哆。缽哩哆缽哩哆為一喝哩多。喝哩多喝哩多為一阿嚕迦。阿嚕迦阿嚕迦為一印[寧*吉]哩耶。印[寧*吉]哩耶印[寧*吉]哩耶為一系嚕迦。系嚕迦系嚕迦為一奴嚩那。奴嚩那奴嚩那為一何嚕那。何嚕那何嚕那為一婆嚕陀。婆嚕陀婆嚕陀為一謎嚕陀。謎嚕陀謎嚕陀為一乞羼耶。乞羼耶乞羼耶為一阿差目多。阿差目多阿差目多為一翳嚕婆耶。翳嚕婆耶翳嚕婆耶為一微么嚕耶。微么嚕耶微么嚕耶為一曼弩婆耶。曼弩婆耶。曼弩婆耶為一微灑[馬*犬]耶。微灑[馬*犬]耶微灑[馬*犬]耶為一三么陀。三么陀三么陀為一缽啰么怛啰。缽啰么怛啰缽啰么怛啰為一阿啰么怛啰。阿啰么怛啰阿啰么怛啰為一勃么怛啰。勃么怛啰勃么怛啰為一阿畔么怛啰。阿畔么怛啰阿畔么怛啰為一伽么怛啰。伽么怛啰伽么怛啰為一那么怛啰。那么怛啰那么怛啰為一奚么怛啰奚么怛啰奚么怛啰為一鞞么怛啰。鞞么怛啰鞞么怛啰為一缽啰么怛啰。缽啰么怛啰缽啰么怛啰為一尸么怛啰。尸么怛啰尸么怛啰為一翳啰。翳啰翳啰為一薜羅。薜羅薜羅為一帝羅。帝羅帝羅為一偈羅。偈羅偈羅為一窣步啰。窣步啰窣步啰為一制羅耶。制羅耶制羅耶為一泥羅。泥羅泥羅為一計羅。計羅計羅為一細羅。細羅細羅為一媲羅。媲羅媲羅為一謎羅。謎羅謎羅為一娑邏茶。娑邏茶娑邏茶為一謎嚕陀。謎嚕陀謎嚕陀為一冥嚕陀。冥嚕陀冥嚕陀為一契嚕陀。契嚕陀契嚕陀為一摩睹羅。摩睹羅摩睹羅為一珠嚕哆。珠嚕哆珠嚕哆為一娑母羅。娑母羅娑母羅為一阿野娑。阿野娑阿野娑為一迦么羅。迦么羅迦么羅為一摩伽婆。摩伽婆摩伽婆為一阿婆啰。阿婆啰阿婆啰為一系嚕婆。系嚕婆系嚕婆為一吠嚧婆。吠嚧婆吠嚧婆為一迦澀嚩羅。迦澀嚩羅迦澀嚩羅為一何婆羅。何婆羅何婆羅為一毗婆啰。毗婆啰毗婆啰為一那婆羅。那婆羅那婆羅為一寧畔多。寧畔多寧畔多為一摩婆羅。摩婆羅摩婆羅為一娑啰那。娑啰那娑啰那為一勃邏摩。勃邏摩勃邏摩為一勃邏么那。勃邏么那勃邏么那為一微伽摩。微伽摩微伽摩為一鄔波跋多。鄔波跋多鄔波跋多為一儞哩泥舍。儞哩泥舍儞哩泥舍為一阿差耶。阿差耶阿差耶為一三姥馱三姥馱三姥馱為一阿畔多。阿畔多阿畔多為一阿嚩摩娜。阿嚩摩娜阿嚩摩娜為一優缽羅優缽羅優缽羅為一波頭摩。波頭摩波頭摩為一僧祇。僧祇僧祇為一阿婆儉弭耶。阿婆儉弭耶阿婆儉弭耶為一孽[亭*也]孽[亭*也]孽[亭*也]為一阿僧祇。阿僧祇阿僧祇為一阿僧祇轉。阿僧祇轉阿僧祇轉為一無量。無量無量為一無量轉。無量轉無量轉為一無邊。無邊無邊為一無邊轉。無邊轉無邊轉為一無等。無等無等為一無等轉。無等轉無等轉為一不可數。不可數不可數為一不可數轉。不可數轉不可數轉為一不可稱。不可稱不可稱為一不可稱轉。不可稱轉不可稱轉為一不可思。不可思不可思為一不可思轉。不可思轉不可思轉為一不可量。不可量不可量為一不可量轉。不可量轉不可量轉為一不可說。不可說不可說為一不可說轉。不可說轉不可說轉為一不可說不可說。此又不可說不可說為一不可說不可說轉。善男子。我復以此菩薩所知算數之法。分別算知無數由旬廣大沙聚顆粒多少。亦能算知十方盡虛空所有世界種種安立差別次第。亦能算知十方所有一切世界廣狹大小種種分量及以名字差別不同。所謂一切劫名。一切佛名。一切法名。一切諦名。一切業名。一切菩薩名。一切眾生名。皆悉了知通達無礙。善男子。我唯知此一切工巧大神通智光明法門。如諸菩薩摩訶薩。能知一切諸眾生數。及知一切諸眾生名。能知一切法品類數。及知一切法品類名。能知三世諸時劫數。及知三世諸時劫名。能知一切諸如來數。及知一切諸如來名。能知一切諸菩薩數。及知一切諸菩薩名。亦能算知一切世界染凈成壞相續次第。一切時分日月年劫相續次第。一切諸佛出興名號相續次第。一切諸佛所轉法輪相續次第。一切菩薩發心行道相續次第。一切菩薩成熟眾生相續次第。一切眾生所造因業相續次第。一切眾生所受果報相續次第。如是乃至一切名相展轉出生無盡緣起相續次第。如是菩薩所得算數自在法門。自利利他廣大饒益。能令眾生隨順悟入次第成熟究竟解脫。而我何能說其功德。示其所行。顯其境界。彰其勝力。辨其樂欲。宣其助道。發其大愿。闡其妙行。演其諸度。贊其清凈。開其殊勝智慧光明。如是菩薩所有功德。乃至少分。尚不能知。豈能盡知一切諸佛勝妙威神大功德海。圓滿一切諸佛福智寶聚波羅蜜果。證悟諸佛如燈照現無礙法界。演說諸佛廣大清凈自在法輪。游戲諸佛最勝甚深三昧境界。覺了諸佛神通明智解脫法門。善男子。南方有城。名海別住。有優婆夷。名辨具足。汝詣彼問。菩薩云何學菩薩行。修菩薩道。時善財童子。聞是語已。歡喜踴躍。生尊敬心。獲得希有信樂寶心。成就廣大利眾生心。悉能明見一切諸佛出興次第。降生成道。說法涅槃。最勝清凈究竟圓滿。悟入甚深微妙智慧。普于諸趣。皆隨現身。了知三世差別境界。獲得無盡大功德藏。放大智慧自在光明。開三有城所有關鍵。趣向佛智究竟菩提。頂禮其足。繞無數匝。殷勤瞻仰。辭退而去。  
　　爾時善財童子。隨順思惟善知識教。正念觀察。殷勤渴仰。心無厭足。猶如巨海。受大云雨。吞納眾流。作是念言。善知識教。猶如春日。生長一切善法根苗。善知識教。如秋滿月。凡所照觸身意清涼。善知識教。如夏雪山。能除一切諸獸熱渴。善知識教。如芳池日。能開一切善心蓮華。善知識教。如日珠輪。照引眾生。至法寶處。善知識教。如閻浮樹。開敷一切福智華果。善知識教。如大龍王。自在興布妙法云雨。善知識教。如妙高山。積集種種無漏功德。三十三天莊嚴止住。善知識教。如天帝釋。功德諸天所共圍繞。能破愛見阿修羅軍。如是思惟。漸次前行。至海住城。周遍求覓此優婆夷。時彼眾人。咸告之言。善男子。彼優婆夷。在此城內住自宅中。善財聞已。即詣其門。合掌而立。見其舍宅。廣博殊麗。種種莊嚴。眾寶垣墻。周匝圍繞。四面皆有寶莊嚴門。善財入已。見優婆夷。處于寶座。妙年盛色。容貌端嚴。不御華瓔。素服垂發。威光殊特。人所樂見。除佛菩薩。余無能及。有勝威力。有廣大心。令諸眾生見聞親近。咸生尊重愛敬之心。于其宅中。敷十億座。超諸人天一切所有。皆是菩薩業力所成。宅內無有衣服飲食。及余嚴具。但于其前。置一小器。復有十千童女圍繞。一切妙寶莊飾其身。言音和雅。常侍左右。瞻仰承順。情無厭怠。身出妙香。普熏城內。及遍虛空。一切人天。聞其香者。于菩提心。皆不退轉。其余眾生。遇斯香者。身心柔軟。無怒害心。無怨結心。無慳嫉心。無諂誑心。無險曲心。無貪愛心。無嗔恚心。無幻偽心。無下劣心。無高慢心。無邪僻心。無障礙心。無執著心。住平等心。起大慈心。發利益心。住律儀心。離貪求心。聞其聲者。歡喜踴躍。見其身者。悉離貪染爾時善財。即前頂禮優婆夷足。右繞恭敬。合掌而立。白言圣者。我已先發阿耨多羅三藐三菩提心。而未知菩薩云何學菩薩行。修菩薩道。我聞圣者。善能誘誨。愿為我說。彼即告言。善男子。我得菩薩無盡福德莊嚴藏解脫門。能于如是一小器中。隨諸眾生種種欲樂。如應為出種種甘美上好飲食。色香味觸悉皆充足。善男子。我此器中所出飲食。假使百眾生。千眾生。百千眾生。億眾生。百億眾生。千億眾生。百千億眾生。那由他眾生。乃至不可說不可說眾生。假使閻浮提。極微塵數眾生。一四天下極微塵數眾生。小千世界中千世界大千世界極微塵數眾生。乃至不可說不可說佛剎極微塵數眾生。假使十方一切世界極微塵數眾生。隨其欲樂。悉令充滿。饑渴消除。身心安樂。智慧增長。然其飲食。無有窮盡。亦不減少。如出飲食。乃至能出種種床座。種種敷具。種種繒彩。種種衣服。種種車乘。種種幢幡。種種軒蓋。種種華鬘。種種瓔珞。種種珍寶。種種散香。種種丸香。種種涂香。種種燒香。種種末香。乃至種種如法資具。隨其來者。普心給施。不擇怨親貴賤貧富。如所意愿。悉令豐足。皆于我所。生尊重心。生恭敬心。生無厭心。生調伏心。善男子。假使東方一世界中所有眾生。修習聲聞獨覺乘者。食我食已。皆證聲聞獨覺乘果。住最后身。如一世界。如是次第。百世界。千世界。百千世界。億世界。百億世界。千億世界。百千億世界。百千億那由他世界。閻浮提極微塵數世界。一四天下極微塵數世界。小千世界極微塵數世界。中千世界極微塵數世界。大千世界極微塵數世界。乃至不可說不可說佛剎極微塵數世界。其中所有一切眾生。修習聲聞獨覺乘者。食我食已。皆證聲聞辟支佛果。住最后身。南西北方。四維上下。亦復如是。又善男子。如東方一世界。乃至不可說不可說佛剎極微塵數世界。其中所有最后身菩薩。食我食已。皆詣最勝菩提道場。降伏魔軍。成等正覺。南西北方。四維上下。所有一世界。乃至不可說不可說佛剎極微塵數世界。其中所有最后身菩薩。食我食已。皆得往詣最勝道場。降伏魔軍。成等正覺。善男子。汝見我此十千童女眷屬以不。答言已見。優婆夷言。善男子。今我所有菩薩眷屬百萬阿僧祇。此十千童女而為上首。皆悉與我行同類行。同一大愿。同一善根。同出離道。同清凈解。同清凈信。同清凈念。同清凈趣。同清凈智。同無量覺。同凈諸根。同普遍心。同廣大心。同所行境。同所證理。同決定解。同明了法。同凈妙色。同無量力。同最精進。同正法音。同隨類音。同清凈音。同第一音。同贊功德。同清凈業。同清凈報。同廣大慈。同普遍悲。同普救護。同遍成熟。同凈身業。隨緣現起。如所應見。皆令歡喜。同凈語業。于法自在。隨俗訓釋。宣布法化。同能普詣諸佛道場。同能普往一切佛所。供養承事。同現覺智。悉解諸佛差別法門。同得安住一切菩薩清凈行地。善男子。是十千童女。能取此食。于一念頃。遍至十方。供養一切住最后身諸大菩薩。及供一切聲聞獨覺。乃至遍詣十方世界諸餓鬼趣。皆令充足。除其饑渴。善男子。此十千童女。又取我食。能于天中。充足天食。亦于龍中。充足龍食。乃至能于人非人中。隨其所須。施諸飲食。悉令充足。我此器中。曾無減少。何況有盡。善男子。且待須臾。汝當自見。說是語時。善財即見無量眾生從四門入。皆優婆夷本愿所請。既來集已。敷座令坐。隨其所須。給施飲食。乃至種種上妙資具。悉皆充足。令諸眾生心生歡喜。安隱適悅。互相慶慰。而此器中所出之物。無減無盡。時優婆夷。作此施已。告善財言。善男子。我唯知此菩薩無盡福德莊嚴藏解脫門。如諸菩薩摩訶薩無盡福德大莊嚴藏。甚深無底猶如大海。廣大無際猶若虛空。滿眾生心如如意珠。所求皆得如大寶聚。擁護一切如輪圍山。長諸善根如大云雨。守護法藏猶如關鑰。普集法寶如妙高山。破無明闇猶如燈燭。普蔭群生猶如高蓋。而我云何能知能說彼功德行。善男子。南方有城。名為大有。彼有長者。名具足智。汝詣彼問。菩薩云何學菩薩行。修菩薩道。時善財童子。頂禮其足。繞無數匝。殷勤瞻仰。辭退而去。  
　　爾時善財童子。得菩薩無盡莊嚴福德藏解脫門已。隨順思惟彼福德大海。觀察彼福德虛空。向彼福德聚。登彼福德山。攝彼福德藏。飲彼福德泉。游彼福德池。凈彼福德場。見彼福德藏。入彼福德教。開彼福德眼。行彼福德道。植彼福德種。漸次而行。至大有城。周遍詢求明智居士。于善知識。心生渴仰。念善知識。心無間斷。慕善知識。志樂堅固。方便求見諸善知識。常無厭足。愿得承事諸善知識。精勤匪懈。以善知識。熏修其心。知由依止善知識故。能滿眾善。知由依止善知識故。能生眾福。知由依止善知識故。能長眾行。知由依止善知識故。不由他教。自能承事一切善友。知由依止善知識故。清凈一切菩薩諸根。如是思惟。長其善根。深其志樂。益其德本。廣其大悲。近一切智。具普賢道。照明一切諸佛正法。增長菩薩所有行愿。明照如來十力智光。爾時善財。見彼居士。在于城內市四衢道。七寶臺上。處于眾寶莊嚴之座。其座妙好無數清凈如意寶王。以為其身。種種金剛帝青摩尼。以為其足。寶繩珠網以為交絡。無垢藏摩尼寶而校飾之。復以五百妙寶形像而為莊嚴。敷天寶衣。建天幢幡。張大寶網。施大寶帳。閻浮檀金以為其蓋。凈琉璃寶以為其竿。令人執持。以覆其上。鵝王羽翮以為其扇。白牦牛尾以為其拂。悉以離垢妙寶莊嚴。天諸童子。執侍左右。熏眾妙香。雨眾天華。晝夜常奏五百樂音。其音美妙。過于天樂。眾生聞者。無不歡悅。十千眷屬前后圍繞。色相端嚴。人所喜見。天莊嚴具。以為嚴飾。出過天人。最勝無比。悉已成就菩薩志欲。皆與居士同昔善根。侍立瞻對。承其教命。時彼城內一切眾生。及虛空中所有天眾。于居士所。生隨順心。生愛樂心。生歡喜心。以心隨順歡喜。愛樂善知識故。即起一切天拘蘇摩妙寶華云。普雨一切天拘蘇摩妙寶華雨。是諸人天。亦與居士。往昔同種清凈善根。爾時善財。見是事已。前禮其足繞無數匝。合掌而立。白言圣者。我為利樂諸眾生故。發阿耨多羅三藐三菩提心。為令一切眾生滅除苦難故。為令一切眾生究竟安樂故。為令一切眾生出生死海故。為令一切眾生入法寶洲故。為令一切眾生枯竭愛河故。為令一切眾生起大慈悲故。為令一切眾生舍離貪著故。為令一切眾生渴仰佛智故。為令一切眾生越度生死大曠野故。為令一切眾生愛樂諸佛勝功德故。為令一切眾生出三界城故。為令一切眾生入一切智城故。以如是等種種利益。發菩提心。而未知菩薩云何學菩薩行。云何修菩薩道。而能攝護一切眾生。為諸眾生作依止處。我聞圣者。善能誘誨。愿為我說。居士告言。善哉善哉。善男子。汝乃能為如是利故。發阿耨多羅三藐三菩提心。善男子。發阿耨多羅三藐三菩提心。是人難得。若能發心。是人則能求菩薩行。心無動轉。值遇善知識。心無厭足。親近善知識。心無勞倦。承事善知識。心無憂戚。供養善知識。終不退轉。愛念善知識。終不放舍。渴仰善知識。無暫懈息。求覓善知識。無時憩止。行善知識教。未曾怠惰。稟善知識命。心無誤失。善知識者。有大威力。難得親近承事供養。若能給侍瞻禮贊嘆。心無憂悔。則得具足一切功德。不為煩惱毒亂其心。善男子。汝見我此十千眷屬眾會人不。答言已見。居士言。善男子。我已令其發阿耨多羅三藐三菩提心。生如來家。增長白法。安住無量諸波羅蜜。學佛十力。離世間種。住如來種。壞生死輪。轉凈法輪。滅三惡趣。住正法趣。如是等諸菩薩行。悉能成就。普能救護一切眾生。善男子。我得隨意出生福德藏解脫門。一切眾生。凡有所須。悉滿其愿。所謂須食與食。須飲與飲。如是種種衣服。瓔珞。華鬘。繒彩。燒香。涂香末香。金銀真珠。珍奇眾寶。種種幢幡。種種軒蓋。房舍屋宅。倚臥之具。種種燈燭。病緣湯藥。種種船舫。象馬車乘。奴婢牛羊。及諸侍使。如是一切資生之物。亦復能與。天冠寶飾。髻中明珠。乃至所愛妻妾男女。眼耳鼻舌。皮肉骨髓。身體手足。不揀貧富貴賤好丑。隨其來意。皆悉與之。乃至為說真實妙法。使令修證究竟圓滿。善男子。且待須臾。汝當自見。說是語時。無量眾生。從種種方所。種種世界。種種國土。種種城邑。種種聚落。種種居處。形類差別。愛樂不同。其數無量。皆以菩薩往昔愿力。俱來集會。爾時居士。知眾云集。普遍觀察。系念須臾。仰視虛空。如其所須。悉從空下。相續流入居士掌中。隨諸眾會。一切愿求皆手授與。普令滿足。既滿愿已。生大歡喜。身色光悅。心意調柔。堪任受化。然后為說種種妙法。所謂為得充足諸美食者。與說種種集福德門。演說一切離貧窮行。演說富饒甘露財行。演說法智大尊重行。演說相好莊嚴身行。成就威德降魔怨行。成就法喜禪悅食行。增長成就難屈伏行。善能了達無上食行。令得常命色力安辯具足法門。為得充足諸好飲者。與其說法。令于生死。舍離渴愛。欣樂佛乘。入深法味。為得充足諸上味者。與其說法。皆令具足充滿法味。證得如來味中上味。為得充足種種舟船及車乘者。與其宣說出離法門。皆令越度生死大海。載于最勝無上大乘。為得充足諸衣服者。與其說法。令得清凈慚愧之衣。乃至如來清凈妙相。金色皮膚。如是一切資生之物。隨意與之。靡不周贍。然后悉為如應說法。隨其所宜。各令悟入無上清凈。智慧法門。既聞法已。還歸本處。爾時居士。為善財童子。顯示菩薩不可思議解脫境界已。告言。善男子。我唯知此隨意出生福德藏解脫門。如諸菩薩摩訶薩。成就寶手。遍覆十方一切世界。為供養佛。普施眾生以自在力。興種種色寶云。雨種種色寶雨。所謂種種色瓔珞。種種色寶冠。種種色妙鬘。種種色世服。種種色法衣。種種色嚴具。種種色寶華。種種色妙香。種種色涂香。種種色末香種種色樓閣。種種色寶蓋。種種色幢幡。種種色音樂。其聲美妙。歌贊佛法。乃至種種資生之具。普遍一切眾生住處。充滿一切佛剎道場。悉以供養一切諸佛。亦為成熟一切眾生。而我云何能知能說彼諸功德自在神力。善男子。于此南方。有一大城。名師子宮。彼有長者。名尊法寶髻。汝往彼問。菩薩云何學菩薩行。修菩薩道。時善財童子。歡喜踴躍。深自慶幸。知因一切善知識故。圓滿功德。于善知識。尊重謙卑。如弟子禮。作如是念。由此居士開悟于我。令我得聞希有之法。由是思惟。不斷愛念善知識見。不壞尊重善知識心。常樂受行善知識教。決定信順善知識語。敬善知識。展轉增勝。事善知識。心無退轉。頂禮其足。繞無數匝。殷勤瞻仰。辭退而去。   
 上一部：乾隆大藏經·大乘華嚴部·大方廣佛華嚴經八十卷（第七十一卷～第八十卷）  下一部：乾隆大藏經·大乘華嚴部·大方廣佛華嚴經普賢菩薩行愿品（第十一卷～第二十卷） 
 
  
   
乾隆大藏經·大乘華嚴部·大方廣佛華嚴經普賢菩薩行愿品  
  