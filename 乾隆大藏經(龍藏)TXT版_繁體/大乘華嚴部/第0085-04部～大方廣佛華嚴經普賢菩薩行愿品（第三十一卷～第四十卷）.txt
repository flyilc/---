  第0085-04部～大方廣佛華嚴經普賢菩薩行愿品（第三十一卷～第四十卷）          
   
  
   大乘華嚴部·第0085部    
大方廣佛華嚴經普賢菩薩行愿品（第三十一卷～第四十卷）    
唐罽賓三藏般若奉詔譯     
  

大方廣佛華嚴經普賢菩薩行愿品卷第三十一 入不思議解脫境界普賢行愿品  
　　善男子。如此賢劫未來世中。彌勒菩薩從兜率天將降神時。放大光明。普照法界。示現一切諸菩薩眾住最后身受生自在廣大神變。及于人間生大族家。調伏眾生。我于彼時。亦為其母。如是次第。有師子如來。大法光幢如來。妙眼如來。清凈拘蘇摩華如來。妙華吉祥如來。提舍如來。弗沙如來。妙意如來。金剛如來。離垢如來。大月光如來。持炬如來。名稱如來。金剛楯如來。清凈義如來。見一義如來。紺身如來。超彼岸如來。寶焰光如來。寶焰山如來。持大炬如來。勝蓮華如來。出生蓮華如來。名稱聲如來。無量功德財如來。最勝燈吉祥如來。莊嚴身如來。妙稱量如來。慈吉祥如來。妙威儀如來。變化如來。無住如來。勝威光如來。無邊聲如來。勝怨敵如來。除疑惑如來。清凈如來。廣博光如來。出現清凈名稱如來。云吉祥如來。種種色莊嚴頂髻如來。大樹王如來。一切寶如來。種種色如來。寶耳珰如來。堅牢智如來。大海慧如來。凈妙寶如來。蓮華冠如來。勝力士如來。愿樂圓滿如來。蓮華鬘如來。大自在如來。吉祥主如來。最超勝如來。白栴檀云如來。紺青廣博眼如來。微妙智如來。殊勝慧如來。觀察慧如來。熾盛王如來。堅固慧如來。莊嚴王如來。具足吉祥如來。喜師子王如來。自在天如來。自在師子王如來。最勝頂吉祥如來。金剛智吉祥如來。山光明如來。妙德藏如來。妙寶網如來。莊嚴身如來。住妙慧如來。智自在如來。大自在天王如來。無得相吉祥如來。清凈喜如來。善施惠如來。妙焰慧如來。水天吉祥如來。清凈智如來。得上味如來。乘高峰如來。自在功德如來。護世怨如來。興世語言如來。功德自在如來。威德幢如來。毗盧遮那妙幢如來。觀身性如來。離有香如來。修習香如來。種種分別妙身如來。妙廣博身如來。一切香焰王如來。種種色金剛摩尼嚴如來。微笑眼如來。離塵染如來。增長身如來。善變化聚集人天如來。廣大天如來。財天如來。無上天如來。順寂滅如來。開敷覺悟智如來。洗滌惑垢如來。大焰光王如來。寂諸有如來。毗舍佉天如來。金剛山如來。智焰光如來。大焰光身如來。作安樂如來。寂靜師子如來。圓滿清凈如來清凈妙賢如來。名稱吉祥如來。勇猛精進如來。第一義行如來。寂靜光如來。最勝增上如來。甚深聲如來。一切大地主如來。紺青光如來。莊嚴王如來。妙音聲吉祥如來。殊勝如來。尊勝吉祥如來。最勝自在如來。無上醫王如來。功德月如來。微笑光如來。無礙光如來。功德聚如來。月高現如來。日天如來。無畏稱如來。出諸有如來。勇猛名稱如來。焰光面如來。娑羅王如來。名稱聚如來。最勝如來。藥王如來。寶勝如來。金剛慧如來。白凈吉祥如來。寂靜住處如來。摩尼王如來。無能勝如來。無能映蔽如來。眾會王如來。大名稱如來。速疾受持如來。無量光如來。大愿光如來。不空自在王如來。法自在王如來。高勝焰光如來。不退轉地如來。清凈天如來。妙善天如來。堅固行毀譽不動如來。一切善友如來。解脫音如來。游戲王如來。滅邪曲如來。薝葡凈光如來。最勝德如來。極勝月如來。執明炬如來。殊妙身如來。不可說如來。最清凈如來。友安眾生如來。無量光明如來。無畏音聲如來。水天功德如來。不動慧光如來。拘蘇摩華勝如來。寶月焰光如來。不退轉慧如來。離愛染如來。無著慧如來。集功德蘊如來。滅惡趣如來。不怯怖如來。普散華如來。師子吼如來。得第一義如來。得種種義如來。見無障礙如來。摧伏他眾如來。疾風行如來。不動性如來。離分別海如來。無能勝如來。端嚴海如來。須彌山如來。香風智如來。無邊座如來。斗戰勝如來。無能行如來。清凈住如來。最上施如來。隨順慈悲生如來。常月如來。饒益王如來。不動蘊如來。極妙意如來。隨順攝智如來。極高受如來。焰光身如來。無比名如來。饒益慧如來。持壽如來。滅我慢如來。種種色相如來。具足名稱如來。大威德力如來。無滅如來。不動天如來。不思議吉祥如來。解脫月如來。最上王如來。滿月蘊如來。梵供養如來。不動眼如來。希有身如來。無相慧如來。愛境界如來。極超過如來。高上事業如來。寶法慧如來。順先古如來。無上吉祥如來。無勝梵天如來。不思議功德光如來。無上法境界如來。無邊際賢如來。普順自在如來。極尊勝天如來。如是乃至樓至如來。功德圓滿住最后身。在賢劫中。于此三千大千世界當成佛者。我悉為母。如于此三千大千世界。如是于此華藏莊嚴世界海。一切世界種中所有世界。一一四天下閻浮提內。乃至十方一切世界海。其中所有。一切世界。盡未來際一切劫中。諸有修行普賢行愿。為欲調伏諸眾生故。以自在力現受生時。我自見身悉為其母。  
　　爾時善財童子。白摩耶夫人言。大圣。得此菩薩大愿智幻莊嚴解脫。經幾時耶。答言。善男子。乃往古世過不思議非最后身菩薩神通道眼所知劫數。爾時有劫。名為凈光。世界名須彌德。雖有諸山五趣雜居。然其國土。無諸穢惡。眾寶所成。清凈圓滿。莊嚴可愛。彼世界中。有千億四天下。有一四天下。名香風威德師子幢。于中有八十億王城。中有一城。名最勝具足幢。有轉輪王。名勇猛精進大威德。彼王城北。有一道場。名種種妙色光。其道場神。名吉祥眼。時有菩薩。名無垢幢。坐于道場。將成正覺。有一惡魔。名金色光。與其眷屬無量魔軍。種種形狀至菩薩所。欲為壞亂。彼轉輪王。已得菩薩神通自在。以大神變。為欲摧碎彼魔軍故。化大兵眾。其數倍多。圍繞道場。諸魔惶怖。悉自奔散。故彼菩薩得成阿耨多羅三藐三菩提。時道場神。見是事已。歡喜無量。便于彼王。而生子想。頂禮佛足。作是愿言。此大威德轉輪圣王。在在生處。常為我子。乃至成佛。愿我常得與其為母。作是愿已。于此道場。復曾值遇十那由他佛。承事供養。令生歡喜。善男子。于意云何。彼道場神。豈異人乎。我身是也。轉輪王者。今世尊毗盧遮那如來應正等覺是。我從于彼發愿已來。此佛世尊。于十方剎一切諸趣。處處受生。勇猛精進。種諸善根。供養如來。修菩薩行。教化成熟一切眾生。乃至示現住最后身。念念普于十方世界。示現菩薩受生神變。常為我子。我常為母。善男子。過去現在十方無量一切世界諸佛如來。將成佛時。皆于臍中。出現種種廣大光明。來照我身。及我眷屬所居宮殿。彼最后身。我悉為母。善男子。我唯知此菩薩大愿智幻莊嚴解脫門。如諸菩薩摩訶薩。具大悲藏。以一切智。教化調伏一切眾生。常無厭倦。住安忍行。恒知止足。服甘露味。心無有盡。一切眾魔。及諸惡人。不能擾亂。心無動搖。心無輕躁。心無高下。心無諂幻。無稠林行。念念得入百千三昧。念念得見百千諸佛。念念得知百千佛力。念念能動百千世界。念念游履百千佛剎。念念光照百千世界。念念成熟百千眾生。念念自在住百千劫。念念深入過去未來各百千劫。念念深解百千法門。念念示現百千佛身。念念示現百千菩薩。以為眷屬。以自在力。念念普于一一毛孔。示現無量諸佛神變。于三寶所。究竟成就深信不壞。善巧了知種種諸行生滅分位。善巧了知種種諸法本性無生。善巧了知種種世間轉變成壞。善巧了知種種諸業受生差別。善巧了知種種生死涅槃邊際。善巧了知種種佛剎染凈不同。善巧了知過去未來一切菩薩種種修習。善巧了知一切諸法無相無盡。而我云何能知能說彼諸菩薩行智功德。善男子。此三十三天有王。名具足正念。其王有女。名天主光。汝詣彼問。菩薩云何學菩薩行。修菩薩道。時善財童子。敬受其教。頭面禮足。繞無數匝。殷勤戀慕。一心瞻仰。辭退而去。  
　　爾時善財。順知識教。遂即往詣三十三天具足正念天王宮中。見彼天女。禮足圍繞。合掌前住。白言圣者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞圣者。善能誘誨。愿為我說。天女告言。善男子。我得菩薩無礙念清凈莊嚴解脫門。善財白言。圣者。此解脫門。境界云何。修行何法得此解脫。天女答言。善男子。菩薩。勤修無量不思議法門。得此解脫。汝若欲入此解脫門。亦當如是精勤修學。云何勤修不思議法門。所謂汝應勤修不可思議諸法義智。謂如實覺悟一切諸法。差別性相真實體故。汝應勤修守護正法。謂種種妙法。為人誹謗。以理摧伏。顯勝義故。汝應勤修表無表戒。謂若性若遮。有罪無罪。微細觀察。無缺減故。汝應勤修無諍訟法。謂世間種種綺雜言說。無益集會。常遠離故。汝應勤修住安忍地。謂種種苦惱逼迫身心。審諦觀察。能忍受故。汝應勤修忍耐諸境。謂惡言毀辱。怨結毒害。不壞內心。常安忍故。汝應勤修解微細法。謂知蘊界處流轉還滅。善了性相不可得故。汝應勤修善巧法句。謂巧能宣說種種法門。真實性相令顯現故。汝應勤修合不合法。謂了知諸法性不可奪。亦無增減。離合等故。汝應勤修觀過去智。謂微細觀察種種業因。善惡等相無不知故。汝應勤修未來際智。謂微細觀察種種業緣。果報等相無不知故。汝應勤修三世平等。謂三世行相雖各不同。但隨住法有差別故。汝應勤修三輪清凈。謂過現未來一切諸法。性不可得離心意故。汝應勤修心住處法。謂普遍了知內外中間。心相本性不可得故。汝應勤修守護威儀。謂一切時中微細觀察身口意業不迷惑故。汝應勤修清凈威儀。謂密護根門。藏覆善法。所有不善。恒發露故。汝應勤修離不善法。謂愚癡凡夫。種種惡法不與共住。常覺悟故。汝應勤修集菩薩行。謂普遍了知勇猛精進。難行能行種種行故。汝應勤修恭敬尊長。謂床座供具。給侍奉迎。身心謙下。無懈怠故。汝應勤修攝持身心。謂普能攝持諸清凈法。不失不壞。常了知故。汝應勤修隨順覺智。謂于諸世間出世間法。隨順性相而覺悟故。汝應勤修入甚深法。謂了達一切生滅法相。令心增長無生智故。汝應勤修音聲法智。謂如實演說種種法門。開示語言真實性故。汝應勤修遠離無益。謂以諸方便。令自及他。超過諸有無益法故。汝應勤修丈夫集會。謂諸佛菩薩聲聞獨覺。親近承事。常供養故。汝應勤修遠惡知識。謂遠離樂起斷常諸見。及懶惰等惡眾生故。汝應勤修不依凡夫謂見凡夫。法皆與愚癡而共相應多過失故。汝應勤修常不輕心。謂于諸眾生。了性平等。不于貧下生輕賤故。汝應勤修愍破戒者。謂以大慈悲。拔濟犯罪。安置菩薩凈戒中故。汝應勤修增慈悲力。謂觀察十方三世眾生。種種逼迫。能救護故。汝應勤修財法攝受。謂財物飲食。攝諸眾生。令入甚深真實法故。汝應勤修如說能行。謂修種種善。開發自心。具足敷榮。得圓滿故。汝應勤修昔相應善。謂求宿住智。善巧多聞。能知過去相應行故。汝應勤修樂獨善寂。謂遠離處眾諸雜談說。常樂親近白凈法故。汝應勤修少欲知足。謂衣服飲食。臥具醫藥。自作教他。知止足故。汝應勤修相應行法。謂三十七品菩提分法。常勤修習。令相應故。汝應勤修菩薩行境。謂十波羅蜜。一切行門。具足修習。令圓滿故。汝應勤修菩薩地法。謂十種智地入住。及出相及得果。皆證知故。汝應勤修入如來地。謂若菩提智。及所斷障種種體用。皆證得故。汝應勤修難了知法。謂諸佛菩薩獨覺聲聞皆悉了知不思議故。汝應勤修不取諸相。謂修習覺悟諸法性相。如幻如夢。同實相故。汝應勤修解脫法智。謂金剛三昧。散壞塵習澄靜妄念智不動故。善男子。有如是等佛剎極微塵數不可思議種種法門。我皆勤修。得此解脫。汝能修行。亦當證得。善男子。汝向所問解脫境界。我此解脫境界無邊。又善男子。我以得此解脫力故。憶念古世。爾時有劫。名優缽羅華。于彼劫中。承事供養恒河沙數諸佛如來。彼諸如來。從初出家。我皆瞻奉。守護供養。造僧伽藍。營辨資具。又彼如來從為菩薩。入母胎時。誕生之時。行七步時。師子吼時。童子位時。處宮中時。厭棄王位初出家時。詣菩提樹成正覺時。轉正法輪現佛神變。教化調伏諸眾生時。如是一切諸所作事。從初發心。行菩薩道。乃至法盡。我皆明記。無有遺余。常現在前。念持不忘又憶過去。劫名善地。我于彼劫。復得值遇十恒河沙諸佛如來。承事供養。復憶有劫。名為妙德。于彼值遇十佛世界極微塵數諸佛如來。承事供養。又憶往劫。名無所得。于彼值遇八十百千億那由他諸佛如來。承事供養。復憶有劫。名為妙光。于彼值遇閻浮提極微塵數諸佛如來。承事供養。復憶往劫。名無稱光。于彼值遇二十恒河沙諸佛如來。承事供養。復憶往劫。名最勝吉祥。于彼值遇一恒河沙諸佛如來。承事供養。復憶往劫。名出現日。于彼值遇八十恒河沙諸佛如來。承事供養。復憶往劫。名勝性游行。于彼值遇六十恒河沙諸佛如來。承事供養。復憶有劫。名為妙月。于彼值遇七十恒河沙諸佛如來。承事供養。善男子。如是憶念恒河沙劫。我常不離諸佛如來應正等覺。種種方便。恭敬供養。從彼一切諸如來所。皆得聞此無礙念清凈莊嚴菩薩解脫。聞已受持。如說修行。恒不忘失。如是往劫。所有如來。從初發心。乃至法盡。諸所作事。我皆以此清凈莊嚴解脫之力。隨順憶念。明了現前。持而順行。念念觀察。曾無懈廢。善男子。我唯知此無礙念清凈莊嚴菩薩解脫。如諸菩薩摩訶薩。出生死夜。朗然明徹。永離癡冥。未嘗昏寐。心無諸蓋。身行輕安。于諸法性。清凈覺了。決擇甚深修多羅藏了不了義。一切難處。善護自他。常勤修習菩薩凈戒。若利非利。心恒平等。善巧出生神通妙智。隨順世間。種種方便。增長福慧。心無厭足。起大精進。勤修助道。積集慈悲。心無厭倦。成就如來十力無畏十八不共一切佛法。隨順開悟一切眾生。晝夜精勤。更無余念。而我云何能知能說彼功德行。善男子。此迦毗羅城。有童子師。名為遍友。汝詣彼問。菩薩云何學菩薩行。修菩薩道。時善財童子。以聞法故。歡喜踴躍。不思議善根速疾增長。頂禮其足。繞無數匝。殷勤瞻仰。辭退而去。  
　　爾時善財。從天宮下。向迦毗羅城。詣遍友所。禮足右繞。合掌恭敬。于一面立。白言圣者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞圣者。善能誘誨。愿為我說。遍友答言。善男子。此有童子。名善知眾藝。修學菩薩字智法門。汝可問之。當為汝說。爾時善財。即至其所。頂禮其足。繞無數匝。于前合掌。白言圣者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞圣者。善能誘誨。愿為我說。時彼童子。告善財言。善男子。我得菩薩解脫。名具足圓滿善知眾藝。我恒唱持此之字母。所謂。唱婀字時。能甚深入般若波羅蜜門。名以菩薩勝威德力顯示諸法本無生義。唱啰字時。能甚深入般若波羅蜜門。名普遍顯示無邊際微細解。唱跛字時。能甚深入般若波羅蜜門。名普照法界平等際微細智。唱者字時。能甚深入般若波羅蜜門。名普輪能斷差別色。唱曩(鼻音)字時。能甚深入般若波羅蜜門。名證得無依無住際。唱攞字時。能甚深入般若波羅蜜門。名離名色依處無垢污。唱娜字時。能甚深入般若波羅蜜門。名不退轉方便。唱婆(摹我反)字時。能甚深入般若波羅蜜門。名金剛輪道場。唱拏字時。能甚深入般若波羅蜜門。名普圓滿輪。唱灑(史我反)字時。能甚深入般若波羅蜜門。名為海藏。唱嚩(無可反)字時。能甚深入般若波羅蜜門。名普遍勤求出生安住。唱哆字時。能甚深入般若波羅蜜門。名星宿月圓滿光。唱也(移我反)字時。能甚深入般若波羅蜜門。名差別積集。唱瑟吒(二合上)字時。能甚深入般若波羅蜜門。名普照光明息除煩惱。唱迦(上)字時。能甚深入般若波羅蜜門。名普云不斷。唱娑(蘇我反)字時。能甚深入般若波羅蜜門。名降注大雨。唱莽字時。能甚深入般若波羅蜜門。名大速疾現種種色如眾高峰。唱誐(言迦反上)字時。能甚深入般若波羅蜜門。名普輪積集。唱他(上)字時。能甚深入般若波羅蜜門。名真如平等無分別藏。唱惹(上)字時。能甚深入般若波羅蜜門。名遍入世間海游行清凈。唱娑嚩(二合)字時。能甚深入般若波羅蜜門。名普念諸佛一切莊嚴。唱馱字時。能甚深入般若波羅蜜門。名微細觀察一切法聚。唱舍(上尸我反)字時。能甚深入般若波羅蜜門。名隨順諸佛教輪光明。唱佉(上)字時。能甚深入般若波羅蜜門。名因地現前智慧藏。唱乞叉(二合)字時。能甚深入般若波羅蜜門。名息諸業海出生智慧藏。唱娑(蘇紇反)哆(二合上)字時。能甚深入般若波羅蜜門。名開凈光明蠲諸惑障。唱娘(上)字時。能甚深入般若波羅蜜門。名出離世間智慧門。唱曷啰他(三合上)字時。能甚深入般若波羅蜜門。名利益眾生無我無人智慧燈。唱婆(蒲我反)字時。能甚深入般若波羅蜜門。名圓滿莊嚴一切宮殿。唱車(車者反上)字時。能甚深入般若波羅蜜門。名增長修行方便藏普覆輪。唱娑么(么音二合)字時。能甚深入般若波羅蜜門。名隨順十方現見諸佛旋轉藏。唱訶嚩(無我反二合)字時。能甚深入般若波羅蜜門。名觀察一切微細眾生方便力出生海藏。唱哆娑(二合)字時。能甚深入般若波羅蜜門。名自在趣入諸功德海。唱伽字時。能甚深入般若波羅蜜門。名普持一切法云。堅固海藏。唱姹(上)字時。能甚深入般若波羅蜜門。名愿力現見十方諸佛猶如虛空。唱儜(上)字時。能甚深入般若波羅蜜門。名入字輪際無盡境界。唱頗字時。能甚深入般若波羅蜜門。名教化眾生究竟圓滿處。唱娑迦字時。能甚深入般若波羅蜜門。名廣大藏無礙辯遍照光明輪。唱夷娑(二合)字時。能甚深入般若波羅蜜門。名演說一切佛法智。唱室者(二合)字時。能甚深入般若波羅蜜門。名入虛空一切眾生界法雷大音遍吼。唱侘(上)字時。能甚深入般若波羅蜜門。名說無我法開佛境界曉悟群生。唱荼(去)字時。能甚深入般若波羅蜜門。名一切法輪差別藏。善男子。我唱如是字母之時。此四十二般若波羅蜜門為首。一切章句。隨轉無礙。能甚深入無量無數般若波羅蜜門。善財白言。圣者。云何修行得此解脫。答言。善男子。若諸菩薩。勤修十法。具足圓滿。則能得此善知眾藝菩薩解脫。何等為十。所謂具足智慧勤求善友。勇猛精進離諸障惑。正行清凈尊重正教。觀法性空滅除邪見。修習正道具真實智。若諸菩薩。于此十法。具足圓滿。則能速疾得此解脫。所以者何。由諸菩薩具足智慧勤求善友。見已親近。歡喜愛敬生如佛想。以親近故。常蒙教誨。蒙教誨故。則能難行勇猛精進。得精進已。能以善法滅諸不善。滅不善故。令眾善法皆得圓滿。善圓滿已。則能遠離一切障惑。離諸障故。令身口意得大清凈。正行相應。由此清凈。能于一切諸佛菩薩善知識教。心生尊重。尊重教故。勤求觀察諸法空寂。悟法空已。其心所向。皆無掛礙。深達緣起。離無因見。滅邪見心。修習正道。入正道已。得真實智。得實智故。得此解脫。證深法界。善財復言。此真實者。名為何等。答言。善男子。即此語言。是名真實。善財復言。云何語言。名為真實。答言。善男子。不虛誑語。是名真實。復言云何不虛誑語。眾藝答言。彼語真實。體常不變。恒一性故。復言云何不變異性。答言。善男子。自身證悟解法性故。復言。法性相貌云何能所解法。為一為二。答言。善男子。如是菩薩。自所證法。不一不二。由此力故。則能平等利益自他。猶如大地能生一切。而無彼此。能所利心然其法性。亦非有相。亦非無相。體如虛空。難知難解。善男子。此法微妙。難以文字語言宣說。何以故。超過一切文字境界故。超過一切語言境界故。超過一切語業所行諸境界故。超過一切戲論分別思量境界故。超過一切尋伺計度諸境界故。超過一切愚癡眾生所知境界故。超過一切煩惱相應魔事境界故。超過一切心識境界故。無此無彼。無相離相。超過一切虛妄境界故。住無住處寂靜圣者境界故。善男子。彼諸圣者。自證境界。無色相。無垢凈。無取舍。無濁亂。清凈最勝。性常不壞。諸佛出世。若不出世。于法界性。體常一故。善男子。菩薩為此法故。行于無數難行之行。得此法體。善能饒益一切眾生。令諸眾生于此法中究竟安住。善男子。此是真實此不異相。此是實際。此是一切智體。此是不思議法界。此是不二法界。此是善知眾藝圓滿具足菩薩解脫。善男子。我唯知此解脫。如諸菩薩摩訶薩。能于一切世出世間。善巧之法。殊能異藝文字算數。咸綜無遺。又善了知醫方咒術。有諸眾生。鬼魅所持。怨憎咒詛。妖幻所迷。死尸奔逐。癲癇羸瘦。及諸蠱毒。種種異疾。咸能救之。使得痊愈。又善別知。殊珍異貨。金玉珠貝。珊瑚琉璃。摩尼硨磲。玻璃碼瑙。銅鐵鉛錫。雞薩羅等。一切寶藏。出生之處。品類不同。價直多少。村營國邑。大小都城。宮殿苑園。巖泉藪澤。凡是一切人眾所居。菩薩咸能隨方攝護。又知其身具有六百六十三相。于諸相中。校其優劣。知其苦樂。定其吉兇。辨其修短。雖具眾相。不及好聲。雖多好聲。不如勝福。及知此福所修之業。可轉不轉。定不定報。又善觀察天文地理。讖緯陰陽。人相吉兇。惡星變怪。云霞氣候。鳥獸音聲。水陸往還。征應休咎。年谷豐儉。國土安危。如是世間。所有藝能。靡不該練。盡其源本。又能分別出世之法。正名辨義。觀察體相。微細甚深。決擇宣說。隨順修行。智入其中。無疑無礙。無愚闇。無頑鈍。無憂惱。無沉沒。無不現證。而我云何能知能說彼功德行。善男子。此摩竭提國。有一聚落。名為有義。彼中有城。名婆怛那。有優婆夷。名最勝賢。汝詣彼問。菩薩云何學菩薩行。修菩薩道。時善財童子。禮眾藝足。繞無數匝。殷勤瞻仰。一心戀慕。辭退而去。  
大方廣佛華嚴經普賢菩薩行愿品卷第三十二 入不思議解脫境界普賢行愿品  
　　爾時善財童子。漸次前行。詣婆怛那城有義聚落。至于賢勝優婆夷所。頂禮其足。繞無數匝。合掌恭敬。于一面立。白言圣者。我已先發阿耨多羅三藐三菩提心。而未知菩薩云何。學菩薩行。云何修菩薩道。我聞圣者。善能誘誨。愿為我說。賢勝告言。善男子。我得菩薩解脫。名無住處無盡輪。既自開解。復為人說。我住于此大三昧中。出生諸法。無盡無住。所謂出生一切智性眼。無盡無住。出生一切智性耳。無盡無住。出生一切智性鼻。無盡無住。出生一切智性舌。無盡無住。出生一切智性身。無盡無住。出生一切智性意。無盡無住。出生一切智性功德波濤。無盡無住。出生一切智性智電光明。無盡無住。出生一切智性照眾生智。無盡無住。出生一切智性速疾神通。無盡無住。善男子。我唯知此無住處無盡輪解脫門。如諸菩薩摩訶薩。一切無著功德智行無盡法門。而我云何能知能說。善男子。于此南方。有一大城。名為沃田。彼有長者。名堅固解脫。鬻金為業。汝詣彼問。菩薩云何學菩薩行。修菩薩道。爾時善財。禮賢勝足。繞無數匝。殷勤瞻仰。一心戀慕。辭退而去。  
　　爾時善財童子。漸次南行。到于彼城。詣長者所。禮足右繞。合掌恭敬。于一面立。白言圣者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞圣者。善能誘誨。愿為我說。長者告言。善男子。我得菩薩解脫。名無著念清凈莊嚴。我自得是解脫已來。于十方界一切佛所。勤求正法。無有休息。善男子。我唯知此無著念清凈莊嚴解脫門。如諸菩薩摩訶薩。獲無所畏。猶師子吼。安住廣大福德智慧殊勝之聚。以大音聲。開悟群品。如是菩薩功德智行。而我云何能知能說。善男子。即此城中。有一長者。名為妙月。其所住宅。常有光明。汝詣彼問。菩薩云何學菩薩行。修菩薩道。時善財童子。禮長者足。繞無數匝。殷勤瞻仰。辭退而去。  
　　爾時善財童子。即詣妙月長者所。禮足右繞。合掌恭敬。于一面立。白言圣者。我已先發阿耨多羅三藐三菩提心。而未知菩薩云何學菩薩行。修菩薩道。我聞圣者。善能誘誨。愿為我說。妙月答言。善男子。我得菩薩解脫。名無垢智光明。善財白言。圣者云何修行得此解脫。長者告言。善男子。若諸菩薩。能行十法。則能具足得此解脫。何等為十。所謂常不舍離諸善知識。常不舍離憶念見佛。常不舍離樂聞正法。常不舍離于佛菩薩善知識所先意問訊恭敬供養。常不舍離多聞智慧善友法師能說法者。常不舍離聽聞一切波羅蜜行。常不舍離聽聞一切菩提分法。常不舍離三解脫門。常不舍離四梵住法。常不舍離一切智體。善男子。若諸菩薩。常不舍離如是十法。則能得此無垢智光解脫門。善財復言。圣者。此解脫門。云何現前。而能證得。長者答言。善男子。現前當作般若波羅蜜心。極令相應。隨所見知。皆能證入。善財復言。圣者。為由聽聞般若波羅蜜言說章句而現證耶。答言不也。何以故。般若波羅蜜。見一切法真實體性。而現證故。善財白言。豈不由于從聞生智。及思智性。得見真如。而自證悟。長者答言。不也。若從聞思。得自證悟。無有是處。善男子。我于此義。應說譬喻。汝當諦聽。如大沙磧中無泉井。春夏熱時。有人從西向東而行。遇有丈夫從東而來。即問之言。我今熱渴。何處有水清涼樹陰。我欲于中飲浴休憩除其熱渴。彼大丈夫。善知善說。而告之言。從此東行。有其二路。一左一右。宜從右路。勤力而行。決定當得至甘泉所及庇清陰。善男子。于意云何。彼熱渴者。雖聞如是泉及樹名。思惟往趣。能除熱渴獲清涼不。答言不也。何以故。要依示道。至彼泉池。沐浴飲用。方除熱渴。乃得清涼。善男子。菩薩亦爾。不但唯以聞思慧解而能證入一切法門。善男子。言沙磧者。即謂生死。西來人者。謂諸眾生。熱謂眾惑。渴即貪愛。東來知道大丈夫者。即佛菩薩住一切智。得法真性平等實義是也。得清凈水無熱渴者。即自證悟真實是也。復次善男子。我今為汝。重說譬諭。汝應諦聽。善男子。假使如來住壽一劫。種種方便。以巧言辭。為閻浮人。說天蘇陀。具足眾德。柔軟妙觸。色香美味。于意云何。彼諸眾生如是聽受思惟之時。知天味不。白言不也。妙月告言。此亦如是。不但聞思而能證入般若真性。善財復言。云何菩薩。善巧宣說。令諸眾生真實得證。妙月告言。善男子。菩薩所證般若真性。是彼言說。決定正因。為由證得此解脫故。能為眾生善巧宣說。復次菩薩。具足十法。得此解脫。何等為十。一者遠離諸不善法。二者不違如來制戒。三者遠離一切慳嫉。四者供養一切如來。五者勤修一切福業。六者具足智慧。七者具足方便。八者具足大愿。九者具足厭離。十者具足精進。若諸菩薩。具足十法。證此解脫。善男子。我唯知此無垢智光菩薩解脫門。如諸菩薩摩訶薩。修行種種菩薩智門。常勤作意。行無上業。其心正直。志性調柔。常樂寂靜。安住大悲。不離世間。心無染著。諸所施為。不望恩報。常念諸佛廣大境界。常思諸佛真實妙法。常樂親近諸菩薩僧。常行菩薩諸波羅蜜。常住菩薩所證諸地。常觀如來力無所畏不共佛法。證入無量大三昧海。究竟解脫真實法門。而我云何。能知能說彼功德行。善男子。于此南方有城。名廣大聲。彼有長者。名無勝軍。汝詣彼問。菩薩云何。學菩薩行。修菩薩道。是時善財。禮妙月足。繞無數匝。殷勤瞻仰。一心戀慕。辭退而去。  
　　爾時善財童子。思惟所得智光解脫。漸次南行。向彼大城。詣長者所。禮足右繞。合掌恭敬。于一面立。白言圣者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞圣者。善能誘誨。愿為我說。長者答言。善男子。我得菩薩解脫。名無盡相。我以證此解脫門故。見無量佛。得無盡藏。善財復言。菩薩云何得此解脫。答言。善男子。菩薩若能勤修十法。則能證得如是解脫。何等為十。一者應處閑寂深觀五欲。為欲修習諸禪定故。二者應勤方便入諸三昧。普現色身。化眾生故。三者應以智慧平等觀察生死涅槃。同一相故。四者應勤修習堅固念力。知善不善。無忘失故。五者應勤積集菩薩功德波羅蜜道。無厭足故。六者應勤種植凈戒林樹。于法園苑。常游戲故。七者應勤救護惡見眾生。令超邪徑住正見故。八者應勤給施種種法藥。除滅眾生煩惱病故。九者應勤觀察三世諸法如夢幻等。無染著故。十者應勤摧伏外道邪論。不令異見損眾生故。若諸菩薩。勤求修習。具此十法。即能證得如是解脫。亦于無數百千法門。入出自在。復次善男子。菩薩若能遠離十法。得此解脫。何等為十。一者遠離一切破諸禁戒補特伽羅。二者遠離一切破諸正見補特伽羅。三者遠離一切破正威儀補特伽羅。四者遠離一切破正活命補特伽羅。五者遠離一切雜說世論補特伽羅。六者遠離一切懈怠懶惰補特伽羅。七者遠離一切貪著欲樂補特伽羅。八者遠離一切常樂親近在家白衣補特伽羅。九者遠離一切樂修邪福不住正行出家在家補特伽羅。十者遠離一切深重煩惱身心放逸不可諫止補特伽羅。若諸菩薩。常能遠離如是十種諸不善人而亦于彼不懷厭舍。亦不于彼生下劣心。但應慈念攝受調伏。菩薩復念一切眾生處生死中。由近如是不善人故。壞諸善根。墮于惡趣。常當遠離一切惡人。善男子。是為菩薩遠離十法。即能證得如是解脫。善男子。我唯知此無盡相解脫門。如諸菩薩摩訶薩。大悲為首。發起眾行。過去愿力。皆悉現前。堅固勤求一切智智。積集莊嚴種種佛土。甚深觀察一切諸法一切體性。常樂勤求一切如來力無所畏。不共佛法相。及隨好圓滿音聲。乃至一切增上功德。無不現證。于諸如來甚深解脫。能隨順解方便善巧。皆能悟入。知諸眾生。我人壽命。士夫養育。補特伽羅。蘊處界等。性皆空寂。無所執著。常能利樂一切世間。令其安隱。無諸煩惱。常勤愛樂一切智智常勤救護一切眾生。常勤尊重一切正法。聞法愛樂。隨順修行。能以正說饒益眾生。咸令安樂。不入世趣。住勝精進。相續不斷。住不退轉。無雜染行。具足廣大平等智道。誓度眾生。無能制伏。如是菩薩功德智行。而我云何能知能說。善男子。于此城南。有一聚落。名為達磨。有婆羅門。名最寂靜。汝詣彼問。菩薩云何學菩薩行。修菩薩道。時善財童子。禮無勝軍足。繞無數匝。殷勤瞻仰。戀慕而去。  
　　爾時善財童子。思惟憶念無盡相解脫門。漸次前行。詣彼聚落。向最寂靜婆羅門所。見已禮足。圍繞恭敬。合掌而立。白言圣者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞圣者。善能誘誨。愿為我說。時婆羅門。告善財言。善男子。我得菩薩解脫。名誠愿語。一切菩薩。由此誠愿真實語故。皆于阿耨多羅三藐三菩提。無退轉者。無已退。無現退。無當退。善男子。我以住此真實威德誠愿語故。于諸世間出世間法。一切所作。無不成就。隨所愿求。皆令滿足。善財白言。圣者。今此解脫真實威德。名誠愿語。是何義耶。婆羅門言。善男子。誠愿語者。是如如義。不變異義。無二體義。勝義諦義。三世如來法身體義。善財復言。一切菩薩。云何修習得此法身。答言。善男子。菩薩若能修十種法。具足圓滿。得此法身。何等為十。所謂平等身。清凈身。無盡身。修集身。法性身。離尋伺身。不思議身。寂靜身。虛空身。妙智身。若諸菩薩具此十身。則得如來清凈法身。善財復言。圣者諸菩薩等。住此解脫。于何等位。得此十身。婆羅門言。善男子。菩薩初地。住此解脫。得平等身。何以故。通達法性。離諸邪曲。見法平等故。菩薩二地。住此解脫。得清凈身。何以故。離犯戒垢。于一切戒性。常清凈故。菩薩三地。住此解脫。得無盡身。何以故。離欲嗔恚慳嫉惡法。住諸勝定故。菩薩四地。住此解脫。得修集身。何以故。常勤修集一切諸佛菩提分法故。菩薩五地。住此解脫。得法性身。何以故。觀察覺悟一切諦理。證法體性故。菩薩六地。住此解脫。得無尋伺身。何以故。觀緣起理。難解難知。非尋伺境界故。菩薩七地。住此解脫。得不思議身。何以故。集諸佛法方便善巧。智行滿足故。菩薩八地。住此解脫。得寂靜身。何以故。一切煩惱不復現行。離諸世間戲論等事故。菩薩九地。住此解脫。得虛空身。何以故。身相無邊。遍滿一切故。菩薩十地。住此解脫。得妙智身。何以故。一切種智微妙境界。普集圓滿故。善財復言。如來法身。與彼菩薩十種法身。有何差別。答言。善男子。當知法身體性無異。功德威力有差別耳。善財復言。是義云何。答言。善男子。謂佛菩薩所有法身。等無差別。所以者何。以一切法性相平等同一體故。如是乃至凡圣迷悟。染凈因果。去來進退。皆同一相。所言功德威力異者。即如來身。功德圓滿。具勝威力。菩薩不爾。由此事故。我當為汝宣說譬諭開示其義。善男子。譬如摩尼妙寶真珠。未經巧匠雕飾磨瑩。無有光彩。凡所見者。不生愛重。若經磨瑩。光彩熾盛。人天寶重。珠體無異。相差別故。雖諸菩薩與如來身同一體性俱名法身。不可說言難思清凈功德智寶神通威力。同于如來。所以者何。以諸如來。于無數劫。凈修一切微妙功德。究竟圓滿。無邊無量。如太虛空。滿十方界。妙善清凈。離諸惑垢。廣大光明。無所不照。殊勝威力。普濟眾生。其諸菩薩。雖具法身。功德未圓。有余垢故。譬如白月。從初一日。至十五日。名體雖同。光相有異。何以故。滿不滿相有差別故。善男子。菩薩法身。與佛法身。亦復如是。滿不滿相。有差別故。以菩薩身。如從月初。至十四日。所有光明。不能圓照。如來法身。如十五日。白月圓滿。光明普照。無有限礙。而彼菩薩十種法身。與如來身。同一體性。無有二相。但由所修功德有異。不可言一。是故善男子。若諸菩薩。住此解脫。具足十身。則能證得諸佛功德。圓滿法身。復次菩薩由十種義。得于金剛不可壞身。何等為十。一者一切煩惱貪嗔癡毒不能壞故。二者我慢慳嫉邪見顛倒不能壞故。三者一切惡趣苦惱逼迫不能壞故。四者利衰毀譽稱譏苦樂不能壞故。五者生老病死愁嘆憂惱不能壞故。六者一切異見外道邪論不能壞故。七者諸煩惱魔蘊魔死魔不能壞故。八者一切天魔及魔眷屬不能壞故。九者一切聲聞及諸獨覺不能壞故。十者一切世間可愛欲境不能壞故。菩薩若能具此十義。則得諸佛猶如金剛不可壞身。善男子。復有十種善巧正道。能正了知無邪謬說。何等為十。一若諸眾生。應以大乘而調伏者。為說種種菩薩乘道。不為演說聲聞乘道。二若諸眾生。應聲聞乘而調伏者。為說種種聲聞乘道。不為演說菩薩乘道。三若諸眾生。應以佛乘而調伏者。為說如來一切智道。不為演說獨覺乘道。四若諸眾生。應獨覺乘而調伏者。為說種種獨覺乘道。不為演說一切智道。五若諸眾生。執著我法。為說無我及諸法空。不說我人眾生壽命。士夫養育。補特伽羅。假我法道。六若諸眾生。執著有無。為說處中離邊際法。不說有無墮邊際法。七若諸眾生。其心散亂。為說寂靜諸奢摩他毗缽舍那。不說種種散亂道法。八若諸眾生。愛樂世法。為說出世如如智道。不說愚癡嬰兒之道。九若諸眾生。樂處生死。為說涅槃出生死道。不說住世化眾生道。十若諸眾生。執法空等。不行正道。為說正直無棘刺法。不說棘刺諸邪險道。善男子。若諸菩薩。具此十法。得入正道善能了知。無邪謬說。所言誠實。善男子。我唯知此住誠愿語無盡威德菩薩解脫。如諸菩薩摩訶薩。與誠愿語。行止無違。心常隨順。無有退轉。被本愿力堅固甲胄。大慈悲心。不舍眾生。增長福智。心無厭足。善巧方便。相續現前。勤修增上光明地智。隨順覺悟諸蘊界處。深入眾生善知正道。菩薩地智。安住過去佛法平等清凈心。安住未來佛法平等清凈心。安住現在佛法平等清凈心。安住戒性平等清凈心。安住心性平等清凈心。安住見性平等清凈心。安住能斷自他疑性平等清凈心。安住一切正道非道智性平等清凈心。安住修道滅惑智行性平等清凈心。安住一切菩提分法增上修習平等清凈心。安住調伏一切眾生廣大悲化平等清凈心。言必以誠。未曾虛妄。出生無量功德智門。而我云何能知能說。善男子。于此南方有城。名妙意華門。彼有童子。名為德生。復有童女。名為有德。汝詣彼問。菩薩云何學菩薩行。修菩薩道。時善財童子。于此大法。起尊重心。禮婆羅門足。繞無數匝。殷勤瞻仰。一心戀慕。辭退而去。  
　　爾時善財童子。于最寂靜婆羅門所。得此大法。熏習其心。漸次南行。詣妙意華門城。見德生童子。有德童女頂禮其足。繞無數匝。于前合掌。白言圣者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞圣者。善能誘誨。唯愿慈哀。為我宣說。時童子童女。告善財言。善男子。我等證得菩薩解脫。名為幻住。得此解脫。具足圓滿。以斯凈智。遍觀諸法。無非幻住幻所成就。所謂見一切世界皆幻住。因緣所生故。見一切眾生皆幻住。業煩惱所起故。見一切世間皆幻住。無明有愛等展轉緣生故。見一切諸法皆幻住。我見等種種幻緣所生故。見一切三世皆幻住。我見等顛倒智所生故。見一切眾生生老病死憂悲苦惱皆幻住。本無今有。虛假不實。妄想分別所生故。見一切剎土皆幻住。想心見倒無明所生故。見一切聲聞辟支佛皆幻住。智斷分別所成故。見一切菩薩皆幻住。能自調伏成熟眾生諸行愿法相續現前之所成故。見一切諸佛及諸菩薩眾會變化神通威力諸所施為皆幻住。種種解行廣大愿智熏習所成故。善男子。幻境自性不可思議。我等二人。但能知此幻住解脫。如諸菩薩摩訶薩。善入無邊諸幻事網。隨順了知幻所成智。彼功德行。而我云何能知能說。時德生童子有德童女。說自解脫已。以不思議諸善根力。令善財身。速疾增長柔軟光澤。告善財言。善男子。于此南方近海門處。有一國土。名為沃田。彼國有園。名大莊嚴。其中有一廣大樓閣。名毗盧遮那莊嚴藏。從菩薩種種善根果報生。從菩薩種種念力愿力自在力神通力生。從菩薩種種善巧方便生。從菩薩種種福德智慧生。善男子。住不思議解脫菩薩。以大悲心。為諸眾生。普遍顯現如是境界。廣大集起如是莊嚴。彌勒菩薩摩訶薩。安止其中。為欲攝受本所生處。父母親屬。及諸人眾。令成熟故。又欲令彼同受生。同修行。同類眾生。于大乘中得堅固故。又欲令彼一切眾生。隨所住地。隨本善根。皆成熟故。又欲為汝顯示菩薩解脫門故。顯示菩薩遍一切處。隨本愿力。受生自在故。顯示菩薩以種種身。普現一切眾生之前。開示覺悟常教化故。顯示菩薩以大悲力。普攝一切世間資財惠施眾生而不厭故。顯示菩薩具修諸行。知一切行。離諸相故。顯示菩薩處處受生。了一切生皆無相故。汝詣彼問。菩薩云何行菩薩行。云何修菩薩道。云何學菩薩戒。云何凈菩薩心。云何發菩薩愿。云何集菩薩助道具。云何入菩薩自在地。云何滿菩薩波羅蜜。云何獲菩薩無生忍。云何具菩薩功德法。云何事菩薩善知識。何以故。善男子。彼菩薩摩訶薩。深入一切菩薩行愿。隨順一切眾生心性。遍一切處。常現其前。教化調伏。彼菩薩。已滿一切波羅蜜。已住一切菩薩地。已證一切菩薩忍。已入一切菩薩位。已蒙授與具足記。已游一切菩薩境。已入菩薩解脫門。已得一切佛神力。已蒙十方一切如來以一切智甘露法水而灌其頂。善男子。彼善知識。能潤澤汝諸善根。能增長汝菩提心。能堅固汝廣大志。能發起汝一切善。能增長汝菩薩根。能示教汝無礙法。能令汝入普賢地。能令汝住菩薩愿。能令汝行普賢行。能為汝說一切菩薩無量行愿所成功德。令汝顯示普賢菩薩自在法門。善男子。汝今不應修一善根。照一法門。發一大愿。受一記別。住于一忍。生究竟想。不應以限量心行于最勝諸波羅蜜。不應以限量心住于菩薩圓滿十地。不應以限量心嚴凈一切諸佛國土。不應以限量心承事供養諸善知識。何以故。善男子。菩薩摩訶薩。應種無量諸善根。應集無量助道具。應修無量菩提因。應學無量巧回向。應化無量眾生界。應照無量眾生心。應知無量眾生根。應識無量眾生解。應覺悟無量眾生。應調伏無量眾生。應斷無量煩惱。應凈無量業習。應滅無量邪見。應除無量雜染心。應發無量清凈心。應拔無量苦毒箭。應涸無量愛欲海。應破無量無明闇。應摧無量我慢山。應解無量生死縛。應度無量諸有流。應竭無量受生海。應令無量眾生出五欲淤泥。應使無量眾生離三界牢獄。應置無量眾生于圣道中。應銷無量貪欲行。應滅無量嗔恚行。應摧無量愚癡行。應破無量魔罥網。應舍無量魔事業。應凈菩薩無量心。樂欲。應長菩薩無量巧方便。應生菩薩無量增上根。應起菩薩無量決定解。應悟菩薩無量平等體。應凈菩薩無量勝功德。應治菩薩無量諸行海。應滿菩薩無量清凈行。應現菩薩無量世間行。應順菩薩無量方便行。應生無量凈信力。應住無量精進力。應凈無量正念力。應滿無量三昧力。應起無量凈慧力。應堅無量勝解力。應集無量福德力。應增無量智慧力。應發無量菩薩力。應滿無量如來力。應分別無量法門。應深入無量法門。應清凈無量法門。應生無量法光明。應作無量法照耀。應照無量品類根。應知無量煩惱病。應集無量妙法藥。應療無量眾生疾。應辨無量甘露供。應往無量佛國土。應供無量諸如來。應入無量菩薩會。應受無量如來教。應忍無量眾生惱。應令無量眾生離惡趣。應與無量眾生勝安樂。應以四攝攝無量眾生。應入無量總持門。應生無量大愿門。應修無量慈悲力。應求無量諸佛法。應起無量思惟力。應起無量神通事。應凈無量智光明。應往無量眾生趣。應受無量諸有生。應現無量差別身。應受無量諸苦惱。應順無量凡夫法。應知無量眾生苦。應說無量諸佛法。應舍無量內外財。應施無量福田境。應護無量諸善根。應近無量善知識。應調無量自種族。應修無量佛法。應說無量佛法。應贊無量持戒。應覺無量破戒。應回向無量善巧法。應了知無量夢幻法。應令無量眾生住清凈戒。應與無量眾生金剛定。應令無量眾生舍有見。應令無量眾生速離三界。應令無量眾生觀無我。應令無量眾生悟三乘。應入無量差別心。應思菩薩大境界。應住菩薩大宮殿。應觀菩薩甚深法。應知菩薩難知境。應行菩薩難行行。應嚴菩薩尊重德。應踐菩薩難入位。應知菩薩種種行。應現菩薩普遍神力。應受菩薩平等法云。應廣菩薩無邊行網。應滿菩薩無邊諸度。應授菩薩無量記別。應入菩薩無量忍門。應具菩薩無量智通。應入菩薩無量諸因緣。應示菩薩無量難解法。應顯菩薩無量所作業。應斷菩薩無量三毒苦。應盡菩薩無量惑根本。應凈無量菩薩地。應說無量諸法門。應凈無量諸佛剎。應擐無量菩薩甲胄。應承事無量如來。應發不思議菩薩愿。應修不思議菩薩行。應受不思議菩薩教。應知不思議菩薩順煩惱行。應知不思議菩薩離煩惱行。應凈不思議菩薩有為過。應知不思議菩薩稱贊涅槃甚深利益。應知不思議如來功德。如是不思議如來贊嘆。不思議如來名稱。不思議涅槃名稱。不思議種種世法。不思議除滅世法。不思議妙行。不思議語言。不思議雜煩惱行。不思議滅煩惱行。不思議妙行金剛句。不思議語言金剛句。不思議雜煩惱金剛句。不思議滅煩惱金剛句。不思議妙行秘密句。不思議語言秘密句。不思議雜煩惱秘密句。不思議滅煩惱秘密句。如是一切悉應修學。善男子。舉要言之。應普修一切菩薩行。了法平等故。應普化一切眾生界。善巧調伏故。應普入一切無邊劫。愿力廣大故。應普生一切諸有趣。示現受生故。應普知一切三世智。隨順覺悟故應普行一切諸佛法究竟體同故應普凈一切諸佛剎平等莊嚴故。應普滿一切菩薩愿。圓滿一體故。應普供一切諸如來。勝愿現前故。應普同一切菩薩愿。一性平等故。應普事一切善知識。志求種種諸菩薩行。為令彼心生歡喜故。  
大方廣佛華嚴經普賢菩薩行愿品卷第三十三 入不思議解脫境界普賢行愿品  
　　復次善男子。汝因此故。求善知識。勿于身心而生疲倦。見善知識。勿生厭足。請問善知識。勿憚勞苦。親近善知識。勿懷退轉。供養善知識。無令間斷。隨順善知識教誨。不應違逆。于善知識所有功德。不應疑惑。聞善知識演說出離門。應生決定。見善知識隨順煩惱行。勿生嫌怪。于善知識所生深信心不應變改。何以故。善男子。菩薩因善知識。聞一切菩薩行。因善知識。成就一切菩薩功德。因善知識。出生一切菩薩大愿。因善知識。引發一切菩薩善根。因善知識。積集一切。菩薩助道法。因善知識。開發一切菩薩法光明。因善知識。成就一切菩薩出離門。因善知識。修學一切菩薩清凈戒。因善知識。安住一切菩薩功德法。因善知識。清凈一切菩薩自性心。因善知識。發明一切菩薩堅固志。因善知識。具足一切菩薩陀羅尼辯才門。因善知識。能生一切菩薩清凈藏。因善知識。出現一切菩薩智光明。因善知識。獲得一切菩薩增上愿。因善知識。得與一切菩薩同一愿。因善知識。聽聞一切菩薩殊勝法。因善知識。得到一切菩薩秘密處。因善知識。得至一切菩薩法寶洲。因善知識。得增一切菩薩善根芽因善知識。增廣一切菩薩智慧海。因善知識。守護一切菩薩深密藏。因善知識。任持一切菩薩福德聚。因善知識。清凈一切菩薩受生道。因善知識。領受一切菩薩正法云。因善知識。游入一切菩薩出。世道。因善知識。發起一切菩薩大歡喜。因善知識。獲得一切如來菩提果。因善知識。攝取一切菩薩妙行。因善知識。開敷一切菩薩功德。因善知識。往一切方聽受妙法。因善知識。演說一切菩薩心。因善知識。成就一切菩薩大慈力。因善知識。出生一切菩薩大悲力。因善知識。攝持一切菩薩自在力。因善知識。出生一切菩薩菩提分。因善知識。能作一切菩薩利益事。  
　　善男子。一切菩薩。由善知識任持。不墮惡趣。由善知識成就。自在受生。由善知識顯示。得宿住智。由善知識開發。知一切劫。由善知識攝受。不退大乘。由善知識觀察。不毀犯菩薩戒。由善知識守護。不隨逐惡知識。由善知識養育。不退失菩薩法。由善知識攝取。超越凡夫地。由善知識教誨。不入二乘地。由善知識引發。得出離世間。由善知識覆護。能不染世法。由善知識撫育。修一切菩薩行。心不散亂。由善知識發起。辨一切助道具。心不退屈。由善知識勢力。不為業惑之所碎壞。由善知識任持。不為諸魔之所恐怖。由善知識被忍辱甲。能受一切惡言毀辱。由善知識安慰。于世苦樂心無憂喜。由善知識生長。能滅諸憍慢常愛樂法。由善知識守護。能令菩薩凈戒圓滿。由善知識威力。能了諸法心無所得。由善知識安慰。能于三界心無恐怖。由善知識教示。能知善巧出三界道。由善知識勸修。信甚深法心無厭足。由善知識教導。不為名利憍慢逼迫。由善知識演說。得宿住智知過去因。由善知識加持。于未來際而得善巧。由善知識能生。得善巧智知三世等。由善知識攝受。能轉眾生依正業報。由善知識普守護。能內懷慚愧具足眾善。由善知識隨順力。能和顏軟語引導眾生。由善知識修行力。能離一切斷常諸見。由善知識隨順守護。能遠離利衰毀譽等法。由善知識顯示。不說己能。贊他功德。由善知識巧示。能勤修習菩提分法。由善知識決擇。能演契經甚深理趣。由善知識勸修。能愛樂成就頭陀功德。由善知識先導。于諸空法而得善巧。  
　　善男子。由依止承事善知識故。能增長一切菩薩摩訶薩無量無邊菩提分法。何以故。善男子。善知識者。能清凈諸惡法。能退舍諸蓋纏障。能散滅無明黑暗云能解散一切諸見縛。能引出生死大苦城。能舍離決定住著處。能裂壞一切惡魔網。能拔除一切苦毒箭。能出離無明深林。能超過邪見曠野。能越度諸有瀑流。能拔出愛欲淤泥能不入諸邪惡道。能顯示菩提路。能令安住不放逸。能引至修行處。能清凈一切智性道。能令增長智慧眼。能令長養菩提心。能令發起大悲意。能說一切菩薩行。能誨示一切波羅蜜。能安置一切菩薩地能令獲得諸忍門。能出生一切諸善根。能成辨一切助道具。能施與一切大功德。能令普到一切如來所。能顯示一切功德法。能勸修一切勝利益。能策勵一切所修道。能顯示永出生死門。能杜絕一切諸邪徑。能令趣入真實道。能以法光普照耀。能以法雨普潤澤。能令尊重師長離諸懶惰能令入白凈法心無厭足。  
　　善男子。善知識者。如軌范師。能以善語而誨示故。善知識者。猶如伴侶。住阿蘭若不舍離故。善知識者。如勝神通。能現種種諸自在故。善知識者。如金剛劍。能截煩惱及隨眠故。善知識者。如親教師。能為懺除五犯罪故。善知識者。如勝靜慮。能滅一切隨煩惱故。善知識者。如摩尼鏡。令現前證宿住智故。善知識者猶如橋梁。能令超度諸有流故。善知識者。能斷疑網。業異熟中善決斷故。善知識者。能善安處。令速入于不退地故。善知識者。能令深信。微細業果如自見故。善知識者。善能勸修。毀呰一切不善法故。善知識者。是智慧眼。一切法中不執著故。善知識者。心如明燈。順本覺性而覺了故。善知識者。如說道者。為大丈夫處會說故。善知識者。能舍惡友。不入惡人之住處故。善知識者。舍不律儀。能令增長善律儀故。善知識者。能教時語。隨眾生根而發言故。善知識者。勸隨順修。令舍衣食攝眾生故。善知識者。為先導師。令如所說而修行故。善知識者。令其深入等持等至皆深入故。善知識者。猶如良醫。能于飲食知節量故。善知識者。如瑜伽師。能令趣入相應行故。善知識者。能為顯示。令見菩薩勝境界故。善知識者。能為覺悟。令于諸法覺本性故。善知識者。能為安慰。令諸眾生無憂惱故。善知識者。猶如罥索。能攝眾生入佛智故。善知識者。如得王印。于一切法無障礙故。善知識者。為能引發。令諸眾生趣種智故。善知識者。為法園苑。是諸菩薩愛樂處故。善知識者。如威猛將。摧伏一切諸魔軍故。善知識者。為大明咒。能除一切諸苦厄故。善知識者。猶如大船。超過生死至彼岸故。善知識者。如如意珠。能令所愿皆圓滿故。善知識者。能為救護。于諸惡道救眾生故。善知識者。為先導相。修佛十八不共法故。善知識者。如莊嚴具。莊嚴一切凈法身故。善知識者。如妙瓔珞。莊嚴發心諸佛子故。善知識者。猶如長子。能紹佛種使不斷故。善知識者。如賢德瓶。圓滿諸佛智功德故。善知識者。如凈摩尼。能清一切垢濁心故。善知識者。如清凈戒。能令三業皆清凈故。善知識者。猶如關鑰。能開一切解脫門故。善知識者。猶如大路。行佛智行所行處故。善知識者。是佛境界。非諸二乘境界地故。善知識者。如正智教。非是三乘所知境故。善知識者。如等流果。從諸種智。同類生故。善知識者。如明凈眼。能示眾生夷險道故。善知識者。如陀羅尼。能持修學諸眾生故。善知識者。為能發起。發起一切智慧明故。善知識者。為能斷滅。斷滅一切無明闇故。善知識者。如最勝藥。能除眾生諸惑病故。善知識者。如無盡藏。充滿眾生種種愿故。善知識者。如善方便。善巧證得諸佛地故。善知識者。猶如門戶。少欲知足所行道故。善知識者。如能作業。能令勤修清凈業故。善知識者。如說道者。遠離險難諸因緣故。善知識者。猶如止觀。息滅一切渴愛法故。善知識者。為說慧者。令入甚深無生義故。善知識者。能為照明。令見因果不失壞故。善知識者。如閑靜地。能靜其心修習道故。善知識者。為示道者。引詣如來集會所故。善知識者。猶如日月。能為照明甚深法故。善知識者。如軌范師。能為分別微細智故。善知識者。為能覺悟。令悟諸法如夢幻故。善知識者。為勝儀范。隨順眾生常護他故。善知識者。能知世智。去來語默心無亂故。善知識者。厭不善心。性自覺悟遠愚迷故。善知識者。承奉尊長。無我無人及懶惰故。善知識者。銷滅諸惑。觀自他身不可得故。善知識者。具覺悟智。隨順覺知世出世故。善知識者。離無益事。能令自他超諸有故。善知識者。為真實智。普知一切生滅體故。善知識者。無得無憂。觀察過去自業體故。善知識者。住頭陀行。以菩薩法常洗滌故。善知識者。得義無礙。覺悟差別真實體故。善知識者。不求贊美。不顯己德益尊敬故。善知識者。具妙忍智。于自業果深覺悟故。善知識者。遠離在家。不以利養而親近故。善知識者。住遠離行。舍無義語近真實故。善知識者。修行正境。常勤修習四念住故。善知識者。善巧問答。于諸問答無不知故。善知識者。能摧異論。善能安立摧邪見故。善知識者。不厭貧窮。于彼能生慈愍心故。善知識者。能為法攝真實法中令深入故。善知識者。能以財攝。令諸眾生修善行故。善知識者。常修知足。厭離守護諸過失故。善知識者。贊嘆凈戒。于諸種種甚深戒果能體解故。善知識者。訶責破戒。謂于種種破戒過失深覺悟故。善知識者。能具足戒。謂無諂誑如理受持正念知故。善知識者。能善觀察。于善不善一切法中勤請問故。善知識者。能為先導。勸諸眾生于佛菩提令勤修故。善知識者。住不退轉。舍四顛倒知倒性故。善知識者。住真實相。普知諸法皆無相故。善知識者。住真實解。謂知識滅名色等法皆不生故。善知識者。得無所畏。謂覺諸佛甚深法門體相用故。善知識者。凈戒住處。謂于菩薩戒身戒相智普知故。善知識者。深入定門。謂離欲泥住三昧故。善知識者。心無垢濁。謂離蓋纏住凈心故。善知識者。得諸總持。謂如實演說心無著故。善知識者。知甚深門。謂能普入法本性故。善知識者。信心住處。住諸善法根本處故。善知識者。住寂靜教。謂普除滅諸渴愛故。善知識者。住正直道。謂能普知苦無我故。善知識者。住菩薩地。謂于十地普了知故。善知識者。是智慧地。謂于諸法無迷惑故。善知識者。是諸佛地。謂能出生菩薩法故。善知識者。住真實道。一切二乘不能知故。善知識者。得無盡辯。能說如實知見體故。善知識者。善離憂惱。知生死苦本無我故。善知識者。非文字境。知語言道不可得故。善知識者。住無生法。謂知識性不可得故。善知識者。是能寂靜。謂能除滅諸煩惱故。善知識者。能滅邪見。謂能安住正見中故復次善男子。善知識者。猶如慈母。出生一切佛種性故。善知識者。猶如嚴父。廣大利益親付囑故。善知識者。猶如乳母。守護不令作惡法故。善知識者。猶如教師。示諸菩薩所應學故。善知識者。猶如善導。能示甚深波羅蜜故。善知識者。猶如良醫。能治種種煩惱病故。善知識者。猶如雪山。增長一切種智藥故。善知識者。猶如勇將。殄除一切諸恐怖故。善知識者。猶如船師。令度生死大瀑流故。善知識者。猶如商主。令到一切智寶洲故。善男子。汝今若能如是作意。正念思惟。當得親近諸善知識。復次善男子。汝承事一切善知識。應發如大地心。平等荷負無疲倦故。汝應于善知識。發如金剛心。平等志愿不可壞故。汝應于善知識起如鐵圍山心。一切諸苦無能動故。汝應于善知識起給侍心。所有教令皆隨順故。汝應于善知識起弟子心。所有訓誨無違逆故。汝應于善知識發如僮仆心。不厭一切諸作務故。汝應于善知識起如大火心。焚燒一切諸煩惱故。汝應于善知識生如傭作人心。隨所教命無違逆故。汝應于善知識生除糞人心。舍離一切憍慢心故。汝應于善知識起如大水心。洗除一切煩惱垢故。汝應于善知識發如大風心。摧壞眾生我慢山故。汝應于善知識發如虛空心。于五欲境無障礙故。汝應于善知識發如巨海心。諸功德寶皆圓滿故。汝應于善知識發如滿月心。令滿清涼白凈法故。汝應于善知識發如師子心。游行住處搏噬諸魔惡禽獸故。汝應于善知識發如良馬心。隨人到處遠離惡性故。汝應于善知識發如牛王心。利益眾生無厭倦故。汝應于善知識發如沙門心。正命自居離邪諂故。汝應于善知識發如蓮華心。戒慧清凈不染欲泥故。汝應于善知識發如商主心。引導令至佛智城故。汝應于善知識發如大車心。運載重擔忘恩報故。汝應于善知識發如調順象心。恒事伏從無卒暴故。汝應于善知識發如山王心。任持一切無傾動故。汝應于善知識發如良犬心。常于本主無嗔害故。汝應于善知識發如旃荼羅心。常自輕賤無人我故。汝應于善知識發如犗牛心。恒思順行無威怒故。汝應于善知識發近住心。隨順師長常尊重故。汝應于善知識發如舟船心。運度往來無疲倦故。汝應于善知識發如橋梁心。濟度眾生到彼岸故。汝應于善知識發如孝子心。承事供養順顏色故。汝應于善知識發如王子心。遵王教令無違犯故。  
　　復次善男子。應于自身生病苦想。于善知識生醫王想。于所說法生良藥想。于所修行生除病想。又善男子。應于自身生遠行想。于善知識生導師想。于所說法生正道想。于所修行生遠達想。又善男子。應于自身生求度想。于善知識生船師想。于所說法生舟楫想。于所修行生到岸想。又善男子。應于自身生農夫想。于善知識生龍王想。于所說法生時雨想。于所修行生成熟想。又善男子。應于自身生貧窮想。于善知識生毗沙門想。于所說法生財寶想。于所修行生富饒想。又善男子應于自身生弟子想。于善知識生良師想。于所說法生技藝想。于所修行生解了想。又善男子。應于自身生恐怖想。于善知識生勇健想。于所說法生兵仗想。于所修行生除怨想。又善男子。應于自身生商人想。于善知識生導師想。于所說法生珍寶想。于所修行生得寶想。又善男子。應于自身生兒子想。于善知識生父母想。于所說法生家業想。于所修行生紹繼想。又善男子。應于自身生王子想。于善知識生大臣想。于所說法生王教想。于所修行生智慧想。住王城想。冠王冠想。系王繒想。善男子。汝應發如是心。作如是意。親近承事于善知識。何以故。一切菩薩。以如是心。近善知識。令其志愿永得清凈故。  
　　復次善男子。菩薩因善知識。常能增長一切善根。譬如雪山生長藥草。因善知識。成佛法器。譬如大海吞納眾流。因善知識。成功德處。譬如大海出生眾寶。因善知識。凈菩提心。譬如猛火能煉真金。因善知識出諸世間。如須彌山出于大海。因善知識。不染世法。譬如蓮華不著塵水。因善知識不受諸惡。譬如大海不宿死尸。因善知識增長白法。譬如白月漸次圓滿。因善知識照明法界。譬如盛日照四天下。因善知識增長大愿。譬如父母養育嬰兒。善男子。我今略說。菩薩若能勤求隨順善知識教。即得成就十不可說不可說百千億那由他功德。清凈十不可說不可說百千億那由他深心。增長十不可說不可說百千億那由他菩薩根。具足十不可說不可說百千億那由他威德力。斷除十不可說不可說百千億阿僧祇菩薩障礙。超越十不可說不可說百千億阿僧祇魔境。深入十不可說不可說百千億阿僧祇法門。圓滿十不可說不可說百千億阿僧祇助道。修習十不可說不可說百千億阿僧祇妙行。發起十不可說不可說百千億阿僧祇大愿。善男子。我復略說。一切菩薩行。一切菩薩波羅蜜。一切菩薩所住地。一切菩薩安忍門。一切菩薩三昧門。一切菩薩神通智。一切菩薩總持門。一切菩薩回向智。一切菩薩四無量。一切菩薩廣大愿。一切菩薩普遍成就。一切佛法。如是皆由善知識力。而得圓滿。以善知識而為根本。從善知識來。依善知識生。依善知識長。依善知識住。善知識為因緣。善知識能發起。  
　　爾時善財童子。白言圣者。我今已知一切善法從善知識生。云何能于諸善知識善法之中。速得圓滿。速得清凈。得不退失。時德生童子有德童女。告善財言有二種戒。具足受持。則得圓滿善知識法。何等為二。一菩薩戒。二別解脫戒。持是二戒。則能圓滿善知識法。如佛所說。自不持戒。令他持戒。自未調伏。令他調伏。無有是處。若諸菩薩。具足圓滿頭陀功德。如是二戒。悉得清凈。不失善法。善財童子。白言圣者。云何名為頭陀功德。童子童女。告善財言。善男子。言頭陀者。謂諸菩薩十二頭陀。何等十二。第一納衣。善男子。云何納衣。若諸菩薩具十種法。則得圓滿成就納衣。何等為十。一者勤修令得堅固。二者令心常自謙下。三于身心無有疲厭。四于衣服心不染著。五者常樂堅固遠離。六者成就堅固功德。七不自顯殊勝德行。八于他人不起輕慢。九者護持凈戒圓滿。十者堪任一切親近。善男子。此是菩薩住凈信心具足圓滿。由此心故。聞說如來清凈言教。不惜身命。勤修佛法。不破不毀。以勤修故。身心不動。令于所得堅固成就。以心堅固常自謙下。心謙下故。成就無我。得無我已。心無憍慢。得無慢心謙下力故。人所棄者悉收取之。浣染成衣。遠離煩惱。心無厭惡。亦無貪著。但取資身。以御寒暑。修行道業。余無所顧。于此納衣。不見過失。不念粗弊。但見納衣所有功德。離貪欲者。乃服此衣。服此衣者。心無煩惱。是諸圣種。順菩薩行。諸佛如來之所贊嘆。由此因緣。不自貢高。不貢高故。不嫌他人。離高嫌故。凈戒圓滿。戒圓滿故。堪任親近諸佛菩薩之所護念。諸天人王。及剎帝利。婆羅門等。城邑聚落。一切見聞。無不歡喜恭敬禮拜。咸共贊美稱揚其德。而作是言。我等有福。感如是人居此國土。同梵行者。咸皆歡喜。善男子。是為菩薩具足十法圓滿成就納衣功德。  
　　復次善男子。菩薩有十種法具足圓滿成就三衣。何等為十。一者成就知足。二者成就少欲。三者離于多求。四者離諸積聚。五者遠離喪失。六者遠離身苦。七者遠離心憂。八者遠離于惱。九者遠離取舍。十者向漏盡道。善男子。如是菩薩心少欲故。趣得三衣。無所揀別。成就喜足。得喜足已。遠離多求。離多求故。無諸積聚。離積聚故不怖喪失。無喪失故身得無苦。身無苦故心亦無憂。心無憂故遠離于惱。惱不生故遠于取舍。遠取舍故向漏盡道。善男子。是為菩薩具足十法圓滿成就三衣功德。  
　　復次善男子。菩薩有十種法具足圓滿。而得成就不隨染衣。何等為十。一者不隨貪欲所行。二者不隨嗔恚所行。三者不隨愚癡所行。四者不隨忿怒所行。五者不隨很戾所行。六者不隨嫉妒所行。七者不隨慳吝所行。八者不隨憍慢所行。九者不隨名稱贊譽眷屬所行。十者不隨親近供養財利所行。善男子。由此不隨貪等行故。不為四魔之所屈伏。遇諸毀辱。心不怯弱。設有尊重。亦不貢高。由此名為心不隨順諸染惑行。善男子。是為菩薩具足十法圓滿成就不隨染衣妙行功德復次善男子。菩薩有十種法。具足圓滿。則得成就依常乞食。何等為十。一者慈心攝取。二者次第行乞。三者不自生惱。四者成就知足。五者普共分食。六者不嗜美食。七者飲食知量。八者疾得善法。九者愿滿善根。十者離和合相。善男子。云何菩薩慈心攝取。乃至遠離諸和合相。善男子。若時菩薩。見諸苦惱逼迫眾生。乏少善根。為欲圓滿彼善根故。隨順眾生。慈心攝取。菩薩為順平等慈心次第行乞。于行乞時。若至城邑。齊整威儀。善攝諸根。一心不亂。諦視徐行。無踰七步。正念安住。于善法中。不選高門。不棄微賤。除惡律儀旃荼羅等。為護譏嫌。悉不應往。若以慈心。平等攝取。究竟不舍。菩薩隨順次第乞時。不自生惱。設不得食。亦不生嗔。菩薩如是成就知足。隨與而取。不擇精粗。菩薩如是次第乞已。持至佛前。或塔廟前。以尊重心。恭敬供養。供養畢已。還本所居。分為四分。取第一分。待同梵行。以第二分。施諸貧苦。以第三分。施諸囚系。以第四分。然自充食。于所食中。亦不貪嗜。但念于身作除病想。乃至為令身得安住。受飲食時。不令太少。以自虛羸。妨修善業。亦不過多。令身困重增長睡眠。因此食故。能勤精進。疾得善法。菩薩為欲圓滿一切菩提分法諸善根故。又應遠離取和合相。離是相已離于我執。成就無我。乃至自身內外血肉。一切財物。不生吝惜。能與眾生共所受用。善男子。是為菩薩具足十法圓滿成就依常乞食妙行功德。復次善男子。菩薩有十種法。具足圓滿。則得成就常一坐食。何等為十。一者如諸菩薩。一坐道場。二者降伏魔怨。心不移動。三者于出世定。成就不動。四者于出世慧。成就不動。五者于出世智。成就不動。六者于諸法空。成就不動。七者于證真道。成就不動。八者于真實際。成就不動。九者于如如性。成就不動。十者于一切智成就不動。善男子。此一坐者。謂一法坐。菩薩依彼而得不動故。說菩薩成就一坐。善男子。是為菩薩具足十法圓滿成就常一坐食妙行功德。  
大方廣佛華嚴經普賢菩薩行愿品卷第三十四 入不思議解脫境界普賢行愿品  
　　復次善男子。菩薩具十種法。則得圓滿成就一食。何等為十。一者成就食時性不貪求。二者成就食時性無染著。三者隨得食時常知止足。四者恒依時食不墮非時。五者若為利養悉不應食。六者若得甘美亦不應食。七者若見他食亦不生嗔。八者見他食時亦無慳妒。九者乃至命盡亦常一食。十者于所食時當起藥想。善男子。是為十法成就一食妙行功德。  
　　復次善男子。菩薩具十種法。則得圓滿阿蘭若法。何等為十。一者成就久修梵行。二者成就清凈律儀。三者成就諸根不亂。四者成就常樂多聞。五者成就一切處力。六者成就遠離我執。七者成就不計著身。八者成就常樂遠離。九者成就正法現前。十者成就樂于獨處。善男子。云何菩薩久修梵行。乃至成就樂于獨處善男子。如是菩薩。得出家已。于諸如來所說教中。具足三輪戒印清凈。于諸戒中。獲得善巧。不由他教。能自開解。所謂隨義善巧而能修行。隨文善巧受持不忘。于出要道善巧隨順。于五犯聚善巧悔除隨所行住。離諸犯境。于諸惡人。心常怖畏。乃至小罪亦不覆藏。于諸學處。有罪無罪。悉能了知。知如是等業之久近。墮三惡趣。復生人天。如是菩薩。善調六根。令無動亂。以是方便。住阿蘭若。居無惱害。無過難處。不親一切居人境界。不遠城邑。乞食便易。藥草滋茂。清凈泉流。遠惡禽獸。空閑寂靜。依如是處而為居止。于所習誦。應自精勤。諷誦之時。調其氣息。聲離高下。心不外緣。專想憶持。思惟文義。離諸惛掉。止觀相應。若見大臣婆羅門等來至其所。當于來者起愛敬心。先意問訊命令安坐。觀其根性為說正法。咸令歡喜信受修行。若見國王。應善迎奉。方便承意。作如是言。唯愿大王。就此敷座。王既坐已。請其所欲。一切供給。或時彼王心無信樂。應以善言贊美王德。我觀大王。妙得善利。今王境內。持戒多聞一切沙門。及婆羅門。良祐福田。悉于中住。以王威力。一切盜賊不來侵擾。由王德化。一切惡獸悉皆遠離。王聞語已。歡喜踴躍。諸根調伏。其心寂靜。堪任法器。當為宣說種種正法。或為演說厭生死法。或為演說如來功德。廣大自在甚深妙法。如是一切皆令歡喜。菩薩成就如是多聞一切處力堪修正行。菩薩成就自利利他。遠離一切我執煩惱。菩薩成就不計著身于阿蘭若心無恐怖。菩薩成就常樂遠離。住阿蘭若其心寂靜。菩薩成就正法現前。于諸世間悉皆舍離。菩薩成就樂于獨處。猶如野鹿無鹿恐怖。善男子。是為菩薩具足十法圓滿成就住阿蘭若妙行功德。  
　　復次善男子。菩薩具十種法。則得成就樹下而坐。何等為十。一者不近村邑聚落。二者不依太遠城邑。三者不依荊棘之處。四者不依多毒草處。五者不依無枝葉樹。六者不依多猿狖處。七者不依眾鳥集處。八者不依惡獸住處。九者不依近怨賊處。十者不依造作非法惡律儀處。如是等處悉不應依。能令身心安隱喜樂。可修善行即應安住。善男子。是為菩薩具足十法圓滿成就樹下而坐妙行功德。  
　　復次善男子。菩薩具十種法。則得圓滿露地而坐。何等為十。一者隨寒熱雨。不擇溫涼。二者不依墻壁。三者不依樹林。四者不依草[卄/積]。五者不依危險。六者寒不覆障。七者雨不覆蓋。八者熱不覆障。九者風不覆障。十者若有病苦。得居房舍。菩薩應當作如是念。若于露坐。正念現前。隨所修行。速除煩惱。隨順佛說頭陀功德。我當勤求而得圓滿。設住房舍。不生貪著。亦不應言此好彼惡。應作是念。我居寺舍。利益一切。修福眾生。露坐不能為大利益。又露地坐。但能自利。不能利他而彼菩薩。雖居房舍。晝夜常作露地坐想。善男子。是為菩薩具足十法圓滿成就露地而坐妙行功德。復次善男子。菩薩具十種法。則能成就住止冢間。何等為十。一者厭離世間想。二者死相現前想。三者初死未壞想。四者青瘀現前想。五者胮脹現前想。六者膿流敗壞想。七者禽獸食啖想。八者火焚半然想。九者肢節分離想。十者骨鎖現前想。善男子。若諸菩薩。住冢間時。于諸眾生。恒住慈心及利益心。堅持凈戒。攝護威儀。澡潔其身。不應食肉。何以故。止住寒林。應防二過。一離外道所譏毀故。二離非人得其便故。善男子。若彼菩薩。入僧伽藍。先禮佛塔及諸形像。上中下座。隨應禮拜。如是畢已。應當守護威儀法式。為住冢間。諸菩薩等。逆生死流。順圣法故。善男子。若彼菩薩。入僧伽藍。舊住比丘。應以床敷。請令就坐。菩薩審觀。若有妨難。隨事思惟。若無妨難。乃可就坐。應當如是謙下其心。善男子。是為菩薩具足十法圓滿成就住止冢間妙行功德。  
　　復次善男子。菩薩具十種法。則得圓滿成就常坐。何等為十。一者不為己身疲勞。二者不為其心熱惱。三者不為懶惰睡眠。四者不為久立不安。五者為滿菩提法聚。六者為修心一境性。七者為求正道現前。八者為欲坐菩提場。九者為欲利益眾生。十者為欲滅除煩惱。善男子。是為菩薩具足十法成就常坐妙行功德。  
　　復次善男子。菩薩具十種法。則得圓滿成就隨坐。何等為十。一者隨所遇座心不貪著。二者隨舊敷座不自施設。三者亦不教人敷設床座。四者于諸敷具不作因緣。五者遇草葉等隨時而坐。六者多毒蟲處應當遠離。七者若欲臥時右脅著地。八者心無放逸念當時起。九者系想在明順法寢息。十者為欲修行令身安樂。善男子。是為菩薩具足十法成就隨坐妙行功德。善男子。此十二種頭陀功德。菩薩修行具足成就能令一切善知識法。圓滿清凈。能于一切善知識法永無退轉。爾時善財童子。得聞如是清凈妙行頭陀功德。種種贊嘆諸善知識。種種隨順菩薩行門。及能顯示一切佛法。身心柔軟。歡喜踴躍。速疾增長愛敬之心。頂禮童子及童女足。繞無量匝。殷勤瞻仰。一心戀慕。辭退而去。  
　　爾時善財童子。善知識教。潤澤其心。正念思惟諸菩薩行。漸漸前行。向海岸國。自憶往世。經多生死不修禮敬。即時發意。深自克責。勤力而行。復憶往世。久處輪回。身心不凈。即時發意。專自治潔。愿達彼岸。復憶往世。隨順世間。作諸惡業。即時發意。正念觀察諸菩薩行。復憶往世。煩惱覆心。起諸妄想。即時發意。恒正思惟諸法實性。復憶往世。所修諸行。但為自身。即時發意。令心廣大。普及含識。復憶往世。追求欲境。常自損耗。即時發意。修行佛法。長養諸根。復憶往世。起邪思念。顛倒相應。即時發意。生正見心。起菩薩愿。復憶往世。日夜劬勞。作諸惡事。即時發意。起大精進。成就佛法。復憶往世。受五趣生。于自他身。皆無利益。即時發意。愿以其身。饒益眾生。成就佛法。發起一切眾生善根。承事一切諸善知識。恒與正愿。心共相應。如是思惟。生大歡喜。復觀此身。從無始際。常是一切生老病死。恩愛離別。眾苦之本。愿盡未來。修行一切菩薩之道。教化成熟一切眾生。見諸如來。成就佛法。游行一切諸佛剎土。承事一切善說法師。住持一切如來正教。尋求一切正法伴侶。見一切善知識。集一切諸佛法。與一切菩薩愿智身。而作因緣。作是念時。速疾增長不可思議無量善根。即于一切諸菩薩所。發起深信尊重之心。生希有想。生大師想。諸根清凈。善法增益。起一切菩薩恭敬供養。作一切菩薩曲躬合掌。生一切菩薩普見世間眼。起一切菩薩普念眾生想。入一切菩薩無量平等門。現一切菩薩無量愿化身。出一切菩薩清凈語言愿。欲莊嚴一切佛土。想見過現一切諸佛。及諸菩薩威德圓滿。于一切處。示現成道神通變化。乃至無有一毛端處。佛菩薩身。而不周遍。又得清凈一切菩薩智光明眼。見一切菩薩所行境界。其心普入十方剎網。其愿普遍虛空法界。隨順一切。盡無余處。普修一切三世平等無分別行。相續不斷。無有休息。普入一切甚深法門。如是一切。皆以信受善知識教之所致耳。善財童子。以如是尊重。如是供養。如是稱贊。如是觀察。如是加持。如是愿力。如是想念。如是隨順。如是思惟。如是出生。遍滿無量智慧境界。于毗盧遮那莊嚴藏大樓閣前。五體投地。恭敬禮拜。暫時斂念。思惟觀察。發起甚深廣大信解。廣大愿力。變化自身。遍一切處。入智慧身。住平等門。普現其身。在于一切如來前。一切菩薩前一切善知識前。一切如來塔廟前。一切如來形像前。一切諸佛一切菩薩住處前。一切法寶堂宇前。一切聲聞辟支佛及其塔廟前。一切圣眾福田前。一切父母尊者前。一切十方眾生身前。遍一切處。皆如上說。尊重禮贊。如是充滿。一切緣中。無盡愿力。加持變化。盡未來際。遍一切處。無有休息。等虛空無邊量故。等法界無障礙故。等實際遍一切故。等如來無分別故。猶如影隨智想現故。猶如夢從思等起故。猶如像表示一切故。猶如響善緣所發故。無有生更遞興謝故。無有相應心遷動故。無有性隨緣轉變故。又決定知甚深信解。如是如是。一切諸報。皆從業起。甚深信解。如是如是。一切諸果皆從因起。甚深信解。如是如是。一切諸業。皆從習起。甚深信解。如是如是。一切如來。出興于世。皆從信起。甚深信解。如是如是。一切化現。諸供養事。皆悉從于決定解起。甚深信解如是如是。一切如來所變化佛。皆從尊重愛敬心起。甚深信解。如是如是。一切佛法從善根起。甚深信解。如是如是。一切化佛從方便起。甚深信解。如是如是。一切佛事從大愿起。甚深信解。如是如是。一切菩薩所修諸行。從回向起。甚深信解。如是如是。一切法界。廣大莊嚴。從一切智境界而起。甚深信解。離于斷見。知回向故。離于常見。知無生故。離無因見。知正因故。離顛倒見。知如實理故。離自在見。知不由他故。離自他見。知從緣起故。離諸邪見。知因果力故。離邊執見。知法界無邊故。離往來見。知如影像故。離有無見。知不生滅故。離一切法見。知空無生故。知不自在故。知愿力出生故。離一切相見入無相際故。知一切法如種生芽不失壞故。如印印文相續起故。知質如像故。知聲如響故。知境如夢故。知業如幻故。了世心現故。了果因起故。了報業集故。了知一切諸功德法。皆從菩薩善巧方便之所流故。了知一切法非法性平等現前增長成就真法界故。善財童子。入如是智。如是思惟。如是作意。端心潔念。于樓閣前。舉體投地。殷勤頂禮。不思議善根。速疾現前流注身心。清涼悅澤。然后安徐。從地而起。一心瞻仰。目不暫舍。合掌圍繞毗盧遮那普莊嚴藏廣大樓閣。經無量匝思惟作意。發起深心。曲躬恭敬。作是念言。此大樓閣是解甚深空無相愿三解脫者之所住處。此大樓閣。是于諸法了達法性無分別者之所住處。此大樓閣。是了法界本際平等無差別者之所住處。此大樓閣。是知一切諸眾生界不可得者之所住處。此大樓閣。是知一切諸法無生住滅者之所住處。此大樓閣。是不執著一切世間者之所住處。此大樓閣。是不執著一切窟宅者之所住處。此大樓閣。是不愛樂一切聚落者之所住處。此大樓閣。是不依著一切境界者之所住處。此大樓閣。是能遠離一切相者之所住處。此大樓閣。是能壞散一切妄想者之所住處。此大樓閣。是知諸法無自性者之所住處。此大樓閣。是斷一切分別業者之所住處。此大樓閣。是離一切想心意識者之所住處。此大樓閣。是于一切法不來不去不入不出者之所住處。此大樓閣。是入一切甚深般若波羅蜜者之所住處。此大樓閣。是能方便安住一切普門法界者之所住處。此大樓閣。是能寂靜息滅一切煩惱火者之所住處。此大樓閣。是以勝慧除斷一切見愛慢者之所住處。此大樓閣。是出生一切諸禪解脫等持等至三昧通明而游戲者之所住處。此大樓閣。是觀察一切諸大菩薩三昧境界者之所住處。此大樓閣。是安住一切諸如來所親近依止者之所住處。此大樓閣。是以一劫入一切劫。以一切劫入于一劫。而不壞其相者之所住處。此大樓閣。是以一剎入一切剎。以一切剎入于一剎。而不壞其相者之所住處。此大樓閣。是以一法入一切法。以一切法入于一法。而不相雜亂者之所住處。此大樓閣。是以一眾生入一切眾生。以一切眾生入一眾生。而不壞其相者之所住處。此大樓閣。是以一佛入一切佛。以一切佛入于一佛。而不壞其相者之所住處。此大樓閣是于一念中而知一切三世者之所住處。此大樓閣。是于一念中往詣一切國土者之所住處。此大樓閣。是于一切眾生前悉現其身者之所住處。此大樓閣。是心常利益一切世間者之所住處。此大樓閣。是得自在力能遍至一切處者之所住處。此大樓閣。是雖已出。一切世間。為欲教化諸眾生故。而恒于中普現其身。不舍離者之所住處。此大樓閣。是不依著一切剎土。欲為供養一切佛故。而游一切諸佛剎者之所住處。此大樓閣。是不動本處。能普往詣一切佛剎。而莊嚴者之所住處。此大樓閣。是能遍親近一切諸佛。而不起佛想者之所住處。此大樓閣。是能遍依止一切善知識。而不起善知識想者之所住處。此大樓閣。是住一切魔宮。而不耽著欲境界者之所住處。此大樓閣。是知一切心意識法。而永離一切心想見者之所住處。此大樓閣。是雖于一切眾生中而現其身。然于自他不生二相者之所住處。此大樓閣。是能普入一切世界。而于法界無差別相者之所住處。此大樓閣。是愿住未來一切劫。而于諸劫無長短想者之所住處。此大樓閣。是不離一毛端處。而普現身。隨順十方一切世界者之所住處。此大樓閣。是能演說難遭遇法者之所住處。是能安住難知解法者之所住處。是能安住甚深法者之所住處。是能安住無二法者之所住處。是能安住無相法者之所住處。是能安住無對治法者之所住處。是能安住無所得法者之所住處。是能安住無戲論法者之所住處。是能安住大慈大悲者之所住處。是已越度一切二乘所知境者之所住處。是已超過一切魔境界者之所住處。是已能于一切世法無所染者之所住處。是已能到一切菩薩所到岸者之所住處。是已能住一切如來所住處者之所住處。是雖已離一切諸相。而亦不入聲聞正位者之所住處。是雖已了諸法無生。而亦不住無生法性者之所住處。是雖已觀貪欲不凈。而不證離貪法。亦不與貪欲俱者之所住處。是雖修于慈而不證離嗔法。亦不與嗔垢俱者之所住處。是雖觀一切十二緣起。而不證離癡法。亦不與癡惑俱者之所住處。是雖住四禪。而以大悲愿力。不隨禪生者之所住處。是雖住四無量。為化眾生故。而不生于色界者之所住處。是雖修四無色定。以大悲故。而不住無色界者之所住處。是雖勤修止觀。為化眾生故。而不證明脫者之所住處。是雖行于舍。而以大悲。不舍一切化眾生事者之所住處。是雖觀于空。然不起空見者之所住處。是雖行無相。而常教化著相眾生者之所住處。是雖行無愿。而不舍菩提一切行愿者之所住處。是雖于一切業煩惱中而得自在。為欲教化成熟眾生。而現隨順業煩惱者之所住處。是雖無生死。而為化眾生。示受生死者之所住處。是雖已離一切諸趣。為化眾生。示入諸趣者之所住處。是雖行于慈。而于諸眾生。無所愛戀者之所住處。是雖行于悲。而于諸眾生。無所取著者之所住處。是雖行于喜。而觀苦眾生。心常哀愍者之所住處。是雖行于舍。而不廢舍利益他事者之所住處。是雖行九次第定。而不厭離欲界受生者之所住處。是雖知一切法無生無滅。而不于實際作證者之所住處。是雖入三解脫門。而不取聲聞解脫者之所住處。是雖觀四圣諦。而不住小乘圣果者之所住處。是雖觀甚深緣起。而不住究竟寂滅者之所住處。是雖修八圣道。而不求永出世間者之所住處。是雖超凡夫地。而不墮聲聞辟支佛地者之所住處。是雖觀五取蘊。而不永滅諸蘊者之所住處。是雖超出四魔。而不分別諸魔境界者之所住處。是雖不著六處。而不永滅六處者之所住處。是雖安住真如。而不墮實際者之所住處。是雖說一切乘。而不舍大乘者之所住處。此大樓閣。是住如是一切無量諸功德者之所住處。爾時善財童子。合掌瞻仰。恭敬一心。而說偈言。  
　　此是大悲清凈智　　利益世間慈氏尊 
　　灌頂地中佛長子　　隨順思惟入佛境 
　　一切名聞諸佛子　　住大智境解脫門 
　　游行法界心無著　　此無等者之住處 
　　施戒忍進禪智慧　　方便愿力及神通 
　　如是大乘諸度法　　悉具足者之住處 
　　智慧廣大如虛空　　普知三世一切法 
　　無礙無依無所取　　了諸有者之住處 
　　善能解了一切法　　無性無生無所依 
　　如鳥飛空得自在　　此無所畏之住處 
　　了知三毒真實性　　分別因緣虛妄起 
　　亦不厭彼而求出　　此寂靜人之住處 
　　三解脫門八圣道　　諸蘊處界及緣起 
　　悉能觀察不趣寂　　此善巧人之住處 
　　十方國土及眾生　　以無礙智咸觀察 
　　了性皆空不分別　　此寂滅人之住處 
　　普行法界悉無礙　　而求行性不可得 
　　如風行空無所行　　此無依者之住處 
　　普見惡道群生類　　受諸楚毒無所歸 
　　放大慈光悉除滅　　此哀愍者之住處 
　　見諸眾生失正道　　譬如生盲踐畏途 
　　引其令入解脫城　　此大導師之住處 
　　見諸眾生入魔網　　生老病死常逼迫 
　　令其解脫得慰安　　此勇健人之住處 
　　見諸眾生嬰惑病　　而興廣大悲愍心 
　　甘露智藥以除滅　　此大醫王之住處 
　　見諸眾生沒有海　　沉淪憂迫受眾苦 
　　大悲法船以救之　　此善度者之住處 
　　見諸眾生在惑海　　能發菩提妙寶心 
　　悉入其中而拔濟　　此善漁人之住處 
　　恒以大愿慈悲眼　　普觀一切諸眾生 
　　從諸有海而拔出　　此妙翅王之住處 
　　譬如日月在虛空　　一切世間靡不燭 
　　愿智光明亦如是　　此照世者之住處 
　　菩薩為化一眾生　　普盡未來無量劫 
　　如為一人一切爾　　此救世者之住處 
　　于一剎土化眾生　　盡未來劫無休息 
　　如于一剎十方然　　此堅固意之住處 
　　十方諸佛所說法　　一坐普受咸令盡 
　　盡未來劫志無厭　　此智海人之住處 
　　遍游一切世界海　　普入一切道場海 
　　供養一切如來海　　此修行者之住處 
　　修行一切妙行海　　發起無邊大愿海 
　　如是經于眾劫海　　此功德者之住處 
　　一毛端處無量剎　　佛眾生劫不可說 
　　如是明見靡不周　　此無礙眼之住處 
　　一念普攝無邊劫　　國土諸佛及眾生 
　　福智無礙波羅蜜　　此具德人之住處 
　　十方佛剎碎為塵　　一切大海以毛滴 
　　菩薩發愿數如是　　此無礙者之住處 
　　成就總持三昧門　　大愿諸禪及解脫 
　　一一皆住無邊劫　　此真佛子之住處 
　　無量無邊諸佛子　　種種說法度眾生 
　　亦說世間眾技藝　　此修行者之住處 
　　成就神通方便智　　修行如幻妙法門 
　　十方五趣悉現生　　此無礙者之住處 
　　菩薩始從初發心　　具足修行一切行 
　　化身無量遍法界　　此神力者之住處 
　　一念成就菩提道　　普作無邊智慧業 
　　世情思慮悉發狂　　此難量者之住處 
　　成就神通無障礙　　游行法界靡不周 
　　其心未嘗有所得　　此凈慧者之住處 
　　菩薩修行無礙慧　　入諸國土無所著 
　　以無二智普照明　　此無我者之住處 
　　了性如空平等智　　本來寂靜無所依 
　　常行如是境界中　　此離垢人之住處 
　　普見群生受眾苦　　發大仁慈智慧心 
　　愿常利益諸世間　　此悲愍者之住處 
　　佛子住于此　　普現眾生前 
　　猶如日月輪　　遍除生死暗 
　　佛子住于此　　普順眾生心 
　　變現無量身　　充滿十方剎 
　　佛子住于此　　遍游諸世界 
　　一切如來所　　無量無數劫 
　　佛子住于此　　稱量佛境界 
　　無量無數劫　　其心無厭倦 
　　佛子住于此　　念念入三昧 
　　一一三昧門　　闡明諸佛境 
　　佛子住于此　　悉知一切剎 
　　無量無數劫　　眾生佛名號 
　　佛子住于此　　一念攝諸劫 
　　遠離諸妄想　　隨順于眾生 
　　佛子住于此　　修習諸三昧 
　　一一心念中　　了知三世法 
　　佛子住于此　　結跏身不動 
　　普現一切剎　　諸趣利眾生 
　　佛子住于此　　飲諸佛法海 
　　深入智慧海　　具足功德海 
　　佛子住于此　　悉知諸剎數 
　　世數眾生數　　佛不思議數 
　　佛子住于此　　一念悉能了 
　　一切三世中　　國土之成壞 
　　佛子住于此　　普知佛行愿 
　　菩薩所修行　　眾生根性欲 
　　佛子住于此　　見一極微中 
　　無量剎道場　　眾生及諸劫 
　　如一極微內　　一切微悉然 
　　種種咸具足　　處處皆無礙 
　　佛子住于此　　普觀一切法 
　　眾生剎及世　　無起無所有 
　　觀察眾生等　　法等如來等 
　　剎等諸愿等　　三世悉平等 
　　佛子住于此　　教化諸群生 
　　供養諸如來　　思惟諸法性 
　　無量千萬劫　　所修愿智行 
　　廣大不可量　　稱揚莫能盡 
　　彼諸大勇猛　　所行無障礙 
　　安住于此中　　我合掌敬禮 
　　諸佛之長子　　圣德慈氏尊 
　　我今恭敬禮　　愿垂顧念我  
大方廣佛華嚴經普賢菩薩行愿品卷第三十五 入不思議解脫境界普賢行愿品  
　　爾時善財童子。以如是等一切菩薩無量稱揚贊嘆之法。贊毗盧遮那莊嚴藏大樓閣中諸菩薩已。于樓閣前。恭敬頂禮。住立一心。曲躬合掌。渴仰欲見彌勒菩薩。親近供養。乃見彌勒菩薩。從樓閣外別處而來。無量天龍夜叉乾闥婆阿修羅迦樓羅緊那羅摩睺羅伽人非人等。釋梵護世。及本生處內外親戚。無量眷屬。婆羅門眾。及余無數百千眾生。前后圍繞。而共來向大樓閣所。善財見已。歡喜踴躍。即前作禮。五體投地。時彌勒菩薩。觀察善財。指示大眾。嘆其真實無量功德。而說偈言。  
　　汝等觀善財　　智慧心清凈 
　　為求菩提行　　而來親近我 
　　善來圓滿慈　　善來清凈悲 
　　善來寂滅眼　　修行無懈倦 
　　善來清凈意　　善來廣大心 
　　善來不退根　　修行無懈倦 
　　善來不動行　　常求善知識 
　　了世心無染　　調伏諸群生 
　　善來行妙道　　善來住功德 
　　善來趣佛果　　與世為依怙 
　　善來德為體　　善來法所滋 
　　善來無邊行　　世間難可見 
　　善來離迷惑　　處世如蓮華 
　　利衰毀譽等　　一切無分別 
　　善來施安樂　　調柔堪受化 
　　諂誑嗔慢心　　一切悉除滅 
　　善來真佛子　　普詣于十方 
　　增長諸功德　　調柔無懈倦 
　　善來三世智　　遍知一切法 
　　普生功德藏　　修行不疲厭 
　　文殊德云等　　一切諸佛子 
　　展轉令汝來　　示汝無礙處 
　　具修菩薩行　　普攝諸群生 
　　廣大不思議　　今來至我所 
　　為求諸如來　　清凈之境界 
　　問諸廣大愿　　而來至我所 
　　去來現在佛　　所成諸行業 
　　汝欲皆修學　　而來至我所 
　　汝于善知識　　欲求微妙法 
　　欲受菩薩行　　而來至我所 
　　汝念善知識　　諸佛所稱嘆 
　　令汝成菩提　　而來至我所 
　　汝念善知識　　生我如父母 
　　養我如乳母　　增長菩提分 
　　如醫療眾疾　　如天灑甘露 
　　如日示正道　　如月轉凈輪 
　　如山不動搖　　如海無增減 
　　如船師濟度　　而來至我所 
　　汝觀善知識　　猶如大猛將 
　　亦如大商主　　又如大導師 
　　能建正法幢　　能示佛功德 
　　能滅諸惡道　　能開善趣門 
　　能顯諸佛身　　能守諸佛藏 
　　能持諸佛法　　是故愿瞻奉 
　　欲滿諸佛智　　欲具端正身 
　　欲生尊貴家　　而來至我所 
　　汝等觀此人　　親近善知識 
　　隨其所修學　　一切皆順行 
　　以昔福因緣　　文殊令發心 
　　隨順無違逆　　修行不懈倦 
　　父母與親屬　　宮殿及財產 
　　一切皆舍離　　謙下求知識 
　　凈治如是意　　永離世間身 
　　當生佛國土　　受諸勝果報 
　　善財見眾生　　生老病死苦 
　　為發大悲意　　勤修無上道 
　　善財見眾生　　五趣恒流轉 
　　為求金剛智　　破彼諸苦輪 
　　善財見眾生　　心田甚荒穢 
　　為除三毒刺　　專求利智犁 
　　眾生處癡暗　　盲冥失正道 
　　善財為導師　　示其安隱處 
　　忍鎧解脫乘　　智慧為利劍 
　　能于三有內　　破諸煩惱賊 
　　善財法船師　　普濟諸含識 
　　令過爾焰海　　疾至凈寶洲 
　　善財正覺日　　智光大愿輪 
　　周行法界空　　普照群迷宅 
　　善財正覺月　　白法悉圓滿 
　　慈定清涼光　　等照眾生心 
　　善財勝智海　　依于直心住 
　　菩提行漸深　　出生眾法寶 
　　善財大心龍　　升于法界空 
　　興云霔甘澤　　生成一切果 
　　善財然法燈　　信炷慈悲油 
　　念器功德光　　滅除三毒暗 
　　覺心羯邏藍　　悲胞慈為肉 
　　菩提分肢節　　長于如來藏 
　　增長福德藏　　清凈智慧藏 
　　開顯方便藏　　出生大愿藏 
　　如是大莊嚴　　救護諸眾生 
　　一切天人中　　難聞難可見 
　　如是智慧樹　　根深不可動 
　　眾行漸增長　　普蔭諸群生 
　　欲生一切德　　欲問一切法 
　　欲斷一切疑　　專求善知識 
　　欲破諸惑魔　　欲除諸見垢 
　　欲解眾生縛　　專求善知識 
　　當滅諸惡道　　當示人天路 
　　令修功德行　　疾入涅槃城 
　　當脫諸苦處　　當與安樂處 
　　斷除諸系著　　永滅三有趣 
　　當度諸見難　　當截諸見網 
　　當枯愛欲水　　當示三有道 
　　當為世依救　　當作世光明 
　　當成三界師　　示其解脫處 
　　亦當令世間　　普離諸想著 
　　普覺煩惱睡　　普出愛欲泥 
　　當了種種法　　當凈種種剎 
　　一切咸究竟　　其心大歡喜 
　　汝行極調柔　　汝心甚清凈 
　　所欲修功德　　一切當圓滿 
　　不久見諸佛　　了達一切法 
　　嚴凈眾剎海　　成就大菩提 
　　莊嚴福智海　　解脫眾生海 
　　圓滿諸行海　　汝當成覺海 
　　當到功德岸　　當生諸善品 
　　當與佛子等　　如是心決定 
　　當斷一切惑　　當凈一切業 
　　當伏一切魔　　滿足如是愿 
　　當生妙智道　　當開正法道 
　　不久當舍離　　惑業諸苦道 
　　一切眾生輪　　沉迷諸有輪 
　　汝當轉法輪　　令其斷苦輪 
　　汝當持佛種　　汝當凈法種 
　　汝能集僧種　　三世悉周遍 
　　汝當斷愛網　　汝當裂見網 
　　汝當救苦網　　當成此愿網 
　　當度眾生界　　當凈國土界 
　　當集智慧界　　當成此心界 
　　當令眾生喜　　當令菩薩喜 
　　當令諸佛喜　　當成此歡喜 
　　當見一切趣　　當見一切剎 
　　當見一切法　　當成此佛見 
　　當放破暗光　　當放息熱光 
　　當放滅惡光　　滌除三有苦 
　　當開天趣門　　當開佛道門 
　　當示解脫門　　普使眾生入 
　　當示于正道　　當絕于邪道 
　　如是勤修行　　成就菩提道 
　　當修功德海　　當度三有海 
　　普使群生海　　出于眾苦海 
　　當于眾生海　　消竭煩惱海 
　　令修諸行海　　疾入大智海 
　　汝當增智海　　汝當修行海 
　　諸佛大愿海　　汝當咸滿足 
　　汝當入剎海　　汝當觀眾海 
　　汝當以智力　　普飲諸法海 
　　當覲諸佛云　　當起供養云 
　　當聽妙法云　　當興此愿云 
　　普游三有室　　普壞眾惑室 
　　普入如來室　　當行如是道 
　　普入三昧門　　普游解脫門 
　　普住神通門　　周行于法界 
　　普現眾生前　　普對諸佛前 
　　譬如日月光　　當成如是力 
　　所行無動亂　　所行無染著 
　　如鳥行虛空　　當成此妙用 
　　譬如因陀網　　剎網如是住 
　　汝當悉往詣　　如風無所礙 
　　汝當入法界　　遍往諸世界 
　　普見三世佛　　心生大歡喜 
　　汝于諸法門　　已得及當得 
　　應生大喜躍　　無貪亦無厭 
　　汝是功德器　　能隨諸佛教 
　　能修菩薩行　　得見此奇特 
　　如是諸佛子　　億劫難值遇 
　　況見其功德　　所修諸妙道 
　　汝生于人中　　大獲諸善利 
　　得見文殊等　　無量諸功德 
　　已離諸惡道　　已出諸難處 
　　已超眾苦患　　善哉勿懈怠 
　　已離凡夫地　　已住菩薩地 
　　當滿智慧地　　速入如來地 
　　菩薩行如海　　佛智同虛空 
　　汝愿亦復然　　應生大欣慶 
　　諸根不懈倦　　志愿恒決定 
　　親近善知識　　不久悉成滿 
　　菩薩種種行　　皆為調眾生 
　　普行諸法門　　慎勿生疑惑 
　　汝具難思福　　及以真實信 
　　是故于今日　　得見諸佛子 
　　汝見諸佛子　　悉獲廣大利 
　　一一諸大愿　　一切咸信受 
　　汝于三有中　　修行成妙器 
　　是故諸佛子　　示汝解脫門 
　　非是法器人　　與佛子同住 
　　設經無量劫　　莫知其境界 
　　汝見諸佛子　　得聞如是法 
　　世間甚難有　　應生大喜慶 
　　諸佛護念汝　　菩薩攝受汝 
　　能順其教行　　善哉住壽命 
　　已生菩薩家　　已具菩薩德 
　　已長如來種　　善哉應喜慶 
　　諸佛等慈父　　菩薩等天倫 
　　菩提分親戚　　長養真實意 
　　已具菩薩種　　增長法王種 
　　已具法王德　　大喜充遍身 
　　已成最勝事　　奇特不思議 
　　不久汝皆得　　當升灌頂位 
　　如下如是種　　必獲如是果 
　　我今慶慰汝　　汝應大欣悅 
　　無量諸菩薩　　無量劫行道 
　　未能成此行　　今汝皆獲得 
　　信樂堅進力　　善財成此行 
　　若有敬慕心　　亦等如是學 
　　一切功德行　　皆從愿欲生 
　　善財已了知　　常樂勤修習 
　　如龍布密云　　必當霔大雨 
　　菩薩起愿智　　決定修諸行 
　　若有善知識　　示汝普賢行 
　　汝當好承事　　慎勿生疑惑 
　　汝于無量劫　　為欲妄舍身 
　　今為求菩提　　此舍方為善 
　　汝于無量劫　　具受生死苦 
　　不曾事諸佛　　未聞如是行 
　　汝今得人身　　值佛善知識 
　　聽受菩提行　　云何不歡喜 
　　雖遇佛興世　　亦值善知識 
　　其心不清凈　　不聞如是法 
　　若于善知識　　信樂心尊重 
　　離疑不疲厭　　乃聞如是法 
　　若有聞此法　　而興誓愿心 
　　當知如是人　　已獲廣大利 
　　汝今入此行　　最勝難思議 
　　善來于人中　　功德必成滿 
　　如是心清凈　　常得近諸佛 
　　亦近諸菩薩　　決定成菩提 
　　若入此法門　　則具諸功德 
　　永離眾惡趣　　不受一切苦 
　　不久舍此身　　往生佛國土 
　　常見十方佛　　及以諸菩薩 
　　往因今凈解　　及事善友力 
　　增長諸功德　　如水生蓮華 
　　樂事善知識　　勤供一切佛 
　　專心聽聞法　　常行勿懈倦 
　　汝是真法器　　當具一切法 
　　當修一切道　　當滿一切愿 
　　汝以信解心　　而來禮敬我 
　　不久當普入　　一切諸佛會 
　　善哉真佛子　　恭敬一切佛 
　　不久具諸行　　到佛功德岸 
　　汝當往大智　　文殊師利所 
　　彼當令汝得　　普賢深妙行  
　　爾時彌勒菩薩摩訶薩。在眾會前。稱贊善財無著境界圓滿莊嚴大功德藏。善財聞彼隨順教誨。顯示最勝。方便慰諭。歡喜踴躍。身毛皆豎。涕淚交流。悲泣哽噎。起立合掌。恭敬瞻仰。繞無量匝。以文殊師利心念力故。眾華瓔珞。種種妙寶。不覺忽然自盈其手。善財欣慶。不自勝任。即以奉散彌勒菩薩摩訶薩上。時彌勒菩薩。摩善財頂。為說偈言。  
　　善哉善哉真佛子　　普策諸根無懈倦 
　　不久當具諸功德　　猶如文殊及與我  
　　時善財童子。聞是贊已。以偈答曰。  
　　我念善知識　　億劫難值遇 
　　今得咸親近　　而來詣尊所 
　　我以文殊故　　見諸難見者 
　　彼大功德尊　　愿速還瞻覲  
　　爾時善財童子。合掌恭敬。重白彌勒菩薩摩訶薩言。大圣。我已先發阿耨多羅三藐三菩提心。而我未知菩薩云何學菩薩行。云何修菩薩道。我聞大圣。善能誘誨。唯愿慈哀。為我宣說。大圣。一切如來授尊者記。一生當得阿耨多羅三藐三菩提。若一生當得無上菩提。則已超越一切菩薩所住處。則已出過一切菩薩離生位。則已圓滿一切波羅蜜。則已深入一切諸忍門。則已具足一切菩薩地。則已游戲一切解脫門。則已成就一切三昧法。則已通達一切菩薩行。則已證得一切陀羅尼辯才。則已于一切菩薩自在中而得自在。則已積集一切菩薩助道法。則已游戲一切菩薩智慧方便。則已出生一切善巧大智神通。則已成就一切菩薩所應學處。則已清凈一切菩薩所行妙行。則已滿足一切菩薩所發大愿。則已領受一切佛所記。則已了知一切諸乘門。則已堪任一切如來所護念。則已能攝一切佛菩提。則已能持一切佛法藏。則已能受一切諸佛秘密教。則已能轉一切菩薩秘密輪。則已能為破煩惱魔軍大勇將。則已能作出生死曠野大導師。則已能作治諸惑重病大醫王。則已能于一切眾生中為最勝。則已能于一切世主中得自在。則已能于一切圣人中最第一。則已能于一切聲聞獨覺中最增上。則已能于生死海中為船師。則已能布調伏一切眾生網。則已能觀一切眾生根。則已能攝一切眾生界。則已能守護一切菩薩眾。則已能談議一切菩薩事。則已能往詣一切如來所。則已能住止一切如來會。則已能現身一切眾生前。則已能知一切諸法如幻焰。則已能觀一切諸法如影像。則已能于一切世法無染著。則已能了一切諸法無生性。則已能凈一切菩薩身口意。則已能以金剛定破一切魔。則已能知一切白凈法本生處。則已能悟一切相不動性。則已能行波羅蜜不退轉。則已能觀一切法無常苦空無我。則已能起一切佛地諸善根。則已能修三十七品瑜伽行。則已于一切菩薩境界到彼岸。則已普知一切煩惱性寂滅。則已能住金剛三昧不可傾動。則已能了住三世心皆不可得。則已能證不動如山菩提心。則已能于一切世法無所著。則已能超越一切魔境界。則已能住一切佛境界。則已能到一切菩薩無礙境。則已能精勤供養一切佛。則已與一切佛法同體性。已系一切佛法繒。已受一切佛灌頂。已住一切法王位。已入一切智智境。已生一切諸佛法。已踐一切種智位。大圣。菩薩云何學菩薩行。云何修菩薩道。隨所修行。疾能證得一切佛法。云何菩薩悉能解了一切佛法。速能度脫所念眾生。咸令究竟到于彼岸。普能成滿所發大愿。普能究竟所起諸行。普能安慰一切天人。不負自身。不斷三寶。不虛一切佛菩薩種。能持一切諸佛法眼。如是等事。愿皆為說。  
　　爾時彌勒菩薩摩訶薩。普觀一切道場眾會。指示善財。而作是言。諸仁者汝等。今者見此童子。來于我所。問菩薩行。普欲成就諸功德不。諸仁者。今此童子。勇猛精進。志愿無雜。深心堅固。恒不退轉。具勝希望。心無厭足。如山不動。如救頭然。愛樂親近諸善知識。處處尋求。承事供養。請問法要。受持無失。諸仁當知。今此童子。曩于福城。受彼菩薩文殊師利教化示導。令其發心。展轉詢求。經由一百一十城善知識已。然后而來至于我所。曾無暫起一念疲懈。諸仁者。此善男子。甚為難有。趣向大乘住佛境界。乘大誓愿修同類行。發大勇猛。擐大悲甲。以大慈心。救護眾生。起大精進。修波羅蜜。作大商主。護諸眾生。為大法船。度諸有海。普集一切福智法寶。修諸廣大助道之法。增長成就一切功德如是之人。難可得聞。難可得見。難得親近。難與同行。何以故。此善男子。為欲救護一切眾生。超諸惡趣。離眾險難。破無明闇。出生死野。息諸趣輪。度魔境界。舍住著處。不染世法。出欲泥。斷貪鞅。解見縛。壞想宅。絕迷道。摧慢幢。拔惑箭。撤睡蓋。除障山。裂愛網。解癡結。出有流。離諂幻。凈心垢。斷疑惑。到涅槃。諸仁者。此大丈夫。為被四流漂汨者。造大法船。為被見泥沒溺者。立大法橋。為墮愚癡黑闇者。然大智燈。為行一切生死曠野者。示以圣道。為嬰一切惑業重病者。與其法藥。為遭一切生死厄難者。飲以甘露。為入一切貪嗔癡火者。沃以定水。多憂惱者。慰諭令安。系有獄者。曉誨令出為見縛者。授以智劍。住界城者。示解脫門。在險難者。導安隱處。懼結賊者。與無畏法。墮惡趣者。授以法手。拘害蘊者。示涅槃城。界蛇所纏者。解以圣道。著于六處空聚落者。以智慧光引之令出。住邪道者。令入正濟。近惡友者。示其善友。樂凡法者。誨以圣法。樂著生死諸有城者。令其趣入一切智城。諸仁者。此大丈夫。如是勤求種種方便。誓當救護一切眾生。發菩提心。相續不斷。于清凈行。未曾休息。求大乘道。曾無懈倦。受持一切大法云雨。恒勤積集助道之法。圓滿一切不舍善軛。常樂一切清凈法門。修菩薩行。勇猛精進。念念勤求。無有退轉。出生諸行。成滿大愿。見善知識。情無厭足。事善知識。身不疲懈。聞善知識所有教誨。常思順行。未曾違逆。諸仁者。此善男子。最極難得。若有眾生。能發阿耨多羅三藐三菩提心。則于世間。是為希有。況發心已。復能如是為利眾生。勇猛精勤。集諸佛法。當知是人倍為希有。又能如是勤求愛樂諸菩薩道。又能如是增長清凈諸菩薩行。又能如是親近承事諸善知識。又能如是如救頭然。如山不動。又能如是隨順一切善知識教。又能如是堅固修行一切佛道。又能如是積集一切菩提分法。又能如是不樂一切名利恭敬。又能如是不舍菩薩純一之心。又能如是不樂家宅。不欣富貴。不貪受用。不著欲樂。不戀父母親戚知識。不顧世間一切財物。但樂追求菩薩伴侶。又能如是不顧形命。唯愿勤修一切智道。應知展轉倍更難得。諸仁者。其余菩薩。經于無量百千萬億那由他劫。乃能滿足菩薩愿行。乃能親近諸佛菩提。此善男子。于一生內。則能嚴凈一切佛剎。則能教化一切眾生。則以智慧深入法界。則能成就諸波羅蜜。則能增廣一切行網。則能圓滿一切大愿。則能超出一切魔業。則能承事一切善友。令生歡喜。則能清凈諸菩薩行。令其具足。則能修習普賢諸行。令其成就。  
　　爾時彌勒菩薩摩訶薩。如是稱嘆善財童子種種功德。令眾會中無量百千眾生。堅固無上菩提之心。告善財言。善哉善哉。善男子。汝為利樂一切世間。汝為救護一切眾生。汝為勤求一切佛法故。發阿耨多羅三藐三菩提心。善男子。汝獲善利。汝善得人身。汝善住壽命。汝善值如來出興于世。汝善見文殊師利大善知識。汝身即是真善法器。為諸善根之所潤澤。汝為白法之所資持。信樂廣大。慧解清凈。已得諸佛之所護念。已為善友共所攝受。何以故。謂能發大菩提心故。善男子。菩提心者猶如種子。能生一切諸佛法故。菩提心者猶如良田。能長眾生白凈法故。菩提心者猶如大地。能持一切諸世間故。菩提心者猶如大水。能滌一切煩惱垢故。菩提心者猶如大風。普行世間無所礙故。菩提心者猶如大火。能燒一切諸見薪故。菩提心者猶如凈日。普照一切諸世間故。菩提心者猶如盛月。普能圓滿白凈法故。菩提心者猶如明燈。能放種種法光明故。菩提心者猶如凈目。普見一切夷險處故。菩提心者猶如大道。普令得入大智城故。菩提心者猶如正濟。令其得離諸邪法故。菩提心者猶如大車。普能運載諸菩薩故。菩提心者猶如門戶。開示一切菩薩行故。菩提心者猶如宮殿。安住修習三昧法故。菩提心者猶如園苑。于中游戲受法樂故。菩提心者猶如舍宅。安隱一切諸眾生故。菩提心者則為所歸。利益一切諸世間故。菩提心者則為所依。諸菩薩行所依處故。菩提心者猶如嚴父。訓導一切諸菩薩故。菩提心者猶如慈母。生長菩薩諸善根故。菩提心者猶如乳母。養育守護諸菩薩故。菩提心者猶如善友。成益一切諸菩薩故。菩提心者猶如君主。勝出一切二乘人故。菩提心者猶如帝王。一切愿中得自在故。菩提心者猶如大海。普生一切諸功德故。菩提心者如須彌山。于諸眾生心平等故。菩提心者如鐵圍山。攝持一切諸世間故。菩提心者如大雪山。長養一切智慧藥故。菩提心者猶如香山。出生一切功德香故。菩提心者如大虛空。諸妙功德廣無邊故。菩提心者如妙蓮華。不染一切世間法故。菩提心者如調慧象。其心善順不獷戾故。菩提心者如良善馬。遠離一切諸惡性故。菩提心者如調御師。守護一切大乘法故。菩提心者猶如良藥。能治一切煩惱病故。菩提心者猶如坑阱。陷沒一切諸惡法故。菩提心者猶如金剛。悉能穿徹一切法故。菩提心者猶如香篋。能貯一切功德香故。菩提心者猶如妙華。一切世間所樂見故。菩提心者如白栴檀。除眾欲熱使清涼故。菩提心者如黑沉香。能熏法界悉周遍故。菩提心者如善見藥王。能破一切煩惱病故。菩提心者如毗笈摩藥。能拔一切諸惑箭故。菩提心者猶如心識。能與諸根作依止故。菩提心者猶如帝釋。一切主中最尊勝故。菩提心者如毗沙門。能斷一切貧窮苦故。菩提心者如功德天。一切功德所莊嚴故。菩提心者如莊嚴具。莊嚴一切諸菩薩故。菩提心者如劫燒火。能燒一切諸有為故。菩提心者如無生根藥。長養一切諸佛法故。菩提心者猶如龍珠。能銷一切煩惱毒故。菩提心者如水清珠。能清一切煩惱濁故。菩提心者如如意珠。周給一切諸貧乏故。菩提心者如賢德瓶。滿足一切眾生愿故。菩提心者如如意樹。能雨一切莊嚴具故。菩提心者如鵝羽衣。不受一切生死垢故。菩提心者如白氎線。從本已來性清凈故。菩提心者如快利犁。能治一切眾生田故。菩提心者如那羅延。能摧一切我見敵故。菩提心者猶如快箭。能破一切諸苦的故。菩提心者猶如利矛。能穿一切煩惱甲故。菩提心者猶如堅甲。能護一切如理心故。菩提心者猶如利刀。能斬一切煩惱首故。菩提心者猶如利劍。能斷一切憍慢鎧故。菩提心者猶如利鐮。能翦隨眠微細惑故。菩提心者如勇將幢。能伏一切諸魔軍故。菩提心者猶如利鋸。能截一切無明樹故。菩提心者猶如利斧。能伐一切諸苦樹故。菩提心者猶如器仗。能防一切諸厄難故。菩提心者猶如善手。防護一切智度身故。菩提心者猶如好足。安立一切功德身故。菩提心者猶如金錍。能除一切無明翳故。菩提心者猶如鉗鑷。能拔一切身見刺故。菩提心者猶如臥具。息除生死諸勞苦故。菩提心者如善知識。能解一切生死縛故。菩提心者如好珍財。能除一切貧窮事故。菩提心者猶如導師。善知菩薩出要道故。菩提心者猶如伏藏。出功德財無匱乏故。菩提心者猶如涌泉。出智慧水無窮盡故。菩提心者猶如明鏡。普現一切法門像故。菩提心者猶如蓮華。不染一切諸罪垢故。菩提心者猶如大河流。引一切度攝法故。菩提心者如大龍王。能雨一切妙法雨故。菩提心者猶如命根。任持菩薩大悲身故。菩提心者猶如甘露。能令安住不死界故。菩提心者猶如大網。普攝一切諸眾生故。菩提心者猶如罥索。攝取一切所應化故。菩提心者猶如鉤餌。出有淵中所居者故。菩提心者如阿伽陀藥。能除惑病永安隱故。菩提心者如除毒藥。悉能消歇貪愛毒故。菩提心者如善持明。能滅一切惡尋伺故。菩提心者猶如疾風。能散一切諸障霧故。菩提心者如大寶洲。出生一切覺分寶故。菩提心者如好種子。出生一切白凈法故。菩提心者猶如住宅。諸功德法所依處故。菩提心者猶如市肆。菩薩商主貿易處故。菩提心者如煉金藥。能治一切煩惱垢故。菩提心者猶如好蜜。圓滿一切功德味故。菩提心者猶如正道。令諸菩薩入智城故。菩提心者猶如好器。能持一切白凈法故。菩提心者猶如時雨。能滅一切煩惱塵故。菩提心者猶如住處。一切菩薩所依住故。菩提心者猶如磁石。吸引一切解脫果故。菩提心者如凈琉璃。自性明潔無諸垢故。菩提心者如帝青寶。出過世間二乘智故。菩提心者如更漏鼓。覺諸眾生煩惱睡故。菩提心者如清凈水。性本澄潔無垢濁故。菩提心者如閻浮金。映奪一切有為善故。菩提心者如大山王。超出一切諸世間故。菩提心者則為所歸。不拒一切諸來者故。菩提心者則為義利。能除一切衰惱事故。菩提心者則為妙寶。能令一切心歡喜故。菩提心者如大施會。充滿一切眾生心故。菩提心者則為尊勝。諸眾生心無與等故。菩提心者猶如伏藏。能攝一切諸佛法故。菩提心者如善諷誦。普攝菩薩諸行愿故。菩提心者如能守護。隨順長養一切法故。菩提心者如能利益。能回一切不善法故。菩提心者如因陀羅網。能伏煩惱阿修羅故。菩提心者如婆樓那風。能動一切所應化故。菩提心者如因陀羅火。能燒一切諸惑習故。菩提心者如佛支提。一切世間應供養故。善男子。菩提心者成就如是無量無邊最勝功德。舉要言之。應知悉與一切佛法諸功德等。何以故。因菩提心。出生一切菩薩行輪。三世十方一切如來。從菩提心而出生故。是故善男子。若有能發阿耨多羅三藐三菩提心者。則已出生無量功德。普能攝取一切智道。  
大方廣佛華嚴經普賢菩薩行愿品卷第三十六 入不思議解脫境界普賢行愿品  
　　爾時彌勒菩薩復告善財童子。言善男子。譬如有人得無畏藥。離五恐怖。何等為五。所謂火不能燒。毒不能中。刀不能傷。水不能漂。煙不能熏。菩薩摩訶薩。亦復如是。得一切智菩提心藥。離五怖畏。何等為五。不為一切三毒火燒。五欲毒不中。惑刀不傷。有流不漂。諸覺觀煙不能熏害。善男子。譬如有人得解脫藥。終無橫難。菩薩摩訶薩。亦復如是。得菩提心解脫智藥。永離一切生死橫難。善男子。譬如有人持摩訶應伽藥。隨其方所。一切毒蛇。聞此藥氣。即皆遠去。菩薩摩訶薩。亦復如是。持菩提心大應伽藥。一切煩惱。諸惡毒蛇。聞其氣者。悉皆散滅。善男子。譬如有人持無能勝藥。一切怨敵無能勝者。菩薩摩訶薩。亦復如是。持菩提心無能勝藥。悉能降伏一切魔軍。善男子。譬如有人持毗笈摩藥。能令毒箭自然墮落。菩薩摩訶薩。亦復如是。持菩提心毗笈摩藥。令貪嗔癡諸邪見箭自然墮落。善男子。譬如有人持善見藥。能除一切所有諸病。菩薩摩訶薩。亦復如是。持菩提心善見藥王。悉除一切諸煩惱病。善男子。如有藥樹名珊陀那。有取其皮以涂瘡者。瘡即除愈平復如故。亦無[病-丙+盤][病-丙+(一/艮)]。然其樹皮。隨取隨生。終不可盡。菩薩摩訶薩。從菩提心生大智樹。亦復如是。若有得見而生信者。煩惱業瘡悉得銷滅。一切智樹初無所損。善男子。如有藥樹名成就根。以其力故。令閻浮提一切樹根。枝葉華果。增長成就。菩薩摩訶薩菩提心樹亦復如是。以勝威力。能令一切聲聞獨覺學無學等及諸菩薩。所有善根增長成就。善男子。譬如有藥名阿藍婆。若用涂身。身之與心。咸有堪能。菩薩摩訶薩。得菩提心阿藍婆藥。亦復如是。令其身心有勝堪能增長善法。善男子。譬如有人得念力藥。能令其心念力清凈。菩薩摩訶薩。亦復如是。得菩提心念力妙藥。心無障礙。念力清凈。善男子。譬如有藥名大蓮華。其有服者。住壽一劫。菩薩摩訶薩。服菩提心。大蓮華藥。亦復如是。于無數劫。壽命自在。修集種種波羅蜜行。善男子。譬如有人執翳形藥。一切世間人及非人悉不能見。菩薩摩訶薩。持菩提心翳形妙藥。亦復如是。于諸境界種種游行。一切諸魔不能得見。善男子。如海有珠名普集眾寶。此珠若在一切眾寶常不散失。假使劫火焚燒世間。能令此海減于一滴。無有是處。況至干竭菩薩摩訶薩菩提心珠。亦復如是。住于菩薩一切智智大愿海中。若常憶持不令退失。能壞菩薩一善根者。終無是處。若退其心。舍一切智。一切善法。即皆散滅。善男子。如有摩尼名普集光明。有以此珠瓔珞其身。映蔽一切寶莊嚴具。所有光明悉皆不現。菩薩摩訶薩菩提心寶。亦復如是。莊嚴心性。映蔽一切聲聞獨覺所有心寶。諸莊嚴具。悉無光彩。善男子。如有珠寶名曰水清。若以此珠置濁水中。以珠威力水即澄清。菩薩摩訶薩菩提心珠。亦復如是。能清一切煩惱垢濁。善男子。譬如有人得住水寶。系其身上。入大海中。自在游行不為水害。菩薩摩訶薩。亦復如是。得菩提心一切智智住水妙寶。入于一切生死海中。游戲自在終不沉溺。善男子。譬如有人得龍寶珠。持入龍宮。游止大海。以珠威力。一切龍蛇及諸水族。悉不能害。菩薩摩訶薩。亦復如是。得菩提心一切智智大龍寶珠。入于欲界癡愛水中。惑業龍蛇不能為害。善男子。譬如帝釋著摩尼冠。莊嚴其頂。映蔽一切諸余天眾。菩薩摩訶薩亦復如是。著菩提心一切智智大愿寶冠。系其心頂。超過一切三界眾生。善男子。譬如有人得如意珠。除滅一切貧窮之苦。菩薩摩訶薩亦復如是。得菩提心一切智智如意寶珠。出生菩薩善法資具。遠離一切邪命怖畏善男子。譬如有人得日精珠。持向日光而生于火。菩薩摩訶薩。亦復如是。得菩提心一切智性日精寶珠。持向智光。而生智火。善男子。譬如有人得月愛珠。持向月光而生于水。菩薩摩訶薩。亦復如是。得菩提心月精寶珠。持此心珠。鑒回向光。而生一切善根愿水。善男子。譬如龍王首戴如意摩尼寶冠。遠離一切怨敵怖畏。菩薩摩訶薩。亦復如是。著菩提心大悲寶冠。遠離一切惡道諸難。善男子。如有寶珠名一切世間莊嚴藏。若有得者。令其所欲悉得充滿。而此寶珠用無窮盡。體不損減。菩薩摩訶薩菩提心寶。亦復如是。若有得者。令其所愿悉得圓滿。而菩提心用不窮盡。體無損減。善男子。如轉輪王有摩尼寶。置于宮中。放大光明。破一切闇。菩薩摩訶薩。亦復如是。以菩提心一切智智大摩尼寶。住于欲界。放大智光。悉破諸趣無明黑闇。善男子。譬如帝青大摩尼寶。若有為此光明所觸。即同其色。菩薩摩訶薩發菩提心一切智寶。亦復如是。觀察諸法。回向善根。趣一切智。靡不即同一切智智菩提心色。善男子。如琉璃寶于百千歲處不凈中。不為臭穢之所染著。最極無垢。性本凈故。菩薩摩訶薩發菩提心一切智寶亦復如是。于百千劫。住欲界中。不為欲界過患所染。最極無垢。如法界性。本清凈故。善男子。譬如有寶名凈光明。悉能映蔽一切寶色。菩薩摩訶薩。發菩提心一切智寶。亦復如是。悉能映蔽一切凡夫有學無學二乘功德。善男子。譬如有寶名為火焰。悉能除滅一切闇冥。菩薩摩訶薩。一切智寶。亦復如是。觀行相應。能滅一切無明黑闇。善男子。譬如海中有無價寶。商人采得船載入城。其諸摩尼百千萬種光色。價直無與等者。菩薩摩訶薩菩提心寶亦復如是。住于生死大海之中。乘大愿船。深心相續。入解脫城。一切聲聞。及辟支佛。所有功德。無能及者。善男子。如有寶珠名自在王。處閻浮洲。去日月輪四萬由旬。日月宮中所有莊嚴。其珠影現。悉皆具足。菩薩摩訶薩發菩提心一切智智清凈功德自在王寶亦復如是。住生死中。照法界空。佛智日月。一切功德。清凈境界。影像莊嚴。悉于中現。善男子。如有寶珠名自在王。日月光明所照之處。一切財寶衣服等物。所有價直。悉不能及。菩薩摩訶薩發菩提心自在王寶亦復如是。一切智光所照之處。三世所有。天人二乘。種種善根。漏無漏法。一切功德。皆不能及。善男子。譬如海中有摩尼寶名曰海藏。普現海中諸莊嚴事。菩薩摩訶薩菩提心寶。亦復如是。普能顯現一切智海諸莊嚴事。善男子。譬如天上閻浮檀金。唯除心王大摩尼寶。余無及者。菩薩摩訶薩發菩提心閻浮檀金亦復如是。除一切智心王大寶。余無及者。善男子。譬如有人善調龍法。于諸龍中而得自在。菩薩摩訶薩。亦復如是發菩提心。得一切智善調龍法。于諸一切煩惱龍中。而得自在。善男子。譬如勇士。被執鎧仗。一切怨敵。無能降伏。菩薩摩訶薩。亦復如是。被執菩提大心鎧仗。一切業惑諸惡怨敵。無能摧伏無能屈者。善男子。譬如天上白栴檀香。若燒一銖其香普熏小千世界。三千世界滿中珍寶。所有價直。皆不能及。菩薩摩訶薩菩提心香亦復如是。一念功德普熏法界。聲聞獨覺。一切功德。皆所不及。善男子。如白栴檀。若以涂身。悉能除滅一切熱惱。令其身心普得清涼。菩薩摩訶薩菩提心香亦復如是。發一切智。普熏身心。能除一切虛妄分別貪嗔癡等諸惑熱惱。令其具足智慧清涼。善男子。如須彌山。眾生近者。即同其色。菩薩摩訶薩菩提心山。亦復如是。若有近者。悉得同其一切智色。善男子。譬如波利質多羅樹拘鞞陀羅樹。其皮香氣。閻浮提中。所有諸華。若婆師迦。若瞻博迦。若蘇摩那及郁金等。如是諸華。所有香氣。皆不能及。菩薩摩訶薩菩提心樹。亦復如是。所發大愿功德之香。一切二乘無漏戒定智慧。解脫解脫知見。諸功德香。悉不能及。善男子。譬如波利質多羅樹。拘鞞陀羅樹。雖未開華。應知即是無量諸華出生之處。菩薩摩訶薩菩提心樹。亦復如是。雖未開發一切智華。應知即是無數人天。有漏無漏。眾菩提華所生之處。善男子。譬如波利質多羅華。一日熏衣。所出香氣。瞻博迦華。婆利師迦華。蘇摩那華。雖千歲熏。亦不能及。菩薩摩訶薩菩提心華。亦復如是。一生所熏諸功德香。普徹十方一切佛所。一切二乘無漏功德。百千劫熏。所不能及善男子。如海島中生椰子樹。根莖枝葉。及以華果。一切眾生。恒取受用。無時暫歇。菩薩摩訶薩菩提心樹。亦復如是。始從發起悲愿之心。乃至成佛。正法住世。常時利益。一切世間。無有間息。善男子。如有藥汁名訶樀迦。人或得之。以其一兩。變千兩銅。悉成真金。非千兩銅。能變此藥。菩薩摩訶薩。亦復如是。以菩提心回向智藥。普變一切業惑等法。悉使成于一切智相非業惑等。能變其心。善男子。如微小火。投干草[卄/積]。隨所焚燒。其焰轉熾。菩薩摩訶薩菩提心火。亦復如是。隨其所緣善惡法聚。能令智焰展轉增盛。善男子。譬如一燈然百千燈。其本一燈。無減無盡。菩薩摩訶薩菩提心燈。亦復如是。普然三世諸佛智燈。而其心燈無減無盡。善男子。譬如一燈入于闇室。百千年闇悉能破盡。發起光明。普照一切。菩薩摩訶薩菩提心燈。亦復如是。入眾生心無明闇室。能滅無量百千萬億不可說劫積集一切諸業煩惱種種障礙。發生一切大智光明善男子。譬如燈炷。隨其大小。而發光明。若益膏油。明終不絕。菩薩摩訶薩菩提心燈。亦復如是。大愿為炷。發智慧光。照明法界。益大悲油。教化眾生。莊嚴國土。施作佛事。現大威德。無有休息。善男子。譬如他化自在天王冠閻浮檀真金天冠。欲界天子諸莊嚴具。所有光明。無能映奪。一切威力。皆不能及。菩薩摩訶薩。亦復如是。冠菩提心一切智寶大愿天冠。凡夫二乘所有功德。皆不能及。善男子。如師子王哮吼之時。師子兒聞皆增勇健。余獸聞之脂血銷耗。即皆竄伏。佛師子王菩提哮吼。一切智聲。應知亦爾。諸菩薩聞。養育法身。增長功德。其余一切邪執眾生。聞皆退散。如冰銷釋。善男子。譬如有人以師子筋而為樂弦。其音既奏。余弦悉絕。菩薩摩訶薩。亦復如是。以如來師子波羅蜜身菩提心筋。為法樂弦。其音既奏。一切五欲。及以二乘諸功德弦。悉皆斷滅。善男子。譬如有人以牛羊等種種諸乳。假使積集盈于大海。以師子乳一滴投中。直過無礙能令眾乳一時變壞。菩薩摩訶薩。亦復如是。以如來師子菩提心乳。著無始際業煩惱中。直過無礙。悉令壞滅。終不住于二乘解脫。善男子。譬如雪山迦陵頻伽鳥。在卵[穀-禾+卵]中。有大勢力。一切諸鳥。所不能及。菩薩摩訶薩。亦復如是。于生死[穀-禾+卵]。發菩提心。所有大悲功德勢力。聲聞獨覺無能及者。善男子。如金翅鳥王子。初始生時。目則明利。飛則勁捷。威勢力能超過一切其余眾鳥。雖久成長。無能及者。菩薩摩訶薩亦復如是。發菩提心。為諸如來金翅王子。智慧清凈。大悲勇猛。具自在力神通威勢。一切二乘。雖百千劫久修道行。所不能及。善男子。如有壯夫手執利矛。刺堅密甲直過無礙。菩薩摩訶薩。亦復如是。勇猛精進。執菩提心一切智智铦利快矛。刺諸邪見隨眠密甲。悉能穿徹。無有障礙善男子。譬如摩訶那伽大力勇士。若奮威怒。于其額上必生瘡皰。瘡若未合。閻浮提中。一切人眾。無能制伏。菩薩摩訶薩。亦復如是。若起大悲。必定發于菩提之心一切智瘡。心未舍來。一切世間。諸魔眷屬。惑業惡人。不能為害。善男子。譬如射師有諸弟子。雖未慣習師之技藝。然其智慧方便善巧。余一切人所不能及。菩薩摩訶薩初始發心。亦復如是。雖未慣習一切智行菩提事業。然其所有愿智解欲。一切世間。凡夫二乘。悉不能及。善男子。如人學射。先安其足。后習其法。及諸劍術。一切武藝。斯為根本。菩薩摩訶薩。亦復如是。欲學如來一切智道。先當安住菩提之心。然后修行一切佛法。善男子。譬如幻師。將作幻事。先當起意。憶持幻法。然后一切悉得成就。菩薩摩訶薩。亦復如是。將起一切諸佛菩薩神通幻事。先當發起大菩提心。然后一切悉得成就。善男子。譬如幻術。無色現色。一切變化。皆能顯示。菩薩摩訶薩菩提心相一切智幻。亦復如是。雖無有色不可睹見。然能普于十方法界。示現種種功德莊嚴。善男子。譬如貓貍。才見于鼠。鼠即入穴。不敢復出。菩薩摩訶薩。發菩提心。亦復如是。暫以慧眼。觀諸惑業。皆即竄滅。不復出生。善男子。譬如有人。著閻浮金莊嚴之具。映蔽一切眾寶光明。皆如聚墨。菩薩摩訶薩。亦復如是。著菩提心一切智智金莊嚴具。映蔽一切凡夫二乘功德莊嚴。悉無光色。善男子。如好磁石。少分之力。即能吸壞一切堅牢諸鐵鉤鎖。菩薩摩訶薩。亦復如是若起一念菩提之心。悉能壞滅一切邪見貪欲系縛無明鉤鎖。善男子。如有磁石。隨所在處。鐵若見之。即皆散滅。無留住者。菩薩摩訶薩。亦復如是。發菩提心。以智觀察一切世間諸業煩惱。二乘解脫。若暫見之。即皆散滅。無有住者。善男子。譬如漁人。善入大海。一切水族。無能為害。假使入于摩竭魚口。亦不為彼之所吞噬。菩薩摩訶薩。亦復如是。發菩提心。入生死海。諸業煩惱。一切水族。不能為害。假使入于聲聞獨覺實際解脫摩竭口中。亦不為其之所留難。善男子。譬如有人。飲甘露漿。一切諸毒。不能為害。菩薩摩訶薩。亦復如是。飲菩提心一切智智甘露法漿。不墮聲聞辟支佛地。以具廣大悲愿力故。善男子。譬如有人。得安繕那藥。以涂其目。雖能自在游行人間。一切世人。所不能見。菩薩摩訶薩。亦復如是。得菩提心安繕那藥。能以愿智方便。隨順入魔境界。自在游行。一切眾魔。所不能見。善男子。譬如有人。依附于王。不畏余人。菩薩摩訶薩。亦復如是。依菩提心。住一切智大勢力王。不畏世間一切障蓋惡趣之難。善男子。譬如有人。住于水中。不畏火焚。菩薩摩訶薩。亦復如是。住菩提心善根水中。不畏一切聲聞獨覺解脫智火。善男子。譬如有人。依倚猛將。即不怖畏一切怨敵。菩薩摩訶薩。亦復如是。依菩提心勇猛智將。不畏一切惡行怨敵。善男子。如釋天王執金剛杵。摧伏一切阿修羅眾。菩薩摩訶薩。亦復如是。持菩提心金剛智杵。摧伏一切諸魔外道阿修羅眾。善男子。譬如有人得最勝藥。服之延齡。長得充健。不羸不瘦。不老不病。菩薩摩訶薩。亦復如是。服菩提心最勝智藥。住無數劫生死之中。修菩薩行。心無疲厭。亦無染著。善男子。譬如有人。調和藥汁。必當先取好清凈水。于一切處平等受用。菩薩摩訶薩。亦復如是。欲修菩薩一切行愿。先當發起菩提之心。能令一切平等受潤善男子。譬如有人。欲護其身。先護命根。菩薩摩訶薩。亦復如是。護持一切諸佛正法。應先守護菩提之心。善男子。譬如有人。命根若斷。所務皆息。不能利益父母宗親。菩薩摩訶薩。亦復如是。舍菩提心一切智命。所有功德。皆不成就。不能利益一切眾生。善男子譬如大海。一切毒藥。所不能壞。菩薩摩訶薩。亦復如是。發菩提心。一切智海。諸業煩惱。二乘之心。一切眾毒。所不能壞善男子。譬如日輪。星宿光明。不能映蔽。菩薩摩訶薩。亦復如是。菩提心日。大智慧輪。一切二乘。無漏功德星宿智光。所不能蔽善男子。譬如王子初始生時。即為一切耆舊大臣之所尊重。以種族真正增上自在故。菩薩摩訶薩。亦復如是。于佛法中。初發菩提一切智心。生如來家。為法王子。即為一切久修梵行聲聞緣覺所共尊重。以菩提心大悲種姓增上自在故。善男子。譬如王子。年雖幼稚。一切大臣。皆悉敬禮。然此王子。于彼大臣。心雖敬重。不應禮拜。以種姓殊勝故。菩薩摩訶薩。亦復如是。雖初發心修菩薩行。二乘耆舊。久修梵行見此菩薩。皆應敬禮以得法殊勝故。善男子。譬如王子。雖于一切臣佐之中。未得自在。輔相大臣。無能與等。以其生處極尊勝故。菩薩摩訶薩。亦復如是。雖于一切業煩惱中。未得自在。然其已發大菩提心。諸阿羅漢。及辟支佛。無能與等。以具如來圣種姓故。善男子。譬如清凈摩尼寶珠。眼有翳故。見為不凈。菩薩摩訶薩。亦復如是。大菩提心。本性清凈。一切眾生。無智翳眼。以不信故。謂為不凈。善男子。譬如有藥為咒所持。若有眾生見聞同住。一切諸病。皆得銷滅。菩薩摩訶薩。菩提心藥。亦復如是一切善根。智慧方便。皆為愿智共所攝持。若有眾生。見聞同住。隨順憶念。諸煩惱病。悉得除滅。善男子。譬如有人。常服甘露。其身畢竟。不變不壞。菩薩摩訶薩。亦復如是。若常憶持菩提心露。令愿智身畢竟不壞。善男子。譬如有人。被鵝羽衣。一切泥水。不能染著。菩薩摩訶薩。亦復如是。凈菩提心白鵝羽衣。一切生死。諸業煩惱。不能染著。善男子。譬如桴筏。以繩貫穿。連綴竹木。不令分散。于河流中。游行自在。菩薩摩訶薩。亦復如是。以菩提心大愿智繩。攝持諸行。不令分散。法駛流中。游行自在。隨順趣入一切智海。善男子。譬如木人。若無機關。身即離散。雖具支分。不能運動。菩薩摩訶薩。亦復如是。舍菩提心。行即分散。不能成就一切佛法。善男子。如轉輪王有沉香寶名曰象藏。若燒此香。王四種兵悉騰虛空。菩薩摩訶薩菩提心香。亦復如是。若發此心。即令菩薩一切善根。永出三界。行如來智。普遍無盡虛空法界。善男子。譬如金剛。唯從金剛及金處生。非余寶處之所能生。菩薩摩訶薩菩提心金剛。亦復如是。唯從大悲救護眾生金剛處生。及能觀察一切智境金處而生。非余眾生善根處生。善男子。譬如有樹名曰無根。所依住處。竟不可得。而其一切枝葉華果。悉皆繁茂。菩薩摩訶薩菩提心樹。亦復如是。一切智性。無有所依。而能生長福德智慧神通大愿枝葉華果。饒益世間。普覆一切。善男子。如金剛寶。非諸劣惡及[斯/瓦]破器所能容持。唯除金銀全具寶器。菩薩摩訶薩發菩提心金剛智寶。亦復如是。非余下劣薄福眾生慳嫉破戒嗔恨懶惰妄念無智諸惡器中所能容持。亦非退失殊勝志愿散亂惡覺眾生器中。所能容持。唯除菩薩深心寶器。善男子。譬如金剛。能鉆眾寶。菩薩摩訶薩菩提心金剛。亦復如是。悉能穿徹一切法寶。善男子。譬如金剛能壞一切堅固寶山。菩薩摩訶薩菩提心金剛。亦復如是。悉能摧壞諸邪見山。善男子。譬如金剛。雖破不全。猶勝眾寶金莊嚴具。菩薩摩訶薩。亦復如是。發菩提心一切智寶。雖復志劣少有虧損。猶勝一切二乘功德。善男子。譬如金剛。雖有損缺。猶能除滅一切貧苦。菩薩摩訶薩。亦復如是。發菩提心一切智寶。雖諸戒行多有損缺。終能舍離一切生死。善男子。譬如金剛。乃至少分。悉能破壞一切諸物。菩薩摩訶薩。亦復如是。發菩提心。乃至一念。即破一切無知諸惑。善男子。譬如金剛。非諸凡下之所能得。菩薩摩訶薩菩提心金剛一切智寶。亦復如是。非諸劣意凡夫二乘之所能得。善男子。譬如金剛。不識寶人。不知其能。不得受用。菩薩摩訶薩菩提心金剛。亦復如是。鈍根無智下劣凡夫。不了其能。不得其用善男子。譬如金剛無能銷滅。菩薩摩訶薩菩提心金剛。亦復如是。一切諸法。無能銷滅。善男子。如金剛杵。諸大力士。皆不能持。唯除有大那羅延力。菩薩摩訶薩菩提心杵。亦復如是。一切二乘。雖有大力。皆不能持。唯除菩薩廣大因緣堅固善力。善男子。譬如金剛一切諸物無能壞者。而能普壞一切諸物。無有障礙。然其體性。亦不損減。菩薩摩訶薩菩提之心。亦復如是。普于三世無數劫中。教化眾生。修行苦行。一切世間。聲聞獨覺。所不能及。咸能作之。然一切智。大心金剛。畢竟堅固。無有損減。不生疲厭。亦無障礙。善男子。譬如金剛非余地分之所能持。唯除堅厚金剛之際。菩薩摩訶薩菩提之心。亦復如是。聲聞獨覺。所有行愿。皆不能持。唯除趣向薩婆若道諸大菩薩堅固智力。善男子。如金剛器無有瑕隙。用盛于水。永不滲漏而令散失。菩薩摩訶薩大菩提心金剛寶器。亦復如是。體性無漏。堅固回向。盛善根水。永不散失。善男子。如金剛輪。能持大地。不令散壞。亦不陷沒。菩薩摩訶薩菩提之心。亦復如是。能持菩薩一切行愿。不令墜沒入于三界。善男子。譬如金剛。久處水中不爛不壞。菩薩摩訶薩菩提之心。亦復如是。于一切劫。久處生死業煩惱中。不爛不壞。善男子。譬如金剛。一切大火不能燒然。不能令熱。菩薩摩訶薩菩提之心。亦復如是。一切生死。諸煩惱火。不能燒然。不能令熱。善男子。譬如此界一切諸佛。將成正覺。降伏四魔。證一切智。坐道場時。唯三千界金剛地際。金剛座上之所能持。非是余座所能成就。菩薩摩訶薩菩提心座。亦復如是。能持菩薩一切行愿。諸波羅蜜圓滿諸忍。深入諸地。具足善根。種種回向。蒙佛授記。修集增長諸菩薩道。親近供養一切如來。承順受持大法云雨。速疾增長堅固大悲。及能成辨一切愿智。乃至究竟阿耨多羅三藐三菩提。唯金剛智之所能持。非余善根所能成就。善男子。如轉輪王。游四天下。七寶之中。輪寶先導。菩薩摩訶薩。亦復如是。為法輪王。利益一切菩提心寶。最為先導。善男子。譬如世間滅除怨敵。諸器仗中弓箭最勝。菩薩摩訶薩。亦復如是。于諸一切助道具中。菩提之心。最為第一。悉能滅除一切煩惱生死怨故。善男子。譬如一切水生華中。優缽羅華。而為最勝。陸生華中。瞻博迦華。而為最勝。菩薩摩訶薩菩提之心。亦復如是。一切智體。優缽羅華。大慈悲心。瞻博迦華。最為第一。能滅眾生業煩惱故。善男子。如諸乘中船為第一。以行速疾。令身安樂。能達大海。到于彼岸。菩薩摩訶薩。亦復如是。于彼一切二乘之中。大菩提心而為第一。以能速疾運度眾生。令其安樂達彼岸故。善男子。譬如世間一切水中雨水第一。菩薩摩訶薩。亦復如是。于諸一切三昧水中。菩提之心。而為第一。能生一切禪定解脫甘露味故。善男子。譬如鹽中先陀婆鹽而為第一。能除諸病。及能明眼。菩薩摩訶薩。亦復如是。于其八萬四千法中。菩提之心。而為最勝。以能除滅一切眾生惑業重病。生智明故。善男子。譬如乳中牛乳第一。能除諸病令人增壽。菩薩摩訶薩菩提之心。亦復如是。于諸正法甘露味中。而為最勝。能除眾生諸煩惱病。及令菩薩慧命增故。善男子。此菩提心。成就如是無量無邊乃至不可說不可說具足圓滿殊勝功德。若有眾生。發阿耨多羅三藐三菩提心。則獲如是具足圓滿勝功德法。善男子。汝獲善利。具善名稱。汝今能發阿耨多羅三藐三菩提心。求菩薩行已。得如是難行難集大功德故。  
大方廣佛華嚴經普賢菩薩行愿品卷第三十七 入不思議解脫境界普賢行愿品  
　　爾時彌勒菩薩。告善財童子言。善男子。如汝所問。菩薩云何。學菩薩行。修菩薩道。善男子。汝可入此毗盧遮那莊嚴藏大樓閣中。周遍觀察。則能了知一切菩薩學菩薩行學已能行圓滿成就無量功德。  
　　爾時善財童子。恭敬右繞彌勒菩薩摩訶薩已。而白之言。唯愿大圣。開樓閣門。令我得入。時彌勒菩薩。前詣毗盧遮那莊嚴藏樓閣。即以右手彈指出聲。其門即開。命善財入。善財心喜。入已還閉。見其樓閣廣博無量。同于虛空。阿僧祇寶以為其地。阿僧祇宮殿。阿僧祇門闥。阿僧祇窗牖。阿僧祇階陛。阿僧祇欄楯。阿僧祇道路。皆七寶成。阿僧祇幡。阿僧祇幢。阿僧祇蓋。周回間列。阿僧祇眾寶瓔珞。阿僧祇白真珠瓔珞。阿僧祇赤真珠瓔珞。阿僧祇師子珠瓔珞。處處垂下。阿僧祇半月。阿僧祇滿月。阿僧祇繒帶。以為嚴飾。阿僧祇師子幢網。阿僧祇摩尼網。阿僧祇妙金網。阿僧祇金線網。間錯莊嚴。羅覆其上。阿僧祇寶鐸。阿僧祇寶鈴。風動流音。其聲可愛。散阿僧祇天諸雜華。懸阿僧祇天寶鬘帶。嚴阿僧祇眾寶香爐。雨阿僧祇細妙金屑。懸阿僧祇寶鏡。然阿僧祇寶燈。布阿僧祇寶衣。列阿僧祇寶帳。持阿僧祇寶竿。設阿僧祇寶座。阿僧祇寶繒。以敷座上。阿僧祇寶閻浮檀金童女像。阿僧祇雜寶諸形像。阿僧祇妙寶菩薩像。處處充遍。威德莊嚴。阿僧祇眾鳥。出和雅音。令人愛樂。阿僧祇寶優缽羅華。阿僧祇寶波頭摩華。阿僧祇寶拘物頭華。阿僧祇寶芬陀利華。以為莊嚴。阿僧祇寶樹次第行列。阿僧祇寶芭蕉樹微妙莊嚴。阿僧祇寶經行路。金繩界道。阿僧祇寶池。香水盈滿。阿僧祇寶橋飛梁云構。阿僧祇寶地。妙砌交映。阿僧祇摩尼寶。放大光明。阿僧祇眾妙音聲。贊大功德。有如是等無量阿僧祇諸莊嚴具。以為莊嚴。善財。又見樓閣之中。具有無量百千樓閣一一樓閣。種種莊嚴。悉如上說。廣博嚴麗。皆同虛空。顯現分明。猶如形影。互相映徹。無有障礙。不相雜亂。善財童子。于一處中。見一切處。一切諸處。亦如是見。如是一切。盡無有余。一一物中見皆如是。  
　　爾時善財童子。見毗盧遮那莊嚴藏樓閣之中。如是種種不可思議自在境界。生大愛敬。踴躍無量。身心柔軟。歡喜潤澤。離一切想。除一切障。滅一切惑。所見不忘。所聞能憶。所思不亂。入于無礙解脫法門。以無礙意。普運其心。一切供養。以無礙眼。普見一切微細境界。以無礙身。遍于一切恭敬作禮。以彌勒菩薩威神力故。自見其身。遍在一切諸樓閣中。具見種種不可思議自在境界。所謂或見彌勒菩薩初發無上菩提心時。如是名字。如是種族。如是善友之所開悟。令其種植如是善根。住如是壽。在如是劫。值如是佛。處于如是莊嚴剎土。修如是行。發如是愿。彼諸如來。如是眾會。如是壽量經爾許時。親近供養。悉皆明見。或見彌勒。最初證得慈心三昧。從是已來。號為慈氏。或見彌勒。修習一切難行妙行。成滿一切諸波羅蜜。或見得忍。或見住地。或見莊嚴種種佛剎。或見受持一切佛教。為大法師。得無生忍。或見在于某時某處某如來所。受于無上菩提之記。或時見作轉輪圣王。普令眾生住十善道。或為護世。利樂眾生。或為釋天。訶責五欲。或為夜摩天王。為彼諸天。贊不放逸。或為兜率天王。稱嘆菩薩補處功德。或為化樂天王。為現菩薩變化莊嚴。或為他化自在天王。為說諸佛自在之法。或作魔王。說一切法皆悉無常。或為梵王。說諸禪定無量喜樂。或為阿修羅王。為其眾會。說斷一切憍慢醉傲。入大智海。了法如幻。或復見處閻魔羅海。放大光明。救地獄苦。或見在于餓鬼之處。施諸飲食。濟彼饑渴。或見在于畜生之道。種種方便。調伏眾生。或復見為護世天王眾會說法。或復見為忉利天王眾會說法。或復見為夜摩天王眾會說法。或復見為兜率天王眾會說法。或復見為化樂天王眾會說法。或復見為他化自在天王眾會說法。或復見為一切魔王眾會說法。或復見為大梵天王眾會說法。或復見為諸大龍王眾會說法。或復見為夜叉羅剎王眾會說法。或復見為乾闥婆緊那羅王眾會說法。或復見為阿修羅陀那婆王眾會說法。或復見為迦樓羅摩睺羅伽王眾會說法。或復見為其余一切人非人等眾會說法。或復見為一切聲聞眾會說法。或復見為一切獨覺眾會說法。或復見為初發心菩薩而演說法。或復見為修行回向乃至得忍住不退轉諸菩薩眾而演說法。或復見為一生所系已受灌頂諸菩薩眾而演說法。或見贊說菩薩初地乃至十地所有一切最勝功德。或見贊說滿足一切諸波羅蜜。或見贊說入諸忍門。或見贊說諸大三昧門。或見贊說甚深解脫門。或見贊說諸禪三昧神通境界。或見贊說諸菩薩行方便善巧。或見贊說種種出生諸大誓愿。或見與諸同行菩薩贊說世間資生工巧。于一切處。談議種種最勝方便。調伏成熟一切眾生。或見彌勒。與諸一生補處菩薩。贊說一切佛灌頂門。或見彌勒。修行精進。于百千年。身心無倦。或見彌勒。經行讀誦。書寫經卷。未嘗休息。或見彌勒。種種方便。為眾說法。或見彌勒。入諸禪定四無量心。或入遍處及諸解脫。或入三昧。以方便力。現諸神變。或見一切諸菩薩眾。皆入種種變化三昧。各于其身一一毛孔。出于一切變化身云。或見出現天眾身云。或見出現龍眾身云。或見出現夜叉羅剎乾闥婆阿修羅迦樓羅緊那羅摩睺羅伽釋梵護世轉輪圣王身云。或見出現小王王子大臣官屬長者居士身云。或見出現聲聞獨覺菩薩身云。或見出現一切如來威德身云。或見出現一切眾生變化身云。或見出現一切妙音。贊諸菩薩種種法門。所謂。或見贊說發菩提心功德門。或見贊說施波羅蜜凈戒安忍精進定慧方便愿力智波羅蜜功德門。或見贊說諸攝諸禪。諸無量心。及諸三昧三摩缽底。諸通諸明。總持辯才。諸諦諸智。止觀解脫。諸緣諸依功德門。或見贊說念處正勤。神足根力。七菩提分。八圣道分。諸聲聞乘。諸獨覺乘。諸菩薩乘。諸地諸忍。諸行諸愿。如是一切。諸功德門。或復于中。見諸如來種種集會大眾圍繞。又亦見彼一切如來。生處種姓。身形壽命。剎劫名號。道場眾會。說法利益。教住久近。種種不同。悉皆明見。  
　　爾時善財童子。又復于彼毗盧遮那莊嚴藏內諸樓閣中。見一樓閣高廣殊麗。總攝諸閣。一切莊嚴。勝妙于前。最上無比。于中悉見三千大千世界。百億四天下。百億閻浮提。百億兜率陀天。一一皆有彌勒菩薩。蓮華藏中。降神誕生。釋梵天王。捧持頂戴。游行七步。觀察十方。大師子吼。現為童子。居處宮殿。游戲園苑。為一切智。踰城出家。現諸苦行。示受乳糜。往詣道場。降伏諸魔。成等正覺。觀菩提樹。梵王勸請。轉正法輪。升天宮殿。而演說法。劫數壽量。眾會莊嚴。所凈佛剎。所修行愿。所現威德。所起方便。教化成熟一切眾生。分布舍利。住持遺教。皆悉不同。爾時善財。自見其身。在彼一切諸如來所。承事供養。亦見于彼一切眾會大道場中。所有佛事。憶持不忘。加持力故。通達無礙。精進勤求。安住智地。復聞一切諸樓閣內寶網鈴鐸。及諸樂器。皆悉演暢不可思議微妙法音。說種種法。所謂。或說菩薩發菩提心。或說修行波羅蜜行。或說諸愿。或說諸地。或說神通心自在行。或說恭敬供養如來。或說莊嚴諸佛剎土。或說諸佛說法差別。如上所說。一切佛法。悉聞其音。敷暢辨了。又聞某處某世界中。有某菩薩。聞某法門。某善知識之所勸導。發菩提心。令修妙行。于某劫某剎某如來所某眾會中。聞某如來如是功德。發如是心。起如是愿。種于如是廣大善根。經若干劫。修菩薩行。于爾許時。當得成佛。如是名號。如是壽量。如是國土。一切功德具足莊嚴。滿如是愿。能以如是最勝方便。教化調伏如是眾生。如是聲聞菩薩眾會。佛涅槃后。正法住世。經爾許劫。利益如是無量眾生。或聞某處。某世界中。有某菩薩。廣修布施波羅蜜行。難舍能舍。如是凈戒。忍辱精進。禪定智慧。修習如是諸波羅蜜。或聞某處。某世界中。有某菩薩。為求法故。棄舍王位及諸珍寶妻子眷屬頭目手足一切身分。皆無所吝。或聞某處。某世界中。有某菩薩。守護如來所說正法。為大法師。廣行法施。高建法幢。吹大法螺。擊大法鼓。雨大法雨。造佛塔廟。作佛形像。種種莊嚴。一一殊麗。施諸眾生一切樂具。或聞某處。某世界中。有某如來。于某劫中。成正等覺。如是國土。如是眾會。如是壽量。說如是法。滿如是愿。教化如是無量眾生。現前覺悟無上菩提。善財童子。聞如是等不可思議微妙法音。身心歡喜。柔軟悅澤。即得無量諸總持門。即得無量諸辯才門。諸禪諸忍。諸大行愿。諸波羅蜜。諸通諸明。及諸解脫。諸三昧門。又見一切諸寶鏡中。出生無量種種形像。所謂。或見諸佛眾會道場。或見菩薩眾會道場。或見聲聞眾會道場。或見獨覺眾會道場。或見清凈世界。或見不凈世界。或見凈不凈世界。或見不凈凈世界。或見有佛世界。或見無佛世界。或見小世界。或見中世界。或見大世界。或見微細世界。或見廣大世界。或見因陀羅網世界。或見覆世界。或見仰世界。或見側世界。或見平坦世界。或見地獄畜生餓鬼所住世界。或見天人充滿世界。于如是等諸世界中。見有無數大菩薩眾。或行或坐。作諸事業。或見修禪。或習智慧。或起大悲。憐愍眾生。或造諸論。利益世間。或教弟子。或自受持。或書或誦。或問或答。三時懺悔。回向發愿。又見一切諸寶柱中。放摩尼王大光明網。或青或黃。或赤或白。或玻璃色。或水精色。或帝青色。或虹霓色。或閻浮檀妙真金色。或作一切諸光明色。又復見彼閻浮檀金諸童女像。及眾寶像。或執華云。或執衣云。或執幢幡。或執鬘蓋。或持種種涂香末香。或持上妙摩尼寶網。或垂金鎖。或掛瓔珞。或舉其臂。捧莊嚴具。或低其首。垂摩尼冠。曲躬瞻仰。目不暫舍。合掌而住。又見于彼真珠瓔珞。常出香水。具八功德。流注無窮。琉璃瓔珞。百千光明。同時照耀。幢幡網蓋。如是等物一切皆以摩尼王藏。眾寶莊嚴。令人樂見。又復見彼種種華池。優缽羅華。波頭摩華。拘物頭華。芬陀利華。各各生于無量諸華。或大一手。或長一肘。或復縱廣量如車輪。一一華中。皆悉示現種種色像。以為嚴飾。所謂男色像。女色像。童男色像。童女色像。釋梵護世。天龍夜叉。乾闥婆。阿修羅。迦樓羅。緊那羅。摩睺羅伽。聲聞獨覺。及諸菩薩。如是一切眾妙色像。皆悉合掌。曲躬禮敬。亦見如來。結跏趺坐。三十二相莊嚴其身。又復見彼凈琉璃地。一一步間。現不思議種種色像。所謂世界色像。菩薩色像如來色像。及諸樓閣莊嚴色像。又于寶樹。枝葉華果。一一事中。悉見種種半身色像。所謂佛半身色像。菩薩半身色像。天龍。夜叉。乾闥婆。阿修羅。迦樓羅。緊那羅。摩睺羅伽。釋梵護世。轉輪圣王。小王王子。大臣官長。長者居士。童男童女。及以四眾半身色像。其諸色像。或執華鬘。或執瓔珞。或執一切諸莊嚴具。或有曲躬合掌禮敬。一心瞻仰目不暫舍。或有贊嘆。或入三昧。其身悉以相好莊嚴。普放種種諸色光明。所謂。金色光明。銀色光明。珊瑚色光明。兜沙羅金色光明。帝青色光明。毗盧遮那摩尼王寶色光明。一切眾寶色光明。薝葡迦華光明。從于自身三十二相。出如是等一切光明。又見于彼一切樓閣半月像中。出阿僧祇日月星宿種種光明。普照十方。又見一切諸妙樓閣。種種宮殿。眾寶垣墻。周回四壁。種種寶色。一一步內。一切眾寶。以為莊嚴。一一寶中。皆現彌勒曩劫修行菩薩道時。或施頭目。或施手足唇舌牙齒耳鼻血肉皮膚骨髓。乃至爪發。如是一切。悉皆能舍。妻妾男女。奴婢仆使。妓侍采女。一切眷屬。城邑聚落。宮殿園林。或閻浮提。或四天下。種種富樂。尊貴自在。大小王位。或諸資具。隨時飲食。上妙床敷。憩息之處。或妙寶器。或駟馬車。隨其所須。盡皆施與。處牢獄中。種種困厄。令得出離。身被系縛。臨刑戮者。使其解脫。諸有疾病所嬰纏者。為其救療。惠以醫藥。令得除差。入邪徑者。示其正道。或為船師。令度大海。使諸眾生不失津濟。或為馬王。救諸眾生。令離一切羅剎惡難。或為種種大智仙人。善說諸論。利益眾生。或為輪王。勸修十善。或為醫王。善療眾病。或孝順父母。恭敬供養。或親近善友。隨順聽聞。或作聲聞。或作獨覺。或作菩薩。或作如來。教化調伏一切眾生。或示種種最勝生處。成熟生處所有眾生。或為法師。奉行如來所有言教。種種威儀。受持讀誦。微細觀察。如理思惟。立佛支提。作佛形像。一一珍飾。種種莊嚴。若自供養。若勸于他。涂香散華。燈油鬘蓋。種種敷設。恭敬禮拜。如是等事。相續不絕。或見坐于師子之座。廣演說法。勸諸眾生。安住十善。一心歸向佛法僧寶。受持五戒及八齋戒。出家聽法。受持讀誦。正念作意。如理修行。乃至見于彌勒菩薩。坐師子座。講宣法要。開示一切諸佛菩提。又見彌勒。經百千億那由他阿僧祇劫。修行諸度。一切色像。又見彌勒。曾所承事。諸善知識。悉以一切功德莊嚴。亦見自身。在彼一一善知識所。親近供養。受行其教。乃至住于灌頂之地。時諸知識。皆以軟語。告善財言。善來童子。汝今觀此菩薩所有不思議事。莫生疲厭。  
　　爾時善財童子。得不忘失正念力故。得見十方清凈眼故。得善觀察無礙智故。得諸菩薩自在智故。得諸菩薩已入智地廣大解故。于諸樓閣一一物中。悉見如是。及余無量不可思議自在境界諸莊嚴事。譬如有人。于睡夢中。見種種物。所謂一切城邑聚落。宮殿園苑。山林河池。衣服飲食。乃至一切資生之具。或見一切可愛歌贊鼓樂集會種種游戲。或見自身父母兄弟內外親屬。或見大海須彌山王。乃至一切諸天宮殿閻浮提等四天下事。或見其身形量廣大百千由旬。房舍衣服種種功德。一切莊嚴。悉皆相稱。謂于晝日。經無量時。不眠不寢。受諸安樂。悉皆具足一切自在。從睡覺已。乃知是夢。遠離一切安樂等想。亦無時節長短之相。而能明記所見之事。一切隨順。曾無忘失。善財童子。亦復如是。以彌勒菩薩威神之力所加持故。知三界法皆如夢故。滅諸眾生狹劣想故。得無障礙廣大解故。住諸菩薩勝境界故。入不思議方便智故。能見如是諸大菩薩一切莊嚴自在境界。隨順解知。微細觀察。譬如有人。將欲命終。見隨其業所受報相。行惡業者。見于地獄畜生餓鬼所有一切眾苦境界。或見獄卒手持兵仗。或嗔或罵。囚執將去。亦聞地獄一切眾生所有號叫悲嘆之聲。或見灰河。或見鑊湯。或見刀山。或見劍樹。或見猛火焰熾洞然。或見揚波沸水騰注。種種逼迫。受諸苦惱。行善業者。即見一切諸天宮殿。無量天眾。天諸采女。種種衣服。具足莊嚴。宮殿園林。華池河水。及諸寶山。寶劫波樹。隨意受用。盡皆妙好。身雖未死。而由業力。見如是事。善財童子。亦復如是。以菩薩業不思議力。得見一切莊嚴境界。譬如有人為鬼所持。見種種事色相眷屬。隨其所問悉皆能答。善財童子。亦復如是。菩薩智慧之所持故。見彼一切諸莊嚴事。若有問者。靡不能答。譬如有人為龍所持。自謂是龍。入于龍宮。見龍眷屬。于少時間。自謂已經日月年載。善財童子。亦復如是。以住菩薩智慧想故。彌勒菩薩自在威力所加持故。于少時間。謂經無量百千萬億那由他劫。譬如梵宮。名一切眾生勝莊嚴藏。于中悉見三千大千世界所有諸物差別影像。不相雜亂善財童子。亦復如是。于樓觀中。普見一切莊嚴境界。種種差別。互相涉入。各各差別。不相雜亂。譬如比丘。入遍處定。若行若住。若坐若臥。隨所入定。境界現前。善財童子。亦復如是。入于樓觀一切莊嚴所見境界。甚深隨順。悉皆明了。譬如有人。于虛空中。見乾闥婆城。具足莊嚴。悉分別知。無有障礙。善財童子。亦復如是。見彼一切莊嚴境界。甚深隨順。明了無礙。譬如夜叉宮殿與人宮殿同在一處。而不相雜。亦無障礙。各隨其業所見不同。譬如大海于中印現三千世界所有色像。譬如幻師善明幻法。以幻力故。現諸幻事。種種作業一切能成。善財童子亦復如是。以彌勒菩薩威神力故。及不思議幻智力故。得諸菩薩自在力故。見樓閣中一切莊嚴自在境界。  
大方廣佛華嚴經普賢菩薩行愿品卷第三十八 入不思議解脫境界普賢行愿品  
　　爾時彌勒菩薩摩訶薩。入樓閣中。攝其神力。彈指出聲。告善財言。善男子。起法性如是。此是菩薩知諸法智。因緣聚集顯現之相。如是自性。悉不成就。如幻如夢。如影如像。爾時善財。聞彈指聲。從三昧起。彌勒告言。善男子。汝見菩薩自在解脫威神力不。汝見菩薩一切助道等流力不。汝見菩薩愿智所現聚集力不。汝見菩薩種種莊嚴妙宮殿不。汝見菩薩種種行力所聚集不。汝見菩薩種種功德莊嚴剎不。汝見菩薩十地之中種種力不。汝見菩薩諸波羅蜜難思果不。汝見菩薩種種難思三昧力不。汝見如來種種最勝大愿力不。汝聞菩薩種種出生解脫門不。汝隨順解菩薩解脫不思議不。汝隨順受菩薩三昧能喜樂不。善財白言。唯然已見。是善知識加持力故。憶念力故。威德力故。圣者此解脫門。其名何等。彌勒告言。此解脫門。名入三世一切境界不忘念智莊嚴藏。善男子。一生菩薩。得如是等不可說不可說解脫門。善財白言。圣者此莊嚴事。何處去耶。彌勒告言。于來處去。曰從何處來。曰從諸菩薩智慧威力中來。依諸菩薩智慧威力而住。無有少分去來之處。無集無增。無成無立。不依于地。不依于空。遠離一切。善男子。譬如龍王種種云雨。不從身出。不從心出。無有積集。建立增長。但以龍王心念力故。霈然洪霔。周遍天下。此是龍王難思境界。善男子。彼莊嚴事。亦復如是。不住于內。亦不住外。但由菩薩威德自在。汝善根力而非不見。善男子。譬如幻師作諸幻事。無所從來。亦無所去。無行無入。無隱無顯。而以幻力。分明顯現。彼莊嚴事。亦復如是。無所從來。亦無所去。無集無成。然以慣習不可思議幻智力故。及由過去大愿力故。如是顯現。善財童子。白言大圣。從何處來。彌勒告言。善男子。一切菩薩。無來無去。如是而來。無行無住。如是而來。無處無定。不沒不生。不住不遷。不動不起。無戀無著。無業無報。無起無滅。不斷不常。如是而來。  
　　復次善男子。菩薩從大悲處來。愍念調伏諸眾生故。從大慈處來。救護逼迫苦眾生故。從凈戒處來。隨其所樂自在生故。從大愿處來。往昔愿力所加持故。從神通處來。于一切處隨樂現故。從無動搖處來。不舍如來不動體故。從無取舍處來。不役身心使往來故。從智慧方便處來。隨順一切眾生轉故。從示現變化處來。猶如影像而化現故。  
　　復次善男子。汝向所問何處來者。善男子。我從生處摩羅提國房舍聚落而來于此。彼有長者。名瞿波洛迦。為化其人令入佛法。又為生處一切人眾。隨其根器。而為說法。亦為父母親戚眷屬婆羅門等。演說大乘。令其趣入。故住于彼。而從彼來。善財言。圣者何者是菩薩生處。彌勒答言。善男子。菩薩有十種生處。何等為十。所謂發菩提心。是菩薩生處。生菩薩家故。深心。是菩薩生處。生善知識家故。諸地。是菩薩生處。生波羅蜜家故。大愿。是菩薩生處。生妙行家故。大悲。是菩薩生處。生四攝家故。如理觀察。是菩薩生處。生般若波羅蜜家故。大乘。是菩薩生處。生方便善巧家故。成熟眾生。是菩薩生處。生成等正覺家故。智慧方便。是菩薩生處。生無生法忍家故。修行諸法。是菩薩生處。生三世一切如來家故。善男子。是為菩薩十種受生處。  
　　復次善男子。菩薩摩訶薩。以般若波羅蜜為母。方便善巧為父。檀那波羅蜜為乳母。尸羅波羅蜜為養母。忍辱波羅蜜為莊嚴具。精進波羅蜜為養育者。禪那波羅蜜為浣濯人。善知識為教授師。一切菩提分為伴侶。一切善法為親屬。一切菩薩為兄弟。菩提心為家。如理修行為家法。諸地善法為家處。得諸忍法為家族。大愿現前為家教。以清凈智滿足諸行為順家法。勸發勤修不斷大乘為紹家業。法水灌頂一生所系菩薩為王太子。成就廣大真實菩提為凈家族。善男子。菩薩如是超凡夫地。入菩薩位。生如來家。住佛種性。能修諸行。不斷三寶。善能守護菩薩種族。凈菩薩種生處尊勝。于諸世間。離生過惡。一切天人及諸魔梵。沙門婆羅門中。種族具足。而得成就最勝佛種。得大愿藏。普能出生諸菩薩行。善男子。菩薩摩訶薩。成就如是尊勝家已。智了諸法如影像故。于世生處。無所惡賤。知一切法如變化故。于諸有趣。無所染著。覺悟諸法無有我故。調伏眾生。心無疲厭。以大慈悲。為體性故。不趣寂滅攝受眾生。了達生死猶如夢故。經一切劫而無熱惱。了知五蘊皆如幻故。現處生死而無疲倦。知諸界處即法界故。于諸境界無有瘡疣。知一切想如陽焰故。入于諸趣不生倒惑。達一切法皆如幻故。入魔境界自在無染。成就法身凈妙體故。一切煩惱不能欺誑。成就一切遍趣行故。于諸生處而得自在。  
　　善男子。我身普生一切法界等。一切眾生差別色相等。一切眾生殊異言音等。一切眾生種種名號等。一切眾生種種樂欲等。一切眾生種種威儀隨順世間教化調伏等。能顯示一切眾生清凈受生等。隨順入一切眾生甚深勝解等。一切菩薩大愿變化于如是等。無量品類。而現其身。種種相貌。種種威德。充滿法界。善男子。我為成熟與我往昔同修諸行今時退失菩提心者。示現生此閻浮提中。為欲調伏父母親屬。及婆羅門。令其離于種族憍慢。得生如來種性中故。生摩羅提國房舍聚落婆羅門家善男子。我于南方。及住于此毗盧遮那莊嚴藏大樓閣中。隨諸眾生心之所樂。種種方便。教化調伏。善男子。我為隨順諸眾生故。為欲成熟兜率天中同行大故。為欲示現菩薩福智莊嚴變化超過一切諸欲界故。令舍渴愛諸欲樂故。令照諸行皆無常故。令知諸天盛必衰故。為欲示現降生瑞相。與一生菩薩。而共宣說大智法門故。為欲攝受一切生處諸眾生故。為欲教化釋迦如來所遣來者。令如蓮華悉開悟故。而于此沒。生兜率天。善男子。我愿滿足。得菩提時。汝及文殊俱來見我。善男子。汝當往詣文殊師利大菩薩所。而問之言。菩薩云何學菩薩行。云何深入普賢行門。云何出生。云何成熟。云何廣大。云何清凈。云何隨順。云何圓滿。善男子。彼當為汝分別顯示。何以故。善男子。文殊師利。最勝大愿。非余無量百千億那由他菩薩之所能有。善男子。文殊師利。其行廣大。無量無邊。其愿無際。相續不斷。常能出生一切菩薩最勝功德。文殊師利菩薩。常為無量百千億那由他諸佛母。令其證入甚深理故。常為無量百千億那由他菩薩師。令其勤修深證入故。普于十方。常轉法輪。教化成熟一切眾生。常于十方一切世界。為說法師。常為不可說不可說一切諸佛大眾會中之所贊嘆。住甚深智。見法實性。從久遠來。深入一切解脫境界。究竟普賢所行諸行。善男子。文殊師利善知識。能令汝得生如來家。能增長汝諸善根。能發起汝助道法。能顯示汝真實善知識。能勸發汝修習諸功德。能令汝深入大愿網。能令汝安住大愿門。能令汝聞菩薩深密義。能顯示汝菩薩難思行。與汝往昔同生同行。是故。善男子。汝當往詣文殊師利菩薩所。莫生疲倦。文殊師利。當令汝得一切功德。何以故。汝先所見諸善知識。聞諸菩薩行。深入解脫門。滿足大愿海。皆是文殊威神之力。文殊師利。于一切處咸得究竟。時善財童子。右繞彌勒。經無量匝。頂禮雙足。殷勤瞻仰。心懷戀慕。辭退而去。  
　　爾時善財童子。經游一百一十城已。詣蘇摩那城。住立門所。思惟文殊師利。隨順憶念。普遍觀察。希欲奉覲。爾時文殊師利童子。從一百一十由旬外。遙申右手。至蘇摩那城。摩善財頂。作如是言。善哉善哉。善男子。若離信根。心生疲厭。心志下劣。功行不具。退失精勤。于少善根。而生知足。不善發起一切行愿。不能親近諸善知識。由如是故。不能了知如是法性。如是理趣。如是法門。如是境界。如是住處。若普遍知。若少分知。若甚深知。若盡源底。若觀察。若證入。若獲得。皆悉不能。是時文殊師利。宣說此法示教利喜。令善財童子具足圓滿無數法門。具足無邊大智光明。深入種種念佛門。無邊際陀羅尼門。無邊際辯才門。無邊際三昧門。無邊際神通門。無邊際愿智門。深入普賢諸行愿輪。稱嘆文殊本住國土一切善巧。時善財童子。白文殊師利菩薩言。圣者。云何而得成就圣者國土善巧。文殊師利。告善財言。善男子。菩薩有十種法。具足圓滿。得我國土善巧成就。善財白言。何等為十。文殊師利菩薩言。善男子。一者證無生法具足圓滿。二者無滅法。三者不失壞法。四者無來去法。五者超言辭境界法。六者無有言辭道法。七者無戲論法。八者不可說法。九者寂靜法。十者圣者法。若諸菩薩。于此十法具足圓滿。得我國土善巧成就。善財童子。白言圣者。所言國土。是何義耶。文殊師利言。是一切菩薩住處義。善財言。云何是一切菩薩住處。文殊師利言。善男子。最勝第一義。是菩薩住處。何以故。善男子。最勝第一義。不生不滅。不失不壞。不來不去。如此語言。既非言境。言說不及。不能記別。非是戲論。思度所知。本無言說。體性寂靜。唯諸圣者。自內所證。善男子。因此最勝第一義故。諸佛如來出現世間。若佛出世。及不出世。不可失壞。善男子。一切菩薩。為欲證入第一義故。舍大豪富年少王位。難行能行。種種苦行。剃除須發。被服法衣。正信出家。專求妙道。精勤匪懈。如救頭然。善男子。若無第一義者。所修梵行。為何所用。如來出世。為何所依。善男子。以深信有第一義故。令諸菩薩具足圓滿此十種法。是故應當如是知見。如是解說。于我國土善巧成就。善財童子。白言圣者。行何等法。當得圣者凈妙國土。文殊師利言。若諸菩薩。能于一切心無憍慢。于諸眾生生平等心。于諸如來修真供養。得我國土。善財童子。白言圣者。云何名為無憍慢心。生平等心。修真供養。文殊師利言。善男子。菩薩有十種法。審諦思惟。具足圓滿。則能成就無憍慢心。何等為十。一者一心思惟。諦觀身界。作是念言。我今出家。無殊死人。所以者何。父母親愛。朋友眷屬。一切所有。皆棄舍故。如是思惟。得無憍慢。二者思惟我今此身。服壞色衣。進止威儀。不同世間。如是思惟。得無憍慢。三者思惟既毀形好。執持應器。乞丐于他。如是思惟。得無憍慢。四者思惟我今乞食。如旃陀羅。如是思惟。令心卑下。得無憍慢。五者思惟為求段食。長養我身。我之壽命。宛在他手。如是思惟。得無憍慢。六者思惟所乞之食。人畜之余。彼若嫌棄。我方得食。如是思惟。得無憍慢。七者思惟我今應當于師長所。恭敬供養。令生歡喜。如是思惟。得無憍慢。八者思惟我今欲令同梵行者。生歡喜故。具足威儀。無違法式。如是思惟。得無憍慢。九者思惟我今出家。于佛法中。未得少分。如是思惟。得無憍慢。十者思惟一切眾生。于我嗔恨。我常安忍。如是思惟。得無憍慢。善男子。是為菩薩思惟十法具足圓滿。則能成就無憍慢心。復次善男子。菩薩有十種法具足圓滿。則于眾生。得平等心。何等為十。一者于諸眾生。所作平等。二者于諸眾生。心無障礙。三者于諸眾生。心無疲倦。四者為欲利益諸眾生故。具足修行六波羅蜜。五者為諸眾生。集一切智。亦不依止無二之相。六者普觀眾生。同于如如。無所分別。七者了達眾生體性平等。而能證入平等心性。八者愿與眾生。同得出離生死大火。九者自既出已。復能拔出一切眾生。十者平等安置一切眾生。無憂惱處。善男子。譬如世間長者居士。生育五子。平等愛念。受用資具。等無有二。而彼諸子。愚小無知。于一切處。未能分別。時彼長者。宅舍之中。欻然火起。彼諸子等。各居一處。善男子。于意云何。時彼長者。出諸子心有先后不。善財答言。彼長者心等無先后。隨所親近。即先濟拔文殊師利言。善男子。菩薩摩訶薩。亦復如是。一切眾生。在于生死舍宅之中。三毒熾火。忽然而起。其心愚闇。無所分別。各隨業力。五趣受生。菩薩等心。調伏成熟。但隨親近。即先拔濟。成熟安置寂靜界中。善男子。是為菩薩有十種法具足圓滿。于諸眾生成就平等。  
　　復次善男子。菩薩有十種法具足圓滿。則得成就修真供養一切如來。何等為十。一者以法供養。二者修行諸行。三者平等利樂一切眾生。四者以慈悲心隨順攝取。五者以如來力隨順一切。六者不舍勸修一切善法。七者不舍一切菩薩事業。八者如說能行如行能說。九者長時遍修心無疲厭。十者常不舍離大菩提心。若諸菩薩。具此十法。則能成就供養如來。非以財寶飲食衣服。名真供養。何以故。如來恭敬尊重法故。猶如孝子尊重父母。承順顏色。心無暫舍。若復有人。敬其父母。其子倍復尊重是人。諸佛如來。亦復如是。若諸眾生。供養法者。是真成就供養如來。以諸如來尊重法故。善男子。如來從修行中來。若能修行。是則成就供養如來。諸佛出世。本為利樂諸眾生故。為以慈悲攝眾生故。隨順利樂而為力故。善男子。若不勸修一切善法。亦不利樂一切眾生。若舍菩薩所修事業。是亦不能利樂眾生。若復不能如說修行如行能說。是亦不能利樂眾生。若心下劣。而生疲厭。是亦不能利樂眾生。若暫舍離菩提心者。是亦不能利樂眾生。何以故。善男子。夫為菩薩。為欲利樂諸眾生故。勤求阿耨多羅三藐三菩提。若無眾生。一切菩薩不成正覺。善男子。汝應如是解法供養。則得成就供養如來。非以世間財寶飲食。名為供養。善男子。是為菩薩具足十法。則能成就供養如來。爾時文殊師利。顯示如是無量無邊微妙法義。勸教善財。令修習已。還攝神力。忽然不現。  
　　爾時善財童子。即見三千大千世界極微塵數諸善知識。悉皆親近。承事供養。令生歡喜。于所誘誨。隨順受行。增長趣求一切智意。于佛境界。生決定解。大悲心海。容納出生。大慈教云。普覆一切。于毗盧遮那廣大身云。增長愛敬。于諸菩薩無礙解脫。心常安住。速疾出生如來普門。無著凈眼觀一切佛。修行圓滿功德大海。深信如來積行所修一切智體。精勤速疾增一切智助道之法。善能回向一切菩薩清凈深心。善知三世一切如來。相續不斷。深入一切佛法教海。隨順解了諸佛法輪。于諸世間如影普現。深入一切菩薩愿海。盡一切劫。修菩薩行。得普門智。照如來境增長一切菩薩諸根。得一切智清凈光明。普照十方一切法界。于一切剎教化眾生。發修行心成就利益。能隨順解生死種類。摧煩惱業一切障山。隨順證悟無障礙法。入法界藏平等地中。常住寂靜菩薩解脫。勤求一切如來境界。一切諸佛威力加持。善財童子。起如是等微細觀察。安住普賢甚深境界。即聞普賢菩薩名號。及普賢行最勝大愿。從初發心。最勝助道。最勝現前。出生功德。微細威儀。及聞普賢菩薩諸地。及地處所。地差別得。地自在行。地差別住。地勇猛。地威德。地同住。既聞此已。渴仰欲見普賢菩薩。即于金剛海藏菩提道場如來師子座前。一切寶蓮華藏座上。起等虛空界廣大心。拔一切現前執著心。集一切德無染心。凈一切剎無想心。了一切法歡喜心。觀一切境無礙心。入一切方周遍心。行一切行無障心。凈一切智境界妙行自在心。觀一切菩薩道場莊嚴清凈明了心。深入一切如來法海廣大心。調伏成熟一切眾生周遍心。凈一切佛剎無量心。了一切眾會如影心。住一切劫無盡心。究竟如來力無所畏不共佛法無退轉心。  
　　善財童子。起如是心。以自善根所潤澤故。一切如來加被力故。普賢同分善根力故。欲見普賢。有十種瑞相。何等為十。一者見一切佛剎清凈。一切如來道場莊嚴。二者見一切佛剎清凈。無諸惡道一切雜類。三者見一切佛剎清凈。眾妙蓮華以為莊嚴。四者見一切佛剎清凈。一切眾生身心清涼。五者見一切佛剎清凈。眾寶為體形色莊嚴。六者見一切佛剎清凈。一切眾生種種形色相好嚴身。七者見一切佛剎清凈。諸莊嚴云普覆其上。八者見一切佛剎清凈。一切眾生互起慈心。遞相利益。九者見一切佛剎清凈。菩提道場形體莊嚴。十者見一切佛剎清凈。一切眾生心常隨順憶念諸佛。是為十。又見十種大光明相。何等為十。一者見一切世界所有極微。一一塵中。出一切世界極微塵數如來光網云。周遍照耀。二者見一一塵中。出一切世界極微塵數如來圓光輪云。無量無數種種色相周遍法界。三者見一一塵中。出一切世界極微塵數種種如來寶影像云。周遍法界。四者見一一塵中。出一切世界極微塵數種種如來光焰輪云。周遍法界。五者見一一塵中。出一切世界極微塵數種種妙香涂香燒香華鬘等云。周遍十方一切法界。出大音聲。稱贊普賢一切行愿大功德海。六者見一一塵中。出一切世界極微塵數種種日月星宿光明云。皆放普賢菩薩光明。遍滿法界。七者見一一塵中。出一切世界極微塵數種種眾生形像燈云。猶如佛光遍照法界。八者見一一塵中。出一切世界極微塵數種種如來身影像摩尼寶云。周遍法界。九者見一一塵中。出一切世界極微塵數種種如來影像光明身云。如大云雨。普說一切如來大愿。及威德力。十者見一一塵中。出一切世界極微塵數種種菩薩圓滿光明影像身云。隨諸眾生種種變化。普令一切皆生愛樂。如是所作。周遍法界。是為十。爾時善財童子。見此十種光明相已。即作是念。我今必見普賢菩薩。于時善財。住自善根普光照力。住諸如來所護念力。能生佛法普智光明。于普賢行現前照了。于普賢愿深入無際。于一切如來境界。深心信解。于諸菩薩廣大境界。得決定力。修集得見普賢之想。深入如來一切種智。普攝諸根令其寂靜。起大精進。無有退轉。身心普現十方世界。即以普眼。觀察十方一切諸佛菩薩眾會諸莊嚴具一切境界。皆作得見普賢之想。以智慧眼。觀察普賢從初發心所行之道。其心廣大。猶如虛空。大悲堅固。猶若金剛。威德加持。盡未來際。愿不舍離。普賢菩薩。以平等心。行普賢行。念念隨順。清凈自在。常得安住如來境界。成就普賢種種智地。  
　　善財童子。具足圓滿如是觀已。即見普賢菩薩。在于毗盧遮那如來應正等覺前。坐蓮華藏師子之座。諸菩薩眾所共圍繞。身相殊特。世無與等。智慧功德。種種境界。不可思議。一切菩薩。微細觀察。無有邊際。與諸如來平等無二。善財童子。見普賢身。一一毛孔。念念中出一切世界極微塵數種種光明云。遍法界虛空界一切世界。普光照耀。除滅一切眾生苦患。見一一毛孔。念念中出一切佛剎極微塵數種種色圓光云。令一切菩薩速疾增長廣大歡喜。見普賢菩薩頂及兩肩。一一毛孔。念念中出一切佛剎極微塵數種種色香焰云。遍法界虛空界。一切諸佛眾會道場。雨大香雨而以普熏。見一一毛孔。念念中出一切佛剎極微塵數種種華云。遍法界虛空界。一切如來眾會道場。雨眾妙華。見一一毛孔。念念中出一切佛剎極微塵數種種莊嚴香樹云。遍法界虛空界。一切如來眾會道場。雨于無盡涂香末香眾妙香藏。見一一毛孔。念念中出一切佛剎極微塵數種種衣服云遍法界。虛空界。雨眾妙衣。普覆莊嚴。見一一毛孔。念念中出一切佛剎極微塵數種種繒彩云。種種雜寶瓔珞云。種種如意寶云。遍法界虛空界。一切如來眾會道場。普雨一切瓔珞繒彩。令一切眾生成就愛樂。見一一毛孔。念念中出一切佛剎極微塵數種種寶樹云。遍法界虛空界。復從一切寶樹藏中。流散一切星宿光云。種種莊嚴。于一切如來眾會道場。雨諸妙寶。見一一毛孔。念念中出一切佛剎極微塵數種種色界天眾身云。遍法界。虛空界。嘆菩提心。見一一毛孔。念念中出一切佛剎極微塵數種種梵天眷屬身云。請諸如來。轉妙法輪。見一一毛孔。念念中出一切佛剎極微塵數欲界天眾身云。守護受持一切如來所說妙法。見一一毛孔。念念中出一切佛剎極微塵數三世一切諸佛剎云。遍法界虛空界。與諸眾生無依止者。而作依止。無覆護者。而作覆護。無歸趣者。而作歸趣。見一一毛孔。念念中出一切佛剎極微塵數清凈佛剎云。遍法界虛空界。一切諸佛于中出現。菩薩眾會清凈道場。令一切眾生。愛敬信樂。皆得清凈。見一一毛孔。念念中出一切佛剎極微塵數凈不凈佛剎云。遍法界虛空界。令雜染眾生皆得清凈。見一一毛孔。念念中出一切佛剎極微塵數不凈凈佛剎云。遍法界。虛空界。令純染眾生皆得清凈。見一一毛孔。念念中出一切佛剎極微塵數眾生身云。遍法界虛空界。隨應教化一切眾生。令于阿耨多羅三藐三菩提。而得成熟。見一一毛孔。念念中出一切佛剎極微塵數種種菩薩身云。遍法界虛空界。稱揚種種諸佛名號。令諸眾生增長善根。見一一毛孔。念念中出一切佛剎極微塵數種種菩薩身云。遍法界虛空界。宣揚顯示諸佛菩薩。從初發意。嚴凈佛剎。所生善根。見一一毛孔。念念中出一切佛剎極微塵數種種菩薩身云。遍法界虛空界。一切佛剎一一剎中。為欲清凈普賢妙行。宣揚一切菩薩愿海。見一一毛孔。念念中出一切佛剎極微塵數普賢菩薩行云。令一切眾生愛樂修習。速得圓滿一切智體。見一一毛孔。念念中出一切佛剎極微塵數正覺身云。于一切佛剎。現成正覺。顯示種智。令諸菩薩普集大法。速疾增長。現前覺悟。  
大方廣佛華嚴經普賢菩薩行愿品卷第三十九 入不思議解脫境界普賢行愿品  
　　爾時善財童子。見普賢菩薩。如是自在神通境界。歡喜踴躍。普遍身心。重復觀察。見普賢菩薩。一一身分。一一肢節。一一毛孔。悉有三千大千世界。其中一切地水火風。大海四洲。須彌鐵圍。及眾寶山。國土城邑。宮殿園苑。乃至地獄。餓鬼畜生。閻羅王界。天龍八部。人與非人。欲界色界。無色界處。所有形色。日月星宿。風云雷電。晝夜月時。及以年劫。諸佛出世。菩薩眾會。道場莊嚴。如是等事。悉皆明見。如見此世界。盡于東方種種世界。亦復如是。如東方。南西北方四維上下。亦復如是。如見現在十方世界。盡過去際。盡未來際。種種世界。相續不斷。亦如是見。各各差別。互相涉入。不相雜亂。如于此毗盧遮那如來寶蓮華藏師子座上。顯示如是游戲神通。于東方蓮華吉祥世界賢吉祥如來所。顯示一切游戲神通。亦復如是。如賢吉祥如來所。如是盡于東方。南西北方四維上下一切世界。亦復如是。如是十方一切佛剎一一塵中。皆有法界諸佛眾會。一一佛所。皆有普賢。坐寶蓮華師子之座。顯示一切游戲神通。悉亦如是。又于彼一一普賢身中。皆見三世一切境界。猶如明鏡現其影像。所謂一切佛剎。一切資具。一切眾生。一切佛出興。一切菩薩道場眾會。又聞一切眾生種種音聲。一切佛聲。一切如來轉法輪聲。一切如來游戲神通聲。一切菩薩善誘誨聲。一切菩薩神通境界。菩薩智通。菩薩普集。菩薩說法。菩薩游戲。如是等聲。  
　　爾時善財童子。見聞普賢菩薩如是無量不可思議游戲神通。即得十種智波羅蜜。何等為十。一者于念念中。令身遍滿一切佛剎智波羅蜜。二者于念念中。悉能往詣一切佛所智波羅蜜。三者于念念中。悉能供養一切如來智波羅蜜。四者于念念中。普于一切諸如來所聞法受持智波羅蜜。五者于念念中。微細觀察一切如來所有法輪智波羅蜜。六者于念念中。知一切佛不可思議大神通事智波羅蜜。七者于念念中。說一句法。盡未來際辯才無盡智波羅蜜。八者于念念中。智海現前觀一切法智波羅蜜。九者于念念中。得一切法界教海智波羅蜜。十者于念念中。得知一切眾生離眾生想智波羅蜜。十一于念念中。普賢慧行皆現在前智波羅蜜。善財童子。既得是已。普賢菩薩。即伸右手。摩善財頂。善財即得深入一切佛剎極微塵數諸大三昧。各以一切佛剎極微塵數三昧。而為眷屬。一一三昧。悉得一切昔所未見。昔所未聞。一切佛剎極微塵數種種世界海。諸佛大會。增長一切佛剎極微塵數一切智助道具。出現一切佛剎極微塵數一切智法門。成就一切佛剎極微塵數。初發一切智心。深入一切佛剎極微塵數一切智大愿海。出生一切佛剎極微塵數一切智出要道。修習一切佛剎極微塵數一切智菩薩行。圓滿一切佛剎極微塵數一切智速疾力。得一切佛剎極微塵數一切智普光照。如此娑婆世界毗盧遮那佛所普賢菩薩。摩善財頂。所獲法門。如是十方所有世界。及彼世界一一塵中。一切世界。一切佛所。普賢菩薩。悉亦如是。摩善財頂。所得法門。亦皆同等。  
　　爾時普賢菩薩摩訶薩。告善財言。善男子。汝見我此神通力不。善財白言。圣者。唯然已見。此不思議大神通事。得佛智慧。方能知之。普賢菩薩。告善財言。善男子。我于不可說不可說劫。行菩薩行。求一切智。一一劫中。為欲清凈菩提心故。承事不可說不可說如來。一一劫中。為集一切智福德具故。設不可說不可說佛剎極微塵數廣大施會。一切世間最勝無比。悉皆回向一切眾生。一一劫中。為求一切智法故。以不可說不可說佛剎極微塵數財物。而為大舍。一一劫中。為求佛智故。以不可說不可說佛剎極微塵數國土王位。村營城邑。聚落宮殿。妻子眷屬。身分肢節。眼耳鼻舌。乃至身命。而為布施。一一劫中。為求一切智首故。以不可說不可說佛剎極微塵數頭。而為布施。一一劫中。為求一切智故。于不可說不可說佛剎極微塵數諸如來所。恭敬尊重。承事供養。上妙衣服臥具醫藥。一切所須悉皆奉施。于其法中。出家學道。受持法教。隨順修行善男子。我于爾所大劫海中。自憶未曾于一念間不順佛教。爾所劫中。未曾一念生嗔害心。我我所心。自他差別心。未曾一念離菩提心。于生死中。起疲厭心。生下劣心。懷懶惰心。有障礙心。起迷惑心。唯住無上不可沮壞一切智性大菩提心。善男子。我普嚴凈一切佛土。我以大悲。救護眾生。教化成熟。令其清凈。我供養承事一切諸佛諸善知識。于彼諸佛善知識所。為求正法。弘宣護持。一切內外。悉皆能舍。乃至身命。亦無所吝。如是無量相應圓滿所行之行。一切劫海。說其因緣。劫海可盡。此不可盡。善男子。我法海中。無有一文一句。非是舍施轉輪王位。而求得者。非是悉舍一切所有而求得者。善男子。我所求法。皆為救護一切眾生。念念相續。微細觀察。令最勝法速得現前。愿以智光照明。開示一切世間。愿為顯示出世間智。愿令眾生悉得安樂。愿普稱贊一切如來所有功德。我如是等往昔圓滿相應行門。于不可說不可說佛剎極微塵數劫海。說不可盡。是故善男子。我以如是積集助道法力。增長諸善根力。廣大極深信力。修行諸功德力。如實觀察一切法力。成就一切智慧眼力。為諸如來所加持力。種種大愿所引起力。無邊大悲不可動力。悉能清凈妙智通力。種種善友所攝受力。由此等故。得此究竟三世平等清凈法身。及得無上清凈色身。超諸世間。而隨眾生種種心樂。普為現形。入一切剎。遍一切處。普能隨順。示現神通。令諸眾生靡不欣樂。善男子。汝見我此圓滿廣大威德身不。汝應微細思惟觀察。善男子。我此妙身。無邊劫海之所成就。無量百千億那由他劫。難得出現。難得睹見。善男子。若有眾生。未種善根。及少善根。猶尚不得聞我名字。況見我身。善男子。若有眾生得聞我名。皆于阿耨多羅三藐三菩提。得不退轉。若見若念。若迎若送。若暫隨逐。乃至夢中。皆亦如是。或有眾生。一日一夜憶念于我。隨順修行。而得成熟。或七日七夜。半月一月。半年一年。百年千年。一劫百劫。乃至不可說不可說佛剎極微塵數劫。憶念于我。而成熟者。或一生。或百生。乃至不可說不可說佛剎極微塵數生。憶念于我。而成熟者。或見我圓光。或見放光。或見色身。或見神通震動佛剎。或生恐怖。或生歡喜。皆得成熟。善男子。我以如是等佛剎極微塵數諸方便門。令諸眾生。于阿耨多羅三藐三菩提。得不退轉。復次善男子。若有眾生。見聞于我清凈剎者。必得生我清凈剎中。若有眾生。見聞于我清凈身者。必得生我清凈身中。善男子。汝應觀我此大威德清凈之身。  
　　爾時善財童子。微細觀察普賢之身。見一一毛孔中。有不可說不可說諸佛剎海。一一剎海。皆有諸佛。出興于世。遍滿其中。大菩薩眾海會圍繞。彼諸剎海。種種建立。種種形狀。種種莊嚴。種種大山。周匝圍繞。種種色云。彌覆其上。種種佛出興。種種演說法。如是等事。各各不同。如一毛孔。一切毛孔中。一一相中。一一好中。一一肢節中。皆亦如是。又見普賢菩薩。于一一世界海中。出一切佛剎極微塵數佛變化身云。周遍十方一切世界。教化眾生。令于阿耨多羅三藐三菩提。而得成熟。時善財童子。隨順普賢善誘誨故。入普賢身及毛孔內。十方一切諸世界中。教化眾生。復次善財童子。所見佛剎極微塵數諸善知識。往詣親近。承事供養。積集增長一切善根。智慧光明。比此暫見普賢菩薩所得善根。百分不及一。千分不及一。百千分不及一。百千億分。數分。算分。諭分。優波尼沙陀分。亦不及一。善財童子。從初發心。乃至得見普賢菩薩。于其中間。所入剎海。相續不斷。今于普賢菩薩一毛孔中。一念所入諸佛剎海。相續不斷。過前不可說不可說倍。如一毛孔。一切毛孔。悉亦如是。善財童子。于普賢菩薩毛孔剎中。行一步過不可說不可說佛剎極微塵數世界。如是而行。盡未來際劫。猶不能知一毛孔中種種剎海相續。剎海藏。剎海差別。剎海出生門。剎海成。剎海壞。剎海莊嚴。所有邊際亦不能知。佛海出現相續。佛海出現藏。佛海差別。佛海出生門。佛海生。佛海滅。所有邊際亦不能知。菩薩眾會道場海相續。菩薩眾海藏。菩薩眾海差別。菩薩眾海出生門。菩薩眾海集。菩薩眾海散。所有邊際亦不能知。入眾生界。知眾生根。教化調伏諸眾生界。覺悟成熟諸眾生智。菩薩所住。自在神通。菩薩所入諸地諸道。如是等海。皆悉不知究竟邊際。善財童子。于普賢毛孔剎中。或有剎中一日而行。或有剎中一年而行。乃至不可說不可說佛剎極微塵數劫。如是而行。不動不出。念念周遍無邊剎海。教化調伏一切眾生。令向阿耨多羅三藐三菩提。當是之時。善財童子。則次第得普賢菩薩諸行愿海。皆悉平等。與普賢等。與諸佛等。一身充滿一切世界等。諸行圓滿等。正覺現前等。神通大用等。種種法輪等。清凈辯才等。出生言辭等。種種音聲等。諸力無畏等。種種佛住等。大慈大悲等。如是乃至不可思議解脫自在。悉皆同等。爾時普賢菩薩摩訶薩。觀察一切菩薩眾會。及善財童子。而說偈言。  
　　汝等應離諸疑垢　　一心不亂而諦聽 
　　我說如來滿諸度　　一切解脫真實道 
　　出世調柔勝丈夫　　其心清凈如虛空 
　　常放智日大光明　　普照世間除惑暗 
　　如來難可得見聞　　無量億劫今乃遇 
　　如優曇華時一現　　是故應聽佛功德 
　　隨順世間諸所作　　譬如幻士現眾業 
　　但為悅可眾生心　　未曾一念生分別  
　　爾時一切菩薩。聞此說已。一心渴仰。發大誓愿。欲聞如來真實義諦所有功德。咸作是念。普賢菩薩諸行已圓。體性清凈。如說能行。如行而說。一切如來共所稱贊。作是念已。深生渴仰。爾時普賢菩薩。圓滿種種功德智慧。莊嚴身心。猶如蓮華。不著三界一切塵垢。告諸菩薩言。汝等皆當一心諦聽。我今欲說佛功德海一滴之相。即說偈言。  
　　佛智廣大同虛空　　普遍一切眾生心 
　　了世妄想皆非有　　不起種種異分別 
　　一念悉知三世法　　亦了一切眾生根 
　　譬如善巧大幻師　　念念示現無邊量 
　　隨諸眾生心行異　　往昔諸業愿樂力 
　　令其所見各不同　　而佛寂然無動念 
　　或有處處見佛坐　　充滿十方諸世界 
　　或有其心不清凈　　無量劫中不見佛 
　　或有信解心無我　　一念發意見如來 
　　或有諂誑不凈心　　億劫專求莫能遇 
　　或一切處聞佛音　　其音美妙令心悅 
　　或有百千萬億劫　　心不凈故不得聞 
　　或見清凈大菩薩　　充滿三千大千界 
　　皆已具足普賢行　　如來于中儼然坐 
　　或見此界妙無比　　佛無量劫所嚴凈 
　　毗盧遮那最勝尊　　于中覺悟成菩提 
　　或見蓮華勝妙剎　　賢首如來住在中 
　　無量菩薩眾圍繞　　皆悉勤修普賢行 
　　或有見佛無量壽　　觀自在等共圍繞 
　　悉已住于灌頂地　　遍滿十方無量土 
　　或有見此三千界　　猶如妙喜具莊嚴 
　　阿閦如來住在中　　及如香象諸菩薩 
　　或見月覺大名稱　　金剛幢等菩薩俱 
　　住如圓鏡妙莊嚴　　普遍十方清凈剎 
　　或見日藏世所尊　　住普光明清凈土 
　　與得灌頂諸菩薩　　充滿十方而說法 
　　或見金剛大焰佛　　與智幢等菩薩俱 
　　周行一切廣大剎　　說法除滅眾生闇 
　　一一毛端不可說　　諸佛具相三十二 
　　菩薩眾會共圍繞　　種種說法度眾生 
　　或見一一佛毛孔　　具足莊嚴廣大剎 
　　無量諸佛住其中　　清凈佛子皆充滿 
　　或見十方平等剎　　而全在一極微中 
　　無量菩薩悉充滿　　不可說劫修諸行 
　　或有見一毛端處　　無量極微塵剎海 
　　種種業起各差別　　毗盧遮那轉法輪 
　　或有世界不清凈　　或清凈剎眾寶成 
　　如來住壽無量時　　乃至涅槃諸所現 
　　普盡十方諸世界　　種種示現不思議 
　　隨諸眾生心智殊　　靡不化度令清凈 
　　如是無上大調御　　充滿十方國土中 
　　示現種種神通力　　我說少分汝當聽 
　　或見釋迦成佛道　　已經不可思議劫 
　　或見今始為菩薩　　十方利益諸群生 
　　或有見此釋師子　　供養諸佛修行道 
　　或見人中最勝尊　　顯示種種神通事 
　　或見布施或持戒　　或忍或進或諸禪 
　　般若方便愿力智　　隨眾生心皆示現 
　　或見究竟波羅蜜　　或見安住于諸地 
　　總持三昧神通智　　如是悉現盡無余 
　　或現修行無量劫　　住于菩薩堪忍位 
　　或見住于不退地　　或現法水灌其頂 
　　或現梵釋護世身　　或現剎利婆羅門 
　　種種色相所莊嚴　　猶如幻師現眾像 
　　或現兜率始降神　　或見宮中受嬪御 
　　或見棄舍諸榮樂　　出離王宮行學道 
　　或見始生或見滅　　或示出家學異行 
　　或見坐于菩提樹　　摧伏魔軍成正覺 
　　或有見佛始涅槃　　或見起塔遍世間 
　　或見塔中立影像　　或隨眾生現身色 
　　或見如來無量壽　　與諸菩薩授尊記 
　　而成真實大導師　　次補住于安樂剎 
　　或見無量億千劫　　作佛事已入涅槃 
　　或見今始成菩提　　或見正修諸妙行 
　　或見如來清凈月　　在于梵世及魔宮 
　　自在天宮化樂宮　　示現種種諸神變 
　　或見在于兜率宮　　無量諸天共圍繞 
　　為彼說法令歡喜　　一切凈心供養佛 
　　或見住在夜摩天　　忉利護世龍神處 
　　如是一切諸宮殿　　莫不于中現其像 
　　或于然燈世尊所　　散華布發為供養 
　　從是了知深妙法　　恒以此道化群生 
　　或見久遠已涅槃　　或見初始成菩提 
　　或見住于無量劫　　或見須臾即滅度 
　　身相光明與壽命　　智慧菩提及涅槃 
　　眾會所化威儀聲　　如是一一皆無量 
　　或現其身極廣大　　譬如須彌大寶山 
　　或見跏趺不動搖　　充滿無邊諸世界 
　　或見圓光一尋量　　或見千萬億由旬 
　　或照無量國土中　　或見充滿一切剎 
　　或見佛壽八十年　　或壽百千萬億歲 
　　或住不可思議劫　　如是展轉倍過是 
　　佛智通達凈無礙　　剎那普了三世法 
　　皆從心識因緣現　　生滅無常無自性 
　　于一剎中成正覺　　一切剎處悉亦然 
　　一切入一一亦爾　　隨眾生心而示現 
　　如來安住無上道　　成就十力四無畏 
　　圓滿智慧無障礙　　轉于十二行法輪 
　　普知苦集及滅道　　微細分別緣起法 
　　法義樂說辭無礙　　因此無畏廣宣揚 
　　諸法無我無有相　　業性不起亦不失 
　　一切遠離如虛空　　佛以方便能分別 
　　如來如是轉法輪　　普震十方諸國土 
　　宮殿山河悉搖動　　不使眾生有驚怖 
　　如來普演廣大音　　隨其根欲皆令解 
　　悉使發心除惑垢　　而佛未始生心念 
　　或聞施戒忍精進　　禪定般若方便智 
　　或聞慈悲及喜舍　　種種言辭差別聲 
　　或聞四念四正勤　　神足根力覺支道 
　　諸念神通止觀等　　無量方便諸法門 
　　龍神八部人非人　　梵釋護世諸天眾 
　　佛以一音為說法　　隨其品類皆令解 
　　或有貪欲嗔恚癡　　忿覆慳嫉及憍諂 
　　八萬四千煩惱異　　令其聞說對治門 
　　若白凈法未修治　　令其聞說十學處 
　　已能布施調伏者　　令聞寂滅涅槃音 
　　若人志劣無慈愍　　厭惡生死自求離 
　　令其聞說三脫門　　使得出苦涅槃樂 
　　若有自性少諸欲　　厭背三有求寂靜 
　　令其聞說諸緣起　　依獨覺乘而出離 
　　若有清凈廣大心　　圓滿施戒諸功德 
　　親近如來具慈愍　　令其聞說大乘音 
　　或有國土聞一乘　　或二或三或四五 
　　如是乃至無有量　　悉是如來方便力 
　　涅槃寂靜無差別　　智行勝劣有殊異 
　　譬如虛空體性一　　鳥飛遠近各不同 
　　佛體音聲亦如是　　普遍一切虛空界 
　　隨諸眾生心智殊　　所聞所見各差別 
　　佛以過去修諸行　　能隨所樂演妙音 
　　無心計念此與彼　　我為誰說誰不說 
　　如來面門放大光　　具足八萬四千數 
　　所說法門亦如是　　普照于世除煩惱 
　　圓滿清凈功德智　　而常隨順三世間 
　　猶如虛空無染著　　為眾生故而顯示 
　　示有生老病死苦　　亦示住壽處于世 
　　雖順世間如是現　　體性清凈如虛空 
　　一切國土無有邊　　眾生根樂亦無量 
　　如來智眼皆明見　　隨所應化示佛道 
　　究竟十方虛空界　　所有人天大眾中 
　　隨其形相各不同　　佛現其身亦如是 
　　若在沙門大眾會　　剃除須發服袈裟 
　　執持衣缽護諸根　　令其歡喜息煩惱 
　　若時親近婆羅門　　則為示現羸瘦身 
　　執杖持瓶恒潔凈　　具足智慧巧談說 
　　吐故納新自充飽　　吸風飲露無異食 
　　或坐或立不動搖　　現諸苦行摧異道 
　　或持彼戒為世師　　善達醫方等諸論 
　　書數天文地眾相　　及身休咎無不了 
　　深入諸禪及解脫　　三昧神通智慧行 
　　言談諷詠共嬉戲　　方便皆令住佛道 
　　或現上服以嚴身　　首戴華冠蔭高蓋 
　　四兵前后共圍繞　　誓眾宣威伏小王 
　　或為聽訟斷獄官　　懲惡勸善多方便 
　　所有與奪皆明審　　令其欣敬盡欽承 
　　或作輔弼諸大臣　　善用諸王治政法 
　　十方利益皆周遍　　了達世間無有余 
　　或為粟散諸小王　　或作飛行轉輪帝 
　　令諸王子采女眾　　悉皆授化奉修行 
　　或作護世四天王　　或作夜叉龍等主 
　　各為其眾而說法　　一切皆令大欣慶 
　　或作忉利大天王　　住善法堂歡喜園 
　　首戴華冠說妙法　　諸天覲仰無能測 
　　或住夜摩兜率天　　化樂自在魔王所 
　　居處摩尼寶宮殿　　說真實行令調伏 
　　或至梵天眾會中　　說四無量諸禪道 
　　普令歡喜便舍去　　而莫知其往來相 
　　或至阿迦尼吒天　　為說覺分諸寶華 
　　及余無量圣功德　　然后舍去無知者 
　　如來無礙智所見　　其中一切諸眾生 
　　悉以無邊方便門　　種種教化令成熟 
　　譬如幻師善幻術　　現作種種諸幻事 
　　佛化眾生亦如是　　為其示現種種身 
　　如凈月輪在虛空　　令世眾生見盈缺 
　　一切河池現影像　　所有星宿奪光色 
　　如來智月出世間　　亦以方便示增減 
　　菩薩心水現影像　　二乘星宿無光色 
　　譬如大海寶充滿　　清凈無濁無有邊 
　　四洲所有諸眾生　　一切于中現其像 
　　佛身功德海亦爾　　無垢無濁量無邊 
　　乃至法界諸眾生　　靡不于中現其像 
　　譬如凈日放千光　　不動本處遍十方 
　　佛日光明亦如是　　無去無來除世闇 
　　譬如龍王降大雨　　不從身出及心出 
　　而能沾洽悉周遍　　滌除炎熱使清涼 
　　如來法雨亦復然　　不從于佛身心出 
　　而能開悟諸含識　　盡能滅除三毒火 
　　如來清凈妙法身　　一切三界無倫匹 
　　超出世間言語道　　本性非有亦非無 
　　雖無所依無不依　　如是無來亦無去 
　　如空如日亦如夢　　當于佛體如是觀 
　　三界有無一切法　　不能與佛為譬諭 
　　譬如山林鳥獸等　　無有依空而住者 
　　大海摩尼無量色　　佛身差別亦復然 
　　如來非色非非色　　隨應而現無所住 
　　虛空真如及實際　　涅槃法性寂滅等 
　　唯有如是真實法　　可以顯示于如來 
　　剎塵心念可數知　　大海中水可飲盡 
　　虛空可量風可系　　無人能說佛功德 
　　若有聞斯功德海　　能生歡喜信樂心 
　　如所稱揚悉當得　　慎勿于此生疑念  
大方廣佛華嚴經普賢菩薩行愿品卷第四十 入不思議解脫境界普賢行愿品  
　　爾時普賢菩薩摩訶薩。稱嘆如來勝功德已。告諸菩薩及善財言。善男子。如來功德。假使十方一切諸佛經不可說不可說佛剎極微塵數劫。相續演說不可窮盡。若欲成就此功德門。應修十種廣大行愿。何等為十。一者禮敬諸佛。二者稱贊如來。三者廣修供養。四者懺悔業障。五者隨喜功德。六者請轉法輪。七者請佛住世。八者常隨佛學。九者恒順眾生。十者普皆回向。  
　　善財白言。大圣。云何禮敬乃至回向。普賢菩薩。告善財言。善男子。言禮敬諸佛者。所有盡法界。虛空界。十方三世一切佛剎極微塵數諸佛世尊。我以普賢行愿力故。起深信解。如對目前。悉以清凈身語意業。常修禮敬。一一佛所。皆現不可說不可說佛剎極微塵數身。一一身遍禮不可說不可說佛剎極微塵數佛。虛空界盡。我禮乃盡。而虛空界不可盡故。我此禮敬無有窮盡。如是乃至眾生界盡。眾生業盡。眾生煩惱盡。我禮乃盡。而眾生界。乃至煩惱無有盡故。我此禮敬無有窮盡。念念相續。無有間斷。身語意業無有疲厭復次善男子。言稱贊如來者。所有盡法界。虛空界。十方三世一切剎土。所有極微。一一塵中。皆有一切世界極微塵數佛。一一佛所。皆有菩薩海會圍繞。我當悉以甚深勝解。現前知見。各以出過辯才天女微妙舌根。一一舌根。出無盡音聲海。一一音聲。出一切言辭海。稱揚贊嘆一切如來諸功德海。窮未來際。相續不斷。盡于法界。無不周遍。如是虛空界盡。眾生界盡。眾生業盡。眾生煩惱盡。我贊乃盡。而虛空界乃至煩惱。無有盡故。我此贊嘆無有窮盡。念念相續。無有間斷。身語意業無有疲厭復次善男子。言廣修供養者。所有盡法界。虛空界。十方三世一切佛剎極微塵中。一一各有一切世界極微塵數佛。一一佛所。種種菩薩海會圍繞。我以普賢行愿力故。起深信解。現前知見。悉以上妙諸供養具。而為供養。所謂華云鬘云。天音樂云。天傘蓋云。天衣服云。天種種香涂香燒香末香。如是等云。一一量如須彌山王。然種種燈。酥燈油燈諸香油燈。一一燈炷。如須彌山。一一燈油。如大海水。以如是等諸供養具。常為供養。善男子。諸供養中。法供養最。所謂如說修行供養。利益眾生供養。攝受眾生供養。代眾生苦供養。勤修善根供養。不舍菩薩業供養。不離菩提心供養。善男子。如前供養無量功德。比法供養。一念功德。百分不及一。千分不及一。百千俱胝那由他分。迦羅分。算分。數分。諭分。優婆尼沙陀分。亦不及一。何以故。以諸如來尊重法故。以如說修行出生諸佛故。若諸菩薩。行法供養。則得成就供養如來。如是修行。是真供養故。此廣大最勝供養。虛空界盡。眾生界盡。眾生業盡。眾生煩惱盡。我供乃盡。而虛空界。乃至煩惱。不可盡故。我此供養。亦無有盡。念念相續無有間斷。身語意業無有疲厭。  
　　復次善男子。言懺除業障者。菩薩自念。我于過去無始劫中。由貪嗔癡。發身口意。作諸惡業。無量無邊。若此惡業。有體相者。盡虛空界不能容受。我今悉以清凈三業。遍于法界極微塵剎一切諸佛菩薩眾前。誠心懺悔。后不復造。恒住凈戒。一切功德。如是虛空界盡。眾生界盡。眾生業盡。眾生煩惱盡。我懺乃盡。而虛空界。乃至眾生煩惱。不可盡故。我此懺悔無有窮盡。念念相續無有間斷。身語意業無有疲厭。  
　　復次善男子。言隨喜功德者。所有盡法界。虛空界。十方三世一切佛剎極微塵數諸佛如來。從初發心。為一切智。勤修福聚。不惜身命。經不可說不可說佛剎極微塵數劫。一一劫中。舍不可說不可說佛剎極微塵數頭目手足。如是一切難行苦行。圓滿種種波羅蜜門。證入種種菩薩智地。成就諸佛無上菩提。及般涅槃。分布舍利。所有善根。我皆隨喜。及彼十方一切世界。六趣四生。一切種類。所有功德。乃至一塵。我皆隨喜。十方三世一切聲聞。及辟支佛。有學無學。所有功德。我皆隨喜。一切菩薩所修無量難行苦行。志求無上正等菩提。廣大功德。我皆隨喜。如是虛空界盡。眾生界盡。眾生業盡。眾生煩惱盡。我此隨喜。無有窮盡。念念相續無有間斷。身語意業無有疲厭。  
　　復次善男子。言請轉法輪者。所有盡法界。虛空界。十方三世一切佛剎極微塵中。一一各有不可說不可說佛剎極微塵數廣大佛剎。一一剎中。念念有不可說不可說。佛剎極微塵數一切諸佛成等正覺。一切菩薩海會圍繞。而我悉以身口意業。種種方便。殷勤勸請。轉妙法輪。如是虛空界盡。眾生界盡。眾生業盡。眾生煩惱盡。我常勸請一切諸佛。轉正法輪。無有窮盡。念念相續無有間斷。身語意業無有疲厭。  
　　復次善男子。言請佛住世者。所有盡法界。虛空界。十方三世一切佛剎極微塵數諸佛如來。將欲示現般涅槃者。及諸菩薩。聲聞緣覺。有學無學。乃至一切諸善知識。我悉勸請。莫入涅槃。經于一切佛剎極微塵數劫。為欲利樂一切眾生。如是虛空界盡。眾生界盡。眾生業盡。眾生煩惱盡。我此勸請無有窮盡。念念相續無有間斷。身語意業無有疲厭復次善男子。言常隨佛學者。如此娑婆世界。毗盧遮那如來。從初發心。精進不退。以不可說不可說身命而為布施。剝皮為紙。折骨為筆。刺血為墨。書寫經典。積如須彌。為重法故。不惜身命。何況王位。城邑聚落。宮殿園林。一切所有。及余種種難行苦行。乃至樹下成大菩提。示種種神通起種種變化。現種種佛身。處種種眾會。或處一切諸大菩薩眾會道場。或處聲聞及辟支佛眾會道場。或處轉輪圣王小王眷屬眾會道場。或處剎利及婆羅門長者居士眾會道場。乃至或處天龍八部人非人等眾會道場。處于如是種種眾會。以圓滿音。如大雷震。隨其樂欲成熟眾生。乃至示現入于涅槃。如是一切我皆隨學。如今世尊毗盧遮那。如是盡法界。虛空界。十方三世一切佛剎所有塵中。一切如來皆亦如是。于念念中。我皆隨學。如是虛空界盡眾生界盡。眾生業盡。眾生煩惱盡。我此隨學無有窮盡。念念相續無有間斷身語意業無有疲厭復次善男子。言恒順眾生者。謂盡法界。虛空界。十方剎海。所有眾生種種差別。所謂卵生。胎生。濕生。化生。或有依于地水火風而生住者。或有依空及諸卉木而生住者。種種生類。種種色身。種種形狀。種種相貌。種種壽量。種種族類。種種名號。種種心性。種種知見。種種欲樂。種種意行。種種威儀。種種衣服。種種飲食。處于種種村營聚落城邑宮殿。乃至一切天龍八部人非人等。無足二足。四足多足。有色無色。有想無想。非有想。非無想。如是等類。我皆于彼。隨順而轉。種種承事。種種供養。如敬父母。如奉師長。及阿羅漢。乃至如來。等無有異。于諸病苦。為作良醫。于失道者。示其正路。于闇夜中。為作光明。于貧窮者。令得伏藏。菩薩如是平等饒益一切眾生。何以故。菩薩若能隨順眾生。則為隨順供養諸佛。若于眾生。尊重承事。則為尊重承事如來。若令眾生生歡喜者。則令一切如來歡喜。何以故。諸佛如來。以大悲心而為體故。因于眾生。而起大悲。因于大悲。生菩提心。因菩提心。成等正覺。譬如曠野沙磧之中。有大樹王。若根得水。枝葉華果悉皆繁茂。生死曠野菩提樹王。亦復如是。一切眾生而為樹根。諸佛菩薩而為華果。以大悲水。饒益眾生。則能成就諸佛菩薩智慧華果。何以故。若諸菩薩。以大悲水。饒益眾生。則能成就阿耨多羅三藐三菩提故。是故菩提。屬于眾生。若無眾生。一切菩薩。終不能成無上正覺。善男子。汝于此義。應如是解。以于眾生心平等故。則能成就圓滿大悲。以大悲心。隨眾生故。則能成就供養如來。菩薩如是隨順眾生。虛空界盡。眾生界盡。眾生業盡。眾生煩惱盡。我此隨順無有窮盡。念念相續無有間斷。身語意業無有疲厭。  
　　復次善男子。言普皆回向者。從初禮拜。乃至隨順。所有功德。皆悉回向。盡法界。虛空界一切眾生。愿令眾生常得安樂。無諸病苦。欲行惡法皆悉不成。所修善業。皆速成就。關閉一切諸惡趣門。開示人天涅槃正路。若諸眾生。因其積集諸惡業故。所感一切極重苦果。我皆代受。令彼眾生悉得解脫。究竟成就無上菩提。菩薩如是所修回向。虛空界盡。眾生界盡。眾生業盡。眾生煩惱盡。我此回向無有窮盡。念念相續無有間斷。身語意業無有疲厭。善男子。是為菩薩摩訶薩十種大愿具足圓滿。若諸菩薩。于此大愿。隨順趣入。則能成熟一切眾生。則能隨順阿耨多羅三藐三菩提。則能成滿普賢菩薩諸行愿海。是故善男子。汝于此義。應如是知。若有善男子善女人。以滿十方無量無邊不可說不可說佛剎極微塵數一切世界。上妙七寶及諸人天最勝安樂。布施爾所一切世界所有眾生。供養爾所一切世界諸佛菩薩。經爾所佛剎極微塵數劫。相續不斷。所得功德。若復有人。聞此愿王。一經于耳。所有功德。比前功德。百分不及一。千分不及一。乃至優波尼沙陀分。亦不及一。或復有人。以深信心。于此大愿。受持讀誦。乃至書寫一四句偈。速能除滅五無間業。所有世間身心等病。種種苦惱。乃至佛剎極微塵數一切惡業。皆得銷除。一切魔軍。夜叉羅剎。若鳩槃荼若毗舍阇。若部多等。飲血啖肉諸惡鬼神。皆悉遠離。或時發心。親近守護。是故若人誦此愿者。行于世間。無有障礙。如空中月出于云翳。諸佛菩薩之所稱贊。一切人天皆應禮敬。一切眾生悉應供養。此善男子。善得人身。圓滿普賢所有功德。不久當如普賢菩薩速得成就微妙色身。具三十二大丈夫相。若生人天。所在之處。常居勝族。悉能破壞一切惡趣。悉能遠離一切惡友。悉能制伏一切外道。悉能解脫一切煩惱。如師子王摧伏群獸。堪受一切眾生供養。又復是人。臨命終時。最后剎那。一切諸根悉皆散壞。一切親屬悉皆舍離。一切威勢悉皆退失。輔相大臣。宮城內外象馬車乘。珍寶伏藏。如是一切無復相隨。唯此愿王不相舍離。于一切時。引導其前。一剎那中。即得往生極樂世界。到已即見阿彌陀佛。文殊師利菩薩。普賢菩薩。觀自在菩薩。彌勒菩薩等。此諸菩薩色相端嚴。功德具足。所共圍繞。其人自見。生蓮華中。蒙佛授記。得授記已。經于無數百千萬億那由他劫。普于十方不可說不可說世界。以智慧力。隨眾生心。而為利益。不久當坐菩提道場。降伏魔軍。成等正覺。轉妙法輪。能令佛剎極微塵數世界眾生。發菩提心。隨其根性。教化成熟。乃至盡于未來劫海。廣能利益一切眾生。善男子。彼諸眾生。若聞若信此大愿王。受持讀誦。廣為人說。所有功德。除佛世尊余無知者。是故汝等。聞此愿王。莫生疑念。應當諦受。受已能讀。讀已能誦。誦已能持。乃至書寫。廣為人說。是諸人等。于一念中。所有行愿。皆得成就。所獲福聚無量無邊。能于煩惱大苦海中。拔濟眾生。令其出離。皆得往生阿彌陀佛極樂世界。爾時普賢菩薩摩訶薩。欲重宣此義。普觀十方。而說偈言。  
　　所有十方世界中　　三世一切人師子 
　　我以清凈身語意　　一切遍禮盡無余 
　　普賢行愿威神力　　普現一切如來前 
　　一身復現剎塵身　　一一遍禮剎塵佛 
　　于一塵中塵數佛　　各處菩薩眾會中 
　　無盡法界塵亦然　　深信諸佛皆充滿 
　　各以一切音聲海　　普出無盡妙言辭 
　　盡于未來一切劫　　贊佛甚深功德海 
　　以諸最勝妙華鬘　　妓樂涂香及傘蓋 
　　如是最勝莊嚴具　　我以供養諸如來 
　　最勝衣服最勝香　　末香燒香與燈燭 
　　一一皆如妙高聚　　我悉供養諸如來 
　　我以廣大勝解心　　深信一切三世佛 
　　悉以普賢行愿力　　普遍供養諸如來 
　　我昔所造諸惡業　　皆由無始貪恚癡 
　　從身語意之所生　　一切我今皆懺悔 
　　十方一切諸眾生　　二乘有學及無學 
　　一切如來與菩薩　　所有功德皆隨喜 
　　十方所有世間燈　　最初成就菩提者 
　　我今一切皆勸請　　轉于無上妙法輪 
　　諸佛若欲示涅槃　　我悉至誠而勸請 
　　唯愿久住剎塵劫　　利樂一切諸眾生 
　　所有禮贊供養福　　請佛住世轉法輪 
　　隨喜懺悔諸善根　　回向眾生及佛道 
　　我隨一切如來學　　修習普賢圓滿行 
　　供養過去諸如來　　及與現在十方佛 
　　未來一切天人師　　一切意樂皆圓滿 
　　我愿普隨三世學　　速得成就大菩提 
　　所有十方一切剎　　廣大清凈妙莊嚴 
　　眾會圍繞諸如來　　悉在菩提樹王下 
　　十方所有諸眾生　　愿離憂患常安樂 
　　獲得甚深正法利　　滅除煩惱盡無余 
　　我為菩提修行時　　一切趣中成宿命 
　　常得出家修凈戒　　無垢無破無穿漏 
　　天龍夜叉鳩槃荼　　乃至人與非人等 
　　所有一切眾生語　　悉以諸音而說法 
　　勤修清凈波羅蜜　　恒不忘失菩提心 
　　滅除障垢無有余　　一切妙行皆成就 
　　于諸惑業及魔境　　世間道中得解脫 
　　猶如蓮華不著水　　亦如日月不住空 
　　悉除一切惡道苦　　等與一切群生樂 
　　如是經于剎塵劫　　十方利益恒無盡 
　　我常隨順諸眾生　　盡于未來一切劫 
　　恒修普賢廣大行　　圓滿無上大菩提 
　　所有與我同行者　　于一切處同集會 
　　身口意業皆同等　　一切行愿同修學 
　　所有益我善知識　　為我顯示普賢行 
　　常愿與我同集會　　于我常生歡喜心 
　　愿常面見諸如來　　及諸佛子眾圍繞 
　　于彼皆興廣大供　　盡未來劫無疲厭 
　　愿持諸佛微妙法　　光顯一切菩提行 
　　究竟清凈普賢道　　盡未來劫常修習 
　　我于一切諸有中　　所修福智恒無盡 
　　定慧方便及解脫　　獲諸無盡功德藏 
　　一塵中有塵數剎　　一一剎有難思佛 
　　一一佛處眾會中　　我見恒演菩提行 
　　普盡十方諸剎海　　一一毛端三世海 
　　佛海及與國土海　　我遍修行經劫海 
　　一切如來語清凈　　一言具眾音聲海 
　　隨諸眾生意樂音　　一一流佛辯才海 
　　三世一切諸如來　　于彼無盡語言海 
　　恒轉理趣妙法輪　　我深智力普能入 
　　我能深入于未來　　盡一切劫為一念 
　　三世所有一切劫　　為一念際我皆入 
　　我于一念見三世　　所有一切人師子 
　　亦常入佛境界中　　如幻解脫及威力 
　　于一毛端極微中　　出現三世莊嚴剎 
　　十方塵剎諸毛端　　我皆深入而嚴凈 
　　所有未來照世燈　　成道轉法悟群有 
　　究竟佛事示涅槃　　我皆往詣而親近 
　　速疾周遍神通力　　普門遍入大乘力 
　　智行普修功德力　　威神普覆大慈力 
　　遍凈莊嚴勝福力　　無著無依智慧力 
　　定慧方便諸威力　　普能積集菩提力 
　　清凈一切善業力　　摧滅一切煩惱力 
　　降伏一切諸魔力　　圓滿普賢諸行力 
　　普能嚴凈諸剎海　　解脫一切眾生海 
　　善能分別諸法海　　能甚深入智慧海 
　　普能清凈諸行海　　圓滿一切諸愿海 
　　親近供養諸佛海　　修行無倦經劫海 
　　三世一切諸如來　　最勝菩提諸行愿 
　　我皆供養圓滿修　　以普賢行悟菩提 
　　一切如來有長子　　彼名號曰普賢尊 
　　我今回向諸善根　　愿諸智行悉同彼 
　　愿身口意恒清凈　　諸行剎土亦復然 
　　如是智慧號普賢　　愿我與彼皆同等 
　　我為遍凈普賢行　　文殊師利諸大愿 
　　滿彼事業盡無余　　未來際劫恒無倦 
　　我所修行無有量　　獲得無量諸功德 
　　安住無量諸行中　　了達一切神通力 
　　文殊師利勇猛智　　普賢慧行亦復然 
　　我今回向諸善根　　隨彼一切常修學 
　　三世諸佛所稱嘆　　如是最勝諸大愿 
　　我今回向諸善根　　為得普賢殊勝行 
　　愿我臨欲命終時　　盡除一切諸障礙 
　　面見彼佛阿彌陀　　即得往生安樂剎 
　　我既往生彼國已　　現前成就此大愿 
　　一切圓滿盡無余　　利樂一切眾生界 
　　彼佛眾會咸清凈　　我時于勝蓮華生 
　　親睹如來無量光　　現前授我菩提記 
　　蒙彼如來授記已　　化身無數百俱胝 
　　智力廣大遍十方　　普利一切眾生界 
　　乃至虛空世界盡　　眾生及業煩惱盡 
　　如是一切無盡時　　我愿究竟恒無盡 
　　十方所有無邊剎　　莊嚴眾寶供如來 
　　最勝安樂施天人　　經一切剎微塵劫 
　　若人于此勝愿王　　一經于耳能生信 
　　求勝菩提心渴仰　　獲勝功德過于彼 
　　即常遠離惡知識　　永離一切諸惡道 
　　速見如來無量光　　具此普賢最勝愿 
　　此人善得勝壽命　　此人善來人中生 
　　此人不久當成就　　如彼普賢菩薩行 
　　往昔由無智慧力　　所造極惡五無間 
　　誦此普賢大愿王　　一念速疾皆銷滅 
　　族姓種類及容色　　相好智慧咸圓滿 
　　諸魔外道不能摧　　堪為三界所應供 
　　速詣菩提大樹王　　坐已降伏諸魔眾 
　　成等正覺轉法輪　　普利一切諸含識 
　　若人于此普賢愿　　讀誦受持及演說 
　　果報唯佛能證知　　決定獲勝菩提道 
　　若人誦此普賢愿　　我說少分之善根 
　　一念一切悉皆圓　　成就眾生清凈愿 
　　我此普賢殊勝行　　無邊勝福皆回向 
　　普愿沉溺諸眾生　　速往無量光佛剎  
　　爾時普賢菩薩摩訶薩。于如來前。說此普賢廣大愿王清凈偈已。善財童子。踴躍無量。一切菩薩皆大歡喜。如來贊言。善哉善哉。爾時世尊。與諸圣者菩薩摩訶薩。演說如是不可思議解脫境界勝法門時。文殊師利菩薩而為上首。諸大菩薩。及所成熟。六千比丘。彌勒菩薩而為上首。賢劫一切諸大菩薩。無垢普賢菩薩而為上首。一生補處住灌頂位諸大菩薩。及余十方種種世界。普來集會。一切剎海極微塵數諸菩薩摩訶薩眾。大智舍利弗。摩訶目犍連等。而為上首。諸大聲聞。并諸人天一切世主。天龍夜叉乾闥婆阿修羅迦樓羅緊那羅摩睺羅伽人非人等一切大眾。聞佛所說。皆大歡喜。信受奉行。  

  
　　南天竺烏茶國深信最勝善逝法者修行最勝大乘行者吉祥自在作清凈師子王。上獻摩訶支那大唐國大吉祥天子大自在師子中大王。手自書寫大方廣佛華嚴經普賢菩薩行愿品百千偈中所說，善財童子親近承事佛剎極微塵數善知識行中五十五圣者善知識入不思議解脫境界普賢行愿品。謹奉進上。伏愿大國圣王。福聚高大超須彌山。智慧深廣過四大海。十方國土通為一家。及書此經功德。愿集彼無量福聚。等虛空界一切世界海無盡眾生界。一切皆如善財童子得佛正見具足智慧。見不可思議真善知識咸生歡喜。得佛廣大普光明照。離諸貪著成就無垢普賢菩薩最勝行愿。伏愿書此大乘經典進奉功德。慈氏如來成佛之時。龍華會上早得奉覲大圣天王。獲宿命智瞻見便識同受佛記。盡虛空遍法界廣度未來一切眾生速得成佛。  
　　貞元十一年十一月十八日進奉梵夾。十二年六月五日奉詔于長安崇福寺譯。十四年二月二十四日譯畢進上。 
　　罽賓國三藏賜紫沙門般若宣梵文 
　　東都天宮寺沙門廣濟譯語 
　　西明寺賜紫沙門圓照筆受 
　　保壽寺沙門智柔回綴 
　　保壽寺沙門智通回綴 
　　成都府正覺寺沙門道弘潤文 
　　章敬寺沙門鑒虛潤文 
　　大覺寺沙門道章校勘證義 
　　千福寺沙門大通證禪義 
　　太原府崇福寺沙門澄觀詳定 
　　千福寺沙門虛邃詳定 
　　專知官右神策軍散兵馬使衙前馬軍正將，兼押衙特進行鄧州司法參軍南珍貢右神策軍護軍中尉，兼右街功德使元從興元元從云麾將軍右監門衛大將軍知內侍省事上柱國交城縣開國男食邑三百戶臣霍仙鳴 
　　左神策軍護軍中尉，兼左街功德使元從興元元從驃騎大將軍行左監門衛大將軍知內侍省事上柱國邠國公食邑三千戶臣竇文場等進   
 上一部：乾隆大藏經·大乘華嚴部·大方廣佛華嚴經普賢菩薩行愿品（第二十一卷～第三十卷）  下一部：乾隆大藏經·大乘華嚴部·信力入印法門經（第一卷～第五卷） 
 
  
   
乾隆大藏經·大乘華嚴部·大方廣佛華嚴經普賢菩薩行愿品  
  