    第0020-11部～大寶積經一百二十卷（第一百卷～第一百一十卷）           
    
  
   大乘寶積部·第0020部    
大寶積經一百二十卷（第一百一卷～第一百一十卷）    
唐三藏法師菩提流志奉詔譯      
  

大寶積經卷第一百一 唐三藏法師菩提流志奉詔譯 
功德寶華敷菩薩會第三十四  
　　如是我聞：一時，佛在王舍城耆阇崛山，與大比丘眾千二百五十人俱，復有無量諸菩薩眾。 
　　爾時，會中有菩薩，名開敷功德寶華，即從座起，偏袒右肩，右膝著地，合掌向佛，而作是言：“世尊，我于如來欲有咨問，唯愿哀愍，見垂聽許。” 
　　佛告功德華菩薩言：“善男子，恣汝所問，當為汝說。” 
　　爾時，功德華菩薩白佛言：“世尊，十方世界，頗有現在諸佛如來，若善男子、善女人等受持名號，速能證得阿耨多羅三藐三菩提不？” 
　　佛言：“善哉！善哉！功德華，汝今為欲利益安樂天人世間，及未來世諸菩薩等，問于如來如是之義。諦聽！諦聽！善思念之，當為汝說。” 
　　功德華言：“唯然！世尊，愿樂欲聞。” 
　　爾時，佛告功德華菩薩言：“善男子，東方有世界，名一切法功德莊嚴，劫名普集一切利益。彼現有佛，號無量功德寶莊嚴威德王如來，壽命無數。其佛眾會無量無邊，皆是清凈諸大菩薩。若有凈信善男子、善女人，受持彼佛名者，即能滅除六十千劫生死之罪，轉身得陀羅尼，名為樂說無礙；凡所說法，常為十俱胝剎諸佛世尊，授以辯才令得無畏。” 
　　爾時，世尊而說偈言：  
　　“若人受持彼佛名， 當獲如是諸功德， 
　　　亦能成就余勝法， 速證無上佛菩提。  
　　“復次，功德華，南方有世界名功德寶莊嚴，劫名廣大功德。彼現有佛，號功德寶勝莊嚴威德王如來。若有凈信善男子、善女人，受持彼佛名者，轉身當得日輪光明遍照三昧，于諸佛剎隨愿往生；亦當攝受無量功德莊嚴佛土，生彼剎已，具三十二相，獲無斷辯才，轉身當得阿耨多羅三藐三菩提。” 
　　爾時，世尊而說偈言：  
　　“若人受持彼佛名， 轉身當得難思定， 
　　　三十二相以莊嚴， 一生當證菩提果。  
　　“復次，功德華，西方有世界名離一切憂闇，劫名能勝王。彼現有佛，號一切法殊勝辯才莊嚴如來。若有凈信善男子、善女人，受持彼佛名者，毒不能害，刀不能傷，火不能燒，水不能溺，舍此身已當受化生，獲陀羅尼名為百旋。” 
　　爾時，世尊而說偈言：  
　　“若人受持彼佛名， 水火刀毒無能害， 
　　　轉身當受化生報， 成就百旋陀羅尼。  
　　“復次，功德華，北方有世界名離塵闇，劫名持大名稱。彼現有佛，號積集無量辯才智慧如來。若有凈信善男子、善女人，受持彼佛名者，則為奉事六十俱胝那由他佛，得遍一切處陀羅尼、無盡藏陀羅尼，乃至未成無上菩提，終不更入三惡趣中，常得往生諸佛剎土，修菩薩行，度脫無量惡趣眾生，當于阿耨多羅三藐三菩提得不退轉。” 
　　爾時，世尊而說偈言：  
　　“若人受持彼佛名， 所獲功德無有邊， 
　　　決定當得陀羅尼， 成就無上菩提果。  
　　“復次，功德華，東南方有世界名勝妙莊嚴，劫名出生功德。彼現有佛，號千云雷吼聲王如來。若有凈信善男子、善女人，受持彼佛名者，轉身得佛四無所畏、四種神足、大慈大悲、十八不共法，所得國土功德莊嚴，亦如西方極樂世界無有異也。若有女人能受持者，皆悉轉為丈夫之身。” 
　　爾時，世尊而說偈言：  
　　“若人受持彼佛名， 獲不思議勝功德， 
　　　彼常見于無量佛， 女人當得丈夫身。  
　　“復次，功德華，西南方有世界名無量莊嚴，劫名能生妙法。彼現有佛，號最上妙色殊勝光明如來。若有凈信善男子、善女人，受持彼佛名者，則為奉事九十俱胝諸佛如來，得度脫一切眾生三昧。何故名為度脫一切眾生三昧？若善男子、善女人，依此三昧演說法時，能令三千大千世界之中，惡趣眾生悉皆解脫，得生人天普獲安樂，決定當得阿耨多羅三藐三菩提，猶如悅意如來剎中，所有眾生常受安樂。” 
　　爾時，世尊而說偈言：  
　　“若人受持彼佛名， 所生常具大威德， 
　　　諸根色力皆殊勝， 智慧無邊無所著。  
　　“復次，功德華，西北方有世界名為離垢，劫名廣族。彼現有佛，號種種勝光明威德王如來。若有凈信善男子、善女人，受持彼佛名者，轉身得無量辯才莊嚴陀羅尼，悉能受持八十俱胝如來所說之法，所得國土功德莊嚴，亦如西方極樂世界無有異也。” 
　　爾時，世尊而說偈言：  
　　“若人受持彼佛名， 國土猶如無量壽， 
　　　成就甚深諸法智， 一生當證佛菩提。  
　　“復次，功德華，東北方有世界名曰無憂，劫名辯才莊嚴。彼現有佛，號無數劫積集菩提如來。若有凈信善男子、善女人，受持彼佛名者，即為供養八十俱胝諸佛世尊，轉身具足六十種言音辯才。” 
　　爾時，世尊而說偈言：  
　　“若人受持彼佛名， 智慧無邊到彼岸， 
　　　如供八十俱胝佛， 轉生當證妙辯才。  
　　“復次，功德華，上方有世界，名無量功德莊嚴威德，劫名無量吼聲。彼現有佛，號虛空吼聲凈妙莊嚴光明照如來。若有凈信善男子、善女人，受持彼佛名者，所生之處，種族尊豪，識性聰慧，善能通達世俗文詞，凡所發言人皆信受，于諸地中具足清凈戒、定、智慧及于解脫知見，獲宿命智，得五神通，亦當得佛十八不共，速成阿耨多羅三藐三菩提。” 
　　爾時，世尊而說偈言：  
　　“若人受持彼佛名， 所生未曾離諸佛， 
　　　具足八種梵音聲， 速證無上菩提果。  
　　“復次，功德華，下方有世界名種種音聲，劫名積集智慧。彼現有佛，號一切法門神變威德光明照耀如來。若有凈信善男子、善女人，受持彼佛名者，轉身得陀羅尼，名成就正覺，當能受持九十俱胝諸佛如來所說之法，一生當得阿耨多羅三藐三菩提。” 
　　爾時，世尊而說偈言：  
　　“若人受持彼佛名， 得成正覺陀羅尼， 
　　　受持無量諸佛法， 一生當證大菩提。”  
　　爾時，開敷功德寶華菩薩，及一切功德辯才音菩薩，得陀羅尼門；八萬俱胝菩薩，皆悉趣向無上菩提，得不退轉；三那由他諸天及人，發阿耨多羅三藐三菩提心。 
　　佛說此經已，功德華菩薩，及一切世間天、人、阿修羅、乾闥婆等，聞佛所說，皆大歡喜，信受奉行。  善德天子會第三十五  
　　如是我聞：一時，佛在舍衛國祇樹給孤獨園，與大比丘眾一千人俱，菩薩摩訶薩十千人，并欲、色界諸天子等。是時，文殊師利菩薩摩訶薩，與善德天子俱在會中。 
　　爾時，世尊告文殊師利：“汝當為此諸天大眾及諸菩薩，演說諸佛甚深境界。” 
　　文殊師利白佛言：“唯然！世尊。若善男子、善女人，欲知佛境界者，當知非眼、耳、鼻、舌、身、意境界，非色、聲、香、味、觸、法境界。世尊，非境界是佛境界。以是義故，如佛所得阿耨多羅三藐三菩提，為何境界耶？” 
　　佛言：“空境界，諸見平等故；無相境界，一切相平等故；無愿境界，三界平等故；無作境界，有作平等故；無為境界，有為平等故。” 
　　文殊師利言：“世尊，何等是無為境界？” 
　　佛言：“無念是無為境界。” 
　　文殊師利言：“世尊，若無為等是佛境界，為無念者，依何而說？無所依故，則無所說；無所說故，則不可說。世尊，諸佛境界不可說也。” 
　　佛言：“文殊師利，佛境界當于何求？” 
　　曰：“于一切眾生煩惱中求。何以故？眾生煩惱性不可得，非聲聞、緣覺之所能知，是則名為諸佛境界。” 
　　佛言：“文殊師利，佛境界有增減耶？” 
　　曰：“無增減也。” 
　　佛言：“云何了知一切眾生煩惱本性？” 
　　曰：“如佛境界無有增減，煩惱本性亦無增減。” 
　　佛言：“云何名為煩惱本性？” 
　　曰：“煩惱本性是佛界本性。世尊，若煩惱性異佛境界，則不說佛住一切法平等性中；以煩惱性即佛界性故，說如來住平等性。” 
　　又問：“汝見如來住何平等？” 
　　曰：“如我所解，眾生現行貪瞋癡者，所住平等為如來住。” 
　　佛言：“眾生現行三毒煩惱，住何平等？” 
　　答曰：“住空、無相、無愿平等性中。” 
　　佛言文殊：“彼性空中，云何復有貪瞋癡耶？” 
　　文殊師利言：“于彼有中，有性空處，有貪瞋癡。” 
　　佛言：“于何有中說有性空？” 
　　曰：“于文字語言中，說有性空；有性空故，有貪瞋癡。如佛所說：‘諸比丘，有無生無為、無作無起。若無生無為、無作無起不有者，亦不可說有生有為、有作有起。是故，比丘，以有無生及無所起，由此得說有生有起。’如是，世尊，若無性空無相無愿，則不可說貪瞋癡等一切諸見。” 
　　佛言：“文殊師利，以是義故，如汝所說，住煩惱者，是住性空。” 
　　文殊師利言：“世尊，若觀行者，離于煩惱而求性空，則不相應。云何別有性空異于煩惱？若觀煩惱即是性空，為正修行。” 
　　佛言：“文殊師利，汝住煩惱離煩惱耶？” 
　　文殊師利言：“所有煩惱悉皆平等，如是平等，我正修行入此平等，則不離煩惱、不住煩惱。若沙門、婆羅門，自謂離欲見他煩惱，彼隨二見。云何二見？謂有煩惱名為常見，謂無煩惱名為斷見。世尊，正修行者，不見自他有無之相。何以故？明了一切法故。” 
　　佛言：“文殊師利，依何正修行？” 
　　曰：“正修行者為無所依。” 
　　佛言：“不依于道而修行耶？” 
　　曰：“若有所依而修行者，則是有為；若行有為，則非平等。所以者何？不離生住壞故。” 
　　佛言：“文殊師利，無為中頗有數耶？” 
　　文殊師利言：“世尊，若無為有數即是有為，非謂無為。” 
　　佛言：“若圣者得證無為，則有此法，寧無數耶？” 
　　曰：“法無數故，圣遠離數，為無數也。” 
　　佛言：“文殊，汝證圣法為不證耶？” 
　　文殊師利言：“世尊，若問化人‘汝證圣法為不證’者，彼云何答？” 
　　佛言：“文殊，夫化人者，則不可說有證非證。” 
　　文殊師利言：“佛豈不說一切諸法皆如化耶？” 
　　佛言：“如是，如是。” 
　　曰：“若一切法皆如化者，云何問言：汝證圣法為不證也？” 
　　佛言：“文殊，汝于三乘證何平等？” 
　　曰：“佛界平等，我如是證。” 
　　佛言：“汝得佛境界耶？” 
　　曰：“若世尊得者，我亦當得。” 
　　爾時，尊者須菩提語文殊師利言：“如來不得佛境界耶？” 
　　文殊師利言：“汝于聲聞境界有所得耶？” 
　　須菩提言：“圣者解脫，非得、非不得。” 
　　曰：“如是，如是，如來解脫亦非有境界，非無境界。” 
　　須菩提言：“文殊師利，汝不將護新發意菩薩而演說法？” 
　　文殊師利言：“須菩提，于意云何？若有醫人將護病者，不與辛酸苦澀等藥，而彼醫人于彼病者，為與其差，為與死耶？” 
　　須菩提言：“是與死苦，非施安樂。” 
　　文殊師利言：“其說法者亦復如是，若將護于他，恐生驚怖，隱覆如是甚深之義，但以雜句綺飾文辭，而為演說，則授眾生老病死苦，不與無病安樂涅槃。” 
　　說此法時，五百比丘不受諸法，漏盡意解；八千天人遠塵離垢，于諸法中得法眼凈；七百天子，發阿耨多羅三藐三菩提心，作是愿言：“我等于未來世，當如文殊師利得是辯才。” 
　　爾時，長老須菩提語文殊師利言：“汝豈不以聲聞乘法為聲聞說耶？” 
　　曰：“一切乘法是我所乘。” 
　　須菩提言：“汝為是聲聞，為辟支佛，為應正等覺耶？” 
　　曰：“我為聲聞，不因他聲而生解故；我為辟支佛，不舍大悲無所畏故；我為應正等覺，不舍本愿故。” 
　　須菩提言：“汝云何作聲聞？” 
　　曰：“彼諸眾生未曾聞法，令得聞故我為聲聞。” 
　　又問：“汝云何為辟支佛？” 
　　曰：“眾生法界令信令覺，是故說我為辟支佛。” 
　　又問：“汝云何為應正等覺？” 
　　曰：“一切諸法法界平等如是了知，是故我為應正等覺。” 
　　須菩提言：“文殊師利，汝決定為住何地？” 
　　曰：“住一切地。” 
　　須菩提言：“汝豈亦住凡夫地耶？” 
　　文殊師利言：“我亦決定住凡夫地。” 
　　須菩提言：“汝何密意作是說乎？” 
　　曰：“一切諸法自性平等，故說如是。” 
　　須菩提言：“若一切法皆悉平等，當于何所建立諸法，此聲聞地、辟支佛地、菩薩、佛地耶？” 
　　文殊師利言：“譬如十方虛空界中，說言此是東方虛空，南西北方、四維、上、下，亦如是說。如是言說種種差別，非于虛空而有異也。是故，仁者，依一切法畢竟空中，建立種種諸地之相，亦非空性而有差別。” 
　　須菩提言：“文殊師利，汝已證入正性離生耶？” 
　　曰：“我已證入，而亦復出。” 
　　須菩提言：“云何證入而復還出？” 
　　文殊師利言：“仁者當知，此是菩薩智慧方便，于正性離生，如實證入，方便而出。須菩提，譬如有人善于射術，有一怨敵念欲害之。射師有子憐愛甚重，時彼愛子在曠野中，其父謬謂是所怨仇，放箭射之。子便大喚言：‘我無咎，何為見害？’時彼射師有速疾力，急往子所，卻取其箭。菩薩亦復如是，為調伏聲聞、辟支佛，故入正位，還于彼出，不墮聲聞、辟支佛地，以是義故名為佛地。” 
　　須菩提言：“云何菩薩而得此地？” 
　　文殊師利言：“若諸菩薩住一切地而無所住，為得此地。若一切地悉能演說，而不住于下劣之地，為得此地。若有修行，為盡一切眾生煩惱，而法界無盡，雖住無為而行有為，于生死中如園觀想，不求涅槃，為得此地。所有志愿悉令圓滿，得無我忍成熟眾生，為得此地。得佛智慧，而不于彼無智人所生瞋恨心，為得此地。為求法者轉于法輪，而于法界亦無差別，如是修行，為得此地。復次，若諸菩薩，摧伏魔怨而現作四魔，為得此地。” 
　　須菩提言：“文殊師利，此菩薩行一切世間，甚為難信！” 
　　文殊師利言：“如是，如是，如汝所說。是諸菩薩行于世間，超過世法。” 
　　須菩提言：“文殊師利，當為說此超過世間！” 
　　文殊師利言：“夫世間者，名為五蘊。于此蘊中，色聚沫性，受水泡性，想陽焰性，行芭蕉性，識幻性。如是當知世間本性，聚沫、陽焰、泡、幻、芭蕉。是中無蘊、無蘊名字，無眾生、無眾生名字，無世間、超過世間。若于五蘊如是正知，名為勝解；若正勝解，則本來解脫；若本來解脫，則不著世法；若不著世法，則超過世間。復次，須菩提，五蘊本性空；若本性空，則無我我所；若無我我所，是則無二；若本無二，則無取舍；無取舍故，則無所著；無所著故，則超過世間。復次，須菩提，是五蘊者屬于因緣；若屬因緣，則不屬我，不屬眾生；若不屬我，不屬眾生，是則無主；無主則無取；無取則無諍；無諍論者是沙門法。如手畫空無有觸礙，修行如是空平等性，超過世間。復次，須菩提，五蘊法界同入法界，是則無界；若是無界，則無地界、水火風界，無我、無眾生、無壽命，無欲界及色、無色界，無有為無為、生死涅槃界。入是界已，則與世間俱而無所住；若無所住，則超過世間。” 
　　說此超過世間法時，二百比丘不受諸法，漏盡意解，各各脫郁多羅僧衣，以覆文殊師利，作如是言：“若不于此法門生信解者，彼無所得，亦無所證。” 
　　爾時，須菩提告彼諸比丘言：“長老，汝等少有所得、有所證耶？” 
　　諸比丘言：“若增上慢者，則可說言有得、有證。無增上慢沙門法者，無得、無證。彼于何處生此動念，而自謂言：‘我如是得，我如是證’？若于其中有動念者，則是魔業。” 
　　須菩提言：“長老，如汝所解，何得何證作是說乎？” 
　　諸比丘言：“唯佛世尊，及文殊師利，知我所得，知我所證。大德，如我所解，若不了知苦相，作是說言‘苦我應知’，為增上慢；如是集應斷，滅應證，道應修，為增上慢。彼不了知苦、集、滅、道相故，作是說言。乃至‘道我已修’，為增上慢。云何苦相？謂無生相。如是集、滅、道相，若無生相，即是無相、無所得，于其中無有少苦可知、集可斷、滅可證、道可修。若于此說圣諦義中，不驚不怖不畏者，非增上慢；若生驚怖，為增上慢。” 
　　爾時，世尊贊彼諸比丘言：“善哉！善哉！”告須菩提：“此等比丘于迦葉佛法中，曾聞文殊師利演說如是甚深之法。此等比丘往昔修行是深法故，今聞隨順，速能了知。如是次第于我法中，聞是深法生信解者，一切當于彌勒法中得入眾數。” 
　　爾時，善德天子白文殊師利言：“仁者于此閻浮提中數數說法，我等愿請仁者往兜率陀天！彼諸天子亦有久植廣大善根，彼若聞法則應解了。以著樂故，不能來至佛所聽法，而自損減。” 
　　爾時，文殊師利即現神變，令善德天子及一切眾會，皆悉自謂入兜率陀天宮，見彼園林、宮殿樓觀、欄楯窗牖間錯莊嚴，其諸寶臺層級高廣至二十重，眾寶網幔天華遍布，異類眾鳥翔集和鳴，于虛空中有諸天女散曼陀羅華，歌詠贊嘆游戲快樂。善德天子見是事已，白文殊師利言：“希有文殊！云何我等如是速疾已到兜率陀天宮，見此園林及諸天眾？文殊師利愿為說法。” 
　　爾時，長老須菩提告善德言：“天子，汝不離會中而往余處。是文殊師利神通變化，令汝自見入兜率天宮。” 
　　爾時，善德天子白佛言：“希有世尊！文殊師利游戲三昧神通變化，于一剎那中示現此會悉入兜率天宮。” 
　　佛言：“天子，汝于文殊師利神通變化，豈是見耶？如我所知，文殊師利若欲以恒河沙等諸佛剎土功德莊嚴集一佛國，悉皆能現；或以指端舉恒河沙諸佛剎土，過于上方如恒河沙諸佛土已置于虛空；又諸佛剎所有四大海水入一毛孔，水性眾生亦不迫迮，而皆自見不離海中；所有世界諸須彌山王，皆悉置于芥子之內，依須彌住諸天子等，而皆自謂在其本宮；又諸佛剎所有五道眾生悉皆安置于其掌中，眾妙資具猶如一切樂莊嚴國，咸令得見；又諸世界所有火聚，悉皆安置一兜羅中；復次諸佛世界所有日月，于一毛孔悉能覆蔽，隨應所作咸皆作之。” 
　　爾時，惡魔化作比丘白佛言：“世尊，我等欲見文殊師利現前作此神通變化，何用如此虛誕之言？一切世間所不能信！” 
　　爾時，世尊告文殊師利言：“汝當于此眾會示現神變。” 
　　爾時，文殊師利不起于座，入心自在一切法莊嚴三昧。于時，如佛所說神通變化皆悉示現，魔與眾會及善德天子一切皆見。 
　　爾時，大眾見此神變嘆未曾有，作如是言：“善哉！善哉！由佛出現有此正士，于世間中開是法門現諸神變。” 
　　爾時，惡魔以文殊師利威神力故，作如是言：“希有世尊！文殊師利有此神通，今此眾會亦為希有，于文殊師利神通變化而得信解。世尊，設有如恒河沙等諸魔，不能于此信解善男子、善女人而作留難。我亦惡魔波旬，恒求佛便惱亂眾生，我從今往自立誓愿：若于此法門流行之處，有生信解愛樂受持讀誦演說，于四面百由旬外，不于中過。世尊，然我眷屬，有欲斷滅如來法故，令修行者其心散亂，我為降伏說陀羅尼。若善男子、善女人，于此法門書寫讀誦，為人演說，諸天魔眾當得善利，令說法者身心悅豫，精勤修習，與無礙辯才及陀羅尼，承事供給，衣服、飲食、臥具、湯藥，令無所乏。”即說咒曰：  
　　“怛侄他(一)　阿末麗(二)　毗末麗(三)　替哆低(四)　阿羯椑(五)　是多設堵嚕(六)　誓曳杜野筏低(七)　部多筏低伽米麗(八)　[口+扇]低(九)　蘇普低(十)　普普細(十一)　地唎蘇溪(十二)　[怡-臺+胃]提(十三)　可詣(十四)　米洗禮(十五)　央矩麗跋麗(十六)　呼盧忽黎(十七)　索醯(十八)　輸戍米提地唎(十九)　阿那筏低底底使咤泥(二十)　吃唎多唎低(二十一)　吃唎多費低(二十二)　[月+已]盧遮都費低漫怛啰悖馳那馳路迦(二十三)　阿(去聲)跋羅目多[目+壹]嚩蘇唎耶(二十四)  
　　“世尊，若善男子、善女人，專精受持此陀羅尼心不散亂，常為諸天、龍、神、夜叉、乾闥婆、阿修羅、迦樓羅、緊那羅、摩睺羅伽等之所守護，一切惡鬼無能得便。”彼魔波旬說此咒時，三千大千世界六種震動。 
　　爾時，世尊告魔波旬：“善哉！善哉！汝之辯才，當知是文殊師利神通境界。”于是文殊師利現神通力，及魔波旬說咒之時，三萬二千天人發阿耨多羅三藐三菩提心。時文殊師利還攝神力，令此眾會皆悉自見如本而住。 
　　爾時，文殊師利告善德天子言：“善男子，汝往兜率陀天遍告天眾，我當來彼。” 
　　時，善德天子聞是語已，禮世尊足，并諸菩薩、大德聲聞，與其眷屬恭敬圍繞，于眾會前忽然不現，須臾已至兜率陀天。爾時，善德遍告諸天子言：“汝等應知，文殊師利憐愍汝故，欲來至此。汝等應當舍諸欲樂，遠離憍慢，恭敬尊重隨順聽法。” 
　　爾時，善德天子如所應辦莊嚴道場，即便合掌作如是言：“文殊師利，今正是時。”于是，文殊師利與一萬菩薩、五百聲聞及天、龍、夜叉、乾闥婆等，前后圍繞，禮佛足已，于會中沒，現兜率陀天，與諸菩薩、聲聞大眾，于彼道場隨敷而坐。 
　　時，諸大眾悉聞四天王宮、三十三天、夜摩兜率及以化樂、他化自在諸天子等，魔眾、梵眾乃至有頂，互相唱言：“文殊師利今在兜率陀天方欲說法。”諸天聞已，無數百千皆來集會，盡此欲界天宮所不容受。時，文殊師利即以神力，令彼諸天自見寬廣，不相妨礙。 
　　爾時，善德天子白文殊師利言：“大眾已集，愿為說法。” 
　　文殊師利告善德天子言：“有四種法，菩薩住于不放逸者，則能攝取一切佛法。何等為四？一者、住于戒律而具多聞，二者、住于禪定而行智慧，三者、住于神通而起大智，四者、住于寂靜而常觀察。 
　　“天子，有八種法入于戒律。何等為八？一者、身清凈，二者、語清凈，三者、意清凈，四者、見清凈，五者、頭陀功德清凈，六者、命清凈，七者、舍離一切詐現異相以利求利清凈，八者、不舍一切智心清凈。是名八法入于戒律。 
　　“天子，復有八法入于多聞。何等為八？一者、尊重，二者、下心，三者、發起精進，四者、不失正念，五者、隨聞受持，六者、心善觀察，七者、如聞轉教，八者、不自贊毀他。是名八法入于多聞。 
　　“天子，復有八法入于禪定。何等為八？一者、寂靜住阿蘭若，二者、舍離憒鬧，三者、不染境界，四者、身心輕安，五者、心緣定境，六者、絕諸聲相，七者、減食支身，八者、不取圣樂。是名八法入于禪定。 
　　“天子，復有八法入于智慧。何等為八？一者、蘊善巧，二者、界善巧，三者、處善巧，四者、緣起善巧，五者、諦善巧，六者、三世善巧，七者、一切乘善巧，八者、一切佛法善巧。是名八法入于智慧。 
　　“天子，復有八法入于神通。何等為八？一者、天眼通，見無障礙故；二者、天耳通，聞無障礙故；三者、他心通，觀一切眾生心故；四者、宿命通，憶念前際故；五者、神足通，示現一切神變故；六者、漏盡通，盡一切眾生漏故；七者、不住煩惱，不取解脫，方便力故；八者、不依聲聞解脫而入涅槃。是名八法入于神通。 
　　“復有八法能入于智。何等為八？一者、苦智，二者、集智，三者、滅智，四者、道智，五者、因智，六者、緣智，七者、三世智，八者、一切智。是名八種。 
　　“復有八法入于寂靜。何等為八？一者、內寂靜，二者、外寂靜，三者、愛寂靜，四者、取寂靜，五者、有寂靜，六者、生寂靜，七者、一切煩惱寂靜，八者、三界寂靜。是名八法。 
　　“復有八法入于觀察。何等為八？一者、戒，二者、聞，三者、禪定，四者、智慧，五者、神通，六者、智，七者、寂滅，八者、不放逸。天子，是名八法。菩薩安住不放逸故，諸佛菩提及菩提分法一切當得。是故，天子，應當依是不放逸住。 
　　“汝等天子，依不放逸，則三種樂常不損減。何等為三？一者、天樂，二者、禪樂，三者、涅槃樂。復次，諸天子，依不放逸住者得離三苦。何等為三？所謂行苦、苦苦、壞苦。又不放逸者超三種畏。何等為三？所謂地獄、餓鬼、畜生。又不放逸者得超三有。何等為三？所謂欲有、色有、無色有。復次，諸天子，依不放逸住者得離三垢。何等為三？所謂貪垢、瞋垢、癡垢。又不放逸于三學處當得圓滿。何等為三？所謂增上戒、增上心、增上慧。不放逸者常得親近供養三寶。何等為三？所謂佛寶、法寶、僧寶。 
　　“復次，依不放逸住者，得離三種波羅蜜障。何等為三？一者、自慳，二者、于行施人心生憎嫉，三者、隨順慳人。自破戒憎嫉持戒者，隨順破戒人；自瞋憎嫉忍辱者，隨順瞋恚人；自懈怠憎嫉精進者，隨順懈怠人；自散亂憎嫉禪定者，隨順散亂人；自無智慧憎嫉智慧者，隨順無智人。汝等諸天子，是名依不放逸住者，當得遠離三波羅蜜障。 
　　“復次，諸天子，依不放逸住者，當得三種波羅蜜伴助。何等為三？所謂施增長，不求果報回向菩提；戒增長，不求生天回向菩提；忍辱增長，于一切眾生不生害心回向菩提；精進增長，種種善根無有厭足回向菩提；禪定增長，心不散亂回向菩提；智慧增長，常修善業回向菩提。是名依不放逸住，得此波羅蜜三伴助。是故，諸天子，住不放逸增長一切善法，佛所印可。 
　　“復次，一切法如虛空，是四正勤應當觀察。何等為四？所謂諸法無作，未生不善法，為不生故發起精進；法性清凈，已生不善法，為除滅故發起精進；諸法寂靜，未生善法，令得生故發起精進；一切法無處無行，已生善法，住不失故發起精進。天子，是諸菩薩四正勤，佛所印可。復次，諸天子，法性平等無生無滅，依此法性無所得故，不作諸惡，順法性故，勤修眾善，如是修者為無所修。復次，于一切法不取不舍，是名正勤。復次，諸天子，應觀四念處，所謂無身住處、無受住處、無心住處、無法住處，無住處無建立處，是名念處。復次，應觀四如意足：一者、身心不懈樂修善法故；二者、為成就一切眾生，發起精進斷貪欲故；三者、一切法不可得而證諸佛法故；四者、心如幻化，法無所依，超過一切取著故。復次，應觀五根：一者、信根，決定安住于諸法中為上首故；二者、精進根，遍修諸行成就佛身故；三者、念根，具足諸法，心善調柔，無忘失故；四者、定根，遠離攀緣，不隨昏睡故；五者、慧根，決斷諸法，正觀現前不隨他故。何謂諸力？所謂安住如是諸法性中，一切煩惱無能沮壞，是名為力。住是力故便得勝法，如實了知非異非如，說名覺分。若于諸法隨順覺了，由是道故，次第修行通達秘密，于法不動，說名圣道。是故，諸天子，應如是修三十七品菩提分法，出過諸行無復障礙，智慧熾然究竟寂靜。云何名為究竟寂靜？謂諸法無起亦無所盡，無所盡故則無所作，無所作故亦非無作、無受、無受者、無施設，是名究竟寂靜。” 
　　說此法時，一萬二千天子，于諸法中得法眼凈。 
　　爾時，善德天子白文殊師利言：“菩薩云何修習于道？” 
　　文殊師利言：“天子，若諸菩薩不舍生死，而令眾生入于涅槃；不舍愛取，而拔出眾生令立圣道，是名菩薩修習于道。復次，天子，修習道者，善巧安住清凈性空。何以故？菩薩以寂靜心，見一切法自性清凈；為諸眾生樂著諸見，安住隨眠無方便者，演說諸法自性空義。所以者何？是諸眾生，于自性空中而生見故。是菩薩以無相、無愿、無所作，一切法自性不生，為諸凡夫久習煩惱生滅見者，于此無生令得信樂，而于生滅亦無所動。天子，是名菩薩修習于道。復次，天子，應見菩薩去來之道。” 
　　諸天子言：“文殊師利，云何菩薩去來之道？” 
　　文殊師利言：“天子，菩薩證菩提而去，如應說法而來；得諸禪解脫而去，現生欲界中來；入于圣道故去，大悲成熟眾生故來；得無生法忍而去，忍受眾生故來；于一切法出離故去，拔出眾生故來；誓愿堅固而去，誓愿無自性而來；三解脫門而去，故受生而來；菩提道場故去，為安立眾生于菩提故來。天子，是名諸菩薩去來之道。” 
　　說此菩薩道時，五百菩薩得無生法忍。 
　　爾時，善德天子白文殊師利言：“我等曾聞有世界名一切功德光明，為在何處？何等如來于中說法？” 
　　文殊師利言：“天子，彼一切功德光明世界，在于上方，過十二恒河沙佛剎，普賢如來于中說法。” 
　　諸天子言：“我等愿欲見彼世界及彼如來。” 
　　爾時，文殊師利即入光明莊嚴三昧，以三昧力放大光明，過十二恒河沙佛剎，遍照一切功德光明世界。 
　　時，彼菩薩問：“此光明從何所來？” 
　　彼佛告言：“善男子，下方過十二恒河沙佛剎，有世界名娑婆，彼土有佛，名釋迦牟尼如來應正等覺，在世說法。彼有菩薩名文殊師利，入光明莊嚴三昧，放大光明遍照十方無量佛剎，是其光明來照此會。” 
　　彼諸菩薩即白普賢如來：“我等愿見釋迦牟尼世尊，及文殊師利菩薩。” 
　　時，普賢如來放大光明，照十二恒河沙佛剎，至娑婆世界，令彼菩薩分明見此菩薩眾會。 
　　時，彼世尊告諸菩薩：“誰能往彼娑婆世界？” 
　　爾時，持法炬菩薩摩訶薩白佛言：“世尊，我能往彼娑婆世界。” 
　　佛言：“今正是時。” 
　　爾時，持法炬菩薩與十億諸菩薩俱，于彼國沒，現兜率陀天，放大光明遍照世界。 
　　時，諸天、龍、夜叉、乾闥婆、阿修羅、迦樓羅、緊那羅、摩睺羅伽、釋、梵、護世、諸天子等，及諸聲聞、菩薩大眾，得未曾有，作如是言：“此諸菩薩游戲神通甚為希有！” 
　　爾時，眾會因此光明，見一切功德光明世界，及見普賢如來國界莊嚴，于一劫中說不能盡。當此文殊師利現神變時，七那由他諸天子等，發阿耨多羅三藐三菩提心。 
　　爾時，持法炬菩薩白文殊師利言：“可共禮覲釋迦如來！”時文殊師利，于彼天子應可度者皆悉度已，與持法炬諸菩薩眾，及大聲聞、天、龍、夜叉、乾闥婆等，往詣佛所，到已頂禮佛足，卻住一面。 
　　爾時，持法炬菩薩白佛言：“世尊，普賢如來問訊：世尊，少病少惱，起居輕利，安樂行不？” 
　　爾時，世尊告彼諸菩薩言：“善男子，此文殊師利，及持法炬正士，神通變化智慧光明，成熟眾生奉事諸佛，一切菩薩不能知其智慧方便深入邊際。汝善男子，應當學此文殊師利，及持法炬正士并諸菩薩，所有神通、辯才、智慧，奉事諸佛成熟眾生。此諸正士無數劫來，從一佛剎至一佛剎，常作佛事。若諸眾生入此正士境界，當來不復墮于魔界。” 
　　爾時，世尊告長老阿難：“汝善持此法門，不斷三寶種故。” 
　　爾時，持法炬菩薩摩訶薩從此會起，與其眷屬還本佛剎。 
　　佛說此經已，善德天子，長老阿難，一切世間天、龍、乾闥婆、阿修羅等，聞佛所說，皆大歡喜。  
大寶積經卷第一百二 隋三藏達摩笈多譯 
第三十六善住意天子會緣起品第一  
　　如是我聞：一時，婆伽婆住王舍城耆阇崛山內，與大比丘眾六萬二千人俱，皆是大德，具足神通，諸大聲聞而為上首。 
　　爾時，復有四萬二千菩薩摩訶薩，其名曰：文殊師利菩薩、師子幢菩薩、彌勒菩薩、觀世音菩薩、大勢至菩薩、大辯聚王菩薩、陀羅尼自在王菩薩、善丈夫菩薩、須彌頂菩薩、須彌幢菩薩、不可動菩薩、善思義菩薩、善思義意菩薩、善思惟菩薩、思心菩薩、勇意菩薩、善思菩薩、寶髻菩薩、山相擊王菩薩、寶手菩薩、寶意菩薩、寶印手菩薩、常舉手菩薩、常下手菩薩、常精進菩薩、度眾生菩薩、上精進菩薩、如言行菩薩、上愿菩薩、燈手菩薩、心平等菩薩、除惡道菩薩、除諸憂暗菩薩、不舍重擔菩薩、日藏菩薩、月藏菩薩、金剛步菩薩、無邊步菩薩、無量步菩薩、不動行步菩薩、虛空藏菩薩、勝意菩薩、益意菩薩、增上意菩薩、成行菩薩、持地菩薩、月光菩薩、月幢菩薩、光德菩薩、明照菩薩、勇步菩薩、師子奮迅吼音菩薩、無礙辯菩薩、相應辯菩薩、捷疾辯菩薩、最勝菩薩、翳日月光菩薩、無攀緣菩薩、無著意菩薩、常笑菩薩、喜根菩薩、除諸障蓋菩薩、轉女身菩薩、摩尼珠菩薩、燈明菩薩、毗盧遮那菩薩、火焰菩薩、眾勝王菩薩、深說者菩薩，如是等菩薩摩訶薩而為上首。 
　　爾時，復有四天大王，忉利天王，娑婆世界主大梵天王，如是等而為上首，與六萬諸天眾俱。復有善住意天子、善德天子、大自在天子，如是等而為上首，與三萬諸天眾俱，于菩薩道皆已久住。復有二萬阿修羅王，羅睺阿修羅王、須彌阿修羅王，如是等而為上首，亦皆已住于菩薩道。復有六萬諸大龍王，阿那婆達多龍王、勝月龍王，如是等而為上首，亦皆已住于菩薩道。并余無量天、龍、夜叉、乾闥婆、阿修羅、迦樓羅、緊那羅、摩睺羅伽億百千眾，乃至一切比丘、比丘尼、優婆塞、優婆夷，無量大眾皆來集會。 
　　爾時，世尊以如是等無量百千大眾圍繞。于說法時，文殊師利菩薩摩訶薩，即于己室入彼無諍除心三昧寂然不動。于是文殊師利一心安詳從三昧起，應時十方無量無邊諸佛世界六種振動。時文殊師利起三昧已，作如是念：“彼無量無邊諸世界中，乃有一佛如來應供正遍覺出興于世，如優曇華希復現耳！如是諸如來應供正遍覺，世間希有，出現甚難，所可說法盡諸有生寂滅涅槃不可思量，無有分別甚深無譬，難解難知！然以諸佛不出世故，不可得聞；以不聞故，諸眾生苦難可窮盡。我今應當詣于如來正遍覺所咨問是義，問斯義故，令諸眾生成就善根，亦令一切行菩薩者于彼甚深不可思議諸佛法中無復疑惑，皆得成滿佛菩提事。然此娑婆世界諸眾生等，多有貪欲，具足瞋恚，成就愚癡，斷除白法，頑鈍誑詐，無有慚愧，我慢貢高，遠離諸佛，違背法僧。令彼眾生得聞如是甚深妙法，獲凈智眼！” 
　　爾時，文殊師利復作是念：“我今應當大集十方諸菩薩眾，令皆得聞如來所說是妙法門，證深法忍。” 
　　爾時，文殊師利如是念已，即入普光無垢莊嚴三昧；入此三昧已，放大光明照于東方如恒河沙等諸佛世界，普皆柔和潤澤清凈，明朗無垢微妙難稱；而此光明遍照南西北方、四維、上、下十方世界，其間所有一切暗冥幽隱之處，山崖樹林，大小諸山、目真鄰陀山、摩訶目真鄰陀山、鐵圍山、大鐵圍山，及余黑山、須彌山、大須彌山，如是一切光明朗徹無有障礙。 
　　爾時，十方恒河沙世界所有諸佛現說法者，彼諸弟子各請其佛言：“世尊，何因緣故，乃有如是大瑞光明現于世間？世尊，我從昔來，初未聞見如是光明，如是清凈，如是微妙。世尊，此何光明，而令我等大喜遍身心得清凈？亦令眾生無復貪欲、瞋恚、愚癡，煩惱眾惡一切不行？世尊，今此光明，誰之所作，誰所加持而來現此？”彼諸侍者如是請已，彼諸世尊默然無報。 
　　當爾之時，十方世界一切所有諸種音聲，所謂若天聲、若龍聲、若夜叉聲、若乾闥婆聲、若阿修羅聲、若迦樓羅聲、若緊那羅聲、若摩睺羅伽聲、若人聲、若非人聲、若象馬聲、若諸獸聲，如是等聲咸皆止息。若風聲、若火聲、若水聲、若大海波聲、若音樂聲、若歌贊聲，當爾之時，如是諸聲以佛力故，亦皆止息，一切寂然。 
　　時，彼十方諸佛侍者復請彼佛言：“世尊，惟愿大慈，憐愍一切諸天人故，安樂一切諸天人故，利益一切諸天人故，為我宣說如是光明所從來處，而能普照諸佛國土。” 
　　爾時，十方諸佛即以十方恒河沙數世界，所有一切諸如來聲，悉同梵音，如一如來口業所說，其所說事亦無差殊，用是妙聲各皆報告己之侍者。當彼諸佛出聲告時，一切佛剎悉皆振動，百千樂音一時皆作，乃至一切天、人、阿修羅所有音樂不鼓自鳴。又彼樂音眾聲之中出諸法音，所謂無常聲、苦聲、無我聲、空聲、無相聲、無愿聲、離欲聲、解脫聲、法界聲、如如聲、實際聲、檀波羅蜜聲、尸波羅蜜聲、羼提波羅蜜聲、毗梨耶波羅蜜聲、禪波羅蜜聲、般若波羅蜜聲、大慈聲、大悲聲、大喜聲、大舍聲、和合聲、利益聲、出離聲，出如是等種種百千諸法之聲。又彼種種諸聲出時，無量阿僧祇億那由他百千眾生，皆得住于不退轉阿耨多羅三藐三菩提；復有成就辟支佛者，成聲聞者，乃至得成大梵天王、天帝釋、轉輪王等。 
　　爾時，十方諸佛世尊，咸各告其侍者弟子言：“諸善男子，汝今不應請問是事。何以故？此光明因緣，一切聲聞、辟支佛等，非其境界。我若說者，乃至世間天、人、阿修羅皆即迷沒。是故不應請問斯事。諸佛如來若說如是光明因緣，乃是能生成就不可思議諸勝善根，亦緣如是不思議諸勝善根而得出生，所謂布施、持戒、忍辱、精進、禪定、智慧諸度等行。如是諸行即是光明之所出生，亦為光明之所成就。是故我等諸佛如來，若于一劫若減一劫，贊說如是光明功德，終不能盡。又以如是慈悲喜舍諸善根力共相熏修，令此光明能生歡喜。” 
　　時，彼十方諸佛侍者，各自殷勤，再三啟請白言：“惟愿世尊，憐愍一切諸天人故，安樂一切諸天人故，利益一切諸天人故，成熟菩薩諸善根故，為我等說光明因緣。” 
　　彼諸菩薩如是請已，于是十方諸佛世尊，復各告其侍者弟子言：“諸善男子，汝宜諦聽！吾為汝說。” 
　　諸侍者言：“唯然，世尊，愿樂聽聞。” 
　　爾時，彼佛各各告其侍者言：“善男子，有世界名曰娑婆，其土有佛，號釋迦牟尼如來、應供、正遍覺、明行足、善逝、世間解、無上士、調御丈夫、天人師、佛世尊，出五濁世。彼土眾生多有貪欲、瞋恚、愚癡眾惱所迫，彼諸眾生無有恭敬，不識慚恥都無羞愧，所為行業多諸不善。能于如是濁惡世中，成就阿耨多羅三藐三菩提，然今現在處眾說法。 
　　“善男子，彼世界中釋迦如來，有一大弟子菩薩摩訶薩，名文殊師利，有大功德，具足智慧，精進勇猛，有大威神，能令菩薩咸得歡喜故，能令菩薩具足修行故，令諸菩薩增長威力故，令諸菩薩發勤勇猛故，能善分別一切法句故，能達無礙智慧彼岸故，能具足得無礙辯才故，又于諸陀羅尼得自在故，已具成滿一切菩薩不思議功德故，令彼菩薩將欲請問釋迦牟尼如來應供正遍覺甚深法門，為諸菩薩善根成就故，為行菩薩乘人得滿足彼不思議諸佛法故。善男子，又彼文殊師利放斯光明，欲令十方世界無量阿僧祇諸菩薩眾大集故，令彼諸菩薩得勝法故。以是因緣，彼文殊師利放大光明照諸佛土。” 
　　爾時，十方世界諸佛侍者，復各請問彼諸佛言：“世尊，彼文殊師利，住何三昧放此光明？” 
　　爾時，十方諸佛咸各告其侍者弟子言：“諸善男子，彼文殊師利，入普明無垢莊嚴三昧故，放斯光明。” 
　　侍者菩薩復白諸佛言：“世尊，我初未見如是光明，如是清凈，如是能令身心歡喜。” 
　　諸佛復告諸菩薩曰：“彼將不欲教諸菩薩起修行耶？彼將不欲大集諸菩薩眾耶？彼將不欲集諸菩薩宣說如斯妙經典耶？” 
　　爾時，十方無量不可思議恒河沙等諸佛世界，一一世界中有無量阿僧祇諸菩薩眾，各自詣彼諸世尊所，頂禮佛足，禮已即復請白彼諸佛言：“世尊，誰有是光？誰有斯德？我等昔來未曾見聞，忽現是光照諸世界。” 
　　時，彼諸佛復告彼諸菩薩眾曰：“諸善男子，彼有世界名曰娑婆，其佛號釋迦牟尼如來應供正遍覺，今現說法。彼有菩薩名文殊師利，具大威德，其為大集一切菩薩摩訶薩眾故，放斯光明。” 
　　時，彼諸菩薩復白彼諸佛言：“世尊，我等今者愿詣娑婆世界，意欲奉見釋迦如來，禮拜恭敬故，供養承事故，請問義理故，并欲見彼文殊師利，及余菩薩摩訶薩故。” 
　　彼諸世尊即便告彼諸菩薩言：“諸善男子，欲往隨意，汝應知時。” 
　　爾時，十方無量阿僧祇、不思議、不可計、不可稱、不可量、億那由他百千頻婆羅菩薩摩訶薩，各禮佛足已，猶如壯士屈伸臂頃，各于彼世界沒，而來現此娑婆國土。是時，十方諸來菩薩摩訶薩眾，皆詣世尊釋迦如來應供正遍覺所。其間或有能雨眾香，所謂涂香、末香及以香鬘，來詣世尊釋迦如來應供正遍覺所。或有菩薩雨諸妙華，所謂優缽羅華、缽頭摩華、拘物頭華、分陀利華、瞻波迦華、波吒利華、陀奴迦利華、阿他目多迦華、蘇摩那華、婆利師迦華、曼陀羅華、摩訶曼陀羅華、波盧沙華、摩訶波盧沙華、旃陀羅華、摩訶旃陀羅華、微妙旃陀羅華、斫迦羅華、摩訶斫迦羅華、最妙斫迦羅華，雨如是等種種華鬘，來詣世尊釋迦如來應供正遍覺所。或有菩薩摩訶薩，能出百千上妙諸音，來詣世尊釋迦如來應供正遍覺所。復有菩薩摩訶薩，能以一音遍滿三千大千世界，歌贊佛德，來詣世尊釋迦如來應供正遍覺所。以如是等種種莊嚴，咸詣世尊釋迦如來應供正遍覺所。 
　　時，彼十方諸來菩薩摩訶薩眾，大集于此娑婆世界。而此三千大千世界所有眾生，地獄、畜生、餓鬼、若閻魔界，悉皆寂然，身心安樂，無有貪欲、瞋恚、愚癡，遠離眾毒嫉妒、諂誑、我慢熱惱，一切眾生皆起慈心，具足歡喜。何以故？以彼十方諸大菩薩威神力故，其事若是。 
　　爾時，十方無量百千億那由他諸大菩薩摩訶薩等，咸集世尊釋迦如來應供正遍覺所；到佛所已，頭面禮敬，右繞三匝，住于虛空，即入菩薩隱身三昧；入三昧已，隨意所生，無量百千種種妙色大蓮華座，結跏而坐，悉皆隱身令不復現。 
　　爾時，尊者摩訶迦葉，見彼殊特希有瑞相大神通事，復見彼眾大雨華香，亦見彼作無量樂音，又復見彼放大光明，又亦見此三千世界諸四天下皆雨妙華積至于膝，又復見彼一切大眾天、龍、夜叉、乾闥婆、阿修羅、迦樓羅、緊那羅、摩睺羅伽、人及非人，乃至所有比丘、比丘尼、優婆塞、優婆夷等，一切皆悉具足成就金色相身。于是，尊者摩訶迦葉，從座而起，正持威儀，偏袒右臂，右膝著地，合掌恭敬，以偈贊曰：  
　　“歡喜常與一切樂， 圓滿無垢清凈顏， 
　　　十力雄猛諸大人， 具足金剛百福相。 
　　　游于三界人天間， 一切無能如佛者， 
　　　不可思議難測度， 惟愿除斷我疑心。 
　　　過那由他百千劫， 常行布施攝世間， 
　　　遠離執著無所依， 凈持禁戒無倫比。 
　　　具足修忍超世間， 一切力中十力最， 
　　　功德備滿無過者， 唯愿永絕我疑心。 
　　　過百千劫修眾行， 以見眾生受諸苦， 
　　　勇猛精進終無疲， 常生歡喜無有量。 
　　　頭目髓腦持與人， 棄舍男女及妻妾， 
　　　厭離國城及眾具， 唯愿除解我疑網。 
　　　世尊往昔行施時， 象馬輦輿不可數， 
　　　過那由他上衣服， 常以歡喜惠世間。 
　　　世尊常以先心施， 如是雜物及眾珍， 
　　　飲食湯藥并田宅， 是故今日我咨問。 
　　　往昔割身及耳鼻， 內心無垢不生瞋， 
　　　若他詰問如法言， 猶能巧說忍辱力。 
　　　以能通達深空法， 心意微妙難稱量， 
　　　能施他樂功德人， 是故今我問無垢。 
　　　諸漏久盡患悉除， 深見眾生沒諸苦， 
　　　黑暗所覆愚癡者， 生于垢濁及我人。 
　　　憐愍諸有起慈心， 過百千劫勤修行， 
　　　開發正覺菩提岸， 唯愿除斷我今疑。 
　　　善能出入神通門， 隱顯自在巧行住， 
　　　證得無我破我相， 毀壞諸法亦非空。 
　　　佛于世中無染著， 真實正行及正思， 
　　　微妙寂滅離諸垢， 唯愿為我決此疑。 
　　　世尊昔日修行時， 施戒忍進無暫廢， 
　　　禪定智慧亦常修， 利益群生無有比。 
　　　諸功德聚難思量， 深大如海無窮盡， 
　　　善能往來亦善住， 唯愿為我作歸依。 
　　　往昔無垢修大慈， 怖鴿歸投救不舍， 
　　　剜身割股血滂流， 稱肉與鷹而代之。 
　　　全身上秤謂敵彼， 而鴿尚重身猶輕， 
　　　大明善巧以行慈， 唯愿為我決疑惑。 
　　　須彌動搖眾星落， 諸天宮殿盡破亡， 
　　　四大海水一朝枯， 阿修羅宮處天上。 
　　　假使日輪墜于地， 明月處空忽瞑冥， 
　　　諸佛正覺兩足尊， 所言真誠無有二。”  
　　爾時，尊者摩訶迦葉，說偈贊已，復白佛言：“大德世尊，何因緣故，世間有是微妙光明？復何因緣，忽現如是未曾有瑞，眾相明了？” 
　　爾時，世尊告大迦葉言：“迦葉，汝今不應咨問是事。何以故？如是境界，非諸聲聞、緣覺所知。若我說是光明義者，一切世間天、人、阿修羅，皆當驚疑入迷沒處，是故汝今不應問也。” 
　　時，大迦葉復白佛言：“世尊，唯愿大慈，憐愍一切諸天人故，利益一切諸天人故，安樂一切諸天人故，說此光明甚深因緣，令我開解。” 
　　爾時，世尊告迦葉言：“汝宜諦聽，善思念之，吾為汝說。” 
　　大迦葉言：“善哉！世尊，愿樂欲聞，唯垂敷演。” 
　　時，佛復告大迦葉言：“迦葉，今我文殊師利，入彼普明無垢莊嚴三昧，三昧力故放斯光明，遍照十方過恒沙等諸佛國土，為大集彼無量無邊、不可數、不可量、阿僧祇諸大菩薩摩訶薩等，而來至此娑婆世界。彼等皆已頂禮我足，右繞三匝，處在虛空高一多羅樹，皆各于彼大蓮華座，結跏而坐。” 
　　爾時，尊者大迦葉復白佛言：“世尊，今有何等菩薩摩訶薩威神德力，而雨如是微妙華香，復出如是百千音樂，不鼓自鳴？” 
　　佛告大迦葉言：“迦葉，是為十方諸菩薩等威神力故，而雨如是勝妙華香，乃至于上虛空之中，無量樂音皆自鳴也。” 
　　迦葉復言：“世尊，我于是中，乃至不見彼一菩薩。云何世尊，更言十方諸菩薩等？” 
　　“迦葉，一切聲聞、辟支佛等，終不能見彼諸菩薩摩訶薩眾。何以故？迦葉，是中聲聞、辟支佛等，于大慈悲，非其所住故。若能住是慈悲地中，斯則能為利益他事，則亦能行布施、持戒、忍辱、精進、禪定、智慧諸波羅蜜等。若已受正位，終不能行此諸菩薩所行之處。迦葉，斯諸菩薩摩訶薩等，一切皆入隱身三昧，是故一切聲聞、辟支佛不能見彼諸菩薩等，唯除諸佛及大菩薩，住斯地者乃能見耳！迦葉，初住大乘諸菩薩等，尚不能見，何況一切聲聞、辟支佛而能得見？若得見者，無有是處。” 
　　爾時，大迦葉復白佛言：“世尊，菩薩摩訶薩，具足幾法修何善根，獲何功德，而能入是隱身三昧？” 
　　佛言：“迦葉，菩薩摩訶薩成就十法，即能獲是隱身三昧。何等為十？一者、志性和柔，深住正信；二者、恒不舍離一切眾生；三者、畢竟成滿大慈悲心；四者、覺了一切，不著眾相；五者、雖復思求一切佛法，終不妄取；六者、亦不思想一切聲聞、辟支佛智；七者、世間所有盡皆能舍，乃至身命尚無吝惜，豈況余物而不施者？八者、雖行無量生死煩惱，而不染著諸有為行；九者、常修無量布施、持戒、忍辱、精進、禪定、智慧，而不分別諸波羅蜜；十者、常生是心：‘我當安立一切眾生于菩提已，然后方當坐佛樹下，不取菩提及眾生相。’迦葉，是為菩薩摩訶薩具足十法，便能獲得隱身三昧。” 
　　爾時，尊者大迦葉復白佛言：“希有世尊！快說斯事。世尊，乃能作如是說。世尊，一切聲聞、辟支佛，尚皆未曾一發是心‘我當安置一切眾生于阿羅漢地’，況佛法乎？” 
　　佛言：“迦葉，如是，如是。是故一切聲聞、辟支佛，悉無能入菩薩所行隱身三昧。此三昧名，尚自不知，云何能入？若能入者，無有是處。” 
　　爾時，尊者大迦葉復白佛言：“世尊，我等今者，深愿見彼諸大菩薩摩訶薩等。所以者何？斯諸大士難可會遇！” 
　　佛言：“迦葉，汝宜且住！當須待我文殊來者，彼諸菩薩當從定出，汝等然后乃見之耳！雖然，迦葉，汝亦得是無量百千諸三昧門，今當攝心求彼菩薩摩訶薩等，為在何處？住何威儀？作何事業？” 
　　時，大迦葉蒙圣教已，承佛威神及己通力，即入二萬諸三昧門，如是思求彼諸菩薩：“今在何所？住何威儀？為行步耶？而竟不見為住立耶？而亦不見為倚臥耶？而亦不見為端坐耶？”而亦不見，乃至不知，以何語言作何事業，來何所從，去何所至，于是起定，前白佛言：“甚奇世尊！甚奇世尊！我已經歷二萬定門，求諸菩薩竟無所見。世尊，彼諸菩薩摩訶薩等，尚未證知薩婆若處，已得如是微妙三昧，何況當證無上菩提！世尊，諸善男子、善女人，其有見聞如斯神變，而不疾發阿耨多羅三藐三菩提心者，無有是處。世尊，能得如是隱身三昧菩薩摩訶薩，為欲度彼一切眾生，被精進鎧，然終不得離是妙定。” 
　　佛告迦葉：“如是，如是，如汝所說。是中一切聲聞、辟支佛，尚非境界，況余眾生？” 
　　爾時，尊者舍利弗作如是念：“世尊稱我聲聞人中智慧第一，我今寧可求諸菩薩，今在何所，住何威儀，作何事業。若得睹見，不亦善乎？” 
　　時，舍利弗如是念已，承佛威神及自力故，即入三萬諸三昧門，周旋觀察彼諸菩薩，今為何所，住何威儀，乃至不知如毫厘相。 
　　爾時，尊者須菩提作如是念：“我今亦當求諸菩薩，為何所在，住何威儀，造作何事。若睹見者，不亦善乎？” 
　　時，須菩提作是念已，承佛威神及自力故，即入四萬諸三昧門，周遍推求彼諸菩薩，為何所在，住何威儀，乃至不見行住坐臥，從何所來，去何所至。然后出定，前至佛所，頭面禮足，白言：“世尊，世尊記我聲聞人中無諍三昧最為第一，是三昧門我亦已得。如是，世尊，我若入定，正使有人具大神力，能以百億四天下為一大鼓，取須彌山為一大槌；于我定時，令一大人住在我前，執彼大槌撾擊大鼓，無暫休廢，乃至經劫。如是鼓聲尚不入耳，何況亂心能令我出？若彼鼓聲能為定患，牽我起者，永無是處。世尊，我今所得無諍三昧，弘普若是。我向經歷四萬三昧，周遍推求彼諸菩薩，終不能見，乃至不睹一人暫時往來之相。如是，世尊，有諸菩薩摩訶薩輩，念求如是不思議智，為一一眾生，于恒河沙劫，生地獄中備受眾苦。世尊，彼求菩薩道故，雖經眾苦，而不舍離如是甚深不思議智。如是，世尊，若我今日漏心未盡，未得解脫，于諸佛法有所未知者，令我當來常在生死，更不舍離彼不思議大妙乘也。” 
　　于是，世尊贊須菩提言：“善哉！善哉！誠如汝言。汝以信故作如斯說，令汝此身不取涅槃者，以斯善根，于當來世過恒沙劫，汝當得作轉輪圣王，正法治世，然后乃成阿耨多羅三藐三菩提。又須菩提，今此三千大千世界眾生數類，寧為多不？” 
　　須菩提言：“甚多！世尊。甚多！世尊。” 
　　佛言：“如是，如是，須菩提，是諸世界所有眾生，成就智慧如舍利弗，解空第一如須菩提，苦行超倫如大迦葉，即令如是諸大聲聞，共盡知見求彼菩薩，若于一劫、若于百劫、若于千劫，乃至無量恒河沙劫，亦不能見。若能見者，無有是處。何以故？須菩提，彼諸菩薩凡所為作，非是一切聲聞、辟支佛所行境界，是故二乘終不能見。” 
　　說此法時，是眾會中八萬四千天人，皆發阿耨多羅三藐三菩提心，三千世界六種震動。 
　　爾時，文殊師利于己住室如是思惟：“今此十萬億百千數諸大菩薩皆已集會，吾當復召諸天大眾咸令云集，如是可乎？” 
　　時，文殊師利既思惟已，即以神力，如意化成八萬四千億那由他妙寶蓮華，大如車輪，純金為莖，白銀為葉，勝藏羅網毗琉璃寶。是諸華中，皆有化佛及諸菩薩，結跏趺坐蓮華臺上，身紫金色，三十二相、八十種好，威德巍巍，光明普照。時，彼蓮華上升四天王天、三十三天、夜摩天、兜率天、化樂天他化、自在天，及諸梵天乃至有頂，如是略說遍此三千大千世界。乃至百億須彌，百億四天下，欲界天宮，色界天宮，彼化蓮華無不遍至。是諸化處及菩薩眾，出大音聲遍告三千大千世界，而說偈言：  
　　“世尊明慧日， 希有出世間， 
　　　譬如憂曇華， 難遇復過是。 
　　　釋師子人雄， 今者現于世， 
　　　班宣深妙法， 永拔眾苦源。 
　　　諸天雖快樂， 誰能保長久？ 
　　　任業還三塗， 復受眾苦毒。 
　　　所習諸欲事， 貪愛獨增長， 
　　　三界本無樂， 而愚耽著之。 
　　　已獲最上難， 所謂諸佛出， 
　　　愚癡放逸人， 焉覺苦不斷？ 
　　　汝等當速求， 見佛聞正法， 
　　　若圣涅槃已， 雖悔難可追。 
　　　魔網深可怖， 汝等為放逸， 
　　　既被羈羅已， 寧有解脫期？ 
　　　獨有求佛法， 汝為眾生資， 
　　　汝等但速求， 三十二妙相。 
　　　佛能救世間， 余無可依者， 
　　　世雄甚希有， 大慈難思量。 
　　　無量億數劫， 所行不可量， 
　　　集功德智慧， 成就釋師子。 
　　　闡揚微妙法， 甚深難覺知， 
　　　何處有眾生， 及我人壽命？ 
　　　如是破常見， 斷已自無余， 
　　　放舍一切相， 為眾生說此。 
　　　宣明真實際， 世間絕心行， 
　　　唯彼空無相， 無愿亦無作。 
　　　虛空本無形， 不起亦不滅， 
　　　無來亦無去， 智者之所說。 
　　　無盡無所生， 本凈無所有， 
　　　無相貌可見， 無思想能說。 
　　　眾生本無生， 云何得言死？ 
　　　寂滅無眾生， 眾生在何處？ 
　　　言音為說法， 法不住言音， 
　　　亦不可文字， 世尊如斯說。 
　　　諸處遍推求， 不見風水火， 
　　　地亦無分別， 慧眼之所宣。 
　　　色受及與想， 行識同虛空， 
　　　假言彼五陰， 其實無積聚。 
　　　眼耳鼻舌身， 心意等諸根， 
　　　雖說本性空， 空亦不可得。 
　　　色聲香味觸， 及以種種法， 
　　　斯由分別生， 分別體空寂。 
　　　欲界與色界， 及彼無色天， 
　　　皆說如幻化， 虛偽不真實。 
　　　如是諸世尊， 為眾生說法， 
　　　欲求出眾苦， 速歸大導師。”  
　　彼諸化佛說此偈時，于是三千大千世界，咸得聞之。有九十六億欲色諸天，遠塵離垢，得法眼凈；二萬天子，厭離眾欲；三萬二千天子，皆發阿耨多羅三藐三菩提心；一萬行菩薩乘諸天子，得無生法忍。 
　　爾時，彼化如來所可勸召，無量無邊阿僧祇億那由他百千諸天大眾，于須臾間悉皆云集，釋迦如來應供正遍覺所，稽首足下，右繞三匝，退住一面。以天華香，所謂優缽羅華、缽頭摩華、拘物頭華、分陀利華、曼陀羅華、摩訶曼陀羅華，及諸華鬘、末香、涂香。奉散世尊，及余供養，復以種種天妙樂音，歌詠稱贊滿彼虛空。時，大集眾其數甚多，難可稱計，周遍充滿此四天下，無有空地如一杖頭而不遍者。是諸天人具大威德，所散諸華滿四天下，積至于膝。  
大寶積經卷第一百三 隋三藏達摩笈多譯 
善住意天子會第三十六之二開實義品第二  
　　爾時，大集眾中有上首天，所謂善住意天子、善寂天子、慚愧天子，與如是等九十六億諸天子俱，一切皆行菩薩之道，咸共往詣文殊師利所，至其門外右繞七匝；繞七匝已，然后雨天曼陀羅華，其所雨華遍覆虛空，高十由旬成華網臺，形如寶塔。時，文殊師利持此華臺，供養世尊；供養已，即以神力，令此三千大千世界一切國土虛空之中華網遍覆。是華光明，普照三千大千世界，皆大明盛，復雨天曼陀羅華。爾時，文殊師利菩薩摩訶薩，閑雅安詳從精舍出，更以神力，令所居地，自然而有七寶妙座。其座巍巍具足莊嚴，文殊師利斂容整服，升此寶座。時，善住意天子，見文殊師利升寶座已，即以頂禮文殊師利足，退住一面。一切諸天，亦皆頂禮文殊師利足。 
　　爾時，文殊師利如是思惟：“誰于今日，堪任與我在世尊前對揚深法？誰為法器，能受如是不思議句、甚難證句、無處所句、無所著句、無戲論句、不可得句、不可說句、甚深句、真實句、無礙句、不可壞句、空句、無相句、無愿句、如如句、實際句、法界句、無形貌句、不取句、不舍句、佛句、法句、僧句、智慧滿足句、三界平等句、一切法無所得句、一切法無生句、師子句、勇猛句、無句句？如斯說已，誰聽者乎？”于是，文殊師利復更思惟：“今此唯有善住意天子，已于過去供養多佛，入深法忍，具足辯才，當能與我處世尊前共談實義。” 
　　爾時，文殊師利如是念已，即語善住意天子言：“天子，汝今已得甚深法忍，又能具足無礙辯才。今當與我詣世尊所，對論如是深妙義乎？” 
　　時，善住意天子報文殊師利言：“大士，我如是說，彼若于我無有語言，不為演說，不存咨問，亦無報答，無佛法眾，斷滅三乘，無生死，無涅槃，不合不散，不啟不發，不出聲音，除諸文字，如是說者我當共談。” 
　　文殊師利語善住意天子言：“天子，我如是說，彼能于我，無聽無聞，無讀無誦，無受不持，不思不念，不取不舍，不覺不知，不聞我言，不為他說。所以者何？諸佛菩提本無文字，無心離心，無有覺悟，雖假名說其名亦空。” 
　　善住又言：“大士，今者且為諸天子說。斯諸天子，于大士說樂欲聽聞。” 
　　文殊師利言：“天子，我終不為樂聽者說，又亦不為聞受者說。所以者何？凡有聽受則為取著。云何取著？所謂我著、人著、眾生著、壽命著、士夫著。以取著故便有聽受，如是聽受，當知彼住三種縛中。何謂三縛？一見我縛，二見眾生縛，三見法縛。天子，若無如是三種見縛而聽法者，當知彼住三種凈中。何謂三凈？一不見自身，不分別，不思念，不證知；二不見說者，不分別，不思念，不證知；三不見所說，不分別，不思念，不證知。天子，是則名為三種凈也。天子，若有能作如是聽者，是平等聽，非不平等。” 
　　爾時，善住意天子贊文殊師利言：“善哉！善哉！快作斯說。大士，若有能作如是說者，當知即是不退轉說。” 
　　文殊師利言：“且止！天子，汝今不應妄想分別菩薩退轉。何以故？若使菩薩有退轉者，彼終不能成等正覺。所以者何？是菩提中無退法故。” 
　　善住復言：“大士，若如是者，當于何處有斯退轉？” 
　　文殊師利言：“天子，當知從貪欲故有退轉，從瞋恚故有退轉，從愚癡故有退轉，從有愛故有退轉，從無明故有退轉，乃至從十二有分生死所生故有退轉；從因故有退轉，從見故有退轉，從名故有退轉，從色故有退轉，從欲界故有退轉，從色界故有退轉，從無色界故有退轉，從聲聞行故有退轉，從辟支佛行故有退轉，從分別故有退轉，從執著故有退轉，從相故有退轉，從取相故有退轉，從斷見故有退轉，從常見故有退轉，從取故有退轉，從舍故有退轉，從我想故有退轉，從眾生想故有退轉，從壽命想故有退轉，從士夫想故有退轉，從福伽羅想故有退轉，從思想故有退轉，從系縛故有退轉，從顛倒故有退轉，從我見故有退轉，從我見為根本六十二見故有退轉，從諸蓋故有退轉，從諸陰故有退轉，從諸入故有退轉，從諸界故有退轉，從佛想故有退轉，從法想故有退轉，從僧想故有退轉，如是乃至‘我當成佛’、‘我當說法’、‘我度眾生’、‘我當破魔’、‘我得智慧’，從是諸想故有退轉。如是，天子，若能不分別如來十力，不分別四無所畏，不分別十八不共法，不分別一切根、力、覺、道，不分別諸相好，不分別莊嚴佛國，不分別聲聞，不分別菩薩，乃至不分別一切分別退轉者，是名不退轉。” 
　　爾時，善住意天子復白文殊師利言：“大士，若如是者，當于何處得不退轉？” 
　　文殊師利言：“天子當知，從通達佛慧故得不退轉，從空故不退轉，從無相故不退轉，從無愿故不退轉，從如如故不退轉，從法性故不退轉，從實際故不退轉，從平等故不退轉。” 
　　善住意言：“大士，若如是說，一切諸分別無分別，二俱不異。所以者何？皆從思惟分別生故，是故得言彼有退轉。” 
　　又問：“如是退轉為有法耶？為無法乎？” 
　　文殊師利言：“非有非無如是退轉。” 
　　善住意言：“大士若爾，何處退轉？” 
　　文殊師利言：“若有若無，是虛妄取，是顛倒取，是不如取，彼則不取亦非不取。以是義故，得言退轉；而彼退法不可說有，不可說無。何以故？若有無中有退轉者，彼即為過。所以者何？若有法退轉則墮常邊，無法退轉則墮斷邊。然世尊說不住常中，不住斷中，非斷非常。世尊所說，天子，若彼于先不真實想，而彼證知，則名非斷非常。天子，是為菩薩退轉法門。” 
　　說是法時，十千天子得無生法忍。  文殊神變品第三  
　　爾時，善住意天子白文殊師利言：“大士，今可俱行詣如來所，奉見頂禮，咨受未聞，亦因此時如法問難。” 
　　文殊師利言：“天子，汝莫分別取著如來！” 
　　善住意言：“大士，如來何在而言莫著？” 
　　文殊師利言：“即在現前。” 
　　善住意言：“若如是者，我何不見？” 
　　文殊師利言：“天子，汝今若能一切不見，是則名為真見如來。” 
　　善住意言：“若現前者，云何誡我莫取如來？” 
　　文殊師利言：“天子，汝謂今者現前何有？” 
　　善住意言：“有虛空界。” 
　　文殊師利言：“如是，天子，言如來者即虛空界。何以故？諸法平等如虛空故。是故虛空即是如來，如來即是虛空，虛空、如來無二無別。天子，以是義故，若人欲求見如來者，當作斯觀，如實真際覺了，是中無有一物可分別者。” 
　　爾時，文殊師利菩薩摩訶薩復以神力，化作三十二所重閣寶堂，輦軒具足，四面正方，四角有柱，周匝欄楯，寶網交絡，殊特妙好，高顯巍巍，具足莊嚴甚可愛樂。諸堂閣內咸有勝床，眾寶所成，天衣覆上。其床各有化菩薩坐，具三十二大人之相。 
　　爾時，文殊師利普現如是莊嚴事已，遂更與彼蓮華化佛，并化菩薩，及此寶輦、重閣、殿堂、諸菩薩眾，俱往佛所，繞佛七匝，并亦圍繞比丘眾已，踴在虛空，光明普照眾會道場，四面而住。 
　　爾時，文殊師利后善住發，忽然在前，先至佛所。善住意天子反更后到，白言：“大士，吾發在前，更在后至。仁從何路乃至于斯？” 
　　文殊師利言：“天子，假使供養滿恒河沙諸如來等，稽首為禮，終不見吾往來進止。” 
　　爾時，華臺諸化菩薩，及寶堂中諸菩薩眾，同聲說偈，贊嘆如來：  
　　“已曾供養過恒河， 不可思議諸世尊， 
　　　熾然修行求菩提， 是故超出天人上。 
　　　光明妙色三界雄， 牟尼眾相實奇特， 
　　　為眾宣說甚深法， 無有壽命及人我。 
　　　世尊行施持凈戒， 忍辱精進具修禪， 
　　　智慧清凈三界表， 我禮彼岸最勝尊。 
　　　其有發意求菩提， 則受天人妙供養， 
　　　若于深空無疑惑， 當紹出世大法王。 
　　　過去諸佛等正覺， 現在一切兩足尊， 
　　　常說如是諸法空， 本來無相亦無作。 
　　　眾生體性不可得， 何有生者及死滅？ 
　　　本既無來亦無去， 一切諸法如虛空。 
　　　如彼化人觀眾事， 雖復示現而無真， 
　　　世尊說法亦如是， 斯皆虛誑同幻夢。 
　　　恒沙世界滿中寶， 持以布施一切人， 
　　　若能修忍善說空， 如是行施超于彼。 
　　　復于恒沙諸劫中， 供養諸佛天人上， 
　　　奉獻香華及眾具， 為求菩提離世間。 
　　　得聞如是甚深法， 無有眾生及命人， 
　　　當知彼得明凈忍， 是為供養十方佛。 
　　　于無數劫行布施， 衣食象馬及眾珍， 
　　　當知彼非解脫因， 以有我人眾生想。 
　　　歸命滅度人中尊， 救濟眾生無量數， 
　　　諸法皆空本清凈， 如是解脫智莊嚴。 
　　　諸佛出世甚難值， 得聞正法生信難， 
　　　人身難得今已獲， 善哉佛法汝順行。 
　　　已得蠲除斯八難， 永絕迫窄處空閑， 
　　　于諸正法得信行， 應當勇猛發精進。 
　　　若聞法已應正思， 不可聞聲即取著， 
　　　汝等常行阿蘭若， 必當速疾成人雄。 
　　　近善知識及法師， 應速遠離諸惡友， 
　　　汝于眾生平等想， 慎勿妄起我人心。 
　　　常樂多聞持禁戒， 捐棄舍宅坐林間， 
　　　腐藥治病莫詐善， 亦恒乞食受糞衣。 
　　　一切有為即無為， 等同一相如陽焰， 
　　　若了實際見真如， 疾成無上菩提道。 
　　　當觀五陰猶如幻， 內外諸入如空舍， 
　　　世尊常說如斯法， 法等于彼莫生著。 
　　　貪欲瞋恚性自空， 愚癡我慢分別起， 
　　　彼法已滅今亦無， 如是知者得成佛。”  
　　如是諸化菩薩說是偈時，彼會眾中二萬二千眾生，皆發阿耨多羅三藐三菩提心；五百比丘漏盡意解，心得解脫；三百比丘尼，遠塵離垢，得法眼凈；七千優婆塞、優婆夷，二萬五千諸天子，亦離塵垢，法眼清凈；三百菩薩得無生法忍。于是三千大千世界大地六種振動，所謂動、遍動、等遍動，震、遍震、等遍震，涌、遍涌、等遍涌，乃至吼起覺等，亦復如是。  破魔品第四  
　　爾時，尊者舍利弗白佛言：“世尊，今此瑞相誰之所為，能令如是三千大千世界大地六種振動？又是寶輦、殿堂、蓮華座上諸菩薩等，放大光明照斯眾會，演說如是微妙深法；復令如是無量億數諸天子眾皆來集會，復有億數諸菩薩等亦來集也？” 
　　爾時，佛告舍利弗：“斯乃文殊師利威神之力，故現如是妙莊嚴事，亦令菩薩諸天云集！所以者何？舍利弗，是文殊師利與善住意天子，將諸大眾欲來我所，請問如是破散諸魔三昧法門，具足成就不思議甚深佛法故。” 
　　時，舍利弗復白佛言：“世尊，若如是者，何因緣故我觀此眾，竟不見彼文殊師利？” 
　　佛告舍利弗：“汝宜且待！今文殊師利，已與一切魔王、一切魔眾、一切魔宮，作大衰耗；所為神變極妙莊嚴，將至我所，汝當自見。” 
　　于是，文殊師利即入破散諸魔三昧。三昧力故，即時三千大千世界百億魔宮，朽故暗冥若將毀壞，其變已現無復威光，令一切魔不樂其所，各自見身，惛耄羸瘠，柱杖而行，諸天女輩變成老母。一切眾魔見是事故，心大憂愁，身毛皆豎，惶怖思念：“是何變怪，令吾內外不祥若斯？將無死沒時至，果報離散耶？為是世間將壞劫災事乎？” 
　　彼諸魔眾如是念時，文殊師利復以神力，即現百億天子住在魔前，告魔眾曰：“汝勿憂懼！此非汝災，亦非劫盡。所以者何？今此適有住不退轉菩薩大士，名文殊師利，有大威神，道德超世，即時正入破散諸魔三昧法門。以彼大士三昧威神，其事若此，非有他也。”諸化天子說是語時，一切魔王及諸魔眾，聞諸化天說文殊師利大士名號，更增惶恐，戰悼不安，一切魔宮皆大震動。 
　　時，諸魔王答化天曰：“唯愿仁慈救我危厄！” 
　　諸化天子復語魔言：“勿怖！勿怖！汝等今宜速疾往詣釋迦牟尼佛世尊所。所以者何？彼佛如來有大慈悲，若諸眾生憂恐煎迫，但往歸依，皆蒙安樂，除諸憂苦。”時，諸化天如是語已，即于其處忽然不現。 
　　爾時，一切魔王及諸魔眾，聞化天教，莫不歡欣，皆共同心，于須臾頃羸弊柱杖，皆來住于釋迦牟尼佛前，同聲白言：“大德世尊，愿見救護，愿見救護，免茲變怪困苦大厄！世尊，我等寧受百千萬億諸佛名號，不愿聞彼文殊師利一菩薩名。何以故？我即聞是文殊師利菩薩名時，便大驚恐，若喪自身。” 
　　爾時，世尊告諸魔言：“波旬，汝今何忽發如是言？所以者何？是文殊大士，凡所開導利益眾生，億百千佛昔所未作，今亦不作，當亦不作。唯此文殊師利去來現在，常為眾生建斯大事，眾生熟已置解脫中。是故汝等雖復聞彼百千佛名，不生苦惱，亦無驚怖。云何而言，我今忽聞一文殊師利名，皆大驚恐？” 
　　時，彼魔眾白言：“世尊，我誠慚恥，此弊老身加以惶懼，發斯言耳！世尊，我等從今歸依正覺，唯愿哀愍，復我本形。” 
　　佛告之曰：“且待須臾！文殊師利亦既來已，自除汝恥。” 
　　于是，文殊師利從三昧起，遂與無量百千天眾，復與無量百千諸大菩薩摩訶薩等，及無量百千諸龍、夜叉、乾闥婆、阿修羅、迦樓羅、緊那羅、摩睺羅伽等，前后圍繞。復作無量百千微妙樂音，復雨如是無量妙華，所謂優缽羅華、缽頭摩華、拘物頭華、分陀利華，具大莊嚴，有大神通，威德無極，俱來佛所，頭面禮敬，右繞三匝，退住一面。 
　　爾時，世尊告文殊師利言：“文殊師利，汝入如是破散諸魔三昧耶？” 
　　文殊師利白言：“世尊，唯然，已入。” 
　　佛言：“文殊師利，汝從何佛聞是三昧？修經幾時而得成滿？” 
　　文殊師利言：“世尊，我本未發菩提心時，從佛得聞如是三昧。” 
　　又問：“文殊師利，彼佛世尊名號何等，說是三昧令汝得聞？” 
　　文殊師利白言：“世尊，我憶過去無量無邊不可思議阿僧祇劫，爾時有佛，號曼陀羅華香如來、應供、正遍知、明行足、善逝、世間解、無上士、調御丈夫、天人師、佛世尊，出現世時，宣說如是破散諸魔三昧，我于彼時初得聽聞。” 
　　佛告文殊師利：“如是三昧云何修得？” 
　　文殊師利白言：“世尊，若菩薩摩訶薩，具足成就二十種法，則能得是破魔三昧。何等二十？所謂：一者、訶毀貪欲破壞貪心，二者、訶毀瞋怒破壞瞋心，三者、訶毀愚癡破壞癡心，四者、訶毀嫉妒破壞妒心，五者、訶毀憍慢破壞慢心，六者、訶毀諸蓋破壞蓋心，七者、訶毀熱惱破壞惱心，八者、訶毀想念破壞想心，九者、訶毀諸見破壞見心，十者、呵毀分別破分別心，十一、呵毀取事破壞取心，十二、訶毀執著破壞執心，十三、訶毀諸相破壞相心，十四、訶毀有法破壞有心，十五、呵毀常法破壞常心，十六、訶毀斷法破壞斷心，十七、訶毀諸陰破壞陰心，十八、訶毀諸入破壞入心，十九、訶毀諸界破壞界心，二十、訶毀三界壞三界心。世尊，是為菩薩摩訶薩具二十法，畢竟成就如是三昧。 
　　“世尊，菩薩摩訶薩復有四法，具足修行得是三昧。何等為四？一者、建立心行清凈調柔，二者、心性淳直無諸諂曲，三者、心無攀緣入深法忍，四者、外內所有一切能施。是為菩薩摩訶薩，具足四法成就三昧。世尊，菩薩摩訶薩復有四法，能得三昧。何等為四？一者、畢竟深心，二者、成就實語，三者、常樂空閑，四者、不取諸相。是為菩薩具足四法成就三昧。復有四法，菩薩成就得是三昧。何等為四？一者、親近善友，二者、常知止足，三者、獨坐思惟，四者、不樂諠猥。是為菩薩具足四法成就三昧。復有四法，菩薩成就得是三昧。何等為四？一者、不破壞戒，二者、不缺犯戒，三者、無所依戒，四者、不望報戒。是為菩薩具足四法成就三昧。復有四法，菩薩成就得是三昧。何等為四？一者、舍聲聞心，二者、離緣覺心，三者、住菩薩忍，四者、不舍眾生。是為菩薩具足四法成就三昧。復有四法，菩薩成就得是三昧。何等為四？一者、修空舍我，二者、無相離相，三者、無愿除愿，四者、舍諸所有。是為菩薩具足四法能得三昧。 
　　“世尊，時彼曼陀羅華香如來應供正遍覺，說此破散諸魔法門，我從彼佛聞已初修。次復有佛，號一切寶電蔽日月光如來應供正遍覺，我時于彼具足成就。彼佛世尊說此法門時，彼眾會中十千菩薩，皆得成就此三昧門。” 
　　爾時，尊者舍利弗白佛言：“希有世尊！今此文殊師利，乃能久遠成就如是降魔三昧。三昧力故，能令波旬及諸魔眾，發白老耄，形志俱衰，一至斯也。” 
　　佛告舍利弗：“于意云何？汝今言此文殊師利，獨是三千大千世界，變此眾魔如斯老耄耶？舍利弗，汝今不應作如是見。所以者何？舍利弗，今者十方如恒河沙等，諸佛世界所有諸魔，一切皆悉如是變壞，盡是文殊師利威力所為。” 
　　于是，世尊告文殊師利言：“文殊師利，汝今當且攝汝神力，令彼眾魔得復本形。” 
　　爾時，文殊師利受佛教已，告諸魔曰：“眾仁者，實為厭患此身儀耶？” 
　　諸魔報曰：“唯然，大士。” 
　　文殊師利言：“若如是者，汝今亦當厭患貪欲，勿著三界。” 
　　諸魔報曰：“善哉！大士，敬聞嘉誨，豈敢有違？唯愿少假威神除此慚苦！”文殊師利遂攝神力，令一切魔復彼天形，莊嚴如故。 
　　爾時，文殊師利告諸魔言：“波旬，汝所有眼，何者為眼？何者眼想？如是何處是眼？著是眼相，是眼攀緣，是眼障礙，是眼思，是眼我，是眼依止，是眼喜樂，是眼戲論，是眼我所，是眼護，是眼念，是眼取，是眼舍，是眼分別，是眼思量，是眼成就，是眼生，是眼滅，乃至是眼來去。如是等法，為汝境界魔業障礙。如眼，乃至身、意亦如是。又如色，乃至觸、法，為汝境界魔業障礙，亦復如是。汝等皆應如實了知。 
　　“復次，波旬，汝所有眼，即為非眼，亦為無眼，為無眼想，無眼著，無眼相，無眼攀緣，無眼障礙，無眼思，無眼我，無眼依止，無眼愛，無眼戲論，無眼我所，無眼護，無眼念，無眼取，無眼舍，無眼分別，無眼思量，無眼決定，無眼生，無眼滅，無眼去，無眼來。如是等法，非汝境界，汝于是中不能為主，無法無力，不得自在，亦無取著。如眼，乃至身、意亦如是。又如色，乃至觸、法亦如是。汝等皆應如實了知。” 
　　文殊師利說是法時，眾中一萬魔王波旬，皆發阿耨多羅三藐三菩提心；八萬四千諸魔眷屬，遠塵離垢，得法眼凈。  菩薩身行品第五  
　　爾時，尊者摩訶迦葉白佛言：“世尊，我等愿請文殊師利，令我睹見彼諸菩薩摩訶薩等。所以者何？世尊，斯諸大士難可值遇。” 
　　爾時，世尊即告文殊師利言：“汝應當知，今此大眾咸皆渴仰，思愿睹見十方所有諸來菩薩摩訶薩身。今正是時，汝應顯現。” 
　　于是，文殊師利蒙圣教已，即便告彼法輪菩薩、月光菩薩、除魔菩薩、妙音菩薩、離垢菩薩、寂滅菩薩、選擇菩薩、法王吼菩薩，如是等無量菩薩摩訶薩言：“諸大士，汝等今宜各于宮殿自顯其身，分明現汝本國形狀也。” 
　　文殊師利發斯語已，于是諸菩薩眾從三昧起，各現本身，令諸大眾一切咸見：或有菩薩，其身高大若須彌山王；或有菩薩，身大八萬四千由旬；或有身大百千由旬，或九十千，乃至五十、四十、三十、二十千者；或有身大十千由旬，乃至或有五千、四千、三千、二千者；或有身大一千由旬，乃至或有五百、四百、三百、二百者；或有身大一百由旬，乃至或有五十、四十、三十、二十者；或有身大十由旬者，乃至或有五、四、三、二、一由旬者；如是乃至或有菩薩，身量大小長短寬狹，如此娑婆世界人身無異。當爾之時，此三千大千世界，大眾充滿，無有空處如杖頭許。其中所有諸大菩薩摩訶薩眾，一切多是功德巍巍，智慧深遠，具足威力，成就神通，放大光明，遍照十方無量百千諸佛世界。乃至一切大威德天，及諸天、龍、夜叉、乾闥婆、阿修羅、迦樓羅、緊那羅、摩睺羅伽、人非人等，大小諸王皆悉充滿。 
　　爾時，文殊師利從座而起，整理衣服，偏袒右髆，右膝著地，合掌向佛，白言：“世尊，我于今者，欲少咨問如來應供正遍覺所有心疑。未審世尊，見垂聽不？” 
　　佛告文殊師利：“如來應供正遍覺，恣汝所問，當為汝釋，決汝所疑，令汝心喜。” 
　　文殊師利言：“唯然！世尊，愿為宣說，我當聽受。” 
　　文殊師利言：“世尊，云何名為菩薩摩訶薩？言菩薩者，義何謂也？” 
　　佛告文殊師利：“汝問云何為菩薩，菩薩有何義者，以能覺了一切法故，名為菩薩摩訶薩也。文殊師利，彼一切法菩薩覺者，所謂言說。文殊師利，菩薩云何覺一切法？所謂覺眼、覺耳、覺鼻、覺舌、覺身、覺意。文殊師利，云何菩薩覺眼、覺耳乃至覺意？文殊師利，所謂菩薩覺彼眼法本性空故，如是覺已，終不生念我能覺知；如是覺耳乃至覺意皆本性空，如是覺已，亦不生念我能覺知。菩薩如是覺眼等已，復覺彼色本性自空，如是覺已，亦不分別我能覺知；如是覺聲乃至覺法皆本性空，亦不分別我能覺知。是為菩薩覺一切法也。 
　　“復次，文殊師利，云何菩薩覺彼五陰？所謂菩薩觀見陰體本性自空，如斯覺故觀無相，如斯覺故觀無愿，如斯覺故觀無欲，如斯覺故觀寂靜，如斯覺故觀遠離，如斯覺故觀無所有，如斯覺故觀無實，如斯覺故觀無動，如斯覺故觀無生，如斯覺故觀無來，如斯覺故觀無去，如斯覺故觀無真，如斯覺故觀無主，如斯覺故觀無證，如斯覺故觀無知，如斯覺故觀無見，如斯覺故觀無人，如斯覺故觀無想，如斯覺故觀不可說，如斯覺故覺但有名，如斯覺故觀無我，如斯覺故觀分別起，如斯覺故觀從緣生，如斯覺故觀如幻，如斯覺故觀如化，如斯覺故觀如夢，如斯覺故觀如鏡像，如斯覺故觀如聲響，如斯覺故觀如芭蕉，如斯覺故觀不久住，如斯覺故觀不牢固，如斯覺故觀虛妄，如斯覺故觀無物。如斯覺故，是為菩薩覺一切法。 
　　“復次，文殊師利，云何菩薩摩訶薩覺貪恚癡？所謂覺彼貪欲因分別起故，覺彼瞋恚因分別起故，覺彼愚癡因分別起故，而亦覺彼分別，空無所有，無物、無戲論，不可說、不可證故。是為菩薩覺一切法。 
　　“復次，文殊師利，云何菩薩摩訶薩覺于三界？所謂覺彼欲界無我人故，覺彼色界無所作故，覺無色界空無有故，覺彼三界皆遠離故，是為菩薩覺一切法。 
　　“復次，文殊師利，云何菩薩摩訶薩覺眾生行？所謂覺是眾生貪欲行故，覺是眾生瞋恚行故，覺是眾生愚癡行故，覺是眾生等分行故。如是覺已，如是證知，如是為說，如是教化眾生，如是令得解脫，是為菩薩覺一切法。 
　　“復次，文殊師利，云何菩薩摩訶薩覺一切眾生？所謂覺一切眾生但有其名，離彼名已無別眾生，是故一切眾生即一眾生，彼一眾生即一切眾生，如是眾生即非眾生。若能如是無分別者，是為菩薩摩訶薩覺一切法。又復云何覺一切法？能如是覺菩薩道故，是為菩薩摩訶薩覺一切法。” 
　　爾時，世尊重明此義，以偈頌曰：  
　　“覺眼及與耳， 自體常空寂， 
　　　不言我能覺， 是名為菩薩。 
　　　觀鼻及與舌， 本性無所有， 
　　　不分別我覺， 是名為菩薩。 
　　　智慧觀察身， 亦覺意自然， 
　　　覺已為他說， 是名為菩薩。 
　　　色聲香味觸， 意所樂諸塵， 
　　　覺知本性空， 是名為菩薩。 
　　　覺色及受想， 諸行與識心， 
　　　一切斯同幻， 是名為菩薩。 
　　　五陰聚如夢， 覺彼無一相， 
　　　不分別我知， 是名為菩薩。 
　　　不生亦不出， 無作復無言， 
　　　如是說唯名， 彼名亦非物。 
　　　覺貪欲瞋恚， 斯由分別起， 
　　　彼分別無體， 畢竟終自空。 
　　　癡亦分別生， 分別因緣生， 
　　　緣此生諸見， 諸見不可得。 
　　　覺察三界空， 一切無真實， 
　　　于彼不可動， 故名為菩薩。 
　　　欲界不成就， 皆緣分別起， 
　　　色有無色有， 一切不牢固。 
　　　眾生之所行， 智者悉明了， 
　　　貪欲與瞋恚， 及彼愚癡等。 
　　　一切諸眾生， 即彼一眾生， 
　　　智者無所覺， 不念彼眾生。 
　　　諸法之所起， 悉因顛倒生， 
　　　覺彼顛倒者， 知顛倒真相。 
　　　智慧甚微妙， 不取諸音聲， 
　　　覺已無所著， 故名為菩薩。 
　　　能舍己肉身， 終亦無依止， 
　　　如是覺真實， 乃名為菩薩。 
　　　至持戒彼岸， 亦不念彼岸， 
　　　覺戒行法如， 無生亦無盡。 
　　　慈心遍眾生， 不得眾生相， 
　　　覺彼眾生際， 但以假言宣。 
　　　勇猛大精進， 深心厭有為， 
　　　見三界空虛， 證無上等覺。 
　　　常入微妙禪， 無著無所依， 
　　　無住無攀緣， 智者定如是。 
　　　能以利智刀， 斷除諸見縛， 
　　　觀察法界性， 無割亦無傷。 
　　　若人真覺了， 一切法如實， 
　　　應時利眾生， 乃名為菩薩。”  
大寶積經卷第一百四 隋三藏達摩笈多譯 
善住意天子會第三十六之三破菩薩相品第六  
　　爾時，文殊師利白佛言：“世尊，如佛所說，菩薩摩訶薩初發心者，以何義故名初發心？” 
　　佛告文殊師利：“若有菩薩，等觀三界一切想生，如是得言最初發心。文殊師利，是名菩薩初發心也。” 
　　文殊師利復白佛言：“世尊，如我所解佛說義者，若有菩薩，貪欲心生是初發心，瞋恚心生是初發心，愚癡心生是初發心。世尊，所說將無謂是為初發心。” 
　　爾時，善住意天子問文殊師利言：“大士，若諸菩薩，起貪恚癡名初發心者，所有一切具縛凡夫，皆即名為發心菩薩。所以者何？彼諸凡夫從昔至今，常發如是貪恚癡等三毒心故。” 
　　文殊師利語善住意言：“天子，汝言一切凡夫從昔已來常能發是三毒心者，是義不然。何以故？一切凡夫心力羸劣，不能發起是貪恚癡；唯有諸佛世尊，一切阿羅漢、辟支佛、不退轉地諸菩薩等，乃能發是貪恚癡耳！是故凡夫不能得發。” 
　　善住意言：“大士，仁今何故作如斯說？令此會眾不識不知，陷諸疑網，深可怖畏。” 
　　爾時，文殊師利語善住意言：“天子，于意云何？如彼飛鳥往來空中，彼鳥足跡在虛空中，有發行乎，無發行也？” 
　　善住意言：“非無發行。” 
　　文殊師利言：“如是，如是，天子，以是義故，我作此說：若有能發貪欲恚癡，唯彼諸佛、聲聞、緣覺、不退菩薩，乃能發耳！天子當知，無有依處是名為發，無有取著是名為發；既無依處，又無取著，是即無句斯謂為發，是無分別句斯謂為發，是不可生句斯謂為發，是不實句斯謂為發，是非物句斯謂為發，是不來句斯謂為發，是不去句斯謂為發，是無生句斯謂為發，是無攀緣句斯謂為發，是無證句斯謂為發，是不諍句斯謂為發，是不思句斯謂為發，是不壞句斯謂為發，是無言句斯謂為發，是不破句斯謂為發，是無字句斯謂為發，是無執句斯謂為發，是無住句斯謂為發，是不取句斯謂為發，是不舍句斯謂為發，是不拔句斯謂為發。天子當知，是為菩薩初發心也。天子，發心菩薩，若于如是一切諸法，不愛著，不思想，不見不知，不聞不識，不取不舍，不生不滅，是則名為真發心也。天子，是菩薩摩訶薩，若能依止如是法界，如是平等，如是實際，如是方便，則彼貪欲、瞋恚、愚癡等發。又若決能如是依止，則彼眼、耳及意等發，則彼色取乃至識取等發，如是則一切諸見發，無明有愛發，乃至十二因緣有分發，五欲眾事發，愛著三界發，我見發，我所見發，我見為根本六十二見發，佛想發，法想發，僧想發，自想發，他想發，地想發，水想發，火想發，風想發，空想發，識想發，四顛倒發，四識住發，五蓋發，八邪發，九惱發，十惡業道發。天子當知，我今舉要言之，一切分別、一切分別處、一切語言、一切諸相、一切進趣、一切希求、一切取著、一切思想、一切意念、一切障礙，菩薩皆當發，汝應如實知。天子，以是義故，汝今若能于此諸法，不愛著、不思想者，是則名為真實發也。” 
　　爾時，世尊贊文殊師利言：“善哉！善哉！文殊師利，汝今乃能為諸菩薩，具宣如是初發心義。文殊師利，汝于往昔，已曾供養無量無邊過恒沙數諸佛世尊，能說斯耳！” 
　　爾時，尊者舍利弗白佛言：“世尊，今此文殊師利，所說菩薩最初發心，及獲無生法忍，先后二事平等無差耶？” 
　　佛告舍利弗：“如是，如是，如汝所說。舍利弗，昔燃燈世尊，授我記言：‘摩那婆，汝于未來過阿僧祇劫，當得成佛，號釋迦牟尼如來應供正遍覺。’舍利弗，我于彼時，亦不離此心得無生忍。如是，舍利弗，汝當知彼一切菩薩初發心義，如文殊師利所言，無有異也。” 
　　爾時，文殊師利白佛言：“世尊，如我解佛所說義者，皆是初發。何以故？如世尊說，一切初發皆是不發。其不發者，即是菩薩最初發心。” 
　　說是法時，二萬三千菩薩，證無生忍；五千比丘，于諸法中漏盡解脫；六十億諸天子，遠塵離垢，得法眼凈。 
　　爾時，尊者大迦葉白佛言：“世尊，今此文殊師利，乃更為斯能作難作，宣說如是甚深法門，令諸眾生多所利益。” 
　　文殊師利謂迦葉言：“大德迦葉，我實不為難作之事。所以者何？一切諸法皆無所作，亦復無有已作、今作、當作。唯大迦葉，我于諸法，非作不作，其義亦爾。又大迦葉，我于眾生，無有度脫，亦無系縛。所以者何？一切諸法無所有故。迦葉，云何于世尊前，發如是言能作難作？又大迦葉，我無所作，慎勿言我能作難作。又大迦葉，我實不作；非獨我不作，如來亦不作，辟支佛亦不作，阿羅漢亦不作。又大迦葉，有何等人，能作難作？若欲正言能作難作，但彼一切嬰兒凡夫。如斯說者，是名善說。所以者何？如諸如來，皆悉無有已得、今得、當得；乃至一切聲聞、辟支佛，亦無所得；唯彼凡夫一切皆得。” 
　　時，大迦葉復白文殊師利言：“大士，一切諸佛不得何等？” 
　　文殊師利言：“一切諸佛不得我，不得福伽羅，不得眾生，不得壽命，不得士夫，不得斷，不得常，不得諸陰，不得諸入，不得諸界，不得諸名色，不得欲界，不得色界，不得無色界，不得分別，不得思惟，不得念處，不得因生，不得顛倒，不得貪恚癡，不得此世，不得彼世，不得我，不得我所，乃至不得一切諸法。大德迦葉，如是一切諸法次第不得，亦復不失，不縛不解，不取不舍，不近不遠。是故，迦葉，應當覺了如是法門。若諸佛世尊皆不得者，則彼等非法無聞。凡夫一切斯得，是故凡夫能作難作，非諸佛作，非辟支佛作，非阿羅漢作，是乃名為凡夫作也。” 
　　迦葉復問：“作何等也？” 
　　文殊師利言：“作斷、作常、作染著、作依止、作憶念、作取舍，乃至作彼一切戲論，分別隨順高下等事。是故，大德迦葉，如是諸法，諸佛世尊皆無所作，無有已作、今作、當作，唯彼凡夫能作難作。” 
　　爾時，文殊師利復白佛言：“世尊，所言無生忍者，云何名為無生忍也？世尊，復以何義，而更名為法無生忍？菩薩云何得斯忍法？” 
　　佛告文殊師利言：“實無有人于生法中得無生忍。所言得者，但有語言名字。何以故？以無生法不可得故，離攀緣故。不得法忍，得無所得無得無失，是故言得無生法忍。復次，文殊師利，彼無生法忍者，所謂一切法無生如是忍故，一切法無來如是忍故，一切法無去如是忍故，一切法無我如是忍故，一切法無主如是忍故，一切法無取如是忍故，一切法無舍如是忍故，一切法無所有如是忍故，一切法無實如是忍故，一切法無等如是忍故，一切法無等等如是忍故，一切法無比如是忍故，一切法無染如虛空如是忍故，一切法無破壞如是忍故，一切法無斷如是忍故，一切法無垢如是忍故，一切法無凈如是忍故，一切法空如是忍故，一切法無相如是忍故，一切法無愿如是忍故，一切法離貪恚癡如是忍故，一切法如如如是忍故，一切法法性如是忍故，一切法實際如是忍故；如是一切法，無分別、無相應、無憶念、無戲論、無思惟、無作無力、羸劣虛誑，如幻、如夢、如響、如影、如鏡像、如芭蕉、如聚沫、如水泡，如是忍故。所可忍者，亦無可忍，非法非非法，但以名字說斯法耳！然彼名字亦不可得，本性自離如是言忍，信解樂入，無惑無疑，無驚無怖，無動無沒，遍滿身已，正受而行，不得其身，亦無住處。文殊師利，是為菩薩摩訶薩于諸法中得無生忍，乃至不行一切想故。” 
　　爾時，文殊師利復白佛言：“世尊，所謂忍者，云何為忍？乃至不為境界所壞，故名為忍。” 
　　時，彼善住意天子問文殊師利言：“大士，何等不為境界所壞？” 
　　文殊師利言：“天子，所謂眼何法壞眼？謂彼善色、惡色是能壞眼。如色壞眼，彼聲壞耳，乃至法壞意亦如是。天子，若菩薩眼見色，不取相、不耽好、不分別、不思惟、不愛不厭，知本性空，無有念想，不為眾色之所傷敗；乃至意法亦如是。天子，若其六情，無著無縛，無壞無傷，如是菩薩住于法忍；住法忍故，于一切法無所分別，無生不生，無漏不漏，無善不善，無為不為，不念世法及出世法，不分別、不思惟，是則名為無生法忍。” 
　　說此法時，有六萬三千眾生，發阿耨多羅三藐三菩提心；一萬二千菩薩，得無生法忍。 
　　爾時，善住意天子復白文殊師利言：“大士，云何菩薩摩訶薩發起勝行，超越轉增入諸地也？” 
　　文殊師利言：“天子，誰于其間能發勝行，而言諸地有超轉者？” 
　　善住意言：“大士，仁豈不知諸菩薩等所行殊勝，彼彼轉增，乃至超越能滿十地乎？” 
　　文殊師利語善住意言：“不然！天子，我聞佛說，一切諸法猶如幻化，汝不信耶？” 
　　善住意言：“大士，世尊誠言，誰敢不信？” 
　　文殊師利言：“天子，如彼幻人及幻，豈有勝行超越轉入，乃至具足十地耶？” 
　　善住意言：“不也，大士。” 
　　文殊師利言：“如是，天子，若使幻人及幻能有超行轉入者，則吾等亦當如是超越轉入。何以故？如世尊說，一切諸法皆如幻化，故無轉入。天子，是故若說諸地有轉入者，即非轉入。我亦不言地有轉入。所以者何？一切諸法無轉入故。是故法于法中不得轉入，所謂色于受中不得轉入，受于色中不得轉入，想于行中不得轉入，行于想中不得轉入，識于色中不得轉入，色于識中不得轉入。天子，如是乃至于一切法，皆應如是作四句說。又眼不于耳中轉入，耳不于眼中轉入，鼻不于舌中轉入，舌不于鼻中轉入，身不于意中轉入，意不于身中轉入。所以者何？一切諸法，其性各異，行自境界，頑癡無知，無有覺識，亦如草木、墻壁、瓦石，如鏡中像，如幻如化，不可證觸，一相無相。以是義故，一切諸法無有超轉，不出不入，無去無來。 
　　“天子當知，若諸菩薩，如是解知彼一切法無超轉者，不復更有諸地分別，亦無入道，無有舍地，亦無退轉，于彼菩提超轉之中，無有失滅。何以故？若人見彼陰、界、諸入是真實者，彼無超轉。所以者何？以一切法性本凈故。天子，是名菩薩超越道地。天子，譬如幻師化作十重輦輿宮閣，即令化人居處其內。天子，于意云何？彼人宮閣有定所不？” 
　　善住意言：“無也，大士。” 
　　文殊師利言：“如是，如是，天子，見菩薩地有超轉者，其事若此。”  破二乘相品第七之一  
　　爾時，善住意天子復問文殊師利言：“大士，或時有人至大士所求出家者，大士爾時當云何答？云何為說出家度法？云何授戒及教持戒？” 
　　文殊師利言：“天子，若其有人，來至我所求出家者，我當教彼如是言曰：‘諸善男子，汝今不應發出家心。汝若不發出家心者，我當教汝真出家法。’所以者何？天子，若求出家，則求欲界，亦求色界，求無色界，復求世間五欲之樂，及求未來果報諸事。若善男子有所求者，彼不證法；不證法故，彼則見心。是故，天子，若無所取，彼為證法；以證法故則不見心，不見心故則不出家，不出家故則無出家心，無出家心故彼則不發，以不發故則無有生，以無生故彼則盡苦，以盡苦故則畢竟盡，畢竟盡故彼則無盡，以無盡故則不可盡，不可盡者則是虛空。天子，我時于彼善男子所作如是教。復次，天子，若復有人，來詣我所求出家者，我復教彼如是言曰：‘諸善男子，汝今莫發出家之心。所以者何？彼心無生不可得發，汝莫為異而保此心。’復次，天子，若更有人，來詣我所求出家者，我復教彼如是言曰：‘諸善男子，汝今若不斷除須發，如是汝則真實出家。’” 
　　爾時，善住意天子復白文殊師利言：“大士，以何義故作如斯說？” 
　　文殊師利言：“天子，世尊說法無所斷除。” 
　　善住意復問言：“何等不斷，亦復不除？” 
　　文殊師利言：“天子，色法不斷亦不除，受、想、行、識不斷亦不除。天子，若復有人作如是念：‘我除須發乃為出家。’當知彼人則住我相，住我相故則不見平等；又見我故則見眾生，見眾生故則見須發，見須發故生剃除想。天子，彼若不見有我相者，則不見他相；無他相故則無我慢，無我慢故則無吾我，無吾我故則無分別，無分別故則無動搖，無動搖故則無戲論，無戲論故則無取舍，無取舍故無作不作、無斷不斷、無離無合、無減無增、無集無散、無思無念、無說無言，如是則名安住真實。” 
　　善住意言：“大士，實義云何？” 
　　文殊師利言：“天子，所言實者，即是虛空。如是虛空得名為實，無起無盡，無減無增。以是故言虛空為實，性空為實，如如為實，法界為實，實際為實。如是實者，則亦不實。何以故？以彼實中不可得故，名為不實。” 
　　爾時，文殊師利語善住意言：“天子，若復有人，來詣我所求出家者，我當教彼如是言曰：‘諸善男子，汝今若能不取著彼袈裟衣者，吾則以汝為真出家。’” 
　　善住意言：“大士，以何義故復如斯說？” 
　　文殊師利言：“天子，諸佛世尊無有取法，凡所宣說不為取著。” 
　　善住意言：“不取何等？” 
　　文殊師利言：“天子，謂不取色若常無常，乃至不取識若常無常；不取眼若常無常，乃至不取意若常無常；不取色乃至不取法，不取貪欲，不取瞋恚，不取愚癡，不取顛倒。天子，如是乃至一切諸法，皆悉不取而亦不舍，不合不離。天子，若取袈裟，當知彼即大有見相。天子，是故我說不以取著袈裟，而得清凈及得解脫。所以者何？天子，諸佛世尊大菩提處無有袈裟。” 
　　善住意言：“大士，何法是袈裟？” 
　　文殊師利言：“天子，汝問何法為袈裟者，貪欲是袈裟，瞋恚是袈裟，愚癡是袈裟，因是袈裟，諸見是袈裟，名色是袈裟，妄想是袈裟，執著是袈裟，取相是袈裟，語言是袈裟；如是乃至戲論一切諸法，皆是袈裟。若知諸法無善不善，無思無念，是名無袈裟；若無袈裟則無所有，若無所有則無垢濁，若無垢濁則無障礙，無障礙故亦無有作，是謂思量。” 
　　善住意言：“大士，所言思量、思量者，以何義故名曰思量？” 
　　文殊師利言：“天子，彼思量者，于法平等，無有增減，無作不作故言思量。天子，若能于法不作增減，如世尊說，不應復起想念分別，故言思量。” 
　　善住意言：“何等名為不作增減？” 
　　文殊師利言：“天子，過于平等，過平等已，法不可得，所謂過去不可得、未來不可得、現在不可得。彼法非如，無增減作，無吾我作，無有人作，無眾生作，無壽命作，無有斷作，無有常作，無有分別陰、入、界作，無有分別佛、法、僧作，亦無有念是持戒作、是破戒作、是煩惱作、是清凈作、是得果作、是須陀洹作、是斯陀含作、是阿那含作、是阿羅漢作、是辟支佛作，乃至此是空作、是無相作、是無愿作、是明解脫作、是離欲作。如是，天子，此皆為彼無聞凡夫，思量分別說斯法耳！汝應當知，此是最下癡人，求欲得法妄想取著。是故如來為斷彼著，而演說是思量分別作不作事。” 
　　于是，善住意天子贊文殊師利言：“善哉！大士，快說如是甚深法門。” 
　　爾時，世尊亦復贊可，文殊師利言：“善哉！善哉！文殊師利，汝今乃能作如是說。” 
　　爾時，文殊師利復語善住意言：“天子，若復有人來詣我所求出家者，我當教彼作如是言：‘諸善男子，汝今若能不受具戒，如是則名真出家也。’” 
　　善住意言：“大士，以何義故作如是語？” 
　　文殊師利言：“天子，如世尊說，唯有二種受具戒法。何等為二？一、受正平等戒，二、受邪不等戒。是中何者邪不等戒？謂墮我見、墮人見、墮眾生見、墮壽命見、墮士夫見，墮斷見、墮常見，墮邪見、墮憍慢，墮貪欲、墮瞋恚、墮愚癡，墮欲界、墮色界、墮無色界，墮取著分別。天子，是為略說，墮于一切不善法中，墮逐惡知識，妄取一切法，墮不知出要解脫之處。天子當知，是名受邪不等戒也。天子，是處何者是受正平等戒？謂空是平等，無相是平等，無愿是平等。天子，若能如是入三解脫門，如實覺知，不分別、不思念，于一切法無有退轉。天子，是名受正平等戒也。復次，天子，若貪欲發，若瞋恚發，若愚癡發，若愛無明發，我見發，我見為根本六十二見發，三邪行發，四顛倒發，乃至八邪、九惱、十不善業道等發，故名受正戒也。天子，譬如一切種子、草木、樹林，皆依大地而得生長，其地平等無心念作；如是，天子，若佛法中正受戒故，具足成就。天子，譬如一切草木種子，依大地住而得增長；天子，當應如是具受正戒。所以者何？住于戒故，道法增長。如彼種子，戒亦復然。又如種子增長得名成就；如是住于戒故，所有一切助菩提分法，出生增長得名成就。天子，是為過去、未來、現在諸佛世尊一切聲聞受正戒也，所謂入彼三解脫門，一切戲論語言滅處。天子當知，若能如是受具戒者，是名受正，非不正也。” 
　　爾時，文殊師利復語善住意天子言：“天子，我今更于如是出家，如是受具，如是教曰：‘諸善男子，汝今若能不持禁戒，如是則為真實持也。’” 
　　善住意言：“大士，以何義故作如斯說？” 
　　文殊師利言：“天子，一切諸法悉無所取，故無可持，云何此戒而獨有持？天子，戒若可持，則持三界。天子，于汝意者，以何為戒？” 
　　善住意言：“大士，若能具足波羅提木叉者，是名為戒。” 
　　文殊師利言：“天子，云何名為波羅提木叉？” 
　　善住意言：“大士，所謂持身及以口、意三業具足，是則名為波羅提木叉也。” 
　　文殊師利言：“天子，于意云何？今是現前，何處有是身業可作？如是過去、未來亦無有作，彼皆無作，無有像貌，可得言有或青、或黃、或赤、或白及玻瓈色耶？” 
　　善住意言：“不也，大士。” 
　　文殊師利言：“天子，彼名何等？云何而說？” 
　　善住意言：“彼名無為，實不可說，如是乃至意作亦然。” 
　　文殊師利言：“天子，于意云何？彼無為者，可作有為乎？” 
　　善住意言：“不也，大士。” 
　　文殊師利言：“天子，以是義故，我如斯說，彼若不持名真持戒。天子，若言增上戒學、增上心學、增上慧學者，為學實際，當如是知：無所持故言增上戒學，無所知故言增上心學，無所見故言增上慧學。如是心不分別故，不憶念故，不生殊異故，名最上心學；如心學，戒、慧亦爾。天子，若不得心，則不念戒；若不念戒，則不思慧；若不思慧，則無復起一切疑惑；既無疑惑，則不持戒；若不持戒，是則名為真持戒也。天子當知，彼持戒者，則無所欲；無所欲故，則無退還；無退還故，彼則清凈；彼清凈故，則得解脫；彼解脫故，則得精進；彼精進故，則無有漏；彼無漏故，則住正行；住正行故，則無像貌；無像貌故，即是虛空。何以故？以彼虛空無形相故。是故，天子，若有人能如是學者，則為不學；彼無學故，則為真學。于何處學？謂無處學。云何無處？謂空平等。天子，若能正住空平等者，是則名為真住戒學。” 
　　爾時，文殊師利復語善住意天子言：“天子，若人能作如是出家，如是受具，我復教彼如是言曰：‘諸善男子，汝今若能受彼一切三千大千世界篤信檀越供養眾具，而能于中不起分別，不念報恩，是乃名為清凈持戒。’” 
　　善住意言：“大士，以何義故作如斯說？” 
　　文殊師利言：“天子，所謂若人取彼施者、受者、財物三事故，是為報恩；又若見彼是為報恩，若思惟彼是為報恩，若分別彼是為報恩。天子，若不見彼、不取彼、不思惟彼、不分別彼者，有何可報？何以故？以從本來畢竟清凈，如是報故。天子彼若取、若見、若思惟、若分別及念報者，是謂凡夫，非阿羅漢。所以者何？是諸凡夫，于一切時常行取著，思量分別此受彼與、彼垢此凈，以是分別故有報恩。云何報恩？謂諸凡夫，于生死有取后生身，是故于彼欲行報恩。天子，諸阿羅漢不受后有，畢竟不見，不思量、不分別，無有此彼，更不受身，當于何處而報恩也？天子，若受彼施，當行三凈，然后乃受。何謂三凈？一、不見己身即無施者，二、不見他人即無受者，三、不見財物即無施事。天子，如是三凈則畢竟凈，如斯凈已復何用報？天子，以是義故，我如是說，若受三千大千世界篤信檀越一切眾具，不分別、不念報者，是名世間真勝福田，是真出家，是凈持戒。” 
　　爾時，文殊師利復語善住意天子言：“天子，我與彼人如是出家，如是戒已，當復教言：‘諸善男子，汝今若能不行阿蘭拏，不在聚落，不處近、不住遠，不獨坐、不眾居，不多言、不杜默，不乞食、不受請，不事糞掃衣、不受他衣缽，不多貪、不少欲，不多求、不知足，不樹下、不露地，不服腐爛藥、不受肉與酥。善男子，汝若能于一切頭陀不起分別，如是行者，則名具足行頭陀也。’何以故？若以憶念分別行者，即是我慢心見諸相。天子，若如是行，則如是念：‘我受糞掃衣，我行乞食，我住樹下，我坐露地，我行阿蘭拏，我服腐爛藥，我少欲，我知足，我行頭陀。’天子，若正行者，不生如是念。所以者何？為彼無有一切分別故。彼于爾時尚不見我，況當計有頭陀功德？若見有者，無有是處。天子，是故若有如是行頭陀，不憶念、不分別，我則說為真頭陀也。何以故？天子，若斯人者，拂去貪欲，拂去瞋恚，拂去愚癡，拂去三界，拂去五陰，拂去十二入，拂去十八界，如是我說為真頭陀。何以故？以彼頭陀，不取不舍，不思不念，不修不行，非法非非法，是故我說真頭陀也。” 
　　爾時，文殊師利復語善住意天子言：“天子，我與彼人如是出家，如是行已，當復教言：‘諸善男子，汝今若能不觀四圣諦，不修四念處，不修四正勤，不修四如意足，不修五根，不修五力，不修七覺分，不修八圣道，不修三十七助菩提法，莫證三解脫門。’何以故？天子，彼圣諦者入無生相，不可念知，不可修證。所以者何？彼無生中，云何言證？天子，是故我言，夫念處者，非念非思一切諸法故言念處。天子，若比丘不住欲界、不住色界、不住無色界，故言比丘，不住四念處，思修四念處。云何思修如彼？不思不修故言思修。如是次第，乃至三十七種助菩提法，應如是知。天子，若彼禪行比丘，于一切法悉無所得，無所得故不思念，不分別，不修不證。何以故？天子，彼諸法但有名。如三十七助菩提法，彼雖有名而不可得，唯以分別因緣故生，一相無相，以如是名故如是說，其說亦無；故彼雖復名字證知，終不可得，是則名為如實覺知三十七種助菩提法。” 
　　時，彼善住意天子復白文殊師利言：“大士，所言禪行比丘，何等名為禪行比丘耶？” 
　　文殊師利言：“天子，若彼比丘于一切法，但取一行極隨順者，所謂無生，是為禪行。又復無有少法可取，是為禪行。又不取何法？所謂不取此世、彼世，不取三界，乃至不取一切諸法，如是平等，是為禪行。天子，如禪行者，乃至無有一法相應，無合無散，是為禪行。” 
　　爾時，彼會大眾多有無量百千眾生，咸有疑心：“今此文殊師利，所說如是，云何得與圣說相應？所以者何？世尊恒說：‘若人能入三解脫門，名為涅槃。’又如佛說：‘若有修行三十七種助菩提法，便證涅槃。’然而今者，文殊師利更如是說不應修，是助菩提行，亦莫入彼三解脫門，將非文殊師利虛妄說耶？” 
　　于是，文殊師利知諸比丘及以眾會咸皆有疑，即語尊者舍利弗言：“大德，汝于今者，最可證信，世尊記汝智慧第一。大德，汝于何時證離欲法？且當證法時，豈不見四諦耶？” 
　　舍利弗言：“不也。” 
　　“豈不修三十七助菩提分法耶？” 
　　曰：“不也。” 
　　“豈不入三解脫門耶？” 
　　曰：“不也。大士，我于爾時乃至無有一法可見、可除、可修、可證、可選擇者。所以者何？一切諸法，無為、無生、無言，是空。若是空者，有何可證？” 
　　說此法時，眾中有三萬比丘，于法漏盡，心得解脫。  
大寶積經卷第一百五 隋三藏達摩笈多譯 
善住意天子會第三十六之四破二乘相品第七之二  
　　爾時，善住意天子贊文殊師利言：“善哉！善哉！大士，仁今真是聰辯利智，快說如斯甚深空忍！” 
　　文殊師利言：“天子，我非如是聰辯利智。夫利智者，則是一切嬰兒凡夫。何以故？天子，一切凡夫是名利智。何等利智？所謂地獄利智、畜生利智、餓鬼利智、閻摩利智，乃至三界一切利智，如是取著相應得言利智。所以者何？不知生死煩惱先際故。天子，是故彼諸凡夫，著貪欲利，著瞋恚利，著愚癡利，乃至與彼諸見名色取著相應故言利智，非謂諸佛世尊及聲聞、緣覺得忍菩薩有斯利智，是乃名為一切凡夫取相利智也。” 
　　于是，善住意天子復問文殊師利言：“大士，仁今所說欲顯智耶？” 
　　文殊師利言：“不也。” 
　　善住意言：“欲隨行耶？” 
　　文殊師利言：“不也。” 
　　善住意言：“欲隨句耶？” 
　　文殊師利言：“如是，如是，天子，我由字句。” 
　　善住意言：“大士，仁今何故如斯說耶？” 
　　文殊師利言：“天子，若諸菩薩，于一字一句初不移動；然彼字句義門處所，近遠淺深皆如實知，謂知空處、知無相處、知無愿處、知遠離處、知無所有處、知無生處、知如如處，而于其間無受無作、無解無知，是故得言唯字句耳！” 
　　爾時，世尊贊文殊師利言：“善哉！善哉！文殊師利，汝今已得陀羅尼故，乃能如是分別說也。” 
　　文殊師利白佛言：“世尊，我實不得彼陀羅尼。何以故？世尊，若有得是陀羅尼者，斯則名為愚癡凡夫，非佛世尊及諸菩薩得陀羅尼。所以者何？世尊，彼諸凡夫癡眾生等，有取著故得陀羅尼。取著何等？所謂取著我故得陀羅尼，取著人故得陀羅尼，取著壽命故得陀羅尼，取著丈夫故得陀羅尼，取著斷滅故得陀羅尼，取著常恒故得陀羅尼，取著貪欲故得陀羅尼，取著瞋恚故得陀羅尼，取著愚癡故得陀羅尼，取著無明故得陀羅尼，取著有愛故得陀羅尼，取著身見故得陀羅尼，取著五陰故得陀羅尼，取著十二入故得陀羅尼，取著十八界故得陀羅尼，取著憶念故得陀羅尼，取著分別故得陀羅尼，取著六十二見故得陀羅尼，如是乃至取著一切諸行故得陀羅尼，是故凡夫得陀羅尼。所以者何？若法為彼愚癡取著，是則凡夫所得，非謂佛得，非聲聞得，非辟支佛得，非菩薩得。以是義故，唯彼凡夫得陀羅尼。何以故？彼諸凡夫，以愚癡故言有取得，非佛世尊及菩薩等。” 
　　爾時，善住意天子復白文殊師利言：“大士，仁若不得陀羅尼者，將無墮彼頑鈍位乎？” 
　　文殊師利言：“如是，天子，我真頑鈍。何以故？夫頑鈍者，謂無所知，我所行處不可知故。是故一切諸佛世尊及諸聲聞、緣覺、菩薩，皆墮頑鈍，非諸凡夫。所以者何？一切凡夫在于數中，諸余智人盡入頑鈍。如須陀洹障礙行故，貪欲心行尚墮數中，何況愚癡諸凡夫等而非數也？天子，是故得言我為頑鈍，我實不得彼陀羅尼。何以故？乃至一法我無所得故。” 
　　說是法時，彼大眾中有五百比丘，聞此法門不能信受，生大恐怖，起誹謗心，發惡心已棄舍而去，即自見身墮大地獄。 
　　爾時，尊者舍利弗白文殊師利言：“大士，仁今且住，勿說如此甚深經典！所以者何？今此會中五百比丘聞此法門，不能信受，生大怖畏，起誹謗心，即自見身已處地獄。” 
　　文殊師利語舍利弗言：“舍利弗，汝今不當妄起分別。何以故？乃至無有一法墮地獄者。所以者何？一切諸法無所生故。汝今云何忽發斯言，令我休止勿宣是法？舍利弗，若善男子、善女人，依止我見、依止人見、依眾生見、依壽者見，依諸見已，雖復供養恒沙如來應供正遍覺及比丘僧，一切眾具隨須奉給，如是供養盡其形壽無有休廢。若復有人聞我所說甚深法門，一切世間所不能信，謂空、無相、無愿、無作，寬大寂靜，無生無滅，無我、無人、無眾生、無壽命，無常、苦、無我，如是諸法，聞已誹謗墮于地獄。然舍利弗，即此善男子、善女人，得聞如是甚深法已，雖墮地獄，從地獄出速得涅槃。若善男子、善女人，雖復供養恒沙數如來應供正遍覺，以取著我，不聞如是甚深經法，終不解脫速證涅槃。” 
　　爾時，世尊贊文殊師利言：“善哉！善哉！文殊師利，如是，如是，誠如汝言。若有得聞如是甚深微妙經典，與值佛出世，等無有異。何以故？若有欲證須陀洹果，要由此經；欲證斯陀含，欲證阿那含及阿羅漢，要聞此經。所以者何？以不著我乃能證法，證此法時無有所見，無所得故。” 
　　爾時，世尊告尊者舍利弗言：“舍利弗汝當知，此五百比丘雖墮地獄，后從獄出速證涅槃。非彼愚癡凡夫之人，沒于見得墮墜疑心，供養如來能得解脫。舍利弗，是諸比丘還復因此，乃至解脫速得涅槃，非是余人能速解脫。所以者何？以不聞此深法門故。舍利弗，若有善男子、善女人，得聞如是甚深法門，一經于耳，雖不信受墮于地獄，然速解脫。其有墮見入地獄者，未能解脫。”  破凡夫相品第八  
　　爾時，善住意天子復白文殊師利言：“大士，仁今許我修梵行乎？” 
　　文殊師利言：“如是，天子，汝今若能不念作求，不思進趣，如是吾將許汝梵行。” 
　　善住意言：“大士，以何義故如斯說耶？” 
　　文殊師利言：“天子，若有為作，可名梵行；若無為作，何名梵行？又復天子，若有見得，可名梵行；若無見得，何名梵行？” 
　　善住意言：“大士，仁今寧當無梵行耶？” 
　　文殊師利言：“如是，如是，天子，我無梵行。所以者何？夫梵行者則非梵行，非梵行故我名梵行。” 
　　時，善住意天子贊文殊師利言：“善哉！善哉！大士，仁以具足樂說辯才，能作如是無障礙說。” 
　　文殊師利言：“天子，若吾具足無礙辯者，即成障礙。何以故？凡是取著我及我所皆由分別，一切分別無非障礙故。” 
　　爾時，文殊師利復語善住意天子言：“天子，汝今若能斷除一切眾生命根，然不執刀、不持杖、不把棓、不捉塊而行事者，吾當同汝修于梵行。” 
　　善住意言：“大士，復以何義如斯說耶？” 
　　文殊師利言：“天子，言眾生者，于意云何？” 
　　善住意言：“大士，我言眾生，眾生者乃至一切但有名字，皆想取故。” 
　　文殊師利言：“天子，是故我言，汝今當須殺害我想，殺害人想，殺眾生想，殺壽命想，乃至滅除名字等想，如斯殺也。” 
　　善住意言：“大士，當以何殺具而行殺乎？” 
　　文殊師利言：“天子，吾常用彼利智慧刀而行殺害。當行殺時，彼利智刀應如是執，當如是害，然亦無有執持之想及以害想。天子，以是義故，汝當善知殺害我想及眾生想，是名真殺一切眾生，如是吾當許汝梵行。” 
　　爾時，文殊師利復語善住意天子言：“天子，我復語汝，汝若修行十惡業道，復能成就黑濁垢法，放損一切十善業道，破壞離散清白法者，我當共汝修于梵行。” 
　　善住意言：“大士，以何義故復如是說？” 
　　文殊師利言：“天子，所有一切染濁、清白皆悉平等，彼平等者，我得如此同汝梵行。天子，于意云何？汝以何法為染濁平等？” 
　　善住意言：“以不貪、不作、不退、不墮，是謂染濁平等。” 
　　文殊師利言：“天子，復以何法為白凈平等？” 
　　善住意言：“以如、法性及與實際三解脫門，是謂白凈平等。” 
　　文殊師利言：“天子，吾即令汝真法界中具足修行周旋往返，其事可乎？” 
　　善住意言：“不也，大士。” 
　　文殊師利言：“天子，以是義故，我作斯說，染濁、清白一切等者，然后方可共修梵行。” 
　　爾時，文殊師利復語善住意天子言：“天子，汝今若能取應死人，手執利刀斬其頭者，吾當許汝如是梵行。” 
　　善住意言：“大士，以何義故復作此說？” 
　　文殊師利言：“天子，可殺者誰？何者是頭？誰能行殺？天子，汝今當知，須殺貪欲，須殺瞋恚，須殺愚癡，如是乃至我慢嫉妒、欺誑諂曲、執著取相及受想等。天子，是為可殺。天子，若人一心專精自守，貪欲心發，即應覺知，方便散除還令寂靜。云何散除？應作是念：‘此是空，此不凈。’求此欲心生處、滅處，從何所來？去至何所？是中誰染？誰受染者？誰為染法？如是觀時，不見能染，不見所染，不見染事；以不見故，則無有取；以不取故，則無有舍；以不舍故，則無有受；不舍不受，則名離欲寂滅涅槃，如是乃至一切受心亦如是說。天子當知，如是殺法，即殺即生，是故得言彼行殺時先斬其頭，是為真殺。以是義故，我如此說。” 
　　爾時，文殊師利復語善住意天子言：“天子，汝今若能違背諸佛，毀謗法、僧，吾將同汝如是梵行。” 
　　善住意言：“大士，仁今何故復如是說？” 
　　文殊師利言：“天子，如汝意者，以何為佛？” 
　　善住意言：“大士，如如法界，我言是佛。” 
　　文殊師利言：“天子，于意云何？如如法界可染著乎？” 
　　善住意言：“不也，大士。” 
　　文殊師利言：“天子，以是義故，我如是說，汝今若能毀謗諸佛，吾將同汝如是梵行。” 
　　文殊師利言：“天子，如汝意者，以何為法？” 
　　善住意言：“大士，離欲寂靜，我名為法。” 
　　文殊師利言：“天子，于意云何？彼寂靜法可染著乎？” 
　　善住意言：“不也，大士。” 
　　文殊師利言：“如是，天子，以此義故，我如是說，汝今若能誹謗正法，吾將同汝如是梵行。” 
　　文殊師利言：“天子，如汝意者，以何為僧？” 
　　善住意言：“大士，無為法者是名圣僧。如世尊說，一切圣人以無為得名，故無為法名聲聞僧。” 
　　文殊師利言：“天子，于意云何？是無為法可執著乎？” 
　　善住意言：“不也，大士。” 
　　文殊師利言：“如是天子，以此義故，我如是說，汝今若能破壞圣僧，吾將同汝如是梵行。” 
　　文殊師利言：“天子，若人見佛，彼則著佛；若人見法，彼則著法；若人見僧，彼為著僧。何以故？以佛、法、僧非可得故。天子，若人不見佛、不聞法、不識僧者，彼為不背佛、不謗法、不破僧。何以故？以其不得佛、法、僧故。天子，若人愛佛、愛法、愛僧，彼為染著佛、法及僧。天子當知，若人不著佛、法、僧者，是則名為離欲寂滅。天子，以此義故，我如是說，汝今若能于佛、法、僧不染著者，我則同汝如是梵行。” 
　　爾時，善住意天子復白文殊師利言：“大士，希有！希有！今日乃能宣說如是甚深義處。我于大士以何報恩？” 
　　文殊師利言：“天子，汝莫報恩。” 
　　善住意言：“大士，我今云何得不報也？” 
　　文殊師利言：“天子，汝莫報恩。所以者何？天子，汝能如是不報恩者，即為報也。” 
　　善住意言：“大士，仁今寧可無報恩乎？” 
　　文殊師利言：“天子，如是，如是，我不報恩，亦非不報。” 
　　善住意言：“大士，仁以何義更作是說？”　 
　文殊師利言：“天子，凡愚之人造種種法，起種種見，行種種行，以作如是種種見、行，是故念言我當報恩。天子，此非正行善男子也。其有正行善男子者，乃至無有少作或作不作，彼終不言‘我念報恩’。又復天子，不報恩者，如佛世尊宣說平等，謂一切法悉無所作，無有作處，皆入平等，無有轉還，亦無超越，非自非他，無作不作，是故我為無報恩也。” 
　　爾時，善住意天子復白文殊師利言：“大士，仁住何處作如是說？住忍說乎？住法說也？” 
　　文殊師利言：“天子，我所住者，非忍、非法。” 
　　善住意言：“大士，實住何處故如是說？” 
　　文殊師利言：“天子，我無所住。如化人身，我如是住。” 
　　善住意言：“大士，彼化人者，復依何住？” 
　　文殊師利言：“天子，如如如住，化如是住。天子，若如是者，汝云何言住在何處，為忍為法，如斯問也？天子，是故我所言忍，但有其名，名無住處。法亦如是，無有住處，無有動轉，亦無分別。天子當知，一切諸法悉無住處；而言住者，是謂如來為諸眾生作如是說。所以者何？如佛所說：‘如來住彼如如法中，一切眾生亦復如是，住于如如初不移動。如眾生如即如來如，如來如即眾生如，眾生、如來無二無別。’” 
　　爾時，善住意天子復白文殊師利言：“大士，所言沙門那，沙門那者，義何謂也？” 
　　文殊師利言：“天子，若非沙門、非婆羅門，是則名為真沙門也。所以者何？以彼不著欲界，不著色界，不著無色界，是故我言真沙門也。天子，若眼不漏、耳不漏、鼻不漏、舌不漏、身不漏、意不漏者，我復說為真沙門也。天子，若不依止說、不依止證、不依止處者，我復說為真沙門也。天子，若無去處、無來處、無傷無瘡者，我復說為真沙門也。天子，是以彼句非沙門、非婆羅門，我乃說為真沙門也。” 
　　爾時，善住意天子贊文殊師利言：“善哉！善哉！大士，實未曾有。仁者志若金剛，其所宣說無有章句，亦無處所，心咸了達，無所遺余。” 
　　文殊師利言：“天子，我心不剛。所以者何？吾自放意，心安柔忍，是故不剛。” 
　　善住意言：“大士，是義云何？” 
　　文殊師利言：“天子，吾以恣心入聲聞地，處緣覺境，是謂放心。吾又恣心入諸塵勞生死之內，而亦不惡貪恚癡等煩惱過患，是謂放心。” 
　　時，善住意天子復贊文殊師利言：“善哉！善哉！希有大士，仁由過去久供諸佛植眾德本，故能宣說妙若斯也。” 
　　文殊師利言：“天子，吾無供佛，不植善根。所以者何？吾初不見宿昔所更，又亦不知當來所作。雖有所作，亦無有作，于諸佛法未曾建立，云何能有植眾德本？”  神通證說品第九  
　　爾時，善住意天子復白文殊師利言：“大士，我昔曾聞如幻三昧，唯愿垂慈，顯此正受。” 
　　文殊師利言：“天子，汝欲見聞如幻三昧甚深境界乎？” 
　　善住意言：“大士，我誠愿見。” 
　　時，文殊師利如言即入如幻三昧，應時十方如恒沙等諸佛國土，一切境界自然現前。于是，善住意天子悉見東方恒沙佛土，其中所有種種眾事：或見比丘稱揚宣說如是經典，或見比丘尼像，或見優婆塞、優婆夷像，或見大梵天王、天帝釋、四天大王，或見人間轉輪圣王，或見一切天、龍、夜叉、乾闥婆、阿修羅、迦樓羅、緊那羅、摩睺羅伽，乃至或見一切鳥獸，種類若干，形貌好丑，皆為說法。如此東方，南西北方、四維、上、下一切十方，咸有如是恒河沙等諸佛國土所有事業，亦皆如是等無有異，盡是文殊師利威神力也。 
　　時，善住意天子既見如是十方佛土一切境界，歡喜踴躍不能自持。于是，文殊師利從三昧起，善住意天子一心敬仰，白文殊師利言：“大士，向見十方諸佛國土無量境界，佛事亦殊，而各宣說如斯經典。” 
　　爾時，文殊師利問善住意天子言：“天子，于意云何？汝向所見東方所有一切境界，可謂實乎？” 
　　善住意言：“不也，大士。” 
　　文殊師利言：“如此東方及余九方，如是十方所有境界，復為實乎？” 
　　善住意言：“大士，一切皆虛，無有實也。所以者何？一切諸法本無有生，其猶幻化欺誑世間。一切諸法轉變推移無常存者，皆是虛妄顯現所為，窮其體實了不可得，不作不生，不起不滅。” 
　　于是，文殊師利贊善住意言：“善哉！善哉！天子，誠如汝言。” 
　　爾時，會中有五百菩薩，已得四禪，成就五通。然是菩薩依禪坐起，雖未得法忍，亦不誹謗。時諸菩薩宿命通故，自見往昔所行惡業，或殺父、殺母、殺阿羅漢，或毀佛寺、破塔壞僧。彼等明見如是余業，深生憂悔常不離心，于甚深法不能證入；我心分別彼罪未忘，是故不能獲深法忍。 
　　爾時，世尊為欲除彼五百菩薩分別心故，即以威神覺悟文殊師利。文殊師利承佛神力從座而起，整理衣服，偏袒右髆，手執利劍直趣世尊，欲行逆害。時，佛遽告文殊師利言：“汝住！汝住！不應造逆，勿得害我！我必被害，為善被害。何以故？文殊師利從本已來，無我、無人、無有丈夫。但是內心見有我、人，內心起時，彼已害我，即名為害。” 
　　時，諸菩薩聞佛說已，咸作是念：“一切諸法悉如幻化，是中無我、無人、無眾生、無壽命、無丈夫、無摩奴阇、無摩那婆、無父、無母、無阿羅漢、無佛、無法、無僧，無有是逆，無作逆者，豈有墮逆？所以者何？今此文殊師利，聰明圣達，智慧超倫，諸佛世尊稱贊，此等已得無礙甚深法忍，已曾供養無量百千億那由他諸佛世尊，于諸佛法巧分別知，能說如是真實之法，于諸如來等念恭敬；而忽提劍欲逼如來，世尊遽告：‘且住！且住！文殊師利汝無害我，若必害者，應當善害。’所以者何？是中若有一法和合集聚，決定成就，得名為佛、名法、名僧、名父、名母、名阿羅漢，定可取者，則不應盡。然而今此一切諸法，無體無實，非有非真，虛妄顛倒，空如幻化，是故于中無人得罪，無罪可得，誰為殺者而得受殃？”彼諸菩薩如是觀察明了知已，即時獲得無生法忍，歡喜踴躍，身升虛空高七多羅樹，以偈嘆曰：  
　　“諸法如幻化， 斯由分別起， 
　　　是中無所有， 一切法皆空。 
　　　顛倒虛妄想， 愚癡取我心， 
　　　計念我昔愆， 所作業中甚。 
　　　過去為大逆， 殺父母良田， 
　　　殺羅漢比丘， 是為極重惡。 
　　　以彼惡業故， 我當受大苦， 
　　　沒疑網眾生， 聞法悔或除。 
　　　大名拔我毒， 破散我疑心， 
　　　我已覺法界， 眾惡無所有。 
　　　諸佛巧方便， 善知我等意， 
　　　方便度眾生， 為解諸疑縛。 
　　　何處有諸佛， 法僧亦復然？ 
　　　父母本自無， 阿羅漢空寂。 
　　　是處無有殺， 云何有業果？ 
　　　如幻無所生， 諸法性如是。 
　　　文殊大智人， 深達法源底， 
　　　自手握利劍， 馳逼如來身。 
　　　如劍佛亦爾， 一相無有二， 
　　　無相無所生， 是中云何殺？”  
　　說此執劍妙法門時，十方如恒沙等諸佛世界，六種振動。時，彼十方諸佛世界，一切諸佛現前說法。彼佛侍者，各于本國大眾會中，從座而起，咸請其佛言：“世尊，今此神變是誰威德，而令世間大地振動？” 
　　時，十方諸佛各各告其弟子曰：“諸善男子，今有世界，名曰娑婆，彼土有佛號釋迦牟尼如來應供正遍覺，現在說法。然彼世界有一上首菩薩摩訶薩，名文殊師利，久已不退于阿耨多羅三藐三菩提，為欲破壞新學菩薩執著心故，躬秉利劍，馳走趣彼釋迦如來，顯發深法。以是因緣故，令大地如是振動。彼佛世尊因智劍故說甚深法，復令無量無邊阿僧祇眾生，法眼清凈，心得解脫，證深法忍，安住菩提。” 
　　爾時，世尊建立如是大神變時，以方便力，令彼眾中一切諸來新學菩薩，善根微少，未離分別取相眾生，皆悉不睹彼執劍事，亦不得聞其所說法。 
　　爾時，尊者舍利弗白文殊師利言：“大士，仁今已造極猛惡業，欲害如是天人大師，是業若熟當于何受？” 
　　時，文殊師利告舍利弗言：“如是，大德，如汝所說，我今唯能造作如是極重惡業，而實不知于何處受。然舍利弗，如吾見者，當若化人幻業熟時我如斯受。所以者何？彼幻化人無心分別，無有念想，一切諸法皆幻化故。又舍利弗，我今問汝，隨汝意答。于意云何？如汝意者，實見劍耶？” 
　　舍利弗言：“不也。” 
　　文殊師利曰：“又定見彼惡業可得耶？” 
　　舍利弗言：“不也。” 
　　文殊師利曰：“又定見彼受果報耶？” 
　　舍利弗言：“不也。” 
　　文殊師利言：“如是，舍利弗，彼劍既無，復無業報，誰造斯業？誰受報者？而反問我受報處乎？” 
　　舍利弗言：“大士，以何義故復如是說？” 
　　文殊師利言：“如我所見，實無有法業報熟者。所以者何？一切諸法無業無報，無業報熟故。” 
　　爾時，十方世界諸來菩薩摩訶薩等，同請佛言：“世尊，唯愿世尊，以威德力加是文殊師利，令至十方諸佛世界說如斯法，令彼眾生咸得聽聞，如我無異。” 
　　于是，文殊師利菩薩摩訶薩語彼十方諸菩薩言：“諸善男子，汝今宜各一心觀察自佛世界也。” 
　　時，彼十方諸菩薩眾，從文殊師利聞是語已，即各觀本自佛世界，皆睹文殊師利處其佛前，為諸大眾說如斯法；復各見彼皆有善住意天子問是法門；又各見彼十方佛國諸菩薩等悉皆大集；又皆見彼諸天子眾，其數多少與此不殊；又各見彼佛界清凈莊嚴微妙與此無異。彼諸菩薩摩訶薩眾，如是見已生殊特心，得未曾有，同聲贊言：“甚奇！甚特！今此文殊師利道德巍巍，處斯世界安住不動，而能普現十方佛前。” 
　　爾時，文殊師利告彼十方菩薩眾言：“諸善男子，汝今當聽：譬如幻師既善學已，不離本座而能幻作種種色像；菩薩摩訶薩亦復如是，既能善學般若波羅蜜如幻法已，即于一切如幻法中，隨其十方諸佛國土，欲現形像作諸佛事，如意即能。所以者何？一切諸法皆如幻化，以是義故所作隨心。譬如日月宮輪住虛空處，初不曾下入諸器中，其光普照靡不周遍；菩薩如是安住不動，隨心普現十方佛前，或現聲聞、緣覺等身，或現梵王、帝釋等像，或現四天、轉輪王事，或現國主、大臣政化，如是乃至示現一切惡趣眾生形類，隨意即能，而亦初無興作之想。”  稱贊付法品第十  
　　爾時，世尊告文殊師利言：“文殊師利，若有得聞此修多羅甚深法門，與值佛興世，等無有異。文殊師利，若聞此經，與證須陀洹無異，與證斯陀含無異，與證阿那含無異，與證阿羅漢無異。何以故？以彼如如無異故。文殊師利，又若聞此經心生信解，與彼后身菩薩菩提樹下坐于道場必成正覺，一等無異。何以故？如斯法門，即是三世諸佛世尊之要道故。” 
　　于是，文殊師利白佛言：“世尊，如是，如是，如佛所說，如空無異，如無相無異，如無愿無異，如如如無異，如法界無異，如實際無異，如平等無異，如解脫無異，如離欲無異。” 
　　爾時，文殊師利白佛言：“世尊，唯愿如來護持如是甚深法門！于后末世五百歲時，當使此經于閻浮提遍行流布，令諸善男子、善女人等咸得聞之。”文殊師利作是請時，即令三千大千世界，一切音樂不鼓自鳴，一切諸樹自然郁茂，一切眾華咸悉開敷；又此三千大千世界六返振動，放大光明遍照三千大千世界，奪日月光令不復現。 
　　百千億天歡喜踴躍，得未曾有，住于虛空雨天華香，種種諸華及諸華鬘，涂香、末香如雨而下，香氣氛馥充滿十方，作天樂音其聲和雅。一切咸共叉手合掌，同聲稱贊：“希有！希有！奇特法門！今此文殊師利大士所說，令我等聞，我為福會，從生至今，再遇閻浮轉大法輪。有諸眾生具足善根，然后乃得聞此深法。若諸眾生聞已信行，當知是人已曾供養一切諸佛，亦為已得甚深法忍。若有眾生聞此經典，不驚不怖，不退不沒，深心愛樂，當知是人不經二乘善根中來。” 
　　爾時，文殊師利白佛言：“世尊，今此奇瑞，將無為是法門，于未來世閻浮提中，遍行流布住持不滅耶？” 
　　佛言：“如是，如是，向所現瑞，唯為是經于閻浮提遍行流布住持不滅故。” 
　　文殊師利言：“世尊，唯愿世尊更建誠實，令此經典后世流行，熾然不滅。” 
　　佛言：“文殊師利，若三解脫門，能證涅槃是誠實者，于后末世五百歲時，此經法門弘閻浮提，熾然不滅為誠實語。文殊師利，若苦無常，若空無我，是實言者，于后末世五百歲時，此經法門弘閻浮提，熾然不滅為誠實語。” 
　　文殊師利言：“世尊，如世尊說，無我、無人、無眾生、無壽命、無丈夫、無摩奴阇、無摩那婆、無煩惱、無清凈，是實言者，于后末世五百歲時，此經法門弘閻浮提，熾然不滅是誠實語。如世尊說，無生死、無涅槃，無貪欲、無瞋恚、無愚癡，無名、無色，無因、無果，無有、無知，無身、無身證，無心、無心果，無念、無念處，無發、無發處，無色、無受、無想、無行、無識，無眼、無色，無耳、無聲，無鼻、無香，無舌、無味，無身、無觸，無意、無法，無欲界、無色界、無無色界，無斷、無常，如是等法是實言者，于后末世五百歲時，此經法門弘閻浮提，熾然不滅是誠實語。如世尊說，無須陀洹、無須陀洹果，無斯陀含、無斯陀含果，無阿那含、無阿那含果，無阿羅漢、無阿羅漢諸法，無辟支佛、無辟支佛諸法，無如來、無如來諸法，無證平等，無力無畏，無智果，無圣證，無空、無無相、無無愿，無離欲處，無得本性，無有平等，無有余處，無暗無明，無縛無解，無彼岸、無此岸、無中間，無念無覺，如此等法是實言者，于后末世五百歲時，此經法門弘閻浮提，遍行流布熾然不滅是誠實語。如世尊說，于此法門，無有眾生信解脫得果，相應不相應，不合不散，如是等法為實言者，于后末世五百歲時，此經法門弘閻浮提，遍行流布熾然不滅是真實語。如世尊說，過去諸如來應供正遍覺，作如斯說，無有一法能令眾生于生死中滅除煩惱解脫涅槃，亦無眾生有法生滅，乃至無有過失，無出無動，如過去佛所說，如是未來、現在所說亦然；若此等法是實言者，于后末世五百歲時，此經法門弘閻浮提，遍行流布是真實語。又如世尊說此法時，無有菩薩得是三昧諸陀羅尼門，亦復無彼諸佛所說語言句義，乃至不說一文字句，無人聽聞，無人得解，無人成佛，如此等法是實言者，于后末世五百歲時，此經法門弘閻浮提，遍行流布熾然不滅是真實語。如世尊說，無有戒身，無有三昧，無有智慧，無有解脫，無有解脫知見，如此等法是實言者，于后末世五百歲時，此經法門弘閻浮提，普宣流布熾然不滅是真實語。如世尊說，諸菩薩等不行布施，不持禁戒，不修忍辱，不發精進，不入禪定，不得般若，不求菩提，不轉諸地，不得佛道，不得諸力，不得無畏，不得諸相，不獲諸辯，不轉法輪，不度眾生令取正覺，如此等法是實言者，于后末世五百歲時，此經法門弘閻浮提，普宣流布熾然不滅為真實語。”文殊師利宣此誠實誓時，三千大千世界大地六種振動。 
　　爾時，彌勒菩薩摩訶薩白佛言：“世尊，有何因緣，今此世界如是大動？” 
　　佛告彌勒菩薩言：“彌勒，汝今不應問如是事。所以者何？來世眾生，鈍根少信，聞不能解，墮于疑慢，長夜不安。” 
　　于是，彌勒菩薩復白佛言：“世尊，唯愿說之！世尊若說，能多利益一切世間天人大眾故。” 
　　佛告彌勒：“如是經典，往昔已有七十四億百千那由他諸佛世尊，于此方所稱揚贊說，皆因文殊師利及善住意天子等問答咨論也。” 
　　彌勒菩薩復白佛言：“世尊，是文殊師利及善住意天子，聞此法門其久近耶？” 
　　佛告彌勒：“乃往過七阿僧祇劫，有佛世尊，號普華最上師子游步勝功德聚如來應供正遍覺所。是善男子等，從彼佛所初聞此經也。” 
　　說是經時，眾中有若干恒河沙眾生，皆發阿耨多羅三藐三菩提心；復倍前數眾生，得住不退轉忍；復倍前數眾生，遠塵離垢，得法眼凈。 
　　爾時，世尊說此經已，于是文殊師利與善住意天子，及彼十方諸菩薩眾，及彼一切諸天子眾，及尊者舍利弗、尊者摩訶迦葉，諸比丘眾乃至所有天、人、阿修羅、諸龍鬼神一切眾等，聞佛所說，皆大歡喜，信受奉行。  
大寶積經卷第一百六 唐三藏法師菩提流志奉詔譯 
阿阇世王子會第三十七  
　　如是我聞：一時，佛在王舍城耆阇崛山中，與大比丘眾千二百五十人俱。 
　　爾時，阿阇世王所愛之子名為師子，與其同友五百人俱，皆已趣向阿耨多羅三藐三菩提，各持種種幢幡寶蓋，從王舍城往耆阇崛山，到如來所禮拜供養。于是，王子合掌恭敬，而白佛言：“唯愿如來，為我宣說諸菩薩行。” 
　　爾時，王子即說頌言：  
　　“云何得端正， 蓮華中化生？ 
　　　云何知宿命？ 愿佛為宣說。”  
　　爾時，如來了達諸行，究竟彼岸，隨問而答，即說頌曰：  
　　“忍辱得端正， 施蓮華化生， 
　　　法施知宿命， 汝當如是解。”  
　　王子又問：  
　　“云何得成就， 三昧陀羅尼， 
　　　凡有所發言， 皆令人信受？”  
　　世尊答曰：  
　　“修心得三昧， 忍獲陀羅尼， 
　　　敬重于眾生， 發言人信受。”  
　　王子又問：  
　　“云何得正念， 具足智慧生， 
　　　如法而修行， 堅固不可壞？”  
　　世尊答曰：  
　　“不諂得正念， 巧觀智慧生， 
　　　尊重所修行， 護法心堅固。”  
　　王子又問：  
　　“云何成妙相， 具足三十二， 
　　　八十隨形好， 觀者樂無厭？”  
　　世尊答曰：  
　　“由施得諸相， 行慈獲隨好， 
　　　等心于眾生， 觀者無厭足。”  
　　王子又問：  
　　“云何得梵音， 迦陵頻伽聲？ 
　　　云何令世間， 見者皆歡喜？”  
　　世尊答曰：  
　　“誠言獲梵音， 迦陵由軟語， 
　　　離綺言兩舌， 見者皆歡喜。”  
　　王子又問：  
　　“由何等業行， 得生諸佛前， 
　　　能請微妙義？ 唯愿如來說。”  
　　世尊答曰：  
　　“于諸法施中， 不曾為障礙， 
　　　因此故恒得， 值遇諸如來。”  
　　王子又問：  
　　“云何離諸難， 而生于善趣？ 
　　　云何世世中， 性常無放逸？”  
　　世尊答曰：  
　　“凈信離諸難， 持戒生善趣， 
　　　由修習于空， 所生無放逸。”  
　　王子又問：  
　　“云何獲神通， 及證宿命智， 
　　　能永盡諸漏？ 愿佛為開演。”  
　　世尊答曰：  
　　“施乘得神通， 教授成宿命， 
　　　舍離于二邊， 由是盡諸漏。”  
　　王子又問：  
　　“云何凈業成， 魔網不能罥， 
　　　而于世世中， 為眾之所愛？”  
　　世尊答曰：  
　　“勝解成凈業， 精進摧伏魔， 
　　　如說而修行， 所生令眾愛。”  
　　王子又問：  
　　“云何得長壽， 獲少病之身， 
　　　感難壞眷屬？ 愿牟尼宣說。”  
　　世尊答曰：  
　　“不害得長壽， 除他憂少病， 
　　　諍訟使和安， 得難壞眷屬。”  
　　王子又問：  
　　“云何得財富， 資具無損減， 
　　　于世世所生， 成就大威德？”  
　　世尊答曰：  
　　“不嫉獲財富， 無慳資具增， 
　　　謙下成尊貴， 有威德自在。”  
　　王子又問：  
　　“云何獲大力， 眾魔不能害， 
　　　威勢常超勝？ 唯愿人尊說。”  
　　世尊答曰：  
　　“恒施上味食， 恐怖令安隱， 
　　　由斯得大力， 威勢常超勝。”  
　　王子又問：  
　　“云何得成就， 天眼及天耳？ 
　　　云何能了知， 種種眾生心？”  
　　世尊答曰：  
　　“施燈感天眼， 奉樂成天耳， 
　　　遠離于二邊， 故獲他心智。”  
　　王子又問：  
　　“云何得凈土， 及以眾圓滿， 
　　　獲隨體圓光？ 功德海當說。”  
　　世尊答曰：  
　　“由愿得凈土， 忍力眾成就， 
　　　施眾妙寶帳， 得周遍圓光。”  
　　王子又問：  
　　“云何所生處， 菩提心不壞， 
　　　乃至于夢中， 亦無有忘失？”  
　　世尊答曰：  
　　“凡所游行處， 城邑聚落中， 
　　　化眾趣菩提， 菩提心不壞。”  
　　王子又問：  
　　“云何大牟尼， 為眾之所愛， 
　　　攝取一切法？ 唯愿人尊說。”  
　　世尊答曰：  
　　“勝志樂具足， 不退菩提心， 
　　　由此攝諸法， 為眾之所愛。”  
　　爾時，王子與諸大眾，聞是偈已，咸作是言：“如佛所說此諸妙行，我等從今盡當修學。”是時如來即現微笑，放大光明遍照無量無邊世界。 
　　于是，彌勒菩薩白佛言：“世尊，以何因緣現此微笑？愿為宣說，斷除疑惑。” 
　　爾時，佛告彌勒菩薩摩訶薩言：“善男子，此王子等五百同友，皆于往昔為求無上正等菩提，恭敬供養十那由他八十億諸佛。而我往在燃燈佛時，作婆羅門子成熟于彼。然彼諸人于未來世彌勒佛等諸世尊前，恒受化生，親承供養。如是奉事十億如來滿三百劫，其最后佛，號無邊智，善學諸法。時無邊智佛，知彼諸人心之欲樂，各隨所應，為授阿耨多羅三藐三菩提記：同于安樂光嚴劫中成等正覺，皆號智慧幢相；此諸佛剎所有莊嚴，亦如西方無量壽國等無差別。善男子，若有眾生聞此所說而生信解，發愿當成大菩提者，應知是人所獲功德，于三世中無有倫匹。善男子，若有人能六百劫中，恒以眾寶遍于諸剎奉施如來；若復有人聞是經典，所生善根比前功德，算數校計所不能及。” 
　　說是法時，眾中八十億眾生，一時趣向阿耨多羅三藐三菩提。又此三千大千世界，皆悉震動，天雨妙華。爾時，王子與五百同友，聞授記已，歡喜踴躍，咸作念言：“我等定當成無上覺。”于是王子及諸同侶，既興供養，獲五神通，即于佛前種種變現，出家為道。 
　　爾時，諸菩薩摩訶薩及諸天人，所有趣向大菩提者，見彼王子與諸同友，隨眾所樂示現神變，皆大歡喜，咸作是言：“師子王子所問疑惑，如來法王悉為除斷。如是世尊不可思議，如來正法及能信受，乃至果報不可思議。如來功德無量無邊，于一切法靡不明達，為世導師度未度者，普能遍于十方世界，悉已了知三世諸法。誰有智者，得聞如是生安樂處功德之聚，而不發起猛利信樂趣求菩提？” 
　　佛說是經已，師子王子等五百同友，歡喜奉行。  大乘方便會第三十八之一 
東晉天竺居士竺難提譯  
　　如是我聞：一時，佛在舍衛國祇樹給孤獨園精舍，與大比丘八千人俱，皆學無學大聲聞眾；菩薩摩訶薩萬二千人，皆得神通，眾所知識，得陀羅尼無礙辯才，得諸法忍，無量功德皆悉成就。爾時，如來從三昧起，無量百千萬億眾生，恭敬圍繞而為說法。 
　　爾時，眾中有菩薩摩訶薩，名曰智勝，即從座起，偏袒右肩，右膝著地，合掌向佛，而白佛言：“世尊，欲問一事，唯愿聽許。若佛聽者，乃敢咨請。” 
　　佛告智勝菩薩：“善男子，恣汝所問，當為汝說，斷汝所疑。” 
　　爾時，智勝菩薩白佛言：“世尊，所言方便，何等為菩薩方便？世尊，云何菩薩摩訶薩行于方便？” 
　　如是問已，佛贊智勝菩薩言：“善哉！善哉！善男子，汝為諸菩薩摩訶薩故問方便義，多所利益，多所安樂，愍念世間，利益安樂唯天世人，為攝未來諸菩薩智慧，及去來現在諸佛法故。善男子，當為汝說，諦聽！諦聽！善思念之。” 
　　智勝菩薩受教而聽：“善男子，行方便菩薩，以一摶食給施一切眾生。何以故？行方便菩薩，以一摶食施與，下至畜生，愿求一切智。以是菩薩與一切眾生共之，回向阿耨多羅三藐三菩提。以是二因緣攝取一切眾生，所謂求一切智心及愿方便。善男子，是名菩薩摩訶薩行于方便。 
　　“復次，善男子，菩薩摩訶薩行于方便，若見行施之人生隨喜心，以此隨喜善根，愿與一切眾生共之，回向阿耨多羅三藐三菩提。是方便菩薩，亦愿施者、受者不離一切智心。假令受者是二乘人，亦愿不離一切智心。是名菩薩摩訶薩行于方便。 
　　“復次，善男子，菩薩摩訶薩行于方便，若見十方世界中，無主華樹及種種香，合集愿以供養諸佛。若見十方世界中，有主華香若香若葉，風所吹者一切合集，愿以供養十方諸佛。以是善根若自為、若為一切眾生具一切智心，以是善根因緣故，得無量戒、定、慧、解脫、解脫知見。是名菩薩摩訶薩行于方便。 
　　“復次，善男子，菩薩摩訶薩行于方便，若見十方世界眾生受諸樂報，見已作如是念：‘愿一切眾生得一切智樂。’若見十方世界眾生受諸苦報，為諸眾生懺悔諸罪作是大莊嚴：‘如是眾生所受苦惱，我悉代受，令彼得樂。’以是善根愿成一切智，除一切眾生苦惱。以是因緣故，畢竟不受一切諸苦，純受諸樂。是名菩薩摩訶薩行于方便。 
　　“復次，善男子，菩薩摩訶薩行于方便，若禮一佛，恭敬供養，尊重贊嘆，作是念：‘一切如來，同一法界、一法身，一戒、一定、一慧、一解脫、一解脫知見。’作是念已，當知若禮一佛，恭敬供養，尊重贊嘆，即是禮拜、供養恭敬、尊重贊嘆一切諸佛。若供養一佛，即是供養十方諸佛。如是供養十方佛已，是名菩薩摩訶薩行于方便。 
　　“復次，善男子，菩薩摩訶薩行于方便，若鈍根者不應自輕，乃至若能通利一四句偈，作是念：‘若解一四句偈義，即知一切佛法，一切佛法皆攝在此一偈義中。’如是通達已心不懈怠，若至諸國城邑聚落，以慈悲心廣為人說，不求利養名聞，贊嘆作如是愿：‘此四句偈，愿令他聞。’以是善根因緣方便，愿已令一切眾生多聞皆如阿難，及得如來辯。是名菩薩摩訶薩行于方便。 
　　“復次，善男子，菩薩摩訶薩行于方便，若生貧窮家，是菩薩乃至乞食，若得一摶食用施僧，若施一人不以為愧，應作是念：‘如佛所說，心增廣大勝以財施。我財施雖少，以一切智心，愿是善根成一切智，令諸眾生悉得寶手猶如如來。’以是緣故，具足施、戒、禪定福處。是名菩薩摩訶薩行于方便。 
　　“復次，善男子，菩薩摩訶薩行于方便，若見聲聞、緣覺多得利養，尊重贊嘆。是菩薩自以二緣慰喻其心。何等為二？所謂因菩薩故有諸如來，因如來故有聲聞、緣覺。如是思惟：‘二乘之人雖得利養，我猶勝彼。彼所食者是我父物，云何于中而生希望？’是名菩薩摩訶薩行于方便。 
　　“復次，善男子，菩薩摩訶薩行于方便，行施之時具六波羅蜜。何等為六？善男子，菩薩行方便時，若見乞兒除慳惜心，具足大施，是名檀波羅蜜。自持禁戒，施持戒者，見破戒人勸令持戒，勸持戒已然后給施，是名尸波羅蜜。自除瞋恚行于慈愍，心無穢濁利益眾生等心而施，是名羼提波羅蜜。若施飲食湯藥，即時具足身心精進，去來進止，屈伸俯仰，是名毗梨耶波羅蜜。若行施已其心得定，歡喜悅預，專念不亂，是名禪波羅蜜。如是施已分別諸法，施者是誰？誰為受者？誰受報者？如是觀已，無有一法名為施者、若受施人及受報者，是名般若波羅蜜。善男子，是名菩薩摩訶薩行于方便具六波羅蜜。” 
　　爾時，智勝菩薩白佛言：“世尊，未曾有也。菩薩摩訶薩行于方便，即于施時以此施故，攝一切佛法及諸眾生。” 
　　佛告智勝菩薩：“善男子，如汝所說，菩薩摩訶薩行于方便，以方便力故雖行少施，所得福德無量無邊阿僧祇。” 
　　佛復告智勝菩薩：“善男子，菩薩摩訶薩雖至不退轉地，亦以方便而行于施，是名菩薩行于方便。善男子，有時惡知識教菩薩言：‘汝何用久處生死？可于此身早入涅槃。’菩薩知已即應離之：‘我如是大莊嚴，教化一切眾生，是人為我作諸留難。若我不在生死中者，何能教化無量眾生？’” 
　　智勝菩薩白佛言：“世尊，若有眾生以妄想故犯四重罪。” 
　　佛告智勝菩薩：“善男子，若出家菩薩以妄想故犯四重罪，行方便菩薩能盡除滅，我今亦說無有犯罪及受報者。” 
　　智勝菩薩白佛言：“世尊，云何菩薩犯罪？” 
　　佛告智勝菩薩：“善男子，菩薩雖行解脫戒，于百千劫中啖果食草，能忍眾生善惡之語。若與聲聞、緣覺共思惟法，善男子，是名菩薩摩訶薩犯于重罪。善男子，如聲聞人犯于重禁，非即此身得入涅槃。善男子，菩薩如是，不除聲聞、緣覺共思惟法，不舍不悔者，終不得成阿耨多羅三藐三菩提。若得佛法，無有是處。” 
　　爾時，尊者阿難白佛言：“世尊，我今晨朝入舍衛城次第乞食，見眾尊王菩薩，與一女人同一床坐。” 
　　阿難說是語已，即時大地六種震動。眾尊王菩薩于大眾中，上升虛空高七多羅樹，語阿難言：“尊者，何有犯罪能住空耶？阿難，可以此事問于世尊，云何罪法？云何非罪？” 
　　爾時，阿難憂愁向佛，右膝著地，手執佛足：“世尊，我今悔過。如是大龍，我說犯罪。如是菩薩，我求其過。世尊，我今悔過，唯愿聽許！” 
　　佛告阿難：“汝不應于大乘大士求覓其罪。阿難，汝聲聞人，于障處行寂滅定，無有留難斷一切結。阿難，行方便菩薩，如是成就一切智心，雖在中宮婇女共相娛樂，不起魔事及諸留難，而得阿耨多羅三藐三菩提。何以故？阿難，行方便菩薩，無有受如是眾生不以三寶勸化，若阿耨多羅三藐三菩提。阿難，若學大乘善男子、善女人，不離一切智心，若見可意五欲，即便在中共相娛樂。阿難，汝應作是念：‘如此菩薩即是能成如來根本。’” 
　　佛告阿難：“汝今諦聽！諦聽！以何緣故，眾尊王菩薩摩訶薩，與此女人同一床坐？阿難，彼女人者曾于過去五百世中，為眾尊王菩薩作婦。彼女人本習氣故，見眾尊王菩薩心生愛著，系縛不舍，此眾尊王菩薩威德端正、持戒力故，見已歡喜踴躍，在一獨處，生如是心：‘若眾尊王菩薩能與我共一床坐者，我當發阿耨多羅三藐三菩提心。’阿難，爾時眾尊王菩薩，知彼女人心之所念，如是知已，即于晨朝著衣持缽，入舍衛城次第乞食，至彼女家即入其舍，尋時思惟如是法門，若內地大、若外地大是一地大，以地大心執女人手共一床坐。眾尊王菩薩即于座上而說偈言：  
　　“‘如來不贊嘆， 凡夫所行欲， 
　　　　離欲及貪愛， 乃成天人師。’”  
　　佛告阿難：“時彼女人聞此偈已，心大歡喜踴躍無量，即從坐起，向眾尊王菩薩，接足敬禮，說是偈言：  
　　“‘我不貪愛欲， 貪欲佛所呵！ 
　　　　離欲及貪愛， 乃成天人師。’  
　　“說是偈已，作如是言：‘我先所生惡欲之心，今當悔過，即生善欲，發菩提心，愿欲利益一切眾生。’” 
　　佛告阿難：“爾時，眾尊王菩薩勸彼女人，令發阿耨多羅三藐三菩提心已，即從座去。阿難，汝觀是女人專心福報，我今以正遍知記彼女人，于此命終得轉女身，當成男子。于將來世九十九劫，供養百千無量阿僧祇諸佛，具足一切佛法，得成為佛，號無垢煩惱如來應供正遍知。彼佛成道已，當是世時無有一人起不善心。阿難當知，行方便菩薩所攝眷屬，終不墮三惡道。” 
　　爾時，眾尊王菩薩從空中下，頂禮佛足，禮已白佛言：“世尊，菩薩行于方便，若為一人起大悲心合集善法，若似犯罪，若實犯罪，于百千劫墮大地獄。世尊，此菩薩堪受諸惡及地獄苦，以此善根愿不舍一人。” 
　　爾時，世尊贊眾尊王菩薩言：“善哉！善哉！善男子，菩薩成就如是悲心，雖受五欲不犯重罪，離于諸罪及遠一切墮惡道業。善男子，我念過去阿僧祇劫復過是數，時有梵志名曰樹提，于四十二億歲在空林中常修梵行。彼時梵志過是歲已，從林中出入極樂城，入彼城已見有一女。彼時女人見此梵志儀容端嚴，即起欲心，尋趣梵志，以手執足即時躄地。善男子，爾時梵志告女人曰：‘姊何所求？’女曰：‘我求梵志。’梵志言：‘姊，我不行欲。’女曰：‘若不從我，我今當死。’善男子，爾時樹提梵志，如是思惟：‘此非我法，亦非我時。我于四十二億歲修凈梵行，云何于今而當毀壞？’彼時梵志強自頓抴得離七步，離七步已生哀愍心，如是思惟：‘我雖犯戒墮于惡道，我能堪忍地獄之苦。我今不忍見是女人受此苦惱，不令是人以我致死。’善男子，爾時梵志又如是思惟已，還至女所，以右手捉作如是言：‘姊起，恣汝所欲。’善男子，爾時梵志于十二年中共為家室，過十二年已尋復出家，即時還具四無量心，具已命終生梵天中。善男子，汝勿有疑，爾時梵志即我身是，彼女人者今瞿夷是。善男子，我于爾時為彼女欲暫起悲心，即得超越十百千劫生死之苦。善男子，汝如是觀若余眾生，由愛欲故墮于地獄；行方便菩薩由生梵天，是名菩薩摩訶薩行于方便。” 
　　佛復告智勝菩薩：“善男子，若舍利弗、大目揵連等行方便者，不令瞿伽離墮于地獄。何以故？善男子，我念過去世鳩留孫佛時，有一比丘名曰無垢，在空林野止住窟中，去窟不遠有五仙人。當爾之時，卒起大云而降大雨。時有貧女，道遇暴雨，寒裸恐怖，即入無垢所住窟中。時雨既止，無垢比丘共此女人從窟而出。時，五仙人見此事已，心生荒穢，各相謂言：‘無垢比丘，心懷奸諂作不凈行。’時，無垢比丘知彼仙人心之所念，即踴身虛空高七多羅樹。時，五仙人見無垢比丘上升虛空，見已復相謂言：‘我等所見書記經論：若人作不凈行，不能如是飛升虛空；若修凈行則能如是。’彼時仙人即向無垢，五體投地，合掌悔過，不敢覆藏。” 
　　佛告智勝菩薩：“善男子，爾時無垢比丘，若不作如是方便飛升虛空者，此五仙人即此生身入于地獄。善男子，爾時比丘豈異人乎？即彌勒菩薩是。善男子，汝今當知，舍利弗、目揵連若作如是方便，飛升虛空者，瞿伽離比丘不墮地獄。善男子，汝今當知，如諸菩薩摩訶薩所行方便，聲聞、緣覺之所無有。 
　　“善男子，譬如淫女善知六十四態，為財寶故，媚言誘他，詐許舍身，所重之物無所匱惜；后得彼物，得彼物已，驅逐令去不生悔心。善男子，行方便菩薩，能知隨宜行于方便，如是教化一切眾生，隨其所欲而為現身，于所須物心無吝惜，乃至舍身，為眾生故，愛樂善根不求果報；知諸眾生作善根已，心無退轉，即于爾時心生舍離，所現五欲永無戀著。 
　　“善男子，譬如黑蜂在畜生中，于一切華雖經香味，而于其中無依止想，無所愛著，于華葉莖香不持而去。善男子，菩薩摩訶薩行于方便亦得如是，為化眾生處于五欲見法無常，不以常想而起于愛，又不自害亦不害他。 
　　“善男子，如小種子雖生于芽，然其本色無所虧損，不生異物。善男子，如是空、無相、無作、無我智慧種子，菩薩雖有煩惱，于五欲娛樂，不生三惡道芽，不損善根之色，亦不退轉。 
　　“善男子，譬如魚師，以食涂網投之深淵，既滿所求即尋牽出。善男子，行方便菩薩亦復如是，以空、無相、無作、無我智慧，熏修其心結以為網，一切智心以為涂食，雖投五欲污泥之中，如其所愿牽出欲界，命終之后生于梵世。 
　　“善男子，譬如有人善知咒術，為官所執被五系縛；此人自以咒術力故，即斷五縛隨愿而去。善男子，如是菩薩摩訶薩行于方便，雖處五欲共相娛樂，為化眾生如其所求；以一切智咒，斷五欲縛生于梵世。 
　　“善男子，譬如士夫善知戰法，藏一利刀衛送行人，而彼眾中無有一人能知此人密懷奇謀，而反輕之，更生憐愍無敬重心，各相謂言：‘彼人既無器仗，亦無伴黨。此非健士，復無勢力，自身不救，何能濟人？此若壞賊，無有是處。彼人必當受諸困厄。’時彼士夫遂至空澤，群賊俱發。爾時士夫牢自莊嚴，尋時即出所藏之刀，始一擲刀群賊喪命，諸賊既壞復還藏刀。善男子，行方便菩薩善藏智刀，而以方便處于五欲共相娛樂，為化眾生。聲聞見此方便菩薩處于五欲共相娛樂，不知方便故生濁心，或復憐愍謂為放逸：‘如是之人尚不自度，況能救度一切眾生？若能壞魔，無有是處。’爾時，菩薩善用方便智慧之刀，如其所求，斷諸煩惱盡令摧滅，以智慧刀至凈佛土，無諸女人乃至無有一念欲想。” 
　　爾時，有菩薩名曰愛作，入舍衛城次第乞食，漸漸遂至一長者家。長者有女，名曰德增，住高樓上。彼時女人聞菩薩聲，尋持食出向愛作菩薩。女見菩薩，取其形容相好音聲，欲心即起，為欲所燒，即時命終骨節解散。愛作菩薩見德增女，亦起惡覺淫欲之心。于時，愛作菩薩即自思惟：“云何彼法？法者為著。云何彼眼？何者此眼？眼性非知，但是肉團，不愛不知，不思不覺，無所分別，其性本空；耳、鼻、舌、身、意法亦復如是，薄皮厚皮，血肉脂肪，發毛爪齒，骨髓筋脈，從足至頂。”如是觀已，若內若外，無有一法而可愛著，若瞋若癡；于一切法如實觀，即離欲心，得無生忍；得無生忍已，其心歡喜踴躍無量，即升虛空高一多羅樹，繞舍衛城七匝。 
　　爾時，世尊見愛作菩薩飛騰虛空，猶如鵝王無所掛礙。佛見是已，告阿難言：“阿難，汝見愛作菩薩飛騰虛空，猶如鵝王無所礙不？” 
　　阿難言：“唯然，已見。” 
　　佛告阿難：“是愛作菩薩，因起欲心推求諸法，即壞魔眾當轉法輪。” 
　　時，德增女命終之后，生三十三天，轉于女身得成男子，自然處于七寶宮殿，縱廣正等十二由旬，有萬四千諸天婇女以為侍衛。是德增天子，得識宿命推先業行：“以何業緣而來生此？”如是思惟已，見舍衛城中作長者女，因見愛作菩薩生淫欲心，欲心熾盛即身命終，便轉女身得成男子：“我以是事得無量神力。” 
　　爾時，德增天子如是思惟：“因起淫欲得如是報。今我于愛作菩薩，心甚清凈，禮敬供養。我今若住先受五欲，此非我宜。”如是思惟已，當詣如來，并欲見于愛作菩薩禮敬供養。 
　　時，德增天子與其眷屬，持天華香、涂香、末香，即于初夜來至佛所，自以光明普照祇洹，入覲世尊及見愛作。即以天華、末香、涂香，供養于佛，頂禮佛足，及愛作菩薩，一切大眾右繞三匝，合掌向佛，即說偈言：  
　　“天人之尊， 不可思議！ 菩薩所行，
      亦不可議！ 
　　　如來之法， 不可思議！ 大名稱者， 亦不可議！ 
　　　我昔舍衛， 曾為童女， 在長者家， 名曰德增； 
　　　其年幼少， 顏貌端正， 父母愛念， 為作遮護。 
　　　如來世尊， 無有輕戲， 有子愛作， 有大威德， 
　　　入舍衛城， 而行乞食， 漸到我父， 所止之舍。 
　　　我時聞其， 好妙音聲， 心大歡喜， 即持食出； 
　　　尋時向于， 行大心者， 如來之子， 愛作菩薩。 
　　　見菩薩時， 已在我心， 觀其凈妙， 心生染欲； 
　　　我若不得， 內心所愿， 便當即時， 身命殞沒。 
　　　我于爾時， 口不能言， 手所持食， 不能與之； 
　　　內心懷熱， 而發淫欲， 是時身熱， 尋便命終。 
　　　我時命終， 經一念頃， 尋得上生， 三十三天； 
　　　離于最下， 女人之身， 得成男子， 為人所贊。 
　　　勝妙宮殿， 自然而出； 種種妙寶， 人之所珍； 
　　　具足一萬， 四千婇女， 如是眷屬， 是我所有。 
　　　我以此緣， 尋觀宿命， 而自思惟， 即知往因， 
　　　因發欲心， 得如是報。 
　　　我以染心， 視于愛作， 由見菩薩， 得喜光明。 
　　　我身所出， 光明之焰， 因彼業緣， 得如是報。 
　　　我終不愿， 求于二乘， 所愿之處， 唯佛知之。 
　　　淫欲之心， 得報尚爾， 何況能作， 善心供養！ 
　　　如我于今， 向于世尊， 發如是愿， 求一切智。 
　　　假使所行， 劫如恒沙， 終不退轉， 于佛智慧。 
　　　遇善知識， 愛作菩薩， 今我當以， 真法供養。 
　　　若余供養， 非為供養， 唯發菩提， 是真供養。 
　　　行于菩提， 最勝最尊， 更不以欲， 視諸女人。 
　　　我愿如是， 離于女身， 向諸佛說， 四無所畏。 
　　　我之父母， 尋曉見我， 身壞碎爛， 悲號啼哭。 
　　　父母謂之， 比丘所為， 稱怨啼哭， 呵罵比丘。 
　　　佛之神力， 令彼天子， 至父母所， 呵責諫喻： 
　　　于此比丘， 勿生瞋恚， 莫于長夜， 受諸苦惱。 
　　　德增女人， 先命終已， 即得上生， 三十三天。 
　　　離于女身， 得成男子， 為天人身， 光明遠照。 
　　　父母今當， 詣世尊所， 先不善心， 今應悔過。 
　　　若除如來， 諸佛世尊， 更無有人， 可歸依者。 
　　　以無畏心， 勸喻父母， 即時父母， 得聞佛名； 
　　　尋共和合， 至于釋迦， 牟尼佛所。 至佛所已， 
　　　頭頂敬禮， 二足之尊： 今者悔過， 本瞋恚心； 
　　　恭敬尊重， 人中之尊； 今者應問， 如來自知， 
　　　云可供養， 佛法及僧？ 云何修習， 行于善行？ 
　　　如是所問， 愿為說之。 若得聞已， 專心修行。 
　　　佛知父母， 其心決定， 天人之師， 說如是言： 
　　　若欲供養， 一切諸佛， 專心堅固， 發菩提心。 
　　　德增父母， 及諸眷屬， 其數具足， 滿五百人， 
　　　聞天人師， 如是之言， 發菩提心， 而作大愿。”  
　　　爾時佛告， 賢者阿難： 汝今善聽，
      我之所說。 
　　　菩薩所行， 不可思議， 無上智慧， 及以方便。 
　　　愛作菩薩， 數數發愿： 女人見我， 若發欲心， 
　　　尋時得離， 于女人身， 得成男子， 為人所尊。 
　　　阿難汝觀， 德力如是， 若犯非法， 應墮惡道； 
　　　健士行之， 得壞魔眾， 令彼生天， 得為天人。 
　　　今此天子， 供養于我， 其心恭敬， 正向菩提。 
　　　彼當供養， 無量世尊， 來世成佛， 號曰善見。 
　　　此五百人， 向菩提者， 亦當作佛， 為天人師。 
　　　佛有是德， 誰不供養？ 是處深信， 得無量樂。 
　　　非一女人， 非二非三， 無量百千， 那由他億， 
　　　見于愛作， 發淫欲心， 尋即命終， 得為男子。 
　　　大醫藥王， 有大名稱， 如是菩薩， 誰不尊敬？ 
　　　雖生欲心， 更得快樂， 況于菩薩， 生恭敬心！  
大寶積經卷第一百七 東晉天竺居士竺難提譯 
大乘方便會第三十八之二  
　　爾時，尊者阿難白佛言：“世尊，譬如須彌山，若諸雜色至其邊者，同一金色。世尊，若有眾生至菩薩邊者，若瞋心、若凈心、若欲染心，如是一切悉皆同一薩婆若色。世尊，我從今日于諸菩薩，生尊重心如須彌山。世尊，如有藥王名曰悉見，若有瞋心及清凈心，服此藥者皆得除愈，彼藥能除一切諸毒。世尊，菩薩亦如是，若有瞋心、凈心至菩薩所者，菩薩悉能為除一切貪恚癡病。” 
　　爾時，世尊贊阿難言：“善哉！善哉！如汝所說。” 
　　爾時，摩訶迦葉白佛言：“世尊，未曾有也，菩薩摩訶薩最尊第一。若菩薩摩訶薩修諸禪定，修禪定已，還入欲界教化眾生；雖行空、無相、無作用化眾生，令成聲聞、緣覺，以大慈悲，自終不離薩婆若心。世尊，菩薩摩訶薩所行方便不可思議，如是雖受色、聲、香、味、觸縛，而于其中無所愛著。世尊，我今以樂說辯才，說諸菩薩少分功德。” 
　　佛告迦葉：“恣汝所說。” 
　　“世尊，譬如大餓空澤，有大高墻至無色界。彼大餓空澤唯有一門，而此澤中多有眾生。去澤不遠有一大城，豐樂熾盛，端嚴凈妙。若有眾生入彼城中，無老病死。向城之道唯廣一尺，其路端直。彼澤眾中有一智人，聰利睿智，欻然起心，以大慈悲欲利益安樂一切眾生。此人即于空澤之中高聲唱言：‘諸人當知，去此不遠有一大城，豐樂熾盛，端嚴凈妙，多有天人所居止處。若有眾生入彼城中，無老病死，亦能說離老病死法。仁等可來，當共詣彼，我與諸人作大導師。’彼空澤中有下劣眾生，生希望心欲得求解，作如是言：‘若能令我住此澤中，我當受教。若欲令我出此澤者，則不能受。’有上眾生作如是言：‘我當共汝至所去處。’此空澤中薄福眾生，聞如是唱，聞已不信，不隨智人。世尊，爾時智人從空澤出，四向顧望見有一道，唯廣一尺迫迮狹小，其道左右有大深坑深百千肘。其智慧人于道左右以板椑之，其人于此匍匐而進不視左右，怨賊在后隨而怖之。其人爾時亦不顧后，其心勇銳不生怖畏，漸得過已遂見彼城；既見城已心無怖畏，入城之后無老病死，亦大利益無量眾生，為說離老病死之法。 
　　“世尊，大餓空澤者，是生死餓也。有大高墻至無色界者，是無明有愛也。而此澤中多有眾生者，是一切生死凡夫人也。向城之道唯廣一尺者，一支道也。彼澤眾中有智人者，是菩薩摩訶薩也。下劣眾生希望欲解，于澤不動者，是聲聞、緣覺也。有上眾生作如是言‘我當共汝至所去處’者，是余菩薩也。薄福眾生聞不信者，是一切邪見外道及其弟子也。大空澤中出者，是勤修一切智心者也。一尺迮道者，是法性門也。其道左右有大深坑深百千肘者，是聲聞、緣覺乘也。于道左右以板椑之者，智慧方便也。匍匐而進者，是菩薩以四攝法攝一切眾生也。怨賊在后而隨怖者，是魔及魔民，深起六十二見眾生，并輕謗菩薩者也。不顧后者，是忍辱波羅蜜專心具足也。不視左右者，是不贊聲聞、緣覺乘也。大城者，是一切智心也。漸得過已遂見彼城，既見城已心無怖畏者，是菩薩見佛及佛所行，一心敬佛智慧威德，善學般若波羅蜜，方便漸漸隨宜附近一切眾生，無有疑難也。入城無老病死者，是菩薩利益無量眾生，離老病死也。說法者，是如來應供正遍知也。世尊，我今敬禮一切菩薩。” 
　　說是語已，十千人天，發阿耨多羅三藐三菩提心。 
　　爾時，世尊贊摩訶迦葉言：“善哉！善哉！汝能勸發諸菩薩摩訶薩，汝能成就無量功德。菩薩摩訶薩，若業能自害及以害他，終不為之。若有言說，能自害害他亦所不為。” 
　　爾時，德增菩薩摩訶薩白佛言：“世尊，若業若言，能自害害他，一切菩薩所不為者。世尊，何故昔于迦葉佛時，行菩薩道余一生在，作大梵志名曰樹提，作如是言：‘菩提之道甚為難得，何有禿人能辦此事？我不欲見。’世尊爾時作如是言，有何等義？” 
　　佛告德增菩薩：“善男子，汝于如來、菩薩莫生疑也。何以故？佛及菩薩成就不可思議方便，佛及菩薩住種種方便而教化眾生。善男子，汝今諦聽！善思念之，有經名方便波羅蜜，今當為汝說之。爾時菩薩從燃燈佛來漸學方便，今亦當為汝少開示分別。善男子，菩薩摩訶薩見燃燈佛時，即得無生法忍，從是已來無有錯謬，戲笑失念無不定心，智慧不減。 
　　“善男子，菩薩摩訶薩如其本愿得無生忍，七日之后，便能得成阿耨多羅三藐三菩提；若欲百劫，亦能得成。菩薩摩訶薩為眾生故受一切有，隨所在處以智力故，隨其所求得畢所愿，而后乃成阿耨多羅三藐三菩提。善男子，菩薩摩訶薩以方便力，無量億劫住于世界，亦無憂愁為不厭離，是名菩薩摩訶薩行于方便。 
　　“復次，善男子，菩薩摩訶薩所有禪定，若聲聞入者，身心不動，心便自謂入涅槃已。若菩薩入者，身心精進無有懈怠，以四攝法攝取眾生，大慈悲故，以六波羅蜜教化眾生。是名菩薩摩訶薩行于方便。 
　　“復次，善男子，菩薩如其本愿處兜術天宮，能得阿耨多羅三藐三菩提，轉于法輪，非為不能。菩薩于兜術天上，如是思惟：‘閻浮提人不能至此兜術天上聽受法教，兜術天人能下閻浮提聽法。’是故菩薩舍兜術天，于閻浮提成阿耨多羅三藐三菩提。是名菩薩摩訶薩行于方便。 
　　“復次，善男子，菩薩如其本愿，從兜術天來不入母胎，亦能即成阿耨多羅三藐三菩提。若不入者，諸眾生或當生疑，作如是言：‘是菩薩從何處來？若天、若龍、若鬼神、若乾闥婆、若變化作？’如是疑已不能聽法，不能修行斷諸煩惱，是故菩薩摩訶薩非不入母胎，成阿耨多羅三藐三菩提。是名菩薩摩訶薩行于方便。善男子，勿謂菩薩實處母胎，生如是見。何以故？菩薩摩訶薩實不入母胎。所以者何？菩薩入無垢定，不起此定，從兜術天下，乃至坐于菩提樹下，兜術天人作如是念：‘菩薩命終已，更不還此。’菩薩是時在兜術天實自不動，而現入胎受于五欲。若生出家及以苦行，一切眾生以之為實，而于菩薩皆是變化。菩薩變化入胎，受欲現自娛樂，出家苦行，悉是菩薩變化所為。何以故？菩薩爾時所行清凈，更不入胎，久以厭離故。是名菩薩摩訶薩行于方便。 
　　“以何緣故，身似白象示入母胎？善男子，于此三千大千世界菩薩最尊，成就白凈法故，現似白象入于母胎，更無天、人、鬼、神能作如是入母胎者。是名菩薩摩訶薩行于方便。 
　　“以何緣故，菩薩處胎足滿十月，然后乃出？善男子，有余眾生，或生是心：‘若不滿十月，此童子身或不具足。’是故菩薩現處胎中滿足十月。從初入胎至滿十月，于其中間常有諸天，來在母邊禮敬圍繞。是時諸天見菩薩身，所處高樓純以七寶莊嚴，非天所有。見是瑞已，有二萬四千天子，發阿耨多羅三藐三菩提心。是名菩薩摩訶薩行于方便。 
　　“以何緣故，菩薩從右脅入胎？善男子，或有眾生作如是疑，謂菩薩從父母精和合而生。為斷彼疑，欲現化生故從脅入，既入脅已無有入處。而摩耶夫人，昔來未曾得也，如是身心快樂。是名菩薩摩訶薩行于方便。 
　　“以何緣故，菩薩空閑處生，非于家中及以城內？善男子，菩薩先來常樂空閑處，贊嘆空處，贊嘆山林閑靜之處，行于寂滅。菩薩若處家中生者，天、龍、鬼、神、乾闥婆等，不持華香、末香、涂香，諸天百千無量伎樂而來供養。時迦毗羅城所有人民，其心荒迷，放逸自高，不能供養菩薩。是故菩薩在空閑處生，不于城內及以家中。是名菩薩摩訶薩行于方便。 
　　“以何緣故，菩薩母仰攀絳賴叉樹枝而生菩薩？善男子，有情生疑，摩耶夫人生菩薩時，受諸苦惱如余女人；示彼眾生受快樂故，仰攀樹枝而生菩薩。是名菩薩摩訶薩行于方便。 
　　“以何緣故，菩薩以正念從右脅出，非余身分？善男子，菩薩凈行，于三千大千世界最尊最勝，不因女根住，不因女根出。是一生菩薩示現如是，非余梵行人。是故菩薩從右脅出，既出生已亦無出處；如前，后亦如是。是名菩薩摩訶薩行于方便。 
　　“以何緣故，菩薩初生時，釋提桓因以寶衣承取，非余天人？善男子，釋提桓因昔發此愿：‘菩薩若生，我當以寶衣承取。’以菩薩善根妙故，增益余天信敬供養。是名菩薩摩訶薩行于方便。 
　　“以何緣故，菩薩生時即行七步，非六非八？善男子，必定菩薩有大神力勤精進大丈夫相，欲示現眾生，余人不能如是示現。若以七步益余眾生者，菩薩行于六步；若以八步益余眾生者，則行七步。是故菩薩無人扶持，令行七步，非六非八。是名菩薩摩訶薩行于方便。 
　　“以何緣故，菩薩行七步已，唱如是言：‘我于世界中最尊最勝，離老病死。’善男子，爾時眾中釋梵諸天，及諸天子心懷憍慢，自言是世界中尊。彼諸天子傲慢自高，心無恭敬。爾時，菩薩作如是念：‘彼諸天子有是慢心，以慢心故長夜墮在三惡道中。’是故菩薩說如是言：‘我于世界最尊最勝，離老病死。’菩薩爾時唱如是言，其音遍聞三千大千世界，或有諸天，菩薩生時未來集者，聞此聲已皆悉來集。爾時，欲、色界天，合掌恭敬向菩薩禮，各相謂言：‘未曾有也。’是故菩薩行七步已，作真實言：‘我于世中最尊最勝，離老病死苦。’是名菩薩摩訶薩行于方便。 
　　“以何緣故，行七步已而便大笑？善男子，菩薩不為欲故笑，不為慢故笑，不為輕故笑。爾時，菩薩如是思惟：‘是諸眾生，如本有欲恚癡及諸煩惱，今亦如是。我本已勸，令發阿耨多羅三藐三菩提。我今已成，而彼眾生懈怠懶惰故，在生死苦惱海中未斷煩惱。如此眾生與我同時發菩提心，我今已成阿耨多羅三藐三菩提，而彼眾生懈怠懶惰故，在生死苦惱海中。是下劣眾生為利養故，不勤精進求一切智。是諸眾生今猶禮敬供養于我，我于爾時生大悲心，我今已滿所愿。’以是因緣菩薩大笑。是名菩薩摩訶薩行于方便。 
　　“以何緣故，菩薩生時身體清凈，先無垢穢，釋提桓因及梵天王洗浴菩薩？善男子，菩薩欲令釋梵諸天興供養故，亦以世法如初生嬰兒應洗浴故，是故菩薩雖身無垢，而令釋梵洗浴。是名菩薩摩訶薩行于方便。 
　　“以何緣故，菩薩在空閑處，時不即至道場而還入宮？善男子，欲令諸根具足故，示處宮殿五欲自娛，然后舍四天下而行出家；復為欲化余人令舍五欲，剃除須發，法服出家，故作是示現。是故菩薩復還入家，不于空閑之處即詣道場。是名菩薩摩訶薩行于方便。 
　　“以何緣故，菩薩適生七日，摩耶夫人尋便命終？善男子，此是摩耶夫人命根盡故，非菩薩咎也。菩薩先在兜術天時，以天眼觀摩耶夫人命根，滿十月已余有七日在。爾時，菩薩便從兜術天來。菩薩以方便知摩耶夫人命根欲盡，故來下生，非菩薩咎。是名菩薩摩訶薩行于方便。 
　　“以何緣故，菩薩善學書論、博弈、射御、軍策、計謀種種伎藝？善男子，學世法故。菩薩于三千大千世界中，無有一事而不知者。若偈、若辭辯、若應辯、若咒術、若戲笑、若歌舞作樂、若工巧，菩薩生時，已一切善知。是名菩薩摩訶薩行于方便。 
　　“以何緣故，菩薩納妃婇女眷屬？善男子，菩薩不以欲故。何以故？菩薩是離欲丈夫。爾時，菩薩若不示現妻婦男女者，眾生當謂菩薩非是男子。眾生若作是疑得無量罪，欲斷彼疑故，娶釋種女，示現有羅睺羅。若人謂羅睺羅是父母和合生者，莫造斯觀！而羅睺羅天上命終，來下入胎，非是父母和合故生。又羅睺羅有本愿故：‘若有一生補處菩薩，我當為作子。’瞿夷本于燃燈佛時，作如是言：‘從今已后愿為此梵志，乃至一生補處，常為我夫，我為其妻。’爾時，菩薩即受七枝優缽羅華已，作如是言：‘我雖不受，今當滿此善女人愿。’作是愿已，不離七華善根，是故菩薩納以為妃。復次，一生菩薩成就示現處于宮殿婇女之中，爾時菩薩成就妙色，諸天供養，成就出家。釋種女悉見如是眾事具足，其心專一作如是愿發菩提心：‘愿我具足如是眾事。’是故菩薩為令瞿夷發此心故，納以為妻。復次，有大心眾生處在居家，五欲、財寶、僮仆、眷屬，種種受已。菩薩為彼眾生，令舍居家五欲、財寶、僮仆、眷屬而行出家，故示是事。是故菩薩示處居家，五欲、財寶、僮仆、眷屬，舍而出家。眾生見已如是思惟：‘菩薩所受五欲最妙無上，尚能舍之出家，何況我等而不出家？’復次，菩薩所有妻婦男女，皆是本行菩薩道時，以諸善法所可化者。此諸眾生亦作是愿：‘若以此菩薩乃至一生，常當為作妻子眷屬。’亦欲增益如是諸人白凈法故，是故菩薩處妻子眷屬。復次，菩薩處宮殿者，為欲教化四萬二千婇女，令發阿耨多羅三藐三菩提心，亦令余人不墮惡道，是故菩薩處在宮殿、妻子、眷屬。復次，一切女人盡為欲火所燒，若見菩薩即離淫欲。復次，菩薩變作諸身，顏貌修短與本無異，彼諸女人與化菩薩共相娛樂，各各自謂與實菩薩共相娛樂。彼時菩薩常在禪定修安樂行，如化菩薩受于五欲無有欲想；真實菩薩亦復如是，從燃燈佛來，乃至一生已離淫欲。是名菩薩摩訶薩行于方便。車匿、揵陟本愿亦復如是。 
　　“以何緣故，菩薩在閻浮提樹下思惟？善男子，為欲教化七億諸天故。復次，菩薩欲令父母知菩薩必定剃除須發，法服出家。復次，菩薩欲示現增益智慧，閻浮樹隨蔭菩薩，欲令眾生增益善根故，是故菩薩在閻浮樹下坐禪思惟。是名菩薩摩訶薩行于方便。 
　　“以何緣故，菩薩不以五欲自樂而出城游觀？善男子，欲示現見老病死人故，令諸眷屬知菩薩畏老病死故出家學道，非為貢高損減眷屬故出家，欲利益眷屬故出家，菩薩見在家過患，是故出家。而此菩薩為示一切眾生老病死苦，是故菩薩不樂五欲出城游觀。是名菩薩摩訶薩行于方便。 
　　“以何緣故，菩薩夜半出家？善男子，欲示現利益眾生善根，菩薩隨所住處增益眾生善根。善男子，亦為白凈法故舍離五欲，不告眷屬而便出家，離諸歡樂終不離于白凈之法，是故菩薩夜半出家。是名菩薩摩訶薩行于方便。 
　　“以何緣故，菩薩以睡眠覆蓋宮人伎女，然后出家？善男子，欲令出家之過悉在諸天故，有眷屬諸親或見菩薩出家，便生瞋憤之心。若菩薩如是思惟：‘是人有惡心于我，便當長夜受苦墮三惡道。’彼眷屬諸親作如是知，此是諸天以睡眠覆故，開門引道升空而去，非菩薩過也。爾時，諸人增益信心，于諸天所生不信心。是故菩薩見如是過，以睡眠覆蓋宮人伎女，然后出家。是名菩薩摩訶薩行于方便。 
　　“以何緣故，菩薩遣車匿、白馬，及寶衣、瓔珞而送還家？善男子，欲令眷屬知菩薩不貪在家名衣上服及諸寶瓔。復次，菩薩如是觀：‘我今作如是學，亦令諸人學我，舍諸所有，于佛法出家。’諸人如是學已，遠離一切所愛之物，持四圣種行；唯不聽父母不放而得出家。是名菩薩摩訶薩行于方便。 
　　“以何緣故，菩薩以刀自下其發？善男子，于三千大千世界中，無有天、龍、鬼、神、乾闥婆、人非人能當近菩薩威德者，何況能與剃發？復次，菩薩示現欲令眾生深信菩薩欲出家故，自持刀下發。復次，菩薩為凈飯王故。爾時，凈飯王生于惡心，自恃豪族傲慢而言：‘誰剃我子發，我當誅戮！’爾時，凈飯王聞菩薩自持刀下發，王聞是已惡心即滅。是名菩薩摩訶薩行于方便。 
　　“善男子，汝今善聽，以何緣故，菩薩苦行六年？善男子，非是菩薩宿業余報受此苦也，欲令眾生于一切惡業報中能生患心歸向菩薩。復次，善男子，昔迦葉佛時，菩薩爾時作如是言：‘我不欲見此禿頭道人！何有禿人能得菩提？菩提之道甚深難得。’如此之輩亦是菩薩示行方便，此所說者當知其義。 
　　“以何緣故，菩薩作是粗惡之言？善男子，爾時迦葉佛出于世時，有婆羅門子名曰樹提，有親友五人皆是大婆羅門子，先學大乘。彼時五人久來親近惡知識故，失菩提心。善男子，彼時五人于迦葉佛時，奉事外道，不信佛法；解外道語，不解佛語；解外道法，不解佛法。彼時五人事外道師，彼師自言：‘我是佛世尊，是一切智，我亦有菩提道。’爾時，樹提梵志行于方便，欲誘引五人還成寶器故，欲轉彼五人外道邪心，以方便故至瓦師所，作如是言：‘我今欲見禿頭道人！何有禿人能得菩提？菩提之道甚深難得。’善男子，說是語已復經少時，樹提梵志與彼五人在一屏處。爾時，瓦師便至其所；至其所已，即向樹提梵志，贊迦葉佛如來應正遍知，復向樹提作如是言：‘汝可與我共至佛所。’善男子，爾時樹提梵志如是思惟：‘此五人者善根未熟。若我當贊迦葉佛，非外道師者，而此五人心當生疑，若至佛所，無有是處。’爾時，樹提自護本愿故，般若波羅蜜報行方便故，作如是言：‘我不欲見此禿頭道人！何有禿人能得菩提？菩提之道甚深難得。’云何般若波羅蜜報菩薩行？般若波羅蜜，無有菩提想，無有佛想，爾時不見佛，不見菩提，亦不于內見菩提，亦不于外見菩提，亦不于內外見菩提，如是悉知菩提空無有法。爾時，樹提知一切法無所有故行于方便，作如是言：‘我不欲見禿頭道人！何有禿人能得菩提？菩提之道甚深難得。’ 
　　“善男子，復于異時，樹提梵志與彼五人至河水邊。爾時，瓦師承佛神力，為化五人故復至其所，向樹提梵志作如是言：‘汝可共我至于佛所，禮拜供養恭敬，尊重贊嘆。諸佛世尊出世甚難！’彼樹提梵志，聞瓦師嘆故不肯去。彼時，瓦師尋前以手捉梵志發，強牽將去向于佛所。彼時五人傾心隨逐，樹提梵志遂至佛所。時國常法，若捉他發，設其告官，捉者應死。爾時五人生邪見，見樹提梵志，他捉其發，心傾隨逐：‘彼如來法有何功德，乃令瓦師不計死罪，捉樹提發將至佛所，禮拜供養恭敬，尊重贊嘆？’爾時，五人其心傾向至迦葉佛所，既得見佛，本愿還發，生信敬心；生信敬心已，即于佛前呵責樹提：‘如是，世尊，有如是威德，如本聞已，何得心不信敬？’善男子，爾時五人見迦葉佛威德，又聞辯才，還發阿耨多羅三藐三菩提心。爾時，迦葉佛見五人已得專心，為說菩薩藏不退轉輪陀羅尼金剛句，無生法忍次第而說。爾時，五人即得無生法忍。 
　　“善男子，我今已得具足佛智。彼時樹提梵志，若當贊嘆迦葉佛，不贊外道師，若彼五人到佛所者，無有是處，況生信敬心耶？善男子，樹提梵志為化五人學菩薩乘，故以般若波羅蜜果報行于方便，作如是言：‘我不欲見禿頭道人！何有禿人能得菩提？菩提之道甚深難得。’善男子，不退菩薩于佛無疑，于菩提無疑，于佛法無疑。是名菩薩摩訶薩行于方便。 
　　“復次，菩薩為教化五人及自示業報，以業障故六年苦行。非如余眾生不知不見持戒沙門、婆羅門故，說如是惡言，若知若不知，若解若不解，彼諸眾生長夜受諸苦惱，不得利益，墮三惡道。為彼眾生自現作業亦現受報，是故如來現受是報。菩薩無有一切障礙業報，以有眾生誹謗持戒沙門、婆羅門，憂惱覆心不得解脫，不得道果；為除眾生憂惱心故，現受如是業報。彼諸眾生作如是念：‘一生菩薩誹謗迦葉佛，而彼菩薩尚得解脫，況我不知而作惡言！是故我今當自悔過，一切惡業更不得作。’復次，善男子，為調伏諸外道故六年苦行，非實業障礙。何以故？世間沙門、婆羅門，日食一麻一米，謂得清凈解脫。菩薩為調伏彼故，示現日食一麻一米。菩薩若食粗澀，尚不能得圣道，何況清凈解脫？是故菩薩作如是言：‘我不欲見禿頭道人！何有禿人能得菩提？菩提之道甚深難得。’是故菩薩以此緣故現六年苦行，為調伏五十二百千粗行諸天，及外道神仙、粗行菩薩。是名菩薩摩訶薩行于方便。  
大寶積經卷第一百八 東晉天竺居士竺難提譯 
大乘方便會第三十八之三  
　　“以何緣故，菩薩食已得氣力充足至菩提樹，不以羸瘦至菩提樹？善男子，菩薩能不飲食身體羸異，成阿耨多羅三藐三菩提，況食麻米耶？爾時，菩薩為愍當來眾生故，食此上妙食。何以故？眾生善根未熟，不啖飲食而欲求道，彼諸眾生饑渴苦故，不能得智慧。若安樂行，能得智慧，照明諸法，非苦行也。是故菩薩示眾生行安樂行而得智慧，亦愍當來眾生故，欲令眾生效我食此妙食，是故食修舍佉尼食已，成三十七助菩提法，得阿耨多羅三藐三菩提；施食女人亦成就助菩提法。復次，菩薩在一禪中生歡喜心，于百千劫不食能住。是名菩薩摩訶薩行于方便。 
　　“以何緣故，菩薩從吉安天子求草敷座？善男子，過去諸佛敷解脫坐，不以綩綖妙物，亦欲成就吉安天子助菩提法。爾時，吉安與菩薩草已，發阿耨多羅三藐三菩提心：‘善男子，今我當與受記。’彼吉安天子，于未來世當得成佛，號曰無垢如來應正遍知。是名菩薩摩訶薩行于方便。 
　　“以何緣故，菩薩坐菩提樹下，使惡魔波旬至菩提樹下，不欲令菩薩即成阿耨多羅三藐三菩提？善男子，魔本不能至菩提樹下，若我不召而能來此者，無有是處。善男子，爾時菩薩坐菩提樹下如是思惟：‘于四天下誰為最尊第一？此四天下今為屬誰？’菩薩即知惡魔波旬欲界最尊，‘今我與魔共斗，魔若不如，一切欲界所有眾生悉皆不如。爾時，當有諸天大眾和合而來到菩提樹下，到已必生信心。魔眾、天眾、諸龍鬼神、乾闥婆、阿修羅、迦樓羅、緊那羅、摩睺羅伽，如是一切眾來繞菩提樹。彼諸眾等見菩薩師子游戲，見已或發阿耨多羅三藐三菩提心，或發菩薩心，或生信心，彼人乃至見菩薩因緣故盡得解脫。’善男子，菩薩如是思惟已，放眉間白毫相光，能令波旬宮殿黑闇。爾時，三千大千世界以光明照故普令大明，此光明中出如是聲：‘彼釋種子出家學道，今當成阿耨多羅三藐三菩提，過魔境界，勝出魔眾，減損當來一切魔眾。今彼菩薩與魔共戰。’善男子，爾時波旬聞是聲已，心大憂愁如箭入心。時，魔波旬嚴四種兵，滿三十六由旬，一切皆來圍菩提樹，欲為菩薩作大留難。爾時，菩薩住大慈悲及大智慧，以智慧執金色之手而以拍地，拍已一切魔眾尋時散壞；魔眾壞已，八萬四千億天、龍、鬼、神、乾闥婆、阿修羅、迦樓羅、緊那羅、摩睺羅伽、拘槃荼等，如是大眾見菩薩威德身體微妙，容顏端嚴，威力勇健，發阿耨多羅三藐三菩提心。是名菩薩摩訶薩行于方便。 
　　“以何緣故，如來于七日七夜，不舍結跏趺坐，仰觀菩提樹，目不暫眴？善男子，爾時有色界天行寂滅行，彼諸天等，見如來結跏趺坐，心生歡喜；生歡喜已，如是思惟：‘今我當求沙門瞿曇，心何所依？’彼諸天人于七日七夜作是求已，不得如來一念依處。彼時諸天倍增喜悅，有三萬二千天子，發阿耨多羅三藐三菩提心，作如是愿：‘我等于未來世，當得如是寂滅之行，仰觀菩提樹。’是故如來得成道已，于七日七夜結跏趺坐，仰觀菩提樹，目不暫眴。是名如來方便。 
　　“以何緣故，如來本行菩薩道時，修無量阿僧祇行，愿諸一切眾生與解脫樂，何以方待梵王請，然后說法？善男子，如來有如是知，多有天人歸依梵王，尊重梵王，彼諸眾生作如是知：‘梵天王化生我等，世界最尊。若除梵王，更無有能造世界者。’善男子，爾時如來如是知已：‘今我等待梵王勸請。若彼梵王一傾首者，諸可歸依梵王眾生悉皆歸依，當相謂言：梵王勸請如來說法，非為不請。’善男子，如來有大威德故，梵王來至我所，勸請說法轉于法輪。善男子，若我不以神力令梵王請者，然彼梵王先無有心能來請佛。善男子，由諸眾生依梵王故，欲令眾生離于梵王，待其勸請，以梵王為證故。善男子，爾時梵王勸請如來轉于法輪，彼時六十八百千梵天，發阿耨多羅三藐三菩提心，作如是言：‘此真是佛，于眾生中最尊最勝。’作如是愿言：‘我來世得成就如是智慧威德。’是名如來方便。 
　　“善男子，我先于說示現眾生十業因緣，或是菩薩，或是如來，于此十中示現方便，唯有智者能知是義。善男子，不應生念，謂菩薩當有微細之罪。若菩薩成就如是微細不善之法坐于道場，成阿耨多羅三藐三菩提者，無有是處。何以故？善男子，如來成就一切善法，斷一切不善法，無有生死業報習氣。若有遺余不斷滅者，無有是處，何況有障礙業報？善男子，若有眾生謂無業報，不信業報，為是眾生示現業報因緣，如來實無業報，我是法王尚受業報，況余眾生而不受耶？為彼眾生作如是示現，是故如來自現業緣。善男子，如來無有一切業障。譬如書師，善學書論教諸幼童，隨諸幼童贊諸書章，非是書師于諸書章有障礙也。書師作如是念：‘彼諸幼童當隨我學。’善男子，彼書師非為不達故，作如是唱。善男子，如來亦復如是，于一切法善學已，如是說，如是示，為余眾生令行業清凈故。善男子，譬如大藥師，善能療治一切諸病，自無有病，見諸病人，而于其前自服苦藥；諸病人見是藥師服苦藥已，然后效服，各得除病。善男子，如來亦復如是，自除一切煩惱病已，于一切法無有障礙，能示現一切法，以是不善業故，得如是報，現如是緣，欲令眾生除一切身口意業障，行于凈行。善男子，譬如長者子、若居士子，父母愛念，與其乳母。時此乳母無有病痛，為嬰兒故自服苦藥，欲令乳得清凈。善男子，如來亦復如是，是一切世界之父，為教化不知業報眾生故，如來無病而為眾生示現作病，以是業故得如是報，以此業故得如是報；眾生聞已心生驚畏，除諸惡業，不作惡緣。” 
　　佛復告智勝菩薩：“善男子，乃往過去世遇燃燈佛，時有五百賈人，為求珍寶入于大海。善男子，時賈人中有一惡人，多懷奸偽，常行惡業，初無悔心，善知兵法，恒為寇賊，奪他財物以為產業。狀如賈人共諸賈人同載一船，時彼惡人如是思惟：‘此諸賈人大得珍寶，我今當殺此諸賈人，取其珍寶還閻浮提。’如是思惟已欲殺諸人。善男子，爾時有人名曰大悲，于彼眾中作大導師。時彼導師于夜夢中，見海鬼神來作是言：‘汝此眾中有一惡人，如是相貌，恒為寇賊劫他財物。彼人今生如是惡心：“我當殺此五百人已，取其財物還閻浮提。”若此惡人得遂本心殺五百人者，作大惡逆業。何以故？此五百人，皆是向阿耨多羅三藐三菩提不退轉菩薩。若此惡人殺諸菩薩，以此業緣障礙罪故，一一菩薩從初發心，乃至成阿耨多羅三藐三菩提，爾時惡人于其中間常在地獄。汝為導師可作方便，令彼惡人不墮地獄，彼五百菩薩亦復可得全其身命。’善男子，爾時大悲導師如是思惟：‘作何方便，令彼惡人不墮地獄，五百菩薩全其身命？’作如是思惟已，乃不向一人說是事也。爾時待風余有七日，當還閻浮提；七日過已，如是思惟：‘更無方便，唯有除此一惡人者，爾乃可令此五百人得全身命。’復作是念：‘若我向余人說，此五百人當生惡心；生惡心已殺此惡人，彼諸人等當墮惡道。’善男子，大悲導師如是思惟：‘我今當自殺之！我以殺此人故，雖百千劫墮惡道中受地獄苦，我能忍之。不令惡人害五百菩薩，作此惡緣受地獄苦。’善男子，爾時大悲導師生哀愍心作是方便：‘吾護五百人故害此惡人。’是時導師，即以[矛+贊]矛刺殺惡人，令諸賈人安隱得還至閻浮提。善男子，汝勿有疑，爾時導師，則我身是也；五百賈人，此賢劫中五百菩薩是也，當于此劫中成阿耨多羅三藐三菩提。善男子，我于爾時行方便大悲故，即得超越百千劫生死之難。時彼惡人命終之后，生善道天上。善男子，汝今當知，勿謂菩薩有如是障礙業報，而得超越百千劫生死之難，即時是菩薩方便力也。 
　　“善男子，如來為一切眾生故，而作是方便，示現佉違羅刺。善男子，爾時佉違羅刺刺如來足。善男子，佛神力故令刺入足。何以故？如來金剛之身無能壞者。善男子，昔舍衛城中有二十人，皆是最后邊身。彼二十人更有怨家二十人，各各思惟：‘我當為作親友，而至其舍奪其命根。’不向人說。善男子，彼時二十最后身者，及二十怨家人，以佛神力故共至佛所。善男子，如來爾時為調伏是四十人故，于大眾中，告大目揵連言：‘今此地中出佉違羅刺，欲刺吾右足。’未至足之間，此佉違羅刺即從地出長一肘。當出之時，目連白佛言：‘世尊，我今當取此刺擲著他方世界。’佛告目連：‘非汝所能！此佉違羅刺今在此地，汝不能拔。’爾時，目連以大神力前拔此刺，于時三千大千世界皆大震動，一切世界隨刺而舉，不能動刺乃至一毛。善男子，爾時如來以神通力上四天王，彼佉違羅刺亦隨佛去。爾時，如來復至三十三天、夜摩天、兜術天、化樂天、他化自在天，刺亦隨去，乃至梵天亦復如是。爾時，如來從梵天還至閻浮提舍衛城中本所坐處，刺亦逐還至此地中豎向如來。爾時，如來即以右手捉佉違羅刺，左手安地右腳踏之。爾時，三千大千世界皆大震動。時，尊者阿難即從坐起，偏袒右肩，為佛作禮，合掌向佛，而作是言：‘世尊，往昔作何等業得如是報？’佛告阿難：‘我過去世入大海中，持[矛+贊]刺人斷其命根。阿難，以此業緣得如是報。’善男子，我說是業緣已，彼時二十怨賊欲害二十人者，作是思惟：‘如來法王尚得如是惡業之報，況我等輩不受此報？’是二十人即從座起，頭面禮佛，作如是言：‘我等今日向佛悔過，不敢覆藏。世尊，我先惡心欲害彼人，今重悔過，不敢覆藏。’爾時，世尊為彼人故，說作業緣及盡業緣。時二十人聞是法已即得正解，及四萬人亦得正解。是故如來示佉違羅刺刺足，是名如來方便。 
　　“以何緣故，如來先無諸病，而從耆域藥王，索優缽羅華嗅之令下？善男子，爾時如來制解脫戒未久，時有五百比丘，是最后身，常在余諸林中修道。彼諸比丘得如是病，陳故之藥所不能治。彼諸比丘敬慎佛戒，不求余藥，不服余藥。善男子，爾時如來如是思惟：‘作何方便聽服余藥？若我聽者，彼諸比丘當求余藥，當服余藥。何以故？若如來不聽者，后諸人輩當犯圣法。’是以如來行方便故，從耆域藥師，求優缽羅華嗅之令下。時凈居天即至彼比丘眾中，作如是言：‘大德，可求余藥，莫守病而死。’比丘答言：‘我等不敢違世尊教！我等不得自在！我等寧死不違佛教！我等不求盈長好藥！’如是說已，凈居天子語諸比丘言：‘大德，如來法王求余好藥，舍陳故藥。諸大德可求余藥。’諸比丘聞語已，除去疑心更求余藥，更服余藥然后除病，除病已不過七日證阿羅漢果。善男子，若如來不求余藥，彼諸比丘亦不求余藥；若不求余藥，能除諸病及斷諸結，證于阿羅漢果者，無有是處。是名如來方便。 
　　“以何緣故，如來入城乞食，空缽而出？善男子，如來無有業障。爾時，如來矜愍護念當來比丘，或有比丘入于城邑聚落乞食，自無福德，乞食不得。彼比丘當作是念：‘如來世尊功德成就，入城乞食，空缽而出，何況我等善根微薄！我等不應以乞食不得而生憂惱熱。’是故如來示現入城乞食，空缽而出。善男子，汝若謂惡魔波旬能覆蔽城中長者婆羅門心故，乃至不與一摶食者。善男子，莫作斯觀！何以故？惡魔波旬不能斷絕如來食也。爾時，佛神力故，令惡魔波旬覆蔽彼城中人，非是惡魔力之所能。我于爾時都無業障，為化彼眾生故，示現空缽而出。爾時，我及比丘僧不得食已，一切魔天及諸余天，作如是念：‘佛及眾僧不得食已，頗有憂耶？’即于其夜見佛及僧，乃至無有一念憂惱，心亦不高亦復不下；如前，后亦如是。善男子，爾時有七千天子，傾向如來生信敬心，我于是時即為說法，于一切法得法眼凈。善男子，彼時婆羅門長者，其后不久，又聞世尊有大威德，生渴仰心即至佛所，頭面作禮，向佛悔過。彼時如來即為其說四圣諦法，一說法時有二萬人，于一切法中得法眼凈。是故如來，入城乞食，空缽而出。是名如來方便。 
　　“以何緣故，旃遮婆羅門女，以木桿系腹誹謗如來，而作是言：‘由沙門瞿曇令我妊身，應當與我衣被飲食’？善男子，如來于此事中都無業障。若有業障，我能擲此旃遮婆羅門女，置恒河沙世界之外。如來以方便故現此業障，為化不知解眾生故。何以故？當來之世有諸比丘，于我法中出家學道，爾時或為他人所謗，以是緣故心生慚愧，或不樂佛法舍戒還俗。彼諸比丘，若被謗已，當念如來：‘如來成就一切善法，具大威德，尚被誹謗，而況我等不被誹謗？’思念是已則除慚愧，除慚愧已，當得修習凈妙梵行。善男子，旃遮婆羅門女，常為惡業所覆故性多不信，今此女身于佛法中不得調伏，常為惡業之所覆蔽，乃至夢中亦生誹謗，覺已心喜，此女人中命終當墮地獄。善男子，我能以余方便，除此女人諸不善業，令度生死能為作救。善男子，或時如來不救余人。何以故？如來于一切眾生無有偏心。是名如來方便。 
　　“以何緣故，諸婆羅門殺婆羅門女孫陀利，埋祇洹園塹中？善男子，如來是時知有是事，舍而不說。如來成就一切智心無有障礙，能以神力，可令此刀不入女身。我于爾時知孫陀利女命根將盡，必為他殺，以此方便令諸外道，不善彰露墮不如處。如此諸事唯佛知之，安住是事，令多眾生生清凈心，增益善根。爾時，如來七日不入舍衛大城，不入城已，爾時調伏六十億天；過七日已，諸天世人集會共來至于我所，爾時如來為四眾說法；聞說法已，有八萬四千人，于諸法中得法眼凈。是名如來方便。 
　　“以何緣故，如來及僧，在于婆羅門毗蘭若聚落，三月之中食馬麥耶？善男子，我于昔時知此婆羅門，必舍初始請佛僧心，不給飲食，而故往受請。何以故？為彼五百馬故。此五百馬于先世中，已學菩薩乘，已曾供養過去諸佛，近惡知識作惡業緣，惡業緣故墮畜生中。五百馬中有一大馬，名曰日藏，是大菩薩。是日藏菩薩，于過去世在人道中，已曾勸是五百小馬發菩提心，為欲度此五百馬故現生馬中。由大馬威德故，令五百馬自識宿命，本所失心而令還得。善男子，我愍彼五百菩薩墮馬中者，欲令得脫離于畜生，是故如來知故受請。善男子，是時五百馬減所食麥，半持施僧，大馬半分奉施如來。爾時大馬為五百馬，以馬音聲而為說法，亦教悔過：‘今當禮佛及比丘僧。’說此事已，復作是言：‘汝等當以所食半分供養于僧。’爾時五百馬悔過已，于佛及僧生凈信心。過三月已，其后不久，是五百馬命終生于兜術天上。彼五百天子，即從天來至于佛所供養如來。爾時如來即為說法，聞說法已，必定得成阿耨多羅三藐三菩提。彼時五百馬子，善調伏其心，于將來世得辟支佛。彼日藏大馬，于當來世供養無量諸佛，得成助菩提法，然后作佛，號曰善調如來應供正遍知。善男子，無有世中上妙美味而如來不得。善男子，如來雖食草木、土塊、瓦礫，三千大千世界中，無如是味似如來所食草木、土塊、瓦礫味者。何以故？善男子，如來大人得味中上味相，若如來以最粗食著口中已，其所得味勝天妙食。善男子，以是故知如來所食最是勝妙。善男子，爾時阿難心生憂惱：‘轉輪圣王種出家學道，如下賤人食此馬麥。’我于爾時見阿難心，見阿難心已，即與阿難一粒麥，語阿難言：‘汝嘗此麥味為何如？’阿難嘗已生希有心，白佛言：‘世尊，我生王家，長大王家，未曾得如是之味。’阿難食此麥已，七日七夜更不飲食，無饑渴想。善男子，是故當知，是如來方便，非是業障。善男子，有沙門、婆羅門持戒如我，受他請已，而知請主荒迷不能供給，或不肯住。以是緣故，如來已所許處現必就請，及欲示現業報緣故。善男子，當知如來常法，雖受他請不得供給，不令請主墮于惡道。善男子，若彼五百比丘共如來夏安居食馬麥者，有四百比丘多見凈故生貪欲心。彼諸比丘若食細食增益欲心，若食粗食心則不為貪欲所覆。彼諸比丘過三月已，離淫欲心證阿羅漢果。善男子，為調伏五百比丘，度五百菩薩故，如來以方便力，受三月食馬麥，非是業報。是名如來方便。 
　　“以何緣故，如來十五日說戒時，告長老迦葉：‘我今背痛，汝今說七覺支法’？善男子，爾時有八千天子，以聲聞法而自調伏，在彼眾中和合共坐。善男子，彼諸天子于過去世，是大迦葉所教化者，于佛法僧而不放逸。彼諸天子，數聞迦葉比丘說七覺法。善男子，此諸天子，除迦葉比丘，若百千諸佛為其說法，不能令解。爾時，迦葉為諸天子廣說七覺法；諸天子從迦葉比丘，聞七覺法已得法眼凈。善男子，若有眾生病苦纏身，不能得至于說法之處聽法恭敬。彼諸人等當作是念：‘佛是法王，尚聽七覺法而得除病，何況我等不往聽法，不恭敬法？’善男子，為調伏諸天除人苦患故，又示現敬重于法，是故如來作如是言：‘迦葉，我今背痛，汝當說七覺法。何以故？尊重法故。’如來無有粗重四大之身，何況有病？是名如來方便。 
　　“以何緣故，釋種破時，如來自言我頭痛耶？善男子，或有眾生作如是言：‘世尊不能利益親族，亦不矜愍，不欲安隱而出家已，種族意斷不欲救護。’是諸眾生以不知故作如是言。善男子，如來于諸苦本已到其邊，如來知是眾生心所念故，坐舍耶樹下自言頭痛。善男子，吾于爾時尋向阿難說我頭痛，時有斷見三千天子，復有無量好殺生者，皆共集會。為彼斷見天子及好殺者，示現業障故作是言：‘吾以眼見他殺生心隨喜故，今得頭痛。’說是法已，七千人天皆得調伏。是名如來方便。 
　　“以何緣故，頗羅墮婆羅門以五百種罵詈佛，如來聞已能忍？善男子，如來能以神力，擲此婆羅門置余世界；亦能以神力，令婆羅門乃至不能出于一言罵詈之聲。善男子，時彼眾中多有人天，見如來能忍，惡罵不說不答，生于舍身等心、利益心、堪忍心，前如后，后如前。爾時，有四千人發阿耨多羅三藐三菩提心，如來見如是義。又頗羅墮婆羅門以五百種惡罵已，見佛世尊生于舍心。善男子，是婆羅門，見如是已生信敬心，歸依佛法僧，種解脫根。是名如來方便。 
　　“善男子，提婆達多與菩薩，世世共生一處，此輩亦是菩薩方便。何以故？我因提婆達多故，具滿六波羅蜜，亦多利益無量眾生。云何知爾？善男子，爾時眾生快樂，不知行施，不知受者，菩薩爾時欲教行布施。是時，提婆達多起嫉妒心，至菩薩所，求國城、妻子及頭目手足。爾時，菩薩歡喜施與。時有無量眾生見菩薩施，心生歡喜信解布施，作如是言：‘如菩薩施，我亦如是，行于布施愿成菩薩。’善男子，提婆達多或見菩薩持戒清凈知已，欲破菩薩所持之戒，爾時菩薩不毀凈戒。時有無量眾生，見菩薩持戒，亦效持戒。菩薩持戒，或為他人輕毀惡罵不生惡心，爾時具足羼提波羅蜜。有無量眾生，見菩薩以忍調心，亦效菩薩行于忍辱。善男子，當知提婆達多，大利益菩薩。善男子，如今提婆達多，放大醉象欲害如來，亦于耆阇崛山推下大石，俱是如來方便示現，非業報罪。何以故？由此方便利益無量眾生。 
　　“善男子，如來總說十業因緣，皆是如來方便示現，非是業報。何以故？眾生不知業因所得果報，為眾生故，如來示現如是業報：此業作已得如是報，彼業作已得如是報，作如是業得如是報。眾生聞已，作如是業，離如是業，離不善業，修習善業。善男子，今說方便已，示現方便已，此諸方便堅持秘藏，不應為下劣之人、薄善根者說。何以故？此經非聲聞、辟支佛之所行處，況下劣凡夫能信解耶？何以故？此人不能學諸方便。所以者何？此方便經非其所用故，非余瓦器所能受持。唯有菩薩，于此方便法能說能學。善男子，譬如夜闇燃大明燈，得見室中一切所有。善男子，菩薩聞如是諸方便已，即見一切菩薩所行之道，于此法中我所應學。于一切如來行及菩薩行，已到彼岸、善行菩薩道者不以為難。善男子，我今當說，欲得菩提道諸善法者，所謂善男子、善女人，聞過百千由旬，有說此方便經處，當往彼聽。何以故？若菩薩聞此方便經已得光明行，一切法中除疑悔心。” 
　　爾時，四眾及諸人天成寶器者，說此經時悉聞悉知。非寶器者，雖在此會不聞不知，于此經中耳尚不聞，況能口說？非寶器故，是以如來說是法時不聞不知，不蒙佛神力故。說此經已，七萬二千人發阿耨多羅三藐三菩提心。 
　　爾時，尊者阿難白佛言：“世尊，當何名此經？云何奉持？” 
　　佛告阿難：“是經名為《方便波羅蜜》，亦名《轉方便品》，亦名說《方便調伏》，如是奉持。” 
　　佛說是已，智勝菩薩心生歡喜，及學聲聞、辟支佛乘，學菩薩乘，比丘、比丘尼、優婆塞、優婆夷，并諸天、龍、鬼、神、乾闥婆、阿修羅、迦樓羅、緊那羅、摩睺羅伽、人非人等，聞說是已，贊言：“善哉！善哉！”今說大乘方便經竟。  
大寶積經卷第一百九 隋北天竺三藏阇那崛多譯 
賢護長者會第三十九之一  
　　如是我聞：一時，佛在王舍大城，住迦蘭陀長者竹園，與諸比丘眾千二百五十人俱，所作已辦，不受后有，長老舍利弗為眾之首。時，諸比丘圍繞世尊欲聽受法，身心調順，無有睡眠。當于爾時，如來世尊面貌容色，猶如初日開敷蓮華，端嚴顯耀，微笑熙怡。爾時，彼諸比丘等作如是念：“今婆伽婆，欲宣說何等法門，面相乃然如是光顯？” 
　　當于彼時，有一最大巨富商主長者之子，名跋陀羅波梨，與其一千眷屬圍繞，威力欲以震動大地，安詳徐步向世尊前。爾時，賢護長者之子，宿福因緣受天果報，身體柔軟，猶如初出新嫩華枝，詣于佛所；到佛所已，觀見如來最勝最妙容色，寂靜澄定功德藏身，猶如金樹光耀顯赫遍滿竹林。是時，賢護即于佛所生凈信心，合十指掌，作如是念：“于世間中得大名聞，此不虛說！謂言薩婆若、多陀阿伽度、阿羅呵、三藐三佛陀者，斯真實也。”爾時，賢護即便低頭，頂禮佛足，兩膝著地，一心舉頭，諦視世尊，目未曾瞬。如是瞻仰如來之時，其身儼然不傾不動。 
　　爾時，世尊見跋陀羅波梨長者，內心如是生渴仰已，如來即更身放妙光。而彼光明出照之時，其跋陀羅波梨長者，即得無畏，從地而起，繞佛三匝，復更頂禮佛世尊足，禮已長跪而白佛言：“唯愿世尊哀愍于我，唯愿世尊教示于我。大圣世尊，我于佛邊信心未久。是故，世尊，但當為我隨逐現事說一法門。我今渴仰欲聞諸法，以生死中煩惱所逼，多有疑惑，心恒分別。以是義故，唯愿世尊慈悲憐愍，為我說法，令我決疑。大圣世尊，我無正知故有迷惑，不知出離生老病死煩惱海津。唯大圣尊是一切智，世間希有猶如意珠，能與一切眾生諸樂令成就故。又復世尊猶如父母，為令一切諸眾生等得善果報，即是根本。” 
　　爾時，世尊告跋陀羅波梨長者，作如是言：“跋陀羅波梨，若有疑者，今恣汝問，我當為汝分別解說。” 
　　爾時，跋陀羅波梨長者，蒙佛印可，內懷歡喜，欲問心疑，即便起立，卻住一面；住一面已，其身威光圓滿具足。爾時，長老阿難比丘，既見彼已，即白佛言：“希有世尊！此長者子跋陀羅波梨，身光德力勝諸王威，殊妙絕群，端正可愛，于世間內獨無有雙。” 
　　爾時，世尊告阿難言：“長老阿難，汝今欲聞此跋陀羅波梨長者家中所有眾樂事乎？乃至具足說其受于快樂果報，雖復忉利帝釋天王猶不能及，況復人間？此閻浮提能得及者，無有是處。唯除一人長者童子，名蘇摩浮帝。” 
　　爾時，阿難即白佛言：“唯然！世尊，此跋陀羅婆梨長者家宅之中有何殊勝，世尊乃爾稱譽？” 
　　爾時，佛告長老阿難：“汝當至心，諦聽！諦受！是長者子所有資財善根廣大，我今為汝次第宣說。阿難，是長者子，凡有六萬最大商主恒隨其后。彼諸商主，各有無量奇異財寶種種富饒。其跋陀羅波梨家內，恒常鋪設六萬上妙六合床榻，雜色被褥以覆其上。復以真緋雜色繒彩用為倚枕，持來兩邊雜色妙衣憍奢耶等，一一之處皆有四具。又火浣布及以粗纻，諸是四方土地所出種種衣服眾雜異物，皆悉具足莊嚴其家。彼之衣裳悉皆柔軟，猶如手掌清潔光潤。其宅處處周遍皆懸真珠瓔珞，以為校飾。復有六萬婇女，端正殊絕，身體柔軟細滑；閑於戲笑，善巧語言，姿態艷美承接人意，瞋恚見之自然歡喜，憂戚遇者便生欣慰；調謔音詞，開心悅目，并皆孝順；瞻仰己夫，婦禮具足，于余男子遠離欲心；或復有時，自知慚愧羞恥，合掌低眉，曲躬恭敬，專向其夫無復余顧；或復有時，各各為其夫婿別憐愛故，心生妒嫉爭斗相嫌，皺眉蹙頞猶如深鉤，假此為戲實無妒心；手爪纖長，指節圓傭，踝腕細密以欲醉身；妖冶顧眄，行步庠序，進止逶迤；發彩紺青細潤柔軟，巧為結梳能驚惑人。在于如是等諸婇女之中或侍或憑，彼諸婇女皆專奉夫，清凈名聞處處流布。然此婇女種姓最大，處其家中亦好名聞，并堪匹偶大家為嫡婦，有如是種種等莊嚴。長者賢護家中不可稱量，宅甚寬曠。又其長者欲食之時，則有六萬雜種羹臛飯食微妙香美，猶若天廚無有異也。其飯悉是糠糧，色味充盈具八功德，隨意進啖入口便銷，食已隨順無所妨礙，果報感致稱心自然，又復食已身體光鮮無諸臭穢。又其長者家內，復有六萬輦輿，各以種種珍奇莊嚴，真珠間錯上下正等，悉有妙衣以覆其上。又以香華各各布散，水灑于地，無有塵埃，清凈潤澤。又其家內，復有種種最上音聲，手打指彈及以氣吹，其響微妙鳴亮入神，歌曲正得猶白鴿聲心所樂聞，如此微妙莊嚴其家。又其家內，園林樹木扶疏茂盛，華卉交加紅紫鮮潔。其樹林間復有諸鳥，各各出好音聲，其音和雅猶如天宮，約須彌山眾寶合成，龍窟無異。又燃種種燈明，其燈光明無風動搖處處洞徹，朗夜赫奕與晝不殊。又復其家所住國界有六萬城，其城各有街巷相當，樓櫓卻敵悉皆具足。彼城處處諸國商人往來聚集，種種形狀，種種語言，種種珍奇眾雜寶貨，共相貿易填咽城市，百千萬眾不可勝計。又彼諸城周匝四邊，園圃雜樹數百千種，華果繁茂枝葉扶疏，蜂眾競來采其香味。又彼諸城多有象馬及諸車乘。 
　　“阿難，彼諸城內所有大富長者、居士、商主及以商人，恒常一心，皆共稱嘆跋陀羅波梨所有功德，合十指掌頂禮贊詠，況彼名聞心皆愿樂欲得睹見！又其國主波斯匿王，見跋陀羅波梨長者，資財富饒形勢福德，自身卑愻猶如貧人羨其財寶。 
　　“阿難，其彼真月長者童子，每一食時即有千種珍味，晨昏左右所須自然。又有五千婇女，圍繞承奉以為娛樂。阿難，是真月長者童子所受快樂，比天帝釋已勝千倍，匹于跋陀羅波梨，形貌顏色，庫藏資財，受樂果報，百倍不及其一。 
　　“復次，阿難，是跋陀羅波梨長者，有一妙車名為奪意，奇巧精麗，人間所無，而此車中有天寶座。其車純以天諸雜寶雕飾間錯，彼諸天寶瑪瑙、金剛、真珠、珍貝，光明顯曜如虛空星莊嚴，如是其車行時迅疾如風。阿難，跋陀羅波梨，意欲至于海內采珍寶時，坐彼車中如意即至；受快樂已，若欲還家，應念便至。” 
　　爾時，阿難頂禮佛足，合掌恭敬而白佛言：“希有世尊！此跋陀羅波梨長者，往昔造何等善根，今世乃爾受斯果報？” 
　　爾時，世尊告阿難言：“長老阿難，汝欲知者應當諦聽！此之因緣皆由過去于諸佛邊種植善根，今得如是勝上果報。阿難，我念往昔有一如來出現于世，名曰樂光多陀阿伽度阿羅訶三藐三佛陀。阿難，爾時此跋陀羅波梨長者，于彼佛邊作聲聞僧，名為法髻，持戒不完，多有毀缺，而善宣說諸佛教法開示未聞。是大法師，一聞總持修多羅藏，亦持律藏，為諸眾生常說法要，博識辯聰，義味甚深，音聲朗徹令人樂聞，得聽法者心生歡喜，永即不復墮諸惡道。阿難，彼以如是法施因緣，九十一劫恒生天人端正富貴。阿難，是長者子，所得妙車因緣報者，我更為汝次第解說。阿難，是跋陀羅波梨長者，于彼樂光佛世作法師時，見諸梵行持戒比丘，羸瘦頓乏，力弱無堪，凡有所須悉皆布施，復造鞋襪、靴履等物歡喜施與，藉此功德今感妙車如意果報。 
　　“復次，阿難，往昔有佛，號曰迦葉多陀阿伽度阿羅呵三藐三佛陀。爾時，彼佛告長者言：‘于未來世有佛，名曰釋迦牟尼多陀阿伽度阿羅呵三藐三佛陀，彼佛世尊當授汝記。’阿難，此跋陀羅波梨長者，我須教之，令其生解。” 
　　爾時，阿難重白佛言：“希有世尊！此長者子如是富饒，多蓄財產，而性柔和不生貢高，在于五欲不染其心。” 
　　佛告阿難：“汝今當知，凡是智者，不以資財及諸五欲心生憍傲。阿難，此長者子以妙法因，多受種種無盡福報。” 
　　爾時，跋陀羅波梨長者，蒙佛許可，欲問所疑，即便一心在于佛前，長跪合掌而白佛言：“大慈世尊，攝受一切眾生，哀愍眾生。我今心中有疑欲問，唯愿世尊為我解說使得斷疑。” 
　　爾時，佛告跋陀羅波梨長者子言：“跋陀羅波梨，汝心有疑欲斷除者，今正是時，恣汝所問，我當為汝分別解說。” 
　　爾時，跋陀羅波梨長者即白佛言：“世尊，諸眾生等知有神識，而是神識猶如寶篋未開之時，不知其中是何等寶。世尊，此之神識相貌云何？復何因緣名為神識？世尊，云何人死無手腳眼？命終之時，諸根欲滅，諸大欲分，而此神識云何從此身中而得移出？世尊，而此神識復云何色？復云何體？從于身中云何得離此識？云何舍于此身，成就別身？云何舍此諸大、諸入，向于后世？云何成就各各別身？世尊，人今既死，未來諸入云何隨順？云何此世作諸善根，于未來世受于果報？既是此世諸入陰等造作善根，其人云何更復于后別諸陰中受其果報？云何此識彼處得身？云何諸入體隨彼處？” 
　　爾時，世尊贊長者言：“善哉！善哉！跋陀羅波梨，如是，如是，如汝所問。汝今至心諦聽！諦受！我當為汝說神識去來移滅。跋陀羅波梨，猶如風大，雖無形色不可睹見，然由因緣而現形色。現形色者，其義云何？譬如風吹動諸樹木，發起山壁水崖觸已作聲，以冷熱因緣所生是故能受；然彼風體不可得見，手足目等亦復如是不可得見，于諸色上增益勝處或黑或白。跋陀羅波梨，如是，如是，此神識界亦復如是，不可以色得見，亦不至色體，但以所入行作體而現色，此識界亦復然。當須知云何于彼處此識界，得名受觸法界耶？復云何此識界，舍此身已后受愛觸等？譬如風界能移香氣，故知此華香從風吹來；而其風界實不持華香而來，亦非無風而華香能來。彼香無色，彼風亦無色，其彼聞香根亦無色。跋陀羅波梨，如是，如是，彼死人識欲移持觸受等及諸界已，有于彼世以父母和合故，然后可知有識；其識有故，即知有受有觸和合而成。猶如勝人識強勝故有香根，香根勝故有勝香。復有二身勝故，有二事勝可見。二事勝者，所謂色、觸。其風多故，華香亦多。如是，如是，以識大故受亦大，受大故識亦大，識大故諸界亦大，然知此善此惡也。譬如畫師既善成就板，隨欲出向作即能為，善意解故隨色能作，然彼畫師若無色不可現色。如是，如是，此識成就六色身，所謂因眼見色，所有識智因眼見色者實無有色，因耳聞聲者亦無色，因鼻聞香者亦無色，因舌知味者亦無色，因身覺觸者彼觸亦無色，因意有諸大者彼亦無色，所有知者亦無色。當知彼境界內亦無有色，如是次第，此識當知皆亦無色，當應如是觀。而汝問‘此識云何舍此身至于彼世’者，跋陀羅波梨，夫命終時此識以業持故，此業及命盡時，譬如入寂滅三昧人有識身體，此識身體滅已，然后入寂滅內住。如是，如是，此識于死人邊，舍身及以諸大，舍已唯有念力，如是知我是彼某甲。凡人舍身之時，有二種觸正念。何等為二？一者、正念，二者、觸。而彼人命終之時，于身有觸二受：一、身受，二、念受。死后念有觸。 
　　“復次，汝問識者何義？然有子能生芽，從智生識即名為念，是故智及子故名為識，然后還受于觸。苦樂智知故名為識，后復受善惡，亦能知善惡境界故名為識；猶如從子生芽，其身成就故名為識。 
　　“復次，跋陀羅波梨，汝又問言‘此識云何舍身已移向彼’者，譬如鏡中照現身形；又如泥團模內鑄出身形；又復如日出時能滅諸暗，其日沒已還復生暗，然而彼暗無有常定、非無常定之處，然彼暗無色無受不可見。如是此識生身已，如暗離明，身生亦然，其人不見此識，然識受此身。譬如婦人受胎，然不知此我懷胎為男為女、或黑或白、或諸根具以不具、或手足正等，以不然，彼在胎之者，或以熱食觸故覺已即動。如是，如是，此識來去伸縮共眼開閉，昔所造諸業故，所有境界即笑語言等，諸有所生得色身內住識，然諸眾生不知我身內所住識有何體。跋陀羅波梨，此識善成就故，流至于一切諸有，然諸有不染著。跋陀羅波梨，諸有及識六根境界，是六界處，有四大處，有五陰處。跋陀羅波梨，如是識等境界汝當知。跋陀羅波梨，譬如木人以一機關作一切諸事，走跳現種種諸伎。跋陀羅波梨，于汝意云何？彼木人有何因緣作如是事？” 
　　跋陀羅波梨白佛言：“世尊，如來所問，非我境界，我無智能答。” 
　　佛復言：“跋陀羅波梨，彼者由巧智慧力作種種事，而彼巧業無有色，以智所生。如是，如是，此身人由識巧故生，而此種種身由識所作，此識造身故生，而此識無有可盡，猶法界修熏故，往昔諸身憶念意成就。猶如日光，此識應須當見，譬如日光照于穢濁臭惡諸尸，亦不為其所染，而其臭穢不離日光所生。如是，如是，此識欲初生在糞穢所食諸不凈，又在豬狗等腹內受胎，然彼識不為臭穢所染。 
　　“復次，跋陀羅波梨，此識舍身已，隨善惡所行，此義何也？此識舍此身體，即受彼罪福。譬如風界，從山首出至于瞻婆林，因觸故受微妙香；至臭穢之處，或至諸尸臭處。跋陀羅波梨，彼風隨至多處，而取多氣至彼即多。猶如彼風界將彼香氣過，而彼風界無有色，及彼香亦無色。如是，如是，此識舍身已將善惡而移，如是次第而去。彼識欲移，猶如睡夢人知一切諸物，有身不移本處。如是，如是，有福亦生，欲移識時，猶如夢見諸事，然此識不從咽喉出，亦不從諸孔出，其識出時亦復不求諸孔。” 
　　爾時，跋陀羅波梨頂禮佛足白佛言：“世尊，云何或雞卵、鵝卵在[穀-禾+卵]內，其[穀-禾+卵]無孔，云何知識別而[穀-禾+卵]不破？其識云何移徙？” 
　　佛告跋陀羅波梨：“譬如以瞻婆等諸華熏烏麻，善熟然后壓取油，而言此是瞻婆等華油。如彼香不破壞烏麻而香氣移徙，彼香不著烏麻，因麻及華共和合故香氣相著，然后香氣不從麻子邊求孔然后入，因彼二故其香移徙。如是，如是，此識不破壞卵[穀-禾+卵]，妙香移徙，此識轉移亦復如是，汝當如是知。 
　　“復次，此識不移徙，猶如日、火、摩尼寶等光明，應如是見。復次，此識移徙，猶如種子所至地方種子，而彼種子擲置地內，生芽莖葉華果子，或白、或赤、或黑，各有自味力成熟；而彼地界是一，水、火、風大亦然。如是，如是，此識有一法界，一切諸有中成就身然后生，或黑、或白、或赤等色，或本性剛強，或本性調柔。 
　　“復次，跋陀羅波梨，命終之時，此神識舍身已，成后身種子因，欲作手足等體，而當時未有身分，而彼舍地分取法界分，而彼諸界共念和合。然彼念以信敬力故，法界念和合，取識不離識，而法界可見，亦不離法界識有因。然彼識風為助，自余法界皆為微妙，所謂念界、受界、法界、色界。” 
　　爾時，跋陀羅白佛言：“世尊，彼識云何有色？” 
　　佛告跋陀羅波梨：“凡有二種色：一者、內，二者、外。言內色者何？所謂眼也。外者是色。若有眼識，彼名內色，耳內聲外，鼻內香外，舌內味外，身內觸外，意內法外。跋陀羅波梨，譬如生盲之人夜睡眠中，夢見種種天妙諸色最勝最上，而彼人見已生最勝喜樂；睡眠覺已便即不見，及至天曉而向他說：‘諸人輩聽我昨夜眠中夢也。我見最妙最上端正婦女之形，復見丈夫百千數眾，復見園林。此中彼處我皆夢見，或有人身體柔軟，手足端嚴，臂膊傭長，身體纖細，腰跨正等。’而彼生盲夢中所見諸人，身體形容及莊嚴瓔珞皆悉具說。爾時，彼生盲人如是所說，形體生識不見。于汝意云何？彼生盲之人，睡眠所夢，云何得見？” 
　　跋陀羅波梨白佛言：“善哉！世尊，唯愿為我解說，此事云何得見？” 
　　佛告跋陀羅波梨：“跛陀羅波梨汝當知，以內眼因智力，彼生盲人在夢中見，非實眼見。跋陀羅波梨，如夢中人見色少時正念其死，人見內色亦復如是。復次，跋陀羅波梨，更為汝解。其死人神識如種子移，譬如種子散于地上受取四大，如是此識受正念已，受受已受善及不善，已舍身已然后移。” 
　　跋陀羅波梨復問：“世尊，云何此識受善及不善，識然后移？” 
　　佛告跋陀羅波梨：“譬如蓮華色摩尼寶隨色影變，若置黑影形即變黑，若置白中即變為白，隨其影形所在之處，彼摩尼寶即同其色，所安置處隨其地分色即隨變。如是此識受善及惡，而即移去亦復如是。” 
　　爾時，跋陀羅波梨復問佛言：“世尊，此神識何體而現？” 
　　佛告跋陀羅波梨：“此神識無形、無聚處、無積貯處，畢竟不可得、不可得言，此神識有生、有滅、有惱亦不可言。跋陀羅波梨，譬如從子生芽，亦不可得爛子生芽，亦非壞子生芽，而彼好子乃生芽成就。跋陀羅波梨。于汝意云何？彼子芽住何處？或在莖，或在葉，或在根，為彼子在樹枝。如是，如是，此識于身體無處倚住，不在眼，不在耳，不在鼻，乃至亦不在意。猶如從子生芽，所生子芽者，以取、受為本；彼處取故，即便受胎；受胎已，即有觸。如生芽已，依時即有枝葉華，有枝葉華即有子。如是，如是，此識先成就身體，身體成就已，其神識無處可住，亦不離神識有身。如彼種子從樹熟已然后有子，非生果有子。如是，如是，此身命終之時，從身體中此神識顯現，以受和合，以愛相縛，以念相執，善攀緣和合，或非善攀緣和合，以風界相持，智熏逐業緣，父母和合，然后此識顯現。跋陀羅波梨，譬如善成就好明鏡見面形，非無其面得見面形，亦非無明鏡可有面形。如明鏡及面兩緣和合得有面形，而其面形無有色，亦無受，亦無有識，但隨身轉動，其鏡內形亦轉動如身，言語移徙、轉動申縮、俯仰隨所作者，其鏡內面形，亦作如是事相顯現。跋陀羅波梨。于汝意云何？其面形因何事故，而現形鏡中？” 
　　跋陀羅波梨白佛言：“世尊，因人身體故現彼鏡中，如是形隨其身色，面亦有如是色。彼形亦如是色，或諸根具足，或不具足，彼面形于明鏡中，亦復如是現其形相。” 
　　“跋陀羅波梨，如彼明鏡成就面形，以有身故，彼明鏡中現形。如是此身，因識有受、有取、有識、有諸行，思念成就身體。言彼明鏡者，彼緣父母和合。當知如身滅已，無有識形。如彼明鏡現面形已，又清水中更見面形，如此識舍此身形已，至于彼復受余諸陰。譬如尼拘陀樹子，或優曇婆羅等諸樹子，雖復細小，而能生極大樹枝；生大樹枝已，舍彼形復更余處生。而彼子界舍樹形已，隨時干枯無復本味；其本味滅已，彼樹便即干枯萎悴。如是此識，微細無定色形，生諸身已更復舍，更成就前別體。猶如大麥、小麥、烏麻小粒大粒等子，隨所地方散處，于彼地方即便著根。如是，如是，此識所有眾生身內，移于彼處，即有取有受而住，或受福，或受罪，從此世移至彼世。猶如蜜蜂見其味，于華內取其味香，而舍其華更移別華，或舍惡華移至好華，坐華上已，樂著彼華取彼香味。如是，如是，此神識以多善根，或受天身；受天身已，以惡果故，或復受地獄、畜生、餓鬼等身；受已復受別身。而此神識云何須觀？譬如郁金香子、或紅藍華子、或分陀利華子，其體本隨分色不定，而彼子內不可見芽亦無定色，而彼子入地得水潤澤即便生芽，有芽已然后生華；而彼色不可以子得見，亦不離子有芽及色。如是，如是，此識舍此身已欲成彼身，彼肉團內未有諸根，何況諸入？既無諸根及入，豈可有天眼、天耳及香味觸？體得有知，理豈可知：‘我于彼時作如是諸業，我過去如是身體’？但因識而受，譬如蠶蟲以自身口出于絲縷作繭，纏繞其身于中即死。如是，如是，此識自生身已還自造業，猶如蠶蟲出絲纏繞，即自滅身移向于彼。譬如蓮華生于水中，即有妙色香味，而彼華內無水正體而可得見。彼華滅已，所有地方置子于中，則有色香所住。如是，如是，此識所移之處，諸根境界無共移者，受亦無移，其所移者唯有法界。譬如如意珠隨所至之處，有須之物即隨念得。猶如日天光明自隨逐日而行，日所至處，光亦至彼。如是，如是，此神識所移至處，受想法界等相隨不離。 
　　“復次，此識舍身已取一切諸有，聚集取已，無肉無骨來就后身。彼取色身有及諸觸等事，以天眼觀見善惡受取。譬如小棗、千年棗、庵摩羅果、迦毗陀等果成就時，各有一味，或苦、或酢、或甘、或堿等諸六味。而彼諸果熟已，在所地方其味在內，子移彼處各自有味。如是，如是，此識子所移之處，彼自有觸隨福及無福，以有及念自隨而移。 
　　“復次，此識舍身時作如是念：‘如我今舍此身故，名此念識。為識知善業、不善業，知此業隨我而行，知我隨此業而行。’如是等知，故名為識。 
　　“復次，此身知造一切諸業，故名為識。猶如風界，或時冷，或時熱，或時隨臭有氣，或時因香有氣，故知為風。如是此識體無有色，以取因色故，或欲取因故，或見取因故，或持戒求報取因故，乃至有受受因故，受身體色成就故，言為識。” 
　　爾時，彼眾中有一長者童子，名曰蘇摩浮坻(音多尼反隋言真月)，從座而起，合十指掌，而白佛言：“世尊，其色云何須觀取？云何須觀欲取？云何須觀見取？云何須觀戒取？云何須觀？” 
　　佛告真月：“凡有智者，欲知汝所問，當如是知。真月，若有善色，若有非善色，從肉團時，須觀筋、血、脈及氣脈、髑髏縫腦、大腸、小腸、肺、心、肝、腎、脾、膽諸藏，脂[月+冊]髓血、痰陰涕唾，不凈臭穢非常可畏。毛發、髭鬢、皮膚裹覆聚集，聚已所有諸色皆為四大。所成四大者，取色以成身故名取色。蘇摩坻，彼身以父母和合成牢鞕者，彼即是地大；所有稀軟者，彼名為水大；所有暖成熟者，彼名為火大；所有搖動屈伸者，彼名為風大；所有知者，彼名聲、香、味、觸等界；所念知者，故名為識。” 
　　爾時，蘇摩浮坻復白佛言：“世尊，云何死時舍彼色界？云何彼識從彼身出？云何彼身舍已，作如是知‘此是我身’？” 
　　佛報真月言：“真月，受此身正住之時，身業既盡，舍于諸大。譬如以乳和水，以火煎煮，以得熱氣，乳水各別；而彼乳所有脂膩味，彼無有色。真月，如是，如是，死人身別，諸大亦有別，神識亦有別；然彼識取諸大，及取法界，已以法界熏念，取善及惡至于來世。譬如摩訶迦良那藥蘇，取種種藥味力煎，其內或有辛、或有苦、或有醋、或有堿、或有淡、或有甜，取諸味已入體成熟，色香等味取已，彼蘇體舍移而成藥味。此識亦復如是，舍身已取善及惡，及取法界，此識移去。言彼蘇味體者，即以喻身；言彼諸藥和合聚集者，喻彼諸根；言諸藥色香味觸者，喻識移去故言識；諸味將去者，即是識移。應當如是觀，言人色別異者，或善色，或惡色，或入體大真藥蘇熟消，即是喻善業。當如是觀，若言因彼大真蘇食已出痿黃色，即是喻不善業。當如是觀，如大摩訶迦良那藥蘇寶者，如是此識，應當觀如摩訶迦良那藥蘇，取諸藥色味，取已成大真藥蘇，而彼蘇無有手足及諸根，但取彼味。如是，如是，此誠舍身已及舍諸界，唯取法界，取受已，取善及惡而去。 
　　“真月，彼人舍身已，于來世得正念，得天念，或見六欲諸天，或見十六大地獄，或見身體諸根具足。彼于爾時作如是知：‘此是我身也。’彼人命終之時，彼念見種種相，或見微妙輦輿；或見微妙園林，其園林內有種種樹木，新生蓊郁可愛；或有妙池，或見種種成就諸事。彼見如是等諸相，心生歡喜；生歡喜已，安隱如法取命終；而彼人神識，猶如乘馬。應當如是觀，言乘馬者，譬如有人在戰場內，身著好牢鎧甲，善持馬控轡、速疾騙騎；如是此識，著攀緣鎧甲善果報，速疾乘出入息，舍諸界、諸入等，舍已取后生諸梵天，乃至阿迦膩吒等天微妙之處。”  
大寶積經卷第一百一十 隋北天竺三藏阇那崛多譯 
賢護長者會第三十九之二  
　　爾時，眾中有一王子菩薩摩訶薩，名為大藥，從座而起，整理衣服，合掌向佛，而白佛言：“世尊，彼神識從此身移當有何色？” 
　　佛贊彼大藥菩薩言：“善哉！善哉！大藥，如是，如是，汝之所問此義，其義甚深，唯諸如來乃能知耳！然此識除于如來，更無有人而能知者。” 
　　爾時，跋陀羅波梨白佛言：“世尊，希有此大藥王子，能問甚深之事，最微最細，甚深甚密！” 
　　佛報跋陀羅波梨言：“如是，跋陀羅波梨，此大藥王子，于往昔已曾供養毗婆尸世尊，種善根故。跋陀羅波梨，此大藥王子，昔五百世曾作外道，當于爾時嘗問此識義。然此大藥王子，當于爾時，于此識中，亦不能了知此識何來何去。此義不了，我今應當為其決了此義。” 
　　爾時，跋陀羅波梨長者子，贊大藥王子言：“大藥，善哉！善哉！仁者智慧廣大無有邊際，乃能問世尊甚深之義！我今勸請大藥，愿問世尊，此義入一切難，智者巧解深意，勿令此蘇摩浮坻娛樂少事，而先問佛。所以者何？其故數數惱亂不善問于世尊，但佛世尊出世甚難。世間如此法會聚集復難。是故汝今應當勸請世尊，解釋甚深義處。” 
　　爾時，大藥王子菩薩摩訶薩，瞻仰世尊而見世尊喜悅微笑，清凈猶如初秋蓮華始開，見已歡喜。 
　　爾時，大藥王子菩薩白佛言：“世尊，我渴仰故樂聞正法，慮恐世尊不具與我顯說法要，不決我疑；又恐世尊不久當取涅槃；又恐諸眾生不能了知善惡業報，恒受生死煩惱不能舍離。” 
　　佛告大藥言：“大藥，我于往昔故為此偈，從大山崖投身布施，復行無量無邊難行苦行百千億等種種諸事。大藥，汝所有疑，但當問我，莫以為難。我隨汝意，當分別說。” 
　　爾時，大藥復白佛言：“世尊，此識何色？” 
　　佛告大藥言：“大藥，此識如幻師火，如人水內影，如風輪無定無有定色，如眾生眼見虛空，如似愛。” 
　　大藥復問：“其愛云何？” 
　　佛言：“猶如人射，以有眼根見箭去時；如人執明凈鏡，于其鏡內見己面形，若除鏡已，形便不見；此識亦爾，從人身移，其識界唯見罪福。譬如生盲人，不見日天出時、中時、后時，夜亦不見月天，出時、闇時并皆不見；此神識亦復如是，于其身內不可得見。大藥，此身內愛著及取及想智者但有識，所有此身和合集聚諸界、諸入、諸陰等所有色者，眼、耳、鼻、舌及色等諸受，或苦、或樂意等所有諸色者，是名為識。大藥，如人以舌知味或苦或辛，而彼人舌有色，彼味無色；此身內所有骨髓肉血是有色，所受者是無色，是名為識受罪福者。” 
　　爾時，跋陀羅波梨，頂禮佛足，而白佛言：“世尊，受罪福者是誰？” 
　　佛告跋陀羅波梨：“汝諦聽！諦受！我為汝說。有見實者，彼見此識，而此識不可得如庵婆羅果掌中可見。此識不住眼道，亦非以眼能得見。彼如恒河沙數，如來見此識，我亦然無色可見。唯愚癡輩不知不見故，我為說但有識名，不可以見。跋陀羅波梨，此識如受罪福，我為汝說，汝當諦聽！譬如有人著陰鬼，或羊顛鬼，或乾闥婆鬼，或天神。跋陀羅波梨，于汝意云何？彼人身內有彼諸鬼，或陰鬼等，可見以不？” 
　　跋陀羅波梨言：“世尊，彼鬼在人身中，或內或外，實不可見，但彼諸鬼在人身內亦無有色。” 
　　“跋陀羅波梨，如彼天神最勝，在人身中，取最妙香華、涂香、末香，并諸華鬘及以飲食，皆取最上殊勝；如是此身取最勝業時，以識故受，或取王位治化自在，或取富饒大長者家，或受天果報，如是此識受福。如此最勝天神靈，在人身內受最勝祭祀，或受王位，或受富饒，潤彼人身令使歡喜；如是此識受福果報亦復如是。跋陀羅波梨，如彼不凈毗舍阇鬼神，倚在人身中，受不凈諸物臭穢，或在圊屏內受諸祭祀，得祭祀已即生歡喜，而彼人被不凈鬼神力故，常樂臭穢不凈之處，心既愛樂，得臭穢物便生歡喜；如是此識得惡果報生不凈意，或生貧賤家，或生下劣家，或生餓鬼，恒食糞穢之物心生歡喜，然此識如是受惡果報。如彼勝天神靈，雖無色形，但受最勝最上祭祀；如是此識雖無有色，但受最勝最妙果報，隨業受身。如彼無色富多那鬼，倚著人身恒樂食諸糞穢；如是此識在不凈業中，恒樂下賤之處。跋陀羅波梨，汝當知此不凈識如是。跋陀羅波梨，如彼鬼形在人身中而無有色，此識受善不善果報。如彼鬼神，汝應當如是知見。” 
　　爾時，大藥王子白佛言：“世尊，凡受欲云何？” 
　　佛答大藥言：“當見有人各各和合故生欲想。譬如以木鉆火，因人身力然后出火；欲受于欲，因于男子意感于觸，后生欲事。譬如因華成子，然彼華內初無有子，有華故然后結子可見；如是此身生已，然后識可見，而此身內亦無識可見，以識故身內有骨髓肉血等不凈之物。如彼種子種已生華，因華而受色香味等，既成果已還滅；如是此識成身已亦復還滅，但取善惡受心想意識至于彼世趣。彼男女和合生歡喜心，因彼交會相持出于不凈，出不凈已還各相離，而彼二人受欲樂時心生歡喜，既受欲已，無復欲想，還各相離，或生厭離；欲想如是，如是此識因身攀緣，生歡喜心增長受想。猶如人身因見女色，即生欲想各各著身，受欲訖已還復厭離而去；此識亦然，既受身已，還復舍去生厭離想。復次，因父母欲事來，中陰受身，攀緣業，此識有從中入，欲因成就身，而彼業無色，其男子、女人因亦無色，但因受攀緣故生欲想而即有色，是故言受欲想也。色受欲想故名為受欲。 
　　“復次，大藥，因持戒攀緣故受后果報。此事云何？我為汝說。言持戒者，身斷殺生，不盜他物，不行邪淫，不妄言，不飲酒，斗亂謹慎不放逸，是為攀緣。欲受后世須陀洹果、斯陀含果，即受后有或天身、或人身，而彼有善業，或有漏、或無漏，成就諸陰等，潤彼處識，受持或善、或不善諸業，成就識等，受諸欲事已，還自厭離。是故名此因持戒故受后果報也。” 
　　爾時，大藥王子白佛言：“世尊，此識云何受天身？復云何受地獄身？” 
　　佛告大藥王子菩薩言：“大藥，汝今諦聽，我當為汝解說此事。大藥，此識以法界持故生作天心見，而彼天見不在肉眼，彼見體所見即是受因，故名見受因也。而此人所見天見者，即是福攀緣善成就即見天宮，于欲天中受種種五欲樂事，如是見已便生欲心，因即如是起念智：‘我今應須至彼處耳！’彼生如是欲心已，而發染著念，心取有相，復見其故身，棄在尸陀林內。彼如是見已，便作是念：‘是我天識也。此造善根已，我當欲向天上。’” 
　　爾時，大藥王子復白佛言：“世尊，彼識既如是著故尸，云何不即入故尸？” 
　　佛告大藥王子言：“大藥，譬如有人剃除須發，既見須發落地，作如是念：‘我此須發好黑香潔，愿我此發還著頭上如舊。’大藥，于汝意云何？彼之頭發還能更著頭以不？” 
　　大藥言：“不也，世尊。” 
　　佛言：“大藥，如是，如是，彼人神識舍其身已，還欲入中更依住者，無有是處。” 
　　爾時，大藥王子復白佛言：“世尊，此識既是微細，無有正色，廣大無邊，云何能來就大白象身，復能破金剛之身？既無千象力，云何人生即能持千象力？” 
　　佛告大藥：“譬如風界，無色不可見，住山谷間，而彼風從彼山谷出已，能摧折崩倒如須彌等高大之山使其破裂。大藥，于汝意云何？彼風界有何色？彼山復何色也？” 
　　大藥白佛言：“世尊，彼風柔弱，復無色身，當如是見。” 
　　佛復告大藥言：“大藥，如彼風界，軟弱無色體；彼識亦復然，軟弱復無色身，然其無妨能成就大身，能成就微細小身；而彼識，蚊子及象一種不異。大藥，譬如小燈燭光，或在壁，或在室，能滅大黑闇分；此識亦復如是，雖復微小，能成大小形色，而皆因業受故。” 
　　爾時，大藥復白佛言：“世尊，彼業有何色？有何體？幾種因應當可觀？” 
　　佛報大藥言：“諸業境界者，是微妙受快樂，受得天飲食。譬如有二人同共游行至于曠野，然彼二人，一人忽值涼冷清水而得飲之，一人饑渴命終，而彼水不能自入彼人之口，亦無于此一人不與飲者，但以因緣故，一人值水涼冷飲之，一人不值；如是，如是，此善不善諸法亦復如是。如黑月、白月，善、不善應須當見。譬如生果熟已變成別色，然彼色以火力多故令其成熟；如是，如是，此身以福力故，生于大富長者家，多饒財寶現受快樂，在于天宮顯現受天快樂，然后失天自在勢，即顯現無福之勢。猶如種子于地上種生樹，以后其種子于樹上不現，亦不從枝移枝，亦不在樹內顯現，亦無有人手執彼子置于樹上，亦不從根移，彼種子可現；如是，如是，此諸業若善、若惡，倚住身內而不顯現。如從種子然后有華，從華然后有子，其華不在于種子內，其子亦不在于華內，子、華無有二別體；如是，如是，此身內諸業，有從業有身，其身不在業內可見，業不在身內可見。如華成熟，然后成子；如是身成熟已，諸業可現。如種子何地方，有彼地方即有華，有華然后有子；如是，如是，此身所有生處，于彼之處，見善及惡便即有現，然彼諸業根無有色。如人因身有影，而彼影無定無色，還隨人而行，而彼影不倚住，于人亦不離身有影可現；如是此身內現善惡相隨而不相離，身行之處隨逐而行，其業處處隨逐，其業不離身有，亦不離身業可有現。如諸藥若辛、若甜、若苦等，人飲服已能除諸病，既除其身諸惡，成其柔軟現好顏色，眾人見者形相可知，此人身值甘藥；然彼諸藥等味及力無有色，其味力色不可得現，唯在人身形色端正可現耳！如是，如是，此善業無色而至人身，以美飲食故，身著好服故，其人諸根具足故，身受快樂，復以金銀珍寶莊嚴此身，有富貴形勢，此皆是善業境界。其失勢無有福業，貧窮困苦遠離資財，恒常乏少規求他物，飲食粗澀，行住坐臥悉皆下劣，無好福報養育身體，所生丑陋，此皆是不善業境界。猶如明鏡，以其明故，面形妍丑分明顯現，而彼鏡內影無有色；如是，如是，由善惡力故，此識顯現于人中，若地獄、餓鬼、畜生中。大藥，此諸業隨于此識。大藥，應須如是知、如是見。” 
　　大藥復白佛言：“世尊，此識云何成就諸根受大身？云何舍諸根？” 
　　佛告大藥：“譬如獵師，入深山林手執強弓，即取毒藥涂其箭鏃以射大象；而彼毒滴雖少，入皮至血，毒氣移行遍滿身中，至一切諸根境界，令根閉塞屈折諸節，令血變色遍諸身分遂即舍身，其毒還至本所入處自然出外。大藥，其毒藥一滴極甚微小，其象身極大，于汝意云何？” 
　　大藥報佛言：“世尊，計毒藥極微小，其象身如須彌山，毒藥移行所以遍體。” 
　　佛告大藥：“如是此神識舍身之時，舍諸根，舍諸界，次第亦復如是如是。” 
　　大藥復白佛言：“世尊，云何受如是廣大身不曾畏難？” 
　　佛告大藥：“譬如須彌山，高八萬四千由旬。而彼山有二龍王，一名難陀，二名優波難陀，繞之三匝住持彼山；而彼龍王喘息之氣，海水不堪飲。彼龍王出入息時，彼須彌山即動。如彼龍王身廣大多力，彼婆修吉、德叉迦龍王亦復然。大藥。于汝意云何？彼龍王等識，欲與蚊子識，一等以不？汝勿別見！” 
　　大藥王子白佛言：“世尊，如我意所見，彼之龍王及蚊子識，一等無異。” 
　　佛復告大藥：“如有一毒名婆蹉那婆，復有毒藥名訶羅訶羅，將如芥子，與難陀、波難陀等食，即速疾命終。大藥，于汝意云何？龍毒、藥毒，何毒力大？為龍毒大？為藥毒大？” 
　　大藥報言：“世尊，如我意見，其難陀、波難陀毒多，其婆蹉那婆毒少。” 
　　佛告大藥：“如是，如是，雖有大身，敵九千象力無妨。其識雖小，無定色不可見，但此識因業緣成就大身。大藥，譬如尼拘陀子，其形雖小，無妨能成就大樹，枝條長廣覆蓋數百千地。大藥，于汝意云何？其子形及樹身二種，何者是大？” 
　　大藥報佛言：“世尊，如以小孔比于虛空。” 
　　佛復告大藥：“而彼樹不可在子內見，亦不離子而生于樹。大藥，如彼微細子有廣大樹；如是，如是，無色識成就大色身，因識故現色身，不離識色身可見。” 
　　爾時，大藥復白佛言：“世尊，其識牢固猶如金剛，云何成就羸弱之身？” 
　　佛告大藥：“譬如有人貧窮不能自濟，忽然值遇如意寶珠。彼人得珠，執已所造如意，即得稱成樓觀、池臺、城門、坑塹、周匝高門，園林華果枝葉蓊郁彌覆其上，及余資財諸物，皆悉如心自然化作。大藥，彼等諸事悉皆羸弱，速疾破壞離散之法。然后彼人手執如意珠忽然失落，彼等樂事即滅不現。大藥，如彼如意珠，千金剛破終不可壞，有此功能隨意所念皆悉克果；如是，如是，此識牢固猶如金剛，而受身者此不堅牢也。” 
　　爾時，大藥復問世尊：“彼識既是軟弱，云何破壞堅牢之身而移至彼世？” 
　　佛告大藥：“譬如水流注下，在于山內還穿山而出。大藥，于汝意云何？彼水有何堅牢？” 
　　大藥報佛言：“世尊，其山體是堅鞕牢如金剛，而彼水滴本性柔軟。” 
　　“猶如夢為觸者安藥；如是，如是，彼識本體柔軟，能破大身即得出去。” 
　　爾時，大藥復問佛言：“世尊，凡有眾生從眾生界，舍身命終之后，云何受諸天之身？云何復受諸趣之身？” 
　　佛告大藥言：“大藥，汝諦聽！我當為汝解說此事。大藥，凡有眾生舍眾生體，命終之后，以行福業之事，以受身還舍彼身。其識舍人身見，得天身見。彼既得天眼已，即見六欲諸天，又見六欲天宮。而見彼人身破時，復見天上園林歡喜林、壞亂林等，彼處有高座，天衣覆上，處處臺殿微妙樹林，處處有端正玉女聚。而彼識見常有華，莊嚴諸事心喜見者，種種瓔珞、耳珰、臂釧。而彼見座上有天童子，其玉女及天子二人歡喜共見。而彼天童子生已，復更見生天之童女；彼天童子見童女已，即生欲心；生欲心已，即得歡喜；得歡喜已，即得遍體心意歡喜；心意歡喜已，彼于爾時即變身色，而色猶如蓮華。其人命終之時即得不顛倒，見鼻不喎綟，口氣不臭。彼人耳目似青蓮華色，身分支節更不離解。彼亦不流血，亦不生糞尿，身諸毛孔亦不揩折，諸甲無復青色，手無黃色，手腳不動亦不申縮而取命終。 
　　“大藥，彼人命終之時預有天相，所謂現前見輦輿；彼輦輿有千數柱，莊嚴懸諸鈴網，其鈴出好微妙音聲，有種種微妙香華而散其上，又出好妙香氣，復有種種瓔珞莊嚴其上，復有無量諸天童子。彼見如是已，生大歡喜心；彼生歡喜心已，于身生相二齒白凈猶君陀華顯現，其兩目不甚大開、不甚大閉，其聲微妙哀美，二足下猶如蓮華色。而彼死尸命終之后，身心不冷不熱，彼亡人有眷屬不甚悲戀。而彼人欲依法取命終之時，其時正日初出，諸方無有黑闇，了了睹見眾色諸方，復有善妙香氣遍滿而來。其人臨欲終時兩目不閉，其所見諸方無有迷惑。若見如來像，即得信心發清凈意。復見心所喜愛諸眷屬以歡喜心抱其身，猶如人死已還活，亦如遠行人歸慰喻諸眷屬，作如是言：‘諸眷屬等，莫憂莫愁！一切諸有生者，皆有如是別離法也。’ 
　　“大藥，彼眾生若福業強，若內發布施心，其辯才數數自贊嘆歌詠布施功德，或種種功德因緣。而彼人作如是語已，意樂欲睡眠，身心得安樂遍滿其體，安隱舍身命。舍身命時，上見諸天共同榻坐；見同坐已，其玉女將手置其身上。其玉女兩手掬滿香華，既掬華已白彼天言：‘大善！大善！愿有吉利事，欲生天童子時至。’而彼玉女作是語已，手即索華，索已復索；索華之時，而彼眾生即取命終。彼舍諸根共識，舍諸根境界，舍諸大時，四陰無定體無色；如人欲騎馬，或如日天，或如明珠，或如火焰，或如水月，或如幻化，身攀緣善業，速疾如筒出氣移去。而彼神識欲生彼處，因彼華見父母坐天榻上，見彼天和合其神識，于華內有形出。彼時有微妙風，甘露味和合而吹。而彼起已，彼識于七日內，頭戴天冠，生天童子。” 
　　爾時，大藥菩薩復白佛言：“世尊，彼神識既無有色，云何為因緣而成就色？云何為因緣而現見？” 
　　佛言：“大藥，譬如二木和合，各各相揩而出于火，而彼火不在木內可見，不離木而可得火，亦非一因而能生火，亦非無因而得出火，非是木上即得見色，以因故出出乃見色，亦非離木而別有色可得；如是，如是，大藥，彼識以父母和合故成就受身，其識亦不在身內可見，亦不離身而有彼識。大藥，譬如火出已然后見色，亦非熱故可見有色，亦非赤故可言見色；如是，大藥，彼神識以成就身故言有識，亦不由受故可見，亦不由諸行故可見。大藥，譬如日天圓滿，光明照曜，大有威光顯赫可見，而諸凡夫輩不見正色，或言黑色，或言白色，或言黃白色，或言綠色。大藥，不可以身，不見神識或黑或白等。猶如日喻，不可以暖可見光明；其可見者，但出沒行時，如是須觀。大藥，此神識凡欲觀時，但取其諸性。” 
　　大藥復白佛言：“世尊，其識有何諸性也？” 
　　佛言：“大藥，彼性受性、取性、諸行性、憂愁性、思惟性、惱性、喜性、不喜性等，是識諸性應當如是觀。復次，神識有本性可觀。何等為本？所謂善心、不善心等為本。” 
　　爾時，大藥復白佛言：“世尊，彼神識從此身出已，云何速疾而受彼生處？云何從此身出已，未至彼身，受生之時，于何處住？此之神識，當云何觀？” 
　　佛答大藥言：“譬如有人其臂纖長，手足上下一切正等，乘微妙速疾駿馬馳走入陣，入陣已被刀槊弓箭所傷，其心惱亂在彼陣內，其心迷悶墮馬倒地；而彼人善解戎仗，倒地已速疾而起，手執其馬即便騙上。譬如彼人倒地之時，速疾得馬，得馬已即乘彼馬，如彼馬速疾得速疾乘；彼神識亦如是，應當知。如彼人被賊趁，心生恐怖，乘彼馬速疾而走；此神識初舍身欲至彼亦復然，欲生天即攀緣天念，見天父母在一座上，見已攀緣速疾即得受生。 
　　“復次，大藥，汝問凡人初移識時，其識未至，彼時在何處住，其性當云何觀者。大藥，譬如人影在于水中，雖復現色，非人正形色，當如是觀。大藥，彼人影上下手足正等，成就色時在于水中，亦不作如是念言：‘我有熱惱，我有寒凍，我身疲乏。’彼無如是心言：‘我是真體如前在胎肉塊。’而彼影無有擾亂處，而彼人身影在水中之時，無有聲出，或苦聲、或樂聲。大藥，此神識從此身舍已未至彼身，有如是形，有如是性。大藥，凡有福神識，初欲取天身時作如是受。” 
　　爾時，大藥菩薩復白佛言：“世尊，此神識欲取地獄生云何受？” 
　　佛告大藥：“汝今諦聽！如無福眾生欲取地獄生者，我為汝說。大藥，凡有眾生若造不善業，以彼業攀緣所攝，而彼眾生此處欲舍其身，舍身之時生如是念：‘我即是彼人從此地獄舍身，此是我父母。’而彼人舍身之時，一等成就色身如本性有，成就彼人如本身體即見身分。而彼人初舍身被憂愁所流，即見種種地獄。彼神識初舍身已在彼地獄，即成就有業即見彼地獄。或有他方見如血灑，而彼即心生染著相，生染著相已即成地獄身。而彼神識，猶如下濕臭爛地因故生蟲身，譬如屏臭穢爛故生蟲，譬如酪內臭壞有諸蟲生。大藥，眾生欲生地獄亦復如是。” 
　　爾時，跋陀羅波梨合掌向佛，而白佛言：“世尊，諸眾生輩在地獄，其身有何色？云何而受身體？” 
　　佛告跋陀羅波梨言：“若有眾生染著血處，彼等身體生血色。若有眾生染著毗羅尼河，彼等身體即生不白不黑云色。若有眾生染著灰河，彼等身體生斑駁色。而彼等諸眾生于彼處身體柔軟，猶如王子安樂養育其身。跋陀羅波梨，于彼處諸眾生受身廣大，長八肘半，其髭鬢頭發甚長，其足可畏反向于后。若有閻浮提人，欲往地獄觀者，見彼地獄人即便怖死。復次，跋陀羅波梨，地獄眾生雖復有食，無暫時樂。” 
　　爾時，大藥復白佛言：“世尊，彼諸眾生食時有何等食？” 
　　佛報大藥菩薩言：“大藥，彼眾生輩在地獄游歷時，遙見赤色或镕銅、或镕鋀石，見已各相唱言：‘嗚呼！仁者誰欲得食？近來相共食此。’聞是聲已聚一處，向镕銅所會堂而住已，求食故張口欲食，而彼镕銅及以鋀石，熾盛放光作如是聲：‘多吒！多吒！’入其口燃其全身。大藥，彼諸眾生以為食故受如是苦事。 
　　“復次，大藥，彼地獄中眾生于彼時，其神識唯在骸骨內，而彼等神識不離骸骨，神識不離骸骨故不取命終。雖然而彼等眾生猶尚饑惱，彼處亦無食事。于彼處有微妙園林，彼等眼見種種華果，種種樹木蓊郁青色，亦見微妙廣大地方，柔軟青草所覆。彼等見如是園林地方微妙，各各歡喜微笑，各各起念，各各相喚：‘汝等人輩，如是園林微妙可受快樂，又有涼冷微風！’彼等聞見此事已速來聚集，即共入彼園林之內；入已少時受樂，于彼樹上所有華果及諸葉等悉皆成鐵，彼眾生等即被彼鐵枝葉華果擘裂其身。彼地獄眾生被枝葉華果，猶如竹根擘裂身時，口大叫喚處處馳走。如是之時，其后有諸閻羅王人，手執利呋或執大鐵杖，其目可畏，牙齒極利，頭發火燃，其焰高大全身燒燃，手執種種器杖，罪人隨業所生。彼人順后趁逐，口唱是言：‘人等住住，莫走！汝等自業所作此園林，何故苦走，不在此受斯業也？’大藥，彼諸眾生在于地獄受如是苦惱，當如是觀。 
　　“復次，大藥，其地獄人過七日后，具足受地獄苦，猶如蜂采華造蜜。所以者何？種種諸有因故成神識，始受取地獄諸苦。而彼神識初舍身不自由，被諸苦所逼心中不樂。初見大黑闇至彼處，猶如有人被賊所逼牽挽。心作如是念：‘嗚呼！我今何故舍微妙閻浮提，棄所愛諸親侶，向地獄速疾而行？今不見天上之路。’其于彼時，猶如蠶蟲被絲所纏，速疾求受生處；彼不自由，被業所纏縛不能得住。大藥，其地獄眾生，有如是因緣，有受如是等諸苦惱之事。” 
　　爾時，大藥王子及跋陀羅波梨長者子，聞此事已，身毛皆豎，合十指掌，向佛歸依。其大藥王子等，發心作如是愿：“藉此聞法因緣，在流轉生死煩惱內，愿莫生惡道，愿莫受地獄苦也！” 
　　爾時，跋陀羅波梨復白佛言：“世尊，我更欲問佛前所心疑。” 
　　佛告言：“跋陀羅波梨，隨汝所疑，恣汝意問。” 
　　跋陀羅波梨白佛言：“世尊，何者名聚？何者名積？何者名陰？何者名移？” 
　　佛言：“跋陀羅波梨，凡有四種法界成就此身。何者為四？諸界和合，智慧見意，無明，諸境界識。此是總義，我已說言。聚者，即是六界、諸入境。于六界內，粗者三，一者入，復有二種取。其內有發髭須、眾毛、皮、肉、膿血、涕唾、脂、五藏、手、足、頭、面、身分支節，和合故名為聚。譬如諸谷積聚，或烏麻、或大小麥、或豆豌豆，以聚集故名積聚。如是，如是，此身有身分，有支節，聚集故名為積聚。 
　　“言六界，何等為六？一、地界，二、水界，三、火界，四、風界，五、空界，六、識界。 
　　“言六入者，何等為六？一、眼，二、耳，三、鼻，四、舌，五、身，六、意。 
　　“言六入境界者，何等為六？一、色，二、聲，三、香，四、味，五、觸，六、法，此名為六入境界。 
　　“言諸粗界本體三，何者為三？一者、欲，二者、恚，三者、癡。彼等發起有三，何等為三？一者、風，二者、黃白痰，三者、涕唾。 
　　“言諸入取者有二，何等為二？一者、持戒，二者、信。復有六，何等為六？一者、施，二者、財，三者、精進，四者、禪定，五者、善，六者、非善。 
　　“言陰者，云何名陰？一者、受，二者、想，三者、諸行，四者、識。此四陰是無色，言受者即是受用，言想者即是知別樂苦，言諸行者見聞觸受，此名為識，為身作主，能得自在，一切諸物中自在故。 
　　“言移者，善成就清凈戒，身業、口業、意業，受根取命終時，于彼時彼識舍諸陰，更不受有生，更不回故一向受樂，故名為移，是名為移。離此者不名為有移，如是次第別者不名為移。” 
　　作如是語已，跋陀羅波梨及大藥菩薩，頂禮佛足而作是言：“善哉！世尊，善能為我，說如是義真實一切智。世尊，于未來世，此法門為諸迷惑愚癡眾生當作潤益。” 
　　佛報彼二人言：“跋陀羅波梨，此諸如來智者無有虛妄，非一切智亦不能知此真實體。我于過去行無量苦行，熏修此智光明，如今日所說無有異也。此是智光明法自處處流布，功德名聞一切智海藏，為諸眾生教化故說。所在之處，所說之處，于彼之處非人護持，及諸天、修羅、摩睺羅伽、人非人等，來彼護持處，頂禮于彼之處，無諸恐怖，縣官不能作惡，劫賊當不能害。” 
　　佛告諸比丘：“汝等諸比丘，若知從今去此法門，不得無信人邊說，亦不得覓過失人邊說，亦不得外道尼乾等邊說，亦不得尼乾陀聲聞邊說，在阿蘭若空閑者邊亦不得說，亦不得不至心請人邊說。所以者何？恐其求過失。如來實無過失。若有出家比丘，或在家俗人，信受隨順此事者，彼人應須當順彼人邊，應須起慈悲心，一如如來一種，須發如是心：‘此人持諸佛庫藏也。’” 
　　爾時，世尊而說偈言：  
　　“發心出家故， 應當行佛法， 
　　　降伏魔軍眾， 如象壞竹舍。 
　　　若能行此法， 謹慎放逸事， 
　　　滅生死煩惱， 當盡一切苦。”  
　　佛說此經已，其跋陀羅長者子，大藥王子菩薩，及大比丘眾，天、龍、阿修羅、乾闥婆等，聞佛所說，歡喜奉行。 
　　佛說經已，無垢施菩薩摩訶薩，及諸大眾，梵天、梵志等，五百菩薩大士，波斯匿王，諸大聲聞弟子，諸天八部，人及非人，聞佛所說，皆大歡喜。   
 上一部：乾隆大藏經·大乘寶積部·大寶積經一百二十卷（第九十一卷～第一百卷）  下一部：乾隆大藏經·大乘寶積部·大寶積經一百二十卷（第一百一十卷～第一百二十卷）   
 
   
   
乾隆大藏經·大乘寶積部·大寶積經         
    