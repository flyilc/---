    第0024部～佛說無量壽經二卷            
    
  
   大乘寶積部·第0024部    
佛說無量壽經二卷    
曹魏康僧鎧譯      
  

佛說無量壽經卷上  
　　我聞如是：一時，佛住王舍城耆阇崛山中，與大比丘眾萬二千人俱，一切大圣神通已達。其名曰：尊者了本際、尊者正愿、尊者正語、尊者大號、尊者仁賢、尊者離垢、尊者名聞、尊者善實、尊者具足、尊者牛王、尊者優樓頻螺迦葉、尊者伽耶迦葉、尊者那提迦葉、尊者摩訶迦葉、尊者舍利弗、尊者大目揵連、尊者劫賓那、尊者大住、尊者大凈志、尊者摩訶周那、尊者滿愿子、尊者離障、尊者流灌、尊者堅伏、尊者面王、尊者異乘、尊者仁性、尊者嘉樂、尊者善來、尊者羅云、尊者阿難，皆如斯等上首者也。 
　　又與大乘眾菩薩俱，普賢菩薩、妙德菩薩、慈氏菩薩等，此賢劫中一切菩薩。又賢護等十六正士，善思議菩薩、信慧菩薩、空無菩薩、神通華菩薩、光英菩薩、慧上菩薩、智幢菩薩、寂根菩薩、愿慧菩薩、香象菩薩、寶英菩薩、中住菩薩、制行菩薩、解脫菩薩。皆遵普賢大士之德，具諸菩薩無量行愿，安住一切功德之法，游步十方行權方便，入佛法藏究竟彼岸，于無量世界現成等覺，處兜率天弘宣正法，舍彼天宮降神母胎，從右脅生現行七步，光明顯耀普照十方無量佛土，六種震動，舉聲自稱：“吾當于世為無上尊。”釋梵奉侍，天人歸仰，示現算計、文藝、射御、博綜道術、貫練群籍、游于后園、講武試藝；現處宮中色味之間，見老病死悟世非常，棄國財位，入山學道；服、乘、白馬、寶冠、瓔珞，遣之令還，舍珍妙衣而著法服，剃除須發，端坐樹下，勤苦六年，行如所應；現五濁剎隨順群生，示有塵垢沐浴金流，天按樹枝得攀出池，靈禽翼從往詣道場，吉祥感征表章功祚，哀受施草敷佛樹下跏趺而坐，奮大光明使魔知之，魔率官屬而來逼試，制以智力皆令降伏，得微妙法成最正覺。釋梵祈勸請轉法輪，以佛游步，佛吼而吼，扣法鼓，吹法螺，執法劍，建法幢，震法雷，曜法電，澍法雨，演法施，常以法音覺諸世間，光明普照無量佛土，一切世界六種震動，總攝魔界，動魔宮殿，眾魔懾怖莫不歸伏，摑裂邪網，消滅諸見，散諸塵勞，壞諸欲塹，嚴護法城開闡法門，洗濯垢污顯明清白，光融佛法宣流正化，入國分衛獲諸豐膳，貯功德，示福田，欲宣法，現欣笑，以諸法藥救療三苦，顯現道意無量功德，授菩薩記成等正覺；示現滅度拯濟無極，消除諸漏植眾德本，具足功德微妙難量，游諸佛國普現道教，其所修行清凈無穢。譬如幻師現眾異像，為男為女無所不變，本學明了在意所為；此諸菩薩亦復如是，學一切法貫綜縷練，所住安諦靡不感化，無數佛土皆悉普現，未曾慢恣愍傷眾生，如是之法一切具足。菩薩經典究暢要妙，名稱普至道御十方，無量諸佛咸共護念，佛所住者皆已得住，大圣所立而皆已立，如來導化各能宣布，為諸菩薩而作大師，以甚深禪慧開道眾生，通諸法性達眾生相，明了諸國供養諸佛，化現其身猶如電光，善學無畏曉了幻法，壞裂魔網，解諸纏縛，超越聲聞、緣覺之地，得空、無相、無愿三昧，善立方便顯示三乘，于此化終而現滅度，亦無所作，亦無所有，不起不滅得平等法，具足成就無量總持百千三昧，諸根智慧廣普寂定，深入菩薩法藏，得佛華嚴三昧，宣揚演說一切經典住深定門，悉睹現在無量諸佛，一念之頃無不周遍，濟諸劇難諸閑不閑，分別顯示真實之際，得諸如來辯才之智，入眾言音開化一切，超過世間諸所有法。心常諦住度世之道，于一切萬物而隨意自在，為諸庶類作不請之友，荷負群生為之重擔，受持如來甚深法藏，護佛種性常使不絕。興大悲，愍眾生，演慈辯，授法眼，杜三趣，開善門，以不請之法施諸黎庶，如純孝之子愛敬父母，于諸眾生視若自己，一切善本皆度彼岸，悉獲諸佛無量功德，智慧圣明不可思議。如是之等菩薩大士不可稱計，一時來會。  
　　爾時，世尊諸根悅豫，姿色清凈，光顏巍巍。尊者阿難承佛圣旨，即從座起，偏袒右肩，長跪合掌，而白佛言：“今日世尊，諸根悅豫，姿色清凈，光顏巍巍，如明鏡凈影暢表里，威容顯耀超絕無量，未嘗瞻睹殊妙如今。唯然，大圣，我心念言：今日世尊住奇特之法，今日世雄住諸佛所住，今日世眼住導師之行，今日世英住最勝之道，今日天尊行如來之德，去來現在佛佛相念，得無今佛念諸佛耶？何故威神光光乃爾？” 
　　于是世尊告阿難曰：“云何，阿難，諸天教汝來問佛耶？自以慧見問威顏乎？” 
　　阿難白佛：“無有諸天來教我者，自以所見問斯義耳！” 
　　佛言：“善哉！阿難，所問甚快！發深智慧真妙辯才，愍念眾生問斯慧義。如來以無盡大悲矜哀三界，所以出興于世，光闡道教，欲拯濟群萌惠以真實之利，無量億劫難值難見，猶靈瑞華時時乃出。今所問者多所饒益，開化一切諸天人民。阿難，當知如來正覺，其智難量多所導御，慧見無礙無能遏絕，以一餐之力能住壽命億百千劫無數無量復過于此，諸根悅豫不以毀損，姿色不變光顏無異。所以者何？如來定慧究暢無極，于一切法而得自在。阿難，諦聽！今為汝說。” 
　　對曰：“唯然，愿樂欲聞。” 
　　佛告阿難：“乃往過去久遠無量不可思議無央數劫，錠光如來興出于世，教化度脫無量眾生，皆令得道乃取滅度。次有如來名曰光遠，次名月光，次名旃檀香，次名善山王，次名須彌天冠，次名須彌等曜，次名月色，次名正念，次名離垢，次名無著，次名龍天，次名夜光，次名安明頂，次名不動地，次名琉璃妙華，次名琉璃金色，次名金藏，次名炎光，次名炎根，次名地種，次名月像，次名日音，次名解脫華，次名莊嚴光明，次名海覺神通，次名水光，次名大香，次名離塵垢，次名舍厭意，次名寶炎，次名妙頂，次名勇立，次名功德持慧，次名蔽日月光，次名日月琉璃光，次名無上琉璃光，次名最上首，次名菩提華，次名月明，次名日光，次名華色王，次名水月光，次名除癡冥，次名度蓋行，次名凈信，次名善宿，次名威神，次名法慧，次名鸞音，次名師子音，次名龍音，次名處世，如此諸佛皆悉已過。 
　　“爾時，次有佛，名世自在王如來、應供、等正覺、明行足、善逝、世間解、無上士、調御丈夫、天人師、佛世尊。時有國王，聞佛說法，心懷悅豫，尋發無上正真道意，棄國捐王，行作沙門，號曰法藏，高才勇哲與世超異，詣世自在王如來所，稽首佛足，右繞三匝，長跪合掌，以頌贊曰：  
　　“光顏巍巍， 威神無極， 
　　　如是炎明， 無與等者。 
　　　日月摩尼， 珠光焰耀， 
　　　皆悉隱蔽， 猶如聚墨。 
　　　如來容顏， 超世無倫， 
　　　正覺大音， 響流十方。 
　　　戒聞精進， 三昧智慧， 
　　　威德無侶， 殊勝希有。 
　　　深諦善念， 諸佛法海， 
　　　窮深盡奧， 究其涯底。 
　　　無明欲怒， 世尊永無， 
　　　人雄師子， 神德無量。 
　　　功勛廣大， 智慧深妙， 
　　　光明威相， 震動大千。 
　　　愿我作佛， 齊圣法王， 
　　　過度生死， 靡不解脫， 
　　　布施調意， 戒忍精進， 
　　　如是三昧， 智慧為上。 
　　　吾誓得佛， 普行此愿， 
　　　一切恐懼， 為作大安。 
　　　假令有佛， 百千億萬， 
　　　無量大圣， 數如恒沙， 
　　　供養一切， 斯等諸佛， 
　　　不如求道， 堅正不卻。 
　　　譬如恒沙， 諸佛世界， 
　　　復不可計， 無數剎土， 
　　　光明悉照， 遍此諸國， 
　　　如是精進， 威神難量。 
　　　令我作佛， 國土第一， 
　　　其眾奇妙， 道場超絕， 
　　　國如泥洹， 而無等雙， 
　　　我當愍哀， 度脫一切。 
　　　十方來生， 心悅清凈， 
　　　已至我國， 快樂安隱， 
　　　幸佛明信， 是我真證， 
　　　發愿于彼， 力精所欲。 
　　　十方世尊， 智慧無礙， 
　　　常令此尊， 知我心行。 
　　　假使身止， 諸苦毒中， 
　　　我行精進， 忍終不悔。”  
　　佛告阿難：“法藏比丘說此頌已，而白佛言：‘唯然，世尊。我發無上正覺之心，愿佛為我廣宣經法，我當修行攝取佛國清凈莊嚴無量妙土，令我于世速成正覺，拔諸生死勤苦之本。’” 
　　佛告阿難：“時世自在王佛語法藏比丘：‘如所修行莊嚴佛土，汝自當知。’比丘白佛：‘斯義弘深，非我境界。唯愿世尊，廣為敷演諸佛如來凈土之行。我聞此已，當如說修行，成滿所愿。’爾時，世自在王佛知其高明，志愿深廣，即為法藏比丘而說經言：‘譬如大海，一人斗量經歷劫數，尚可窮底得其妙寶；人有至心精進求道不止，會當克果，何愿不得？’于是世自在王佛，即為廣說二百一十億諸佛剎土天人之善惡、國土之粗妙，應其心愿悉現與之。時彼比丘聞佛所說嚴凈國土皆悉睹見，起發無上殊勝之愿，其心寂靜，志無所著，一切世間無能及者，具足五劫，思惟攝取莊嚴佛國清凈之行。” 
　　阿難白佛：“彼佛國土壽量幾何？” 
　　佛言：“其佛壽命四十二劫。時法藏比丘攝取二百一十億諸佛妙土清凈之行，如是修已，詣彼佛所，稽首禮足，繞佛三匝，合掌而住，白佛言：‘世尊，我已攝取莊嚴佛土清凈之行。’佛告比丘：‘汝今可說宜知是時，發起悅可一切大眾。菩薩聞已修行此法，緣致滿足無量大愿。’比丘白佛：‘唯垂聽察，如我所愿，當具說之。 
　　“‘設我得佛，國有地獄、餓鬼、畜生者，不取正覺。 
　　“‘設我得佛，國中天人，壽終之后，復更三惡道者，不取正覺。 
　　“‘設我得佛，國中天人，不悉真金色者，不取正覺。 
　　“‘設我得佛，國中天人，形色不同有好丑者，不取正覺。 
　　“‘設我得佛，國中天人，不識宿命，下至知百千億那由他諸劫事者，不取正覺。 
　　“‘設我得佛，國中天人，不得天眼，下至見百千億那由他諸佛國者，不取正覺。 
　　“‘設我得佛，國中天人，不得天耳，下至聞百千億那由他諸佛所說，不悉受持者，不取正覺。 
　　“‘設我得佛，國中天人，不得見他心智，下至知百千億那由他諸佛國中眾生心念者，不取正覺。 
　　“‘設我得佛，國中天人，不得神足，于一念頃下至不能超過百千億那由他諸佛國者，不取正覺。 
　　“‘設我得佛，國中天人，若起想念貪計身者，不取正覺。 
　　“‘設我得佛，國中天人，不住定聚必至滅度者，不取正覺。 
　　“‘設我得佛，光明有限量，下至不照百千億那由他諸佛國者，不取正覺。 
　　“‘設我得佛，壽命有限量，下至百千億那由他劫者，不取正覺。 
　　“‘設我得佛，國中聲聞有能計量，乃至三千大千世界眾生悉成緣覺，于百千劫悉共計校知其數者，不取正覺。 
　　“‘設我得佛，國中天人，壽命無能限量，除其本愿修短自在，若不爾者，不取正覺。 
　　“‘設我得佛，國中天人，乃至聞有不善名者，不取正覺。 
　　“‘設我得佛，十方世界無量諸佛，不悉咨嗟稱我名者，不取正覺。 
　　“‘設我得佛，十方眾生至心信樂欲生我國，乃至十念，若不生者，不取正覺，唯除五逆、誹謗正法。 
　　“‘設我得佛，十方眾生發菩提心，修諸功德，至心發愿欲生我國，臨壽終時，假令不與大眾圍繞現其人前者，不取正覺。 
　　“‘設我得佛，十方眾生聞我名號，系念我國植眾德本，至心回向欲生我國，不果遂者，不取正覺。 
　　“‘設我得佛，國中天人，不悉成滿三十二大人相者，不取正覺。 
　　“‘設我得佛，他方佛土諸菩薩眾來生我國，究竟必至一生補處；除其本愿自在所化，為眾生故被弘誓鎧，積累德本度脫一切，游諸佛國修菩薩行，供養十方諸佛如來，開化恒沙無量眾生，使立無上正真之道，超出常倫諸地之行，現前修習普賢之德。若不爾者，不取正覺。 
　　“‘設我得佛，國中菩薩，承佛神力供養諸佛，一食之頃不能遍至無數無量億那由他諸佛國者，不取正覺。 
　　“‘設我得佛，國中菩薩，在諸佛前現其德本，諸所求欲供養之具，若不如意者，不取正覺。 
　　“‘設我得佛，國中菩薩，不能演說一切智者，不取正覺。 
　　“‘設我得佛，國中菩薩，不得金剛那羅延身者，不取正覺。 
　　“‘設我得佛，國中天人，一切萬物嚴凈光麗，形色殊特，窮微極妙，無能稱量。其諸眾生，乃至逮得天眼，有能明了辯其名數者，不取正覺。 
　　“‘設我得佛，國中菩薩，乃至少功德者，不能知見其道場樹無量光色高四百萬里者，不取正覺。 
　　“‘設我得佛，國中菩薩，若受讀經法諷誦持說，而不得辯才智慧者，不取正覺。 
　　“‘設我得佛，國中菩薩，智慧辯才若可限量者，不取正覺。 
　　“‘設我得佛，國土清凈，皆悉照見十方一切無量無數不可思議諸佛世界，猶如明鏡睹其面像。若不爾者，不取正覺。 
　　“‘設我得佛，自地以上至于虛空，宮殿、樓觀、池流、華樹，國土所有一切萬物，皆以無量雜寶、百千種香而共合成，嚴飾奇妙超諸天人，其香普熏十方世界，菩薩聞者皆修佛行。若不如是，不取正覺。 
　　“‘設我得佛，十方無量不可思議諸佛世界眾生之類，蒙我光明觸其身者，身心柔軟超過天人。若不爾者，不取正覺。 
　　“‘設我得佛，十方無量不可思議諸佛世界眾生之類，聞我名字，不得菩薩無生法忍、諸深總持者，不取正覺。 
　　“‘設我得佛，十方無量不可思議諸佛世界，其有女人聞我名字，歡喜信樂發菩提心，厭惡女身，壽終之后復為女像者，不取正覺。 
　　“‘設我得佛，十方無量不可思議諸佛世界諸菩薩眾，聞我名字，壽終之后，常修梵行至成佛道。若不爾者，不取正覺。 
　　“‘設我得佛，十方無量不可思議諸佛世界諸天人民，聞我名字，五體投地，稽首作禮，歡喜信樂修菩薩行，諸天世人莫不致敬。若不爾者，不取正覺。 
　　“‘設我得佛，國中天人，欲得衣服隨念即至，如佛所贊應法妙服自然在身，有求裁縫搗染浣濯者，不取正覺。 
　　“‘設我得佛，國中天人，所受快樂不如漏盡比丘者，不取正覺。 
　　“‘設我得佛，國中菩薩，隨意欲見十方無量嚴凈佛土，應時如愿，于寶樹中皆悉照見，猶如明鏡睹其面像。若不爾者，不取正覺。 
　　“‘設我得佛，他方國土諸菩薩眾，聞我名字至于得佛，諸根缺陋不具足者，不取正覺。 
　　“‘設我得佛，他方國土諸菩薩眾，聞我名字，皆悉逮得清凈解脫三昧，住是三昧一發意頃，供養無量不可思議諸佛世尊而不失定意。若不爾者，不取正覺。 
　　“‘設我得佛，他方國土諸菩薩眾，聞我名字，壽終之后生尊貴家。若不爾者，不取正覺。 
　　“‘設我得佛，他方國土諸菩薩眾，聞我名字，歡喜踴躍，修菩薩行具足德本。若不爾者，不取正覺。 
　　“‘設我得佛，他方國土諸菩薩眾，聞我名字，皆悉逮得普等三昧，住是三昧至于成佛，常見無量不可思議一切諸佛。若不爾者，不取正覺。 
　　“‘設我得佛，國中菩薩，隨其志愿所欲聞法自然得聞。若不爾者，不取正覺。 
　　“‘設我得佛，他方國土諸菩薩眾，聞我名字，不即得至不退轉者，不取正覺。 
　　“‘設我得佛，他方國土諸菩薩眾，聞我名字，不即得至第一忍、第二第三法忍，于諸佛法不能即得不退轉者，不取正覺。’”  
　　佛告阿難：“爾時，法藏比丘說此愿已，以偈頌曰：  
　　“‘我建超世愿， 必至無上道， 
　　　　斯愿不滿足， 誓不成等覺。 
　　　　我于無量劫， 不為大施主， 
　　　　普濟諸貧苦， 誓不成等覺。 
　　　　我至成佛道， 名聲超十方， 
　　　　究竟靡不聞， 誓不成等覺。 
　　　　離欲深正念， 凈慧修梵行， 
　　　　志求無上尊， 為諸天人師。 
　　　　神力演大光， 普照無際土， 
　　　　消除三垢冥， 明濟眾厄難。 
　　　　開彼智慧眼， 滅此昏盲暗， 
　　　　閉塞諸惡道， 通達善趣門。 
　　　　功祚成滿足， 威曜朗十方， 
　　　　日月戢重暉， 天光隱不現。 
　　　　為眾開法藏， 廣施功德寶， 
　　　　常于大眾中， 說法師子吼。 
　　　　供養一切佛， 具足眾德本， 
　　　　愿慧悉成滿， 得為三界雄。 
　　　　如佛無礙智， 通達靡不照， 
　　　　愿我功德力， 等此最勝尊。 
　　　　斯愿若克果， 大千應感動， 
　　　　虛空諸天神， 當雨珍妙華。’”  
　　佛語阿難：“法藏比丘說此頌已，應時普地六種震動，天雨妙華以散其上，自然音樂空中贊言：‘決定必成無上正覺。’于是法藏比丘，具足修滿如是大愿，誠諦不虛，超出世間，深樂寂滅。阿難，法藏比丘于其佛所，諸天、魔、梵、龍神八部大眾之中，發斯弘誓建此愿已，一向專志莊嚴妙土，所修佛國開廓廣大超勝獨妙，建立常然無衰無變，于不可思議兆載永劫，積植菩薩無量德行。不生欲覺、瞋覺、害覺，不起欲想、瞋想、害想，不著色聲香味觸之法，忍力成就，不計眾苦，少欲知足，無染恚癡，三昧常寂，智慧無礙，無有虛偽諂曲之心，和顏愛語先意承問，勇猛精進志愿無倦。專求清白之法以惠利群生，恭敬三寶，奉事師長，以大莊嚴具足眾行，令諸眾生功德成就。住空、無相、無愿之法，無作無起觀法如化。遠離粗言、自害害彼、彼此俱害，修習善語，自利利人，人我兼利。棄國捐王，絕去財色，自行六波羅蜜，教人令行，無央數劫積功累德。隨其生處在意所欲，無量寶藏自然發應，教化安立無數眾生住于無上正真之道。或為長者、居士、豪姓、尊貴，或為剎利、國君、轉輪圣帝，或為六欲天主乃至梵王，常以四事供養恭敬一切諸佛，如是功德不可稱說。口氣香潔如優缽羅華，身諸毛孔出旃檀香，其香普熏無量世界。容色端正相好殊妙，其手常出無盡之寶，衣服、飲食、珍妙華香，繒蓋幢幡莊嚴之具，如是等事超諸天人，于一切法而得自在。” 
　　阿難白佛：“法藏菩薩，為已成佛而取滅度？為未成佛？為今現在？” 
　　佛告阿難：“法藏菩薩，今已成佛，現在西方，去此十萬億剎，其佛世界名曰安樂。” 
　　阿難又問：“其佛成道已來，為經幾時？” 
　　佛言：“成佛已來凡歷十劫。其佛國土自然七寶，金、銀、琉璃、珊瑚、琥珀、硨磲、瑪瑙合成為地，恢廓曠蕩不可限極，悉相雜廁轉相間入，光赫煜爍微妙奇麗，清凈莊嚴超踰十方一切世界，眾寶中精，其寶猶如第六天寶。又其國土，無須彌山及金剛圍一切諸山，亦無大海小海、溪渠井谷，佛神力故欲見則見；亦無地獄、餓鬼、畜生諸難之趣；亦無四時春秋冬夏，不寒不熱，常和調適。” 
　　爾時，阿難白佛言：“世尊，若彼國土無須彌山，其四天王及忉利天依何而住？” 
　　佛語阿難：“第三炎天，乃至色究竟天，皆依何住？” 
　　阿難白佛：“行業果報不可思議。” 
　　佛語阿難：“行業果報不可思議，諸佛世界亦不可思議。其諸眾生功德善力，住行業之地，故能爾耳！” 
　　阿難白佛：“我不疑此法，但為將來眾生，欲除其疑惑，故問斯義。” 
　　佛告阿難：“無量壽佛威神光明最尊第一，諸佛光明所不能及。或照百佛世界，或千佛世界，取要言之，乃照東方恒沙佛剎，南西北方、四維、上、下亦復如是。或有佛光照于七尺，或一由旬、二三四五由旬，如是轉倍乃至照一佛剎，是故無量壽佛號無量光佛、無邊光佛、無礙光佛、無對光佛、炎王光佛、清凈光佛、歡喜光佛、智慧光佛、不斷光佛、難思光佛、無稱光佛、超日月光佛。其有眾生遇斯光者，三垢消滅，身意柔軟，歡喜踴躍，善心生焉。若在三塗極苦之處，見此光明，皆得休息無復苦惱，壽終之后皆蒙解脫。無量壽佛光明顯赫，照曜十方諸佛國土，莫不聞焉。不但我今稱其光明，一切諸佛、聲聞、緣覺、諸菩薩眾，咸共嘆譽亦復如是。若有眾生，聞其光明威神功德，日夜稱說至心不斷，隨意所愿得生其國，為諸菩薩、聲聞之眾所共嘆譽稱其功德；至其然后得佛道時，普為十方諸佛菩薩，嘆其光明亦如今也。” 
　　佛言：“我說無量壽佛光明威神巍巍殊妙，晝夜一劫尚未能盡！” 
　　佛語阿難：“又無量壽佛壽命長久，不可稱計，汝寧知乎？假使十方世界無量眾生皆得人身，悉令成就聲聞、緣覺，都共集會，禪思一心竭其智力，于百千萬劫悉共推算，計其壽命長遠之數，不能窮盡知其限極。聲聞、菩薩、天人之眾，壽命長短亦復如是，非算數譬喻所能知也。又聲聞、菩薩，其數難量不可稱說，神智洞達，威力自在，能于掌中持一切世界。” 
　　佛語阿難：“彼佛初會，聲聞眾數不可稱計，菩薩亦然。如大目揵連，百千萬億無量無數，于阿僧祇那由他劫，乃至滅度，悉共計校，不能究了多少之數。譬如大海深廣無量，假使有人，析其一毛以為百分，以一分毛沾取一渧。于意云何？其所渧者于彼大海，何所為多？” 
　　阿難白佛：“彼所渧水比于大海多少之量，非巧歷算數、言辭譬類所能知也。” 
　　佛語阿難：“如目連等，于百千萬億那由他劫，計彼初會聲聞菩薩，所知數者猶如一渧，其所不知如大海水。又其國土，七寶諸樹周滿世界，金樹、銀樹、琉璃樹、玻瓈樹、珊瑚樹、瑪瑙樹、硨磲之樹，或有二寶、三寶乃至七寶轉共合成。或有金樹，銀葉華果。或有銀樹，金葉華果。或琉璃樹，玻瓈為葉，華果亦然。或水精樹，琉璃為葉，華果亦然。或珊瑚樹，瑪瑙為葉，華果亦然。或瑪瑙樹，琉璃為葉，華果亦然。或硨磲樹，眾寶為葉，華果亦然。或有寶樹，紫金為本，白銀為莖，琉璃為枝，水精為條，珊瑚為葉，瑪瑙為華，硨磲為實。或有寶樹，白銀為本，琉璃為莖，水精為枝，珊瑚為條，瑪瑙為葉，硨磲為華，紫金為實。或有寶樹，琉璃為本，水精為莖，珊瑚為枝，瑪瑙為條，硨磲為葉，紫金為華，白銀為實。或有寶樹，水精為本，珊瑚為莖，瑪瑙為枝，硨磲為條，紫金為葉，白銀為華，琉璃為實。或有寶樹，珊瑚為本，瑪瑙為莖，硨磲為枝，紫金為條，白銀為葉，琉璃為華，水精為實。或有寶樹，瑪瑙為本，硨磲為莖，紫金為枝，白銀為條，琉璃為葉，水精為華，珊瑚為實。或有寶樹，硨磲為本，紫金為莖，白銀為枝，琉璃為條，水精為葉，珊瑚為華，瑪瑙為實。行行相值，莖莖相望，枝枝相準，葉葉相向，華華相順，實實相當，榮色光曜不可勝視，清風時發出五音聲，微妙宮商自然相和。 
　　“又無量壽佛，其道場樹高四百萬里，其本周圍五千由旬，枝葉四布二十萬里，一切眾寶自然合成，以月光摩尼持海輪寶眾寶之王而莊嚴之。周匝條間，垂寶瓔珞，百千萬色種種異變，無量光炎照曜無極，珍妙寶網羅覆其上，一切莊嚴隨應而現，微風徐動吹諸寶樹演出無量妙法音聲，其聲流布遍諸佛國。聞其音者，得深法忍，住不退轉，至成佛道，耳根清徹不遭苦患。目睹其色，鼻知其香，口嘗其味，身觸其光，心以法緣，皆得甚深法忍，住不退轉至成佛道，六根清徹無諸惱患。阿難，若彼國土天人，見此樹者得三法忍：一者、音響忍，二者、柔順忍，三者、無生法忍。此皆無量壽佛威神力故、本愿力故、滿足愿故、明了愿故、堅固愿故、究竟愿故。” 
　　佛告阿難：“世間帝王有百千音樂，自轉輪圣王乃至第六天上伎樂音聲，展轉相勝千億萬倍。第六天上萬種樂音，不如無量壽國諸七寶樹一種音聲千億倍也。亦有自然萬種伎樂，又其樂聲無非法音，清暢哀亮微妙和雅，十方世界音聲之中最為第一。其講堂、精舍、宮殿、樓觀，皆七寶莊嚴自然化成。復以真珠、明月摩尼眾寶，以為交絡覆蓋其上。內外左右有諸浴池，或十由旬，或二十、三十乃至百千由旬，縱廣深淺皆各一等，八功德水湛然盈滿，清凈香潔味如甘露，黃金池者底白銀沙，白銀池者底黃金沙，水精池者底琉璃沙，琉璃池者底水精沙，珊瑚池者底琥珀沙，琥珀池者底珊瑚沙，硨磲池者底瑪瑙沙，瑪瑙池者底硨磲沙，白玉池者底紫金沙，紫金池者底白玉沙，或有二寶、三寶乃至七寶轉共合成。其池岸上有旃檀樹，華葉垂布，香氣普熏，天優缽羅華、缽曇摩華、拘牟頭華、分陀利華，雜色光茂彌覆水上。彼諸菩薩及聲聞眾若入寶池，意欲令水沒足，水即沒足；欲令至膝，即至于膝；欲令至腰，水即至腰；欲令至頸，水即至頸；欲令灌身，自然灌身；欲令還復，水輒還復。調和冷暖自然隨意，開神悅體蕩除心垢，清明澄潔凈若無形，寶沙映徹無深不照，微瀾回流轉相灌注，安詳徐逝不遲不疾，波揚無量。自然妙聲，隨其所應莫不聞者。或聞佛聲，或聞法聲，或聞僧聲，或寂靜聲、空無我聲、大慈悲聲、波羅蜜聲，或十力、無畏、不共法聲，諸通慧聲、無所作聲、不起滅聲、無生忍聲，乃至甘露灌頂眾妙法聲。如是等聲，稱其所聞歡喜無量，隨順清凈離欲寂滅真實之義，隨順三寶、力、無所畏、不共之法，隨順通慧菩薩、聲聞所行之道。無有三塗苦難之名，但有自然快樂之音，是故其國名曰安樂。 
　　“阿難，彼佛國土諸往生者，具足如是清凈色身，諸妙音聲神通功德。所處宮殿、衣服、飲食、眾妙華香莊嚴之具，猶第六天自然之物。若欲食時，七寶缽器自然在前，金、銀、琉璃、硨磲、瑪瑙、珊瑚、琥珀、明月真珠，如是諸缽隨意而至，百味飲食自然盈滿。雖有此食實無食者，但見色聞香，意以為食，自然飽足，身心柔軟無所味著，事已化去，時至復現。彼佛國土清凈安隱微妙快樂，次于無為泥洹之道。其諸聲聞、菩薩、天人，智慧高明，神通洞達，咸同一類形無異狀，但因順余方故有天人之名。顏貌端正超世希有，容色微妙非天非人，皆受自然虛無之身無極之體。” 
　　佛告阿難：“譬如世間貧窮乞人在帝王邊，形貌容狀寧可類乎？” 
　　阿難白佛：“假令此人在帝王邊，羸陋丑惡無以為喻，百千萬億不可計倍。所以然者？貧窮乞人底極斯下，衣不蔽形，食趣支命，饑寒困苦，人理殆盡，皆坐前世不植德本，積財不施，富有益慳，但欲唐得，貪求無厭，不信修善，犯惡山積，如是壽終財寶消散，苦身聚積為之憂惱，于己無益徒為他有，無善可怙，無德可恃，是故死墮惡趣受此長苦，罪畢得出生為下賤，愚鄙斯極示同人類。所以世間帝王人中獨尊？皆由宿世積德所致，慈惠博施，仁愛兼濟，履信修善，無所違爭，是以壽終福應得升善道，上生天上享茲福樂，積善余慶今得為人，乃生王家自然尊貴，儀容端正眾所敬事，妙衣珍膳隨心服御，宿福所追故能致此。” 
　　佛告阿難：“汝言是也。計如帝王，雖人中尊貴形色端正，比之轉輪圣王，甚為鄙陋，猶彼乞人在帝王邊也。轉輪圣王威相殊妙天下第一，比之忉利天王，又復丑惡不得相喻萬億倍也。假令天帝比第六天王，百千億倍不相類也。設第六天王，比無量壽佛國菩薩、聲聞，光顏容色不相及逮，百千萬億不可計倍。” 
　　佛告阿難：“無量壽國其諸天人，衣服、飲食、華香、瓔珞，繒蓋、幢幡、微妙音聲，所居舍宅、宮殿、樓閣，稱其形色高下大小，或一寶、二寶，乃至無量眾寶，隨意所欲，應念即至。又以眾寶妙衣遍布其地，一切天人踐之而行，無量寶網彌覆佛土，皆以金縷、真珠、百千雜寶奇妙珍異，莊嚴校飾周匝四面。垂以寶鈴，光色晃曜盡極嚴麗，自然德風徐起微動。其風調和不寒不暑，溫涼柔軟不遲不疾，吹諸羅網及眾寶樹，演發無量微妙法音，流布萬種溫雅德香。其有聞者，塵勞垢習自然不起，風觸其身皆得快樂，譬如比丘得滅盡三昧。又風吹散華遍滿佛土，隨色次第而不雜亂，柔軟光澤馨香芬烈，足履其上蹈下四寸，隨舉足已還復如故。華用已訖，地輒開裂，以次化沒清凈無遺，隨其時節風吹散華，如是六反。又眾寶蓮華周滿世界，一一寶華百千億葉。其華光明無量種色，青色青光，白色白光，玄黃朱紫光色赫然，煒燁煥爛明曜日月。一一華中，出三十六百千億光。一一光中，出三十六百千億佛，身色紫金，相好殊特。一一諸佛，又放百千光明，普為十方說微妙法。如是諸佛，各各安立無量眾生于佛正道。”  
佛說無量壽經卷下  
　　佛告阿難：“其有眾生生彼國者，皆悉住于正定之聚。所以者何？彼佛國中，無諸邪聚及不定聚。十方恒沙諸佛如來，皆共贊嘆無量壽佛威神功德不可思議。諸有眾生聞其名號，信心歡喜乃至一念，至心回向愿生彼國，即得往生住不退轉，唯除五逆、誹謗正法。” 
　　佛告阿難：“十方世界諸天人民，其有至心愿生彼國，凡有三輩。其上輩者，舍家棄欲而作沙門，發菩提心，一向專念無量壽佛，修諸功德愿生彼國。此等眾生臨壽終時，無量壽佛與諸大眾現其人前，即隨彼佛往生其國，便于七寶華中自然化生，住不退轉，智慧勇猛，神通自在。是故，阿難，其有眾生，欲于今世見無量壽佛，應發無上菩提之心，修行功德，愿生彼國。” 
　　佛語阿難：“其中輩者，十方世界諸天人民，其有至心愿生彼國，雖不能行作沙門大修功德，當發無上菩提之心，一向專念無量壽佛，多少修善，奉持齋戒，起立塔像，飯食沙門，懸繒燃燈，散華燒香，以此回向愿生彼國。其人臨終，無量壽佛化現其身，光明相好具如真佛，與諸大眾現其人前，即隨化佛往生其國，住不退轉。功德智慧次如上輩者也。” 
　　佛告阿難：“其下輩者，十方世界諸天人民，其有至心欲生彼國，假使不能作諸功德，當發無上菩提之心，一向專意乃至十念，念無量壽佛愿生其國。若聞深法，歡喜信樂，不生疑惑，乃至一念念于彼佛，以至誠心愿生其國。此人臨終，夢見彼佛亦得往生。功德智慧次如中輩者也。” 
　　佛告阿難：“無量壽佛威神無極，十方世界無量無邊不可思議諸佛如來，莫不稱嘆于彼東方恒河沙佛國。無量無數諸菩薩眾，皆悉往詣無量壽佛所，恭敬供養及諸菩薩、聲聞之眾，聽受經法宣布道化，南西北方、四維、上、下亦復如是。” 
　　爾時，世尊而說頌曰：  
　　“東方諸佛國， 其數如恒沙， 
　　　彼土菩薩眾， 往覲無量覺。 
　　　南西北四維， 上下亦復然， 
　　　彼土菩薩眾， 往覲無量覺。 
　　　一切諸菩薩， 各赍天妙華， 
　　　寶香無價衣， 供養無量覺。 
　　　咸然奏天樂， 暢發和雅音， 
　　　歌嘆最勝尊， 供養無量覺。 
　　　究達神通慧， 游入深法門， 
　　　具足功德藏， 妙智無等倫。 
　　　慧日朗世間， 消除生死云， 
　　　恭敬繞三匝， 稽首無上尊。 
　　　見彼嚴凈土， 微妙難思議， 
　　　因發無量心， 愿我國亦然。 
　　　應時無量尊， 動容發欣笑， 
　　　口出無數光， 遍照十方國， 
　　　回光圍繞身， 三匝從頂入， 
　　　一切天人眾， 踴躍皆歡喜。 
　　　大士觀世音， 整服稽首問， 
　　　白佛何緣笑？ 唯然愿說意。 
　　　梵聲猶雷震， 八音暢妙響， 
　　　當授菩薩記， 今說仁諦聽。 
　　　十方來正士， 吾悉知彼愿， 
　　　志求嚴凈土， 受決當作佛。 
　　　覺了一切法， 猶如夢幻響， 
　　　滿足諸妙愿， 必成如是剎。 
　　　知法如電影， 究竟菩薩道， 
　　　具諸功德本， 受決當作佛。 
　　　通達諸法性， 一切空無我， 
　　　專求凈佛土， 必成如是剎。 
　　　諸佛告菩薩， 令覲安養佛， 
　　　聞法樂受行， 疾得清凈處。 
　　　至彼嚴凈國， 便速得神通， 
　　　必于無量尊， 受記成等覺。 
　　　其佛本愿力， 聞名欲往生， 
　　　皆悉到彼國， 自致不退轉。 
　　　菩薩興至愿， 愿己國無異， 
　　　普念度一切， 名顯滿十方。 
　　　奉事億如來， 飛化遍諸剎， 
　　　恭敬歡喜去， 還到安養國。 
　　　若人無善心， 不得聞此經， 
　　　清凈有戒者， 乃獲聞正法。 
　　　曾更見世尊， 則能信此事， 
　　　謙敬聞奉行， 踴躍大歡喜。 
　　　憍慢弊懈怠， 難以信此法， 
　　　宿世見諸佛， 樂聽如是教。 
　　　聲聞或菩薩， 莫能究圣心， 
　　　譬如從生盲， 欲行開導人。 
　　　如來智慧海， 深廣無涯底， 
　　　二乘非所測， 唯佛獨明了。 
　　　假使一切人， 具足皆得道， 
　　　凈慧知本空， 億劫思佛智。 
　　　窮力極講說， 盡壽猶不知， 
　　　佛慧無邊際， 如是致清凈。 
　　　壽命甚難得， 佛世亦難值， 
　　　人有信慧難， 若聞精進求， 
　　　聞法能不忘， 見敬得大慶， 
　　　則我善親友， 是故當發意。 
　　　設滿世界火， 必過要聞法， 
　　　會當成佛道， 廣度生死流。”  
　　佛告阿難：“彼國菩薩，皆當究竟一生補處；除其本愿，為眾生故，以弘誓功德而自莊嚴，普欲度脫一切眾生。阿難，彼佛國中，諸聲聞眾身光一尋，菩薩光明照百由旬。有二菩薩最尊第一，威神光明，普照三千大千世界。” 
　　阿難白佛：“彼二菩薩，其號云何？” 
　　佛言：“一名觀世音，二名大勢至。此二菩薩，于此國土修菩薩行，命終轉化生彼佛國。阿難，其有眾生生彼國者，皆悉具足三十二相，智慧成滿，深入諸法，究暢要妙，神通無礙，諸根明利。其鈍根者成就二忍，其利根者得不可計無生法忍。又彼菩薩，乃至成佛不受惡趣，神通自在，常識宿命；除生他方五濁惡世，示現同彼如我國也。” 
　　佛語阿難：“彼國菩薩承佛威神，一食之頃往詣十方無量世界，恭敬供養諸佛世尊。隨心所念，華香、妓樂、衣蓋、幢幡，無數無量供養之具，自然化生應念即至，珍妙殊特非世所有，輒以奉散諸佛，及諸菩薩、聲聞之眾，在虛空中化成華蓋，光色昱爍，香氣普熏。其華周圓四百里者，如是轉倍，乃覆三千大千世界，隨其前后以次化沒。其諸菩薩僉然欣悅，于虛空中共奏天樂，以微妙音歌嘆佛德，聽受經法歡喜無量，供養佛已未食之前，忽然輕舉還其本國。” 
　　佛語阿難：“無量壽佛，為諸聲聞、菩薩、天人頒宣法時，都悉集會七寶講堂，廣宣道教演暢妙法，莫不歡喜心解得道。即時四方自然風起，吹七寶樹出五音聲，無量妙華隨風四散，自然供養如是不絕。一切諸天皆赍天上百千華香、萬種伎樂，供養其佛及諸菩薩、聲聞之眾，普散華香，奏諸音樂，前后來往更相開避。當斯之時，熙怡快樂，不可勝言。” 
　　佛語阿難：“生彼佛國諸菩薩等，所可講說常宣正法，隨順智慧無違無失。于其國土所有萬物，無我所心，無染著心，去來進止情無所系，隨意自在無所適莫，無彼無我，無競無訟。于諸眾生得大慈悲饒益之心，柔潤調伏無忿恨心，離蓋清凈無厭怠心，等心、勝心、深心、定心、愛法樂法喜法之心、滅諸煩惱離惡趣心。究竟一切菩薩所行，具足成就無量功德，得深禪定諸通明慧，游志七覺修心佛法，肉眼清徹靡不分了，天眼通達無量無限，法眼觀察究竟諸道，慧眼見真能度彼岸，佛眼具足覺了法性，以無礙智為人演說，等觀三界空無所有，志求佛法具諸辯才，除滅眾生煩惱之患，從如來生解法如如，善知集滅音聲方便，不欣世語樂在正論，修諸善本志崇佛道，知一切法皆悉寂滅，生身煩惱二余俱盡，聞甚深法心不疑懼，常能修行其大悲者，深遠微妙靡不覆載，究竟一乘至于彼岸，決斷疑網慧由心出，于佛教法該羅無外，智慧如大海，三昧如山王，慧光明凈超踰日月，清白之法具足圓滿。猶如雪山，照諸功德等一凈故；猶如大地，凈穢好惡無異心故；猶如凈水，洗除塵勞諸垢染故；猶如火王，燒滅一切煩惱薪故；猶如大風，行諸世界無障礙故；猶如虛空，于一切有無所著故；猶如蓮華，于諸世間無染污故；猶如大乘，運載群萌出生死故；猶如重云，震大法雷覺未覺故；猶如大雨，雨甘露法潤眾生故；如金剛山，眾魔外道不能動故；如梵天王，于諸善法最上首故；如尼拘類樹，普覆一切故；如優曇缽華，希有難遇故；如金翅鳥，威伏外道故；如眾游禽，無所藏積故；猶如牛王，無能勝故；猶如象王，善調伏故；如師子王，無所畏故；曠若虛空，大慈等故，摧滅嫉心不忌勝故。專樂求法心無厭足，常欲廣說志無疲倦，擊法鼓，建法幢，曜慧日，除癡闇，修六和敬，常行法施，志勇精進，心不退弱，為世燈明、最勝福田，常為師導等無憎愛，唯樂正道無余欣戚，拔諸欲刺以安群生，功慧殊勝莫不尊敬，滅三垢障游諸神通。因力、緣力、意力、愿力、方便之力、常力、善力、定力、慧力、多聞之力，施、戒、忍辱、精進、禪定、智慧之力，正念止觀諸通明力，如法調伏諸眾生力，如是等力，一切具足。身色相好，功德辯才，具足莊嚴無與等者。恭敬供養無量諸佛，常為諸佛所共稱嘆，究竟菩薩諸波羅蜜，修空無相無愿三昧、不生不滅諸三昧門，遠離聲聞、緣覺之地。阿難，彼諸菩薩成就如是無量功德，我但為汝略言之耳！若廣說者，百千萬劫不能窮盡。”  
　　佛告彌勒菩薩、諸天人等：“無量壽國聲聞、菩薩，功德智慧不可稱說。又其國土，微妙安樂清凈若此，何不力為善？念道之自然，著于無上下，洞達無邊際，宜各勤精進，努力自求之，必得超絕去，往生安樂國，橫截五惡道，惡道自然閉，升道無窮極，易往而無人，其國不逆違，自然之所牽。何不棄世事，勤行求道德，可得極長生，壽樂無有極？ 
　　“然世人薄俗，共諍不急之事，于此劇惡極苦之中，勤身營務以自給濟，無尊無卑，無貧無富，少長男女共憂錢財，有無同然，憂思適等，屏營愁苦，累念積慮，為心走使無有安時。有田憂田，有宅憂宅，牛、馬、六畜、奴婢、錢財、衣食、什物，復共憂之，重思累息，憂念愁怖，橫為非常水、火、盜賊、怨家、債主、焚、漂、劫奪消散磨滅，憂毒忪忪無有解時，結憤心中不離憂惱，心堅意固適無縱舍，或坐摧碎身亡命終，棄捐之去莫誰隨者。尊貴豪富亦有斯患，憂懼萬端勤苦若此，結眾寒熱與痛共居。貧窮下劣困乏常無，無田亦憂欲有田，無宅亦憂欲有宅，無牛、馬、六畜、奴婢、錢財、衣食、什物亦憂欲有之，適有一復少一，有是少是，思有齊等，適欲具有便復糜散，如是憂苦當復求索，不能時得思想無益，身心俱勞坐起不安，憂念相隨勤苦若此，亦結眾寒熱與痛共居。或時坐之終身夭命，不肯為善行道進德，壽終身死當獨遠去，有所趣向善惡之道莫能知者。世間人民、父子、兄弟、夫婦、家室中外親屬，當相敬愛，無相憎嫉；有無相通，無得貪惜；言色常和，莫相違戾。或時心諍有所恚怒，今世恨意微相憎嫉，后世轉劇至成大怨。所以者何？世間之事更相患害，雖不即時應急相破，然含毒畜怒結憤精神，自然克識不得相離，皆當對生更相報復。人在世間愛欲之中，獨生獨死，獨去獨來，當行至趣苦樂之地，身自當之無有代者。善惡變化殃福異處，宿豫嚴待當獨趣入，遠到他所莫能見者。善惡自然追行所生，窈窈冥冥別離久長，道路不同會見無期，甚難甚難今得相值。何不棄眾事，各遇強健時，努力勵修善，精進愿度世，可得極長生？如何不求道，安所須待欲何樂乎？ 
　　“如是世人，不信作善得善、為道得道，不信人死更生、惠施得福，善惡之事都不信之，謂之不然，終無有是。但坐此故且自見之，更相瞻視先后同然，轉相承受父余教令。先人祖父素不為善，不識道德，身愚神闇，心塞意閉，死生之趣、善惡之道，自不能見，無有語者，吉兇禍福競各作之，無一怪也。生死常道轉相嗣立，或父哭子，或子哭父，兄弟夫婦更相哭泣，顛倒上下無常根本，皆當過去不可常保，教語開導信之者少，是以生死流轉無有休止。如此之人，蒙冥抵突不信經法，心無遠慮各欲快意，癡惑愛欲，不達于道德，迷沒于瞋怒，貪狼于財色，坐之不得道，當更惡趣苦，生死無窮已，哀哉甚可傷！或時室家父子、兄弟、夫婦，一死一生更相哀愍，恩愛思慕，憂念結縛，心意痛著迭相顧戀，窮日卒歲無有解已。教語道德心不開明，思想恩好不離情欲，昏蒙闇塞愚惑所覆，不能深思熟計、心自端正、專精行道、決斷世事，便旋至竟，年壽終盡，不能得道，無可奈何！總猥憒擾皆貪愛欲，惑道者眾，悟之者少。世間匆匆，無可聊賴，尊卑、上下、貧富、貴賤，勤苦匆務各懷殺毒，惡氣窈冥為妄興事，違逆天地不從人心，自然非惡先隨與之，恣聽所為待其罪極，其壽未終盡便頓奪之下入惡道，累世勤苦展轉其中，數千億劫無有出期，痛不可言，甚可哀愍！” 
　　佛告彌勒菩薩、諸天人等：“我今語汝世間之事，人用是故坐不得道，當熟思計遠離眾惡，擇其善者勤而行之。愛欲榮華不可常保，皆當別離無可樂者。遇佛在世當勤精進，其有至愿生安樂國者，可得智慧明達功德殊勝。勿得隨心所欲，虧負經戒在人后也。儻有疑意不解經者，可具問佛，當為說之。” 
　　彌勒菩薩長跪白言：“佛威神尊重，所說快善！聽佛經語貫心思之，世人實爾如佛所言。今佛慈愍顯示大道，耳目開明長得度脫，聞佛所說莫不歡喜，諸天人民蠕動之類，皆蒙慈恩解脫憂苦。佛語教戒甚深甚善，智慧明見八方上下去來今事莫不究暢。今我眾等，所以蒙得度脫，皆佛前世求道之時謙苦所致，恩德普覆，福祿巍巍，光明徹照，達空無極，開入泥洹，教授典攬，威制消化，感動十方無窮無極。佛為法王尊超眾圣，普為一切天人之師，隨心所愿皆令得道。今得值佛，復聞無量壽聲，靡不歡喜，心得開明。” 
　　佛告彌勒：“汝言是也。若有慈敬于佛者，實為大善。天下久久乃復有佛，今我于此世作佛，演說經法，宣布道教，斷諸疑網，拔愛欲之本，杜眾惡之源，游步三界無所掛礙，典攬智慧眾道之要，執持綱維昭然分明，開示五趣度未度者，決正生死泥洹之道。彌勒當知，汝從無數劫來修菩薩行，欲度眾生其已久遠，從汝得道至于泥洹不可稱數。汝及十方諸天人民一切四眾，永劫已來展轉五道，憂畏勤苦不可具言，乃至今世生死不絕。與佛相值聽受經法，又復得聞無量壽佛，快哉甚善！吾助爾喜。汝今亦可自厭生死老病痛苦、惡露不凈無可樂者，宜自決斷端身正行益作諸善，修己潔凈洗除心垢，言行忠信表里相應。人能自度轉相拯濟，精明求愿積累善本，雖一世勤苦須臾之間，后生無量壽國快樂無極，長與道德合明，永拔生死根本，無復貪恚、愚癡、苦惱之患，欲壽一劫、百劫、千億萬劫，自在隨意皆可得之，無為自然次于泥洹之道。汝等宜各精進求心所愿，無得疑惑中悔自為過咎，生彼邊地七寶宮殿，五百歲中受諸厄也。” 
　　彌勒白言：“受佛重誨，專精修學，如教奉行，不敢有疑。” 
　　佛告彌勒：“汝等能于此世，端心正意，不作眾惡，甚為至德，十方世界最無倫匹。所以者何？諸佛國土天人之類，自然作善，不大為惡，易可開化。今我于此世間作佛，處于五惡、五痛、五燒之中，為最劇苦，教化群生令舍五惡，令去五痛，令離五燒，降化其意令持五善，獲其福德度世長壽泥洹之道。” 
　　佛言：“何等五惡？何等五痛？何等五燒？何等消化五惡，令持五善，獲其福德度世長壽泥洹之道？ 
　　“其一惡者，諸天人民蠕動之類，欲為眾惡莫不皆然，強者伏弱，轉相克賊，殘害殺戮，迭相吞噬，不知修善，惡逆無道，后受殃罰自然趣向，神明記識犯者不赦，故有貧窮、下賤、乞丐、孤獨、聾、盲、喑啞、愚癡、弊惡，至有尪狂不逮之屬。又有尊貴豪富、高才明達，皆由宿世慈孝修善積德所致。世有常道王法牢獄不肯畏慎，為惡入罪受其殃罰，求望解脫難得勉出。世間有此目前現事，壽終后世尤深尤劇，入其幽冥轉生受身。譬如王法痛苦極刑，故有自然三塗無量苦惱，轉貿其身，改形易道，所受壽命或長或短，魂神精識自然趣之，當獨值向相從共生，更相報復無有止已，殃惡未盡不得相離，展轉其中無有出期，難得解脫，痛不可言。天地之間自然有是，雖不即時卒暴應至，善惡之道會當歸之。是為一大惡、一痛、一燒，勤苦如是。譬如大火焚燒人身，人能于中一心制意，端身正行，獨作諸善，不為眾惡者，身獨度脫，獲其福德度世上天泥洹之道。是為一大善也。” 
　　佛言：“其二惡者，世間人民父子、兄弟、室家、夫婦，都無義理，不順法度，奢淫憍縱各欲快意，任心自恣更相欺惑，心口各異，言念無實，佞諂不忠，巧言諛媚，嫉賢謗善，陷入怨枉。主上不明任用臣下，臣下自在機偽多端，踐度能行知其形勢，在位不正為其所欺，妄損忠良不當天心。臣欺其君，子欺其父，兄弟、夫婦、中外知識更相欺誑，各懷貪欲、瞋恚、愚癡，欲自厚己，欲貪多有，尊卑上下心俱同然。破家亡身，不顧前后親屬內外坐之滅族。或時室家、知識、鄉黨、市里、愚民、野人，轉共從事，更相利害，忿成怨結。富有慳惜不肯施與，愛保貪重，心勞身苦。如是至竟無所恃怙，獨來獨去無一隨者，善惡禍福追命所生，或在樂處，或入苦毒，然后乃悔，當復何及？世間人民，心愚少智，見善憎謗不思慕及，但欲為惡妄作非法，常懷盜心希望他利，消散磨盡而復求索，邪心不正懼人有色，不豫思計事至乃悔，今世現有王法牢獄，隨罪趣向受其殃罰。因其前世不信道德，不修善本，今復為惡，天神克識別其名籍，壽終神逝下入惡道，故有自然三塗無量苦惱展轉其中，世世累劫無有出期，難得解脫，痛不可言。是為二大惡、二痛、二燒，勤苦如是。譬如大火焚燒人身，人能于中一心制意，端身正行，獨作諸善，不為眾惡者，身獨度脫，獲其福德度世上天泥洹之道。是為二大善也。” 
　　佛言：“其三惡者，世間人民，相因寄生，共居天地之間，處年壽命無能幾何。上有賢明長者、尊貴豪富，下有貧窮廝賤、尪劣愚夫，中有不善之人。常懷邪惡，但念淫泆，煩滿胸中，愛欲交亂，坐起不安，貪意守惜，但欲唐得，眄睞細色，邪態外逸，自妻厭憎私妄出入，費損家財事為非法，交結聚會興師相伐，攻劫殺戮強奪無道，惡心在外不自修業，盜竊趣得欲擊成事，恐勢迫脅歸給妻子，恣心快意極身作樂，或于親屬不避尊卑，家室中外患而苦之，亦復不畏王法禁令。如是之惡著于人鬼，日月照見神明記識，故有自然三塗無量苦惱，展轉其中，世世累劫無有出期，難得解脫，痛不可言。是為三大惡、三痛、三燒，勤苦如是。譬如大火焚燒人身，人能于中一心制意，端身正行，獨作諸善，不為眾惡者，身獨度脫，獲其福德度世上天泥洹之道。是為三大善也。” 
　　佛言：“其四惡者，世間人民不念修善，轉相教令共為眾惡，兩舌、惡口、妄言、綺語，讒賊斗亂憎嫉善人，敗壞賢明于傍快喜，不孝二親，輕慢師長，朋友無信，難得誠實，尊貴自大謂己有道，橫行威勢侵易于人，不能自知為惡無恥，自以強健欲人敬難，不畏天地神明日月，不肯作善，難可降化，自用偃蹇謂可常爾，無所憂懼，常懷憍慢。如是眾惡天神記識，賴其前世頗作福德，小善扶接營護助之，今世為惡，福德盡滅，諸善鬼神各去離之，身獨空立無所復依，壽命終盡諸惡所歸，自然迫促共趣奪之。又其名籍記在神明，殃咎牽引當往趣向，罪報自然無從舍離。但得前行入于火鑊，身心摧碎，精神痛苦，當斯之時，悔復何及？天道冏然不得蹉跌，故有自然三塗無量苦惱展轉其中，世世累劫無有出期，難得解脫，痛不可言。是為四大惡、四痛、四燒，勤苦如是。譬如大火焚燒人身，人能于中一心制意，端身正行，獨作諸善，不為眾惡，身獨度脫，獲其福德度世上天泥洹之道。是為四大善也。” 
　　佛言：“其五惡者，世間人民，徙倚懈惰，不肯作善治身修業，家室眷屬饑寒困苦。父母教誨，瞋目怒應，言令不和，違戾反逆譬如怨家，不如無子。取與無節，眾共患厭，負恩違義，無有報償之心。貧窮困乏不能復得，辜較縱奪，放恣游散，串數唐得用自賑給，耽酒嗜美，飲食無度，肆心蕩逸，魯扈抵突，不識人情，強欲抑制。見人有善，妒嫉惡之，無義無禮，無所顧難，自用識當不可諫曉，六親眷屬所資有無不能憂念，不惟父母之恩，不存師友之義。心常念惡，口常言惡，身常行惡曾無一善，不信先圣諸佛經法，不信行道可得度世，不信死后神明更生，不信作善得善、為惡得惡，欲殺真人斗亂眾僧，欲害父母、兄弟、眷屬，六親憎惡愿令其死。如是世人心意俱然，愚癡蒙昧而自以智慧，不知生所從來、死所趣向，不仁不順惡逆天地，而于其中希望僥幸欲求長生，會當歸死。慈心教誨令其念善，開示生死善惡之趣，自然有是而不肯信之，苦心與語無益其人，心中閉塞，意不開解。大命將終悔懼交至，不豫修善臨窮方悔，悔之于后，將何及乎？天地之間五道分明，恢廓窈冥，浩浩茫茫，善惡報應，禍福相承，身自當之，無誰代者。數之自然應期所行，殃咎追命無得從舍。善人行善，從樂入樂，從明入明；惡人行惡，從苦入苦，從冥入冥。誰能知者？獨佛知耳！教語開示，信用者少。生死不休，惡道不絕，如是世人難可具盡，故有自然三塗無量苦惱展轉其中，世世累劫無有出期，難得解脫，痛不可言。是為五大惡、五痛、五燒，勤苦如是。譬如大火焚燒人身，人能于中一心制意，端身正念，言行相副，所作至誠，所語如語，心口不轉，獨作諸善，不為眾惡者，身獨度脫，獲其福德度世上天泥洹之道。是為五大善也。” 
　　佛告彌勒：“吾語汝等，是世五惡勤苦若此，五痛五燒展轉相生。但作眾惡不修善本，皆悉自然入諸惡趣，或其今世先被殃病，求死不得，求生不得，罪惡所招示眾見之，身死隨行入三惡道，苦毒無量自相燋燃，至其久后共作怨結，從小微起遂成大惡。皆由貪著財色不能施惠，癡欲所迫隨心思想，煩惱結縛無有解已，厚己諍利無所省錄，富貴榮華當時快意，不能忍辱，不務修善，威勢無幾隨以磨滅，身坐勞苦久后大劇，天道施張自然糾舉，綱維羅網上下相應，煢煢忪忪當入其中，古今有是痛哉可傷！” 
　　佛語彌勒：“世間如是佛皆哀之，以威神力摧滅眾惡，悉令就善棄捐所思。奉持經戒，受行道法，無所違失，終得度世泥洹之道。” 
　　佛言：“汝今諸天人民及后世人，得佛經語當熟思之。能于其中端心正行，主上為善率化其下，轉相敕令各自端守，尊圣敬善仁慈博愛，佛語教誨無敢虧負，當求度世拔斷生死眾惡之本，當離三塗無量憂怖苦痛之道。汝等于是廣植德本，布恩施惠，勿犯道禁，忍辱、精進、一心、智慧，轉相教化，為德立善，正心正意，齋戒清凈一日一夜，勝在無量壽國為善百歲。所以者何？彼佛國土無為自然，皆積眾善，無毛發之惡。于此修善十日十夜，勝于他方諸佛國中為善千歲。所以者何？他方佛國為善者多，為惡者少，福德自然，無造惡之地。唯此間多惡，無有自然，勤苦求欲轉相欺殆，心勞形困飲苦食毒，如是惡務未嘗寧息。吾哀汝等天人之類，苦心誨喻教令修善，隨宜開導授與經法，莫不承用，在意所愿皆令得道。佛所游履國邑丘聚靡不蒙化，天下和順，日月清明，風雨以時，災厲不起，國豐民安，兵戈無用，崇德興仁，務修禮讓。” 
　　佛言：“我哀愍汝等諸天人民，甚于父母念子。今我于此世作佛，降化五惡，消除五痛，絕滅五燒，以善攻惡，拔生死之苦，令獲五德，升無為之安。吾去世后，經道漸滅，人民諂偽復為眾惡，五燒五痛還如前法，久后轉劇不可悉說，我但為汝略言之耳！” 
　　佛語彌勒：“汝等各善思之，轉相教誡如佛經法，無得犯也。” 
　　于是彌勒菩薩合掌白言：“佛所說甚善！世人實爾。如來普慈哀愍，悉令度脫，受佛重誨，不敢違失。”  
　　佛告阿難：“汝起更整衣服，合掌恭敬，禮無量壽佛。十方國土諸佛如來，常共稱揚贊嘆彼佛無著無礙。” 
　　于是阿難起整衣服，正身西面，恭敬合掌，五體投地，禮無量壽佛，白言：“世尊，愿見彼佛安樂國土及諸菩薩、聲聞大眾。” 
　　說是語已，即時無量壽佛放大光明，普照一切諸佛世界，金剛圍山、須彌山王、大小諸山、一切所有皆同一色。譬如劫水彌滿世界，其中萬物沉沒不現，滉漾浩汗唯見大水；彼佛光明亦復如是，聲聞、菩薩一切光明皆悉隱蔽，唯見佛光明耀顯赫。爾時，阿難即見無量壽佛，威德巍巍如須彌山王，高出一切諸世界上，相好光明靡不照耀。此會四眾一時悉見，彼見此土亦復如是。 
　　爾時，佛告阿難及慈氏菩薩：“汝見彼國，從地已上至凈居天，其中所有微妙嚴凈自然之物，為悉見不？” 
　　阿難對曰：“唯然，已見。” 
　　“汝寧復聞無量壽佛大音宣布一切世界化眾生不？” 
　　阿難對曰：“唯然，已聞。” 
　　“彼國人民，乘百千由旬七寶宮殿無所障礙，遍至十方供養諸佛，汝復見不？” 
　　對曰：“已見。” 
　　“彼國人民有胎生者，汝復見不？” 
　　對曰：“已見。” 
　　“其胎生者所處宮殿，或百由旬，或五百由旬，各于其中受諸快樂，如忉利天上亦皆自然。”  
　　爾時，慈氏菩薩白佛言：“世尊，何因何緣，彼國人民胎生化生？” 
　　佛告慈氏：“若有眾生，以疑惑心修諸功德，愿生彼國，不了佛智、不思議智、不可稱智、大乘廣智、無等無倫最上勝智，于此諸智疑惑不信，然猶信罪福，修習善本愿生其國。此諸眾生生彼宮殿，壽五百歲，常不見佛，不聞經法，不見菩薩、聲聞圣眾，是故于彼國土謂之胎生。若有眾生，明信佛智乃至勝智，作諸功德信心回向。此諸眾生于七寶華中自然化生跏趺而坐，須臾之頃，身相光明智慧功德，如諸菩薩具足成就。復次，慈氏，他方諸大菩薩，發心欲見無量壽佛，恭敬供養及諸菩薩、聲聞圣眾。彼菩薩等，命終得生無量壽國，于七寶華中自然化生。彌勒當知，彼化生者智慧勝故。其胎生者皆無智慧，于五百歲中，常不見佛，不聞經法，不見菩薩、諸聲聞眾，無由供養于佛，不知菩薩法式，不得修習功德。當知此人，宿世之時，無有智慧，疑惑所致。” 
　　佛告彌勒：“譬如轉輪圣王，有七寶牢獄，種種莊嚴，張設床帳，懸諸繒蓋。若有諸小王子得罪于王，輒內彼獄中，系以金鎖，供養飯食、衣服、床蓐、華香、妓樂，如轉輪王無所乏少。于意云何？此諸王子，寧樂彼處不？” 
　　對曰：“不也。但種種方便，求諸大力欲自勉出。” 
　　佛告彌勒：“此諸眾生亦復如是，以疑惑佛智故生彼七寶宮殿，無有刑罰乃至一念惡事，但于五百歲中不見三寶，不得供養修諸善本，以此為苦，雖有余樂猶不樂彼處。若此眾生識其本罪，深自悔責求離彼處，即得如意，往詣無量壽佛所恭敬供養，亦得遍至無量無數諸余佛所修諸功德。彌勒當知，其有菩薩生疑惑者，為失大利，是故應當明信諸佛無上智慧。” 
　　彌勒菩薩白佛言：“世尊，于此世界，有幾所不退菩薩生彼佛國？” 
　　佛告彌勒：“于此世界，六十七億不退菩薩往生彼國。一一菩薩已曾供養無數諸佛，次如彌勒者也。諸小行菩薩及修習少功德者，不可稱計，皆當往生。” 
　　佛告彌勒：“不但我剎諸菩薩等往生彼國，他方佛土亦復如是。其第一佛名曰遠照，彼有百八十億菩薩，皆當往生。其第二佛名曰寶藏，彼有九十億菩薩，皆當往生。其第三佛名曰無量音，彼有二百二十億菩薩，皆當往生。其第四佛名曰甘露味，彼有二百五十億菩薩，皆當往生。其第五佛名曰龍勝，彼有十四億菩薩，皆當往生。其第六佛名曰勝力，彼有萬四千菩薩，皆當往生。其第七佛名曰師子，彼有五百菩薩，皆當往生。其第八佛名曰離垢光，彼有八十億菩薩，皆當往生。其第九佛名曰德首，彼有六十億菩薩，皆當往生。其第十佛名曰妙德山，彼有六十億菩薩，皆當往生。其第十一佛名曰人王，彼有十億菩薩，皆當往生。其第十二佛名曰無上華，彼有無數不可稱計諸菩薩眾，皆不退轉，智慧勇猛，已曾供養無量諸佛，于七日中即能攝取百千億劫大士所修堅固之法，斯等菩薩皆當往生。其第十三佛名曰無畏，彼有七百九十億大菩薩眾，諸小菩薩及比丘等不可稱計，皆當往生。” 
　　佛語彌勒：“不但此十四佛國中諸菩薩等當往生也。十方世界無量佛國，其往生者亦復如是甚多無數。我但說十方諸佛名號及菩薩比丘生彼國者，晝夜一劫尚未能盡，我今為汝略說之耳！” 
　　佛告彌勒：“其有得聞彼佛名號，歡喜踴躍乃至一念，當知此人為得大利，則是具足無上功德。是故，彌勒，設有大火充滿三千大千世界，要當過此，聞是經法，歡喜信樂，受持讀誦，如說修行。所以者何？多有菩薩，欲聞此經而不能得。若有眾生聞此經者，于無上道終不退轉，是故應當專心信受、持誦、說行。吾今為諸眾生說此經法，令見無量壽佛及其國土一切所有，所當為者皆可求之，無得以我滅度之后復生疑惑。當來之世經道滅盡，我以慈悲哀愍，特留此經止住百歲。其有眾生值斯經者，隨意所愿，皆可得度。” 
　　佛語彌勒：“如來興世，難值難見；諸佛經道，難得難聞；菩薩勝法諸波羅蜜，得聞亦難；遇善知識聞法能行，此亦為難；若聞斯經信樂受持，難中之難無過此難。是故我法，如是作，如是說，如是教，應當信順，如法修行。”  
　　爾時，世尊說此經法，無量眾生皆發無上正覺之心，萬二千那由他人得清凈法眼，二十二億諸天人民得阿那含果，八十萬比丘漏盡意解，四十億菩薩得不退轉，以弘誓功德而自莊嚴，于將來世當成正覺。 
　　爾時，三千大千世界六種震動，大光普照十方國土，百千音樂自然而作，無量妙華芬芬而降。 
　　佛說經已，彌勒菩薩及十方來諸菩薩眾，長老阿難、諸大聲聞，一切大眾，聞佛所說，靡不歡喜。  

   上一部：乾隆大藏經·大乘寶積部·佛說阿彌陀經二卷  下一部：乾隆大藏經·大乘寶積部·佛說阿閦佛國經三卷  
 
 
    
   
乾隆大藏經·大乘寶積部·佛說無量壽經         
     