    第0020-08部～大寶積經一百二十卷（第七十一卷～第八十卷）           
    
  
   大乘寶積部·第0020部    
大寶積經一百二十卷（第七十一卷～第八十卷）    
唐三藏法師菩提流志奉詔譯      
  

大寶積經卷第七十一 高齊北天竺三藏那連提耶舍譯 
菩薩見實會凈居天子贊偈品第二十三之二  
　　爾時，力生天子說偈贊曰：  
　　“若諸因緣業， 及所得果報， 
　　　此體性悉空， 佛說如師子。”  
　　爾時，隨順力天子說偈贊曰：  
　　“若以業因緣， 增長于諸果， 
　　　兩足尊能知， 是故佛無等。”  
　　爾時，順行力天子說偈贊曰：  
　　“修習如是界， 造作如是業， 
　　　當還獲是報， 佛眼悉能知。”  
　　爾時，力起天子說偈贊曰：  
　　“修習如是界， 成就如是性， 
　　　佛知諸眾生， 如觀手五指。”  
　　爾時，力行天子說偈贊曰：  
　　“修習如是界， 還值如是友， 
　　　如是相親近， 勝丈夫悉知。”  
　　爾時，力加天子說偈贊曰：  
　　“加持于彼界， 導師能了知， 
　　　親近于諸友， 人尊悉照見。”  
　　爾時，決定界天子說偈贊曰：  
　　“彼界彼要期， 彼友彼相應， 
　　　佛悉決定知， 故能除疑惑。”  
　　爾時，正定界天子說偈贊曰：  
　　“彼界彼相續， 隨所住世間， 
　　　所行及諸趣， 勝人皆悉知。”  
　　爾時，學界天子說偈贊曰：  
　　“于彼諸界中， 導師智能知， 
　　　彼智體性空， 勝智如是說。”  
　　爾時，乘界天子說偈贊曰：  
　　“修習于彼界， 隨機時住世， 
　　　佛悉如實知， 故號無比身。”  
　　爾時，隨順界天子說偈贊曰：  
　　“修習于彼界， 隨所得功德， 
　　　依因及果報， 佛知悉無余。”  
　　爾時，共界住天子說偈贊曰：  
　　“隨所修習界， 隨其所向道， 
　　　佛悉知無余， 故為智所敬。”  
　　爾時，智行天子說偈贊曰：  
　　“隨所修習界， 隨其所向道， 
　　　佛知眾生行， 故號學智者。”  
　　爾時，行無畏天子說偈贊曰：  
　　“正定及邪定， 及不定眾生， 
　　　于此三聚中， 佛能決定知。”  
　　爾時，乘行天子說偈贊曰：  
　　“若正定眾生， 堪趣涅槃者， 
　　　佛為世間日， 于中智無礙。”  
　　爾時，解脫行天子說偈贊曰：  
　　“若有諸眾生， 住于不定聚， 
　　　墮于諸惡道， 亦為說涅槃。”  
　　爾時，力期會天子說偈贊曰：  
　　“佛者但假名， 力智亦如是， 
　　　及四無畏等， 但隨言說有。”  
　　爾時，見實天子說偈贊曰：  
　　“無佛及佛法， 亦無余智聚， 
　　　顯示第一義， 如來如實知。”  
　　爾時，力住天子說偈贊曰：  
　　“住于佛法力， 因是得無畏， 
　　　自在隨所欲， 悉是諸佛子。”  
　　爾時，法無畏天子說偈贊曰：  
　　“世諦及真諦， 顯示此二種， 
　　　彼于真諦中， 言說不可得。”  
　　爾時，智尊天子說偈贊曰：  
　　“法言說各異， 法相亦復異， 
　　　是言說無相， 佛智是法相。”  
　　爾時，行精進天子說偈贊曰：  
　　“非處不定眾， 或向于異趣， 
　　　邪定一切處， 大牟尼悉知。”  
　　爾時，信力天子說偈贊曰：  
　　“修習于彼界， 如起信樂心， 
　　　見貪以為凈， 牟尼悉了知。”  
　　爾時，不凈乘天子說偈贊曰：  
　　“不實忘分別， 增長貪欲界， 
　　　信則行彼道， 牟尼如實知。”  
　　爾時，慈乘行天子說偈贊曰：  
　　“不實妄分別， 增長瞋恚界， 
　　　信則乘彼道， 牟尼悉了知。”  
　　爾時，乘因緣道天子說偈贊曰：  
　　“不實妄分別， 增長愚癡界， 
　　　信則乘彼道， 牟尼悉了知。”  
　　爾時，乘舍天子說偈贊曰：  
　　“有不活畏者， 增長于嫉妒， 
　　　信彼則習行， 牟尼悉了知。”  
　　爾時，習近善知識天子說偈贊曰：  
　　“近于善惡友， 還增彼惡界， 
　　　還成于彼信， 瞿曇悉了知。”  
　　爾時，識堅固天子說偈贊曰：  
　　“流轉于世間， 隨所修習界， 
　　　隨順信于彼， 佛知悉無余。”  
　　爾時，行堅固天子說偈贊曰：  
　　“流轉于生死， 修習如是行， 
　　　隨順信于彼， 佛知悉無余。”  
　　爾時，信根天子說偈贊曰：  
　　“若有諸眾生， 隨所修習界， 
　　　佛悉能了知， 故號無礙智。”  
　　爾時，根行天子說偈贊曰：  
　　“佛了知諸根， 隨其方便起， 
　　　攀緣及境界， 隨所入如生。”  
　　爾時，乘根天子說偈贊曰：  
　　“身苦所逼迫， 由貪著渴愛， 
　　　斷滅諸渴愛， 唯佛智為勝。”  
　　爾時，根境界天子說偈贊曰：  
　　“教下根眾生， 遠離于色愛， 
　　　教利者觀察， 兩足尊所說。”  
　　爾時，根勝天子說偈贊曰：  
　　“下根住空閑， 能滅于貪欲， 
　　　正觀于渴愛， 兩足尊能知。”  
　　爾時，根決定天子說偈贊曰：  
　　“于先起愛欲， 佛觀無所得， 
　　　知無知寂滅， 故名為勝根。”  
　　爾時，不離根天子說偈贊曰：  
　　“遠離不忿怒， 是離瞋對治， 
　　　是下根所行， 佛知眾生欲。”  
　　爾時，信根天子說偈贊曰：  
　　“行慈除瞋恚， 能起眾生智， 
　　　彼能滅恚界， 人尊悉能知。”  
　　爾時，求根天子說偈贊曰：  
　　“不瞋無過惡， 慈行性寂滅， 
　　　凈穢不可得， 故號人中尊。”  
　　爾時，根順行天子說偈贊曰：  
　　“行于邪分別， 為他說邪行， 
　　　惑重無方便， 佛見倒解脫。”  
　　爾時，智起天子說偈贊曰：  
　　“貪瞋恚癡等， 取著于前事， 
　　　違彼得智明， 大名稱悉知。”  
　　爾時，離智愛天子說偈贊曰：  
　　“貪瞋及愚癡， 及明闇事中， 
　　　其性不可得， 兩足尊悉知。”  
　　爾時，持威德天子說偈贊曰：  
　　“眾生所得智， 隨得智多少， 
　　　隨所成智器， 如來悉能知。”  
　　爾時，求根天子說偈贊曰：  
　　“以智知于智， 遠離諸煩惱， 
　　　天人師悉知， 故我稽首禮。”  
　　爾時，一向樂根天子說偈贊曰：  
　　“國土及時節， 觀察法方便， 
　　　煩惱穢及凈， 如來悉知空。”  
　　爾時，智幢天子說偈贊曰：  
　　“眾生根欲信， 上中下差別， 
　　　縛解及智慧， 悉見無覺知。”  
　　爾時，根幢天子說偈贊曰：  
　　“諸根上中下， 煩惱智及受， 
　　　調伏不調伏， 佛說悉無相。”  
　　爾時，修根天子說偈贊曰：  
　　“禪解脫煩惱， 正受三摩提， 
　　　起清凈眾生， 如來悉能知。”  
　　爾時，力速疾天子說偈贊曰：  
　　“得禪寂滅故， 于諸法自性， 
　　　悉皆能了知， 故號一切智。”  
　　爾時，力鎧天子說偈贊曰：  
　　“若法及自性， 能說于此法， 
　　　能如實正受， 故不著三世。”  
　　爾時，樂力天子說偈贊曰：  
　　“煩惱邪分別， 起生于四種， 
　　　能知業所生， 故號無比人。”  
　　爾時，知力天子說偈贊曰：  
　　“能知清凈法， 對治于煩惱， 
　　　能宣說于業， 故號佛無比。”  
　　爾時，力士天子說偈贊曰：  
　　“于禪解脫起， 三摩提正受， 
　　　煩惱及清凈， 佛悉說虛假。”  
　　爾時，力生天子說偈贊曰：  
　　“禪解脫清凈， 三昧及正受， 
　　　彼從不逸生， 佛于此悉知。”  
　　爾時，力增長天子說偈贊曰：  
　　“大雄于此中， 能于禪等轉， 
　　　知入舍無礙， 如風行于空。”  
　　爾時，知前際天子說偈贊曰：  
　　“于無數億劫， 住于諸有中， 
　　　不為有過染， 故號勝丈夫。”  
　　爾時，住前際天子說偈贊曰：  
　　“于無數億佛， 已曾修供養， 
　　　為求無上道， 是故我歸依。”  
　　爾時，見前際天子說偈贊曰：  
　　“曾于過去世， 種種奉施佛， 
　　　于其種種辯， 人尊悉獲得。”  
　　爾時，前際善巧天子說偈贊曰：  
　　“昔流轉世間， 如法學如行， 
　　　曾見無量佛， 故能深解法。”  
　　爾時，學前際天子說偈贊曰：  
　　“諸佛法王所， 大雄昔修行， 
　　　于佛邊學已， 故禮知眾行。”  
　　爾時，本方便具足天子說偈贊曰：  
　　“于無量億劫， 無邊諸佛行， 
　　　修行勝精進， 為求佛智故。”  
　　爾時，本方便決定天子說偈贊曰：  
　　“一切法決定， 多億劫觀察， 
　　　一切法無入， 但說緣和合。”  
　　爾時，思前際天子說偈贊曰：  
　　“于無量億劫， 導師曾修行， 
　　　知于處非處， 故名解世間。”  
　　爾時，簡擇前際天子說偈贊曰：  
　　“住于處非處， 觀察于業因， 
　　　界根禪解脫， 佛悉能知彼。”  
　　爾時，觀察前際天子說偈贊曰：  
　　“過去曾觀察， 增長智慧力， 
　　　十力大雄猛， 以智觀世間。”  
　　爾時，前際境界天子說偈贊曰：  
　　“大雄本修行， 知一切眾生， 
　　　凈行不凈行， 故能治眾生。”  
　　爾時，觀察前際行天子說偈贊曰：  
　　“先觀于眾生， 過去之所行， 
　　　信樂及與界， 然后治眾生。”  
　　爾時，信力天子說偈贊曰：  
　　“我今信如來， 不可思議劫， 
　　　觀察本所行， 心悉無所著。”  
　　爾時，智信天子說偈贊曰：  
　　“于無數億劫， 思佛昔所行， 
　　　善男子無能， 測盡如來德。”  
　　爾時，觀后際善巧天子說偈贊曰：  
　　“如來以佛眼， 觀十方眾生， 
　　　初生及與死， 種種業相應。”  
　　爾時，學后際天子說偈贊曰：  
　　“若因及以業， 隨趣向佛道， 
　　　牟尼悉知彼， 故號一切智。”  
　　爾時，識生死天子說偈贊曰：  
　　“若眾生以界， 熏習造諸業， 
　　　眾生及業習， 佛了知無覺。”  
　　爾時，知生死天子說偈贊曰：  
　　“近如是朋友， 造作如是業， 
　　　趣向如是道， 牟尼悉了知。”  
　　爾時，所須善巧天子說偈贊曰：  
　　“能知于所須， 隨其如作業， 
　　　如是作業已， 如來悉了知。”  
　　爾時，事善巧天子說偈贊曰：  
　　“依于如是事， 造作如是業， 
　　　佛悉能知彼， 皆是佛境界。”  
　　爾時，知事天子說偈贊曰：  
　　“隨所執著事， 能有所造作， 
　　　佛了諸根故， 悉能知彼業。”  
　　爾時，智善巧天子說偈贊曰：  
　　“若智及與事， 佛知彼妄想， 
　　　隨彼如執著， 佛亦知無余。”  
　　爾時，修作善巧天子說偈贊曰：  
　　“隨執著造業， 由于煩惱故， 
　　　佛悉能知彼， 故為世間歸。”  
　　爾時，趣善巧天子說偈贊曰：  
　　“隨趣如造業， 隨業得彼果， 
　　　隨所緣作業， 佛眼悉了知。”  
　　爾時，攀緣善巧天子說偈贊曰：  
　　“能知于所緣， 隨緣業成熟， 
　　　于諸趣受報， 佛悉知無失。”  
　　爾時，習氣善巧天子說偈贊曰：  
　　“知惡業習氣， 善業亦復然， 
　　　知過去所行， 眾生趣趣中。”  
　　爾時，業善巧天子說偈贊曰：  
　　“能知三種業， 現未及過去， 
　　　眾生于趣中， 凡于中迷惑。”  
　　爾時，報善巧天子說偈贊曰：  
　　“少作得多報， 多作得少報， 
　　　及知多少等， 外道于中惑。”  
　　爾時，學業天子說偈贊曰：  
　　“知于現報業， 亦知生報業， 
　　　及以后報業， 佛眼悉能了。”  
　　爾時，知現法業天子說偈贊曰：  
　　“若現世作業， 現在則受報， 
　　　佛悉能了知， 凡夫不能解。”  
　　爾時，知生報天子說偈贊曰：  
　　“若作如是業， 于異生得報， 
　　　彼大智悉知， 眾生不能了。”  
　　爾時，知后報天子說偈贊曰：  
　　“若業多億劫， 然后得受報， 
　　　或復過于彼， 如來悉了知。”  
　　爾時，知業不熟天子說偈贊曰：  
　　“若所造作業， 其業緣未熟， 
　　　未得于果報， 如來悉了知。”  
　　爾時，觀業未熟天子說偈贊曰：  
　　“如來善觀業， 若業相應時， 
　　　生于諸眾生， 悉皆能善說。”  
　　爾時，善知業熟天子說偈贊曰：  
　　“彼業若成熟， 能與當來報， 
　　　佛能如實知， 亦知彼智空。”  
　　爾時，業熟決定天子說偈贊曰：  
　　“一切智了達， 輕業及以重， 
　　　能知眾生欲， 故得為我尊。”  
　　爾時，知業輕重天子說偈贊曰：  
　　“趣惡道眾生， 隨其業如見， 
　　　彼業若輕重， 智者悉了知。”  
　　爾時，知眾生行天子說偈贊曰：  
　　“見眾生所行， 及輕重諸業， 
　　　雄猛隨順知， 外道不能了。”  
　　爾時，觀眾生行天子說偈贊曰：  
　　“觀于眾生行， 宣說于業報， 
　　　如器恒河水， 投鹽于一兩。”  
　　爾時，學業天子說偈贊曰：  
　　“若受于思業， 佛說業究竟， 
　　　亦學無學報， 勝仙已宣說。”  
　　爾時，樂佛智天子說偈贊曰：  
　　“佛勝眼所見， 三界中愚智， 
　　　隨業受于報， 見微細頂禮。”  
　　爾時，說業盡天子說偈贊曰：  
　　“生死眾生所， 世尊大導師， 
　　　悉了知無余， 故禮智無畏。”  
　　爾時，無所得天子說偈贊曰：  
　　“若業生及死， 眾生各趣趣， 
　　　彼報由如夢， 兩足尊悉知。”  
　　爾時，求煩惱天子說偈贊曰：  
　　“貪欲瞋恚癡， 兩足尊悉盡， 
　　　猶如夢渴人， 飲于清冷水。”  
　　爾時，離分別天子說偈贊曰：  
　　“從于分別生， 貪欲瞋恚癡， 
　　　猶如夢中戲， 歸命勝說者。”  
　　爾時，滅分別天子說偈贊曰：  
　　“若滅于分別， 則名盡煩惱， 
　　　如夢見云散， 人尊顯現此。”  
　　爾時，觀察漏盡天子說偈贊曰：  
　　“如夢見天雨， 起漏亦如是， 
　　　大雄能顯示， 起漏之因緣。”  
　　爾時，觀察夢天子說偈贊曰：  
　　“如夢見大雨， 起漏亦如是， 
　　　大雄能顯示， 凡迷惑生漏。”  
　　爾時，觀如夢天子說偈贊曰：  
　　“如夢見天雨， 隨順起諸漏， 
　　　大雄能顯示， 凡迷生諸漏。”  
　　爾時，如自性知天子說偈贊曰：  
　　“如女夢生子， 生已還復死， 
　　　生喜亦生悲， 佛觀世亦然。”  
　　爾時，思量夢天子說偈贊曰：  
　　“如夢見斬首， 盡漏亦如是， 
　　　自解亦教他， 故禮悉解者。”  
　　爾時，修習慧天子說偈贊曰：  
　　“見法能解了， 如夢遇愛事， 
　　　遠離彼非實， 如是悅世間。”  
　　爾時，智心天子說偈贊曰：  
　　“聞于如來法， 以空法自悅， 
　　　如夢中說夢， 如是曉世間。”  
　　爾時，欣喜意天子說偈贊曰：  
　　“禪定者能令， 世間天人喜， 
　　　觀察于諸趣， 猶如鏡中像。”  
　　爾時，決定慧天子說偈贊曰：  
　　“聞于如來法， 由如箜篌音， 
　　　渡人天疑海， 故禮人中王。”  
　　爾時，幻喜天子說偈贊曰：  
　　“如人作幻化， 迷惑于愚人， 
　　　智者終不迷， 知幻不實故。”  
　　爾時，除相天子說偈贊曰：  
　　“觀于一切世， 猶如夢作幻， 
　　　我于中無疑， 以聞佛法故。”  
　　爾時，學幻天子說偈贊曰：  
　　“如幻師作幻， 自于幻不迷， 
　　　以知幻虛故， 佛觀世亦然。”  
　　爾時，觀妄想天子說偈贊曰：  
　　“妄想生世間， 大導師悉知， 
　　　如精進念佛， 夢中即見佛。”  
　　爾時，滅妄想天子說偈贊曰：  
　　“非事能生欲， 皆由妄想起， 
　　　不實妄起欲， 人尊如實知。”  
　　爾時，識解天子說偈贊曰：  
　　“猶如深谷聲， 其響無有實， 
　　　是故不著世， 如是觀世間。”  
　　爾時，說善巧天子說偈贊曰：  
　　“彼聲無有實， 而于中聽聞， 
　　　人尊宣說此， 救拔諸凡愚。”  
　　爾時，如說行善巧天子說偈贊曰：  
　　“于法別義中， 眾生異妄取， 
　　　能行者知法， 于中除疑惑。”  
　　爾時，順義行天子說偈贊曰：  
　　“若義及法實， 無有能了者， 
　　　無說亦無證， 牟尼作是說。”  
　　爾時，法假名行天子說偈贊曰：  
　　“煩惱垢漏習， 皆想妄分別， 
　　　穢污及清凈， 但假名言說。”  
　　爾時，分別善巧天子說偈贊曰：  
　　“一切但名字， 謂煩惱漏等， 
　　　穢污及清凈， 大智之所說。”  
　　爾時，無依慧天子說偈贊曰：  
　　“于三界不著， 其心如虛空， 
　　　離惡真福田， 頂禮心寂滅。”  
　　爾時，不下劣天子說偈贊曰：  
　　“非色非非色， 非欲非涅槃， 
　　　佛心無所依， 其猶如虛空。”  
　　爾時，無欲天子說偈贊曰：  
　　“離于欲界愛， 色無色亦然， 
　　　解脫于貪礙， 頂禮愛盡者。”  
　　爾時，遠離愛天子說偈贊曰：  
　　“于有無有中， 佛永斷遠離， 
　　　于三界無著， 頂禮牟尼王。”  
　　爾時，障愛天子說偈贊曰：  
　　“障蔽于三界， 行于丈夫行， 
　　　能解脫眾生， 歸命救濟者。”  
　　爾時，解脫渴愛天子說偈贊曰：  
　　“遠離于結使， 于后盡生滅， 
　　　身心皆清凈， 頂禮無熱親。”  
　　爾時，知自性天子說偈贊曰：  
　　“大雄解自在， 知法中無事， 
　　　無縛亦無解， 頂禮見實者。”  
　　爾時，出瘀泥天子說偈贊曰：  
　　“遠離愛欲泥， 亦離于諸有， 
　　　無取亦無舍， 頂禮盡后有。”  
　　爾時，吐棄資緣天子說偈贊曰：  
　　“棄垢及資緣， 舍罪亦遠愛， 
　　　亦離于諸蓋， 歸命大導師。”  
　　爾時，棄欲天子說偈贊曰：  
　　“棄舍利不利， 無著行決定， 
　　　出離于魔網， 頂禮無著者。”  
　　爾時，樂利益天子說偈贊曰：  
　　“若自及他道， 遠離惱熱者， 
　　　大雄見彼道， 頂禮無礙見。”  
　　爾時，得名稱天子說偈贊曰：  
　　“與佛智相應， 如說如觀者， 
　　　彼能除煩惱， 頂禮解世間。”  
　　爾時，無畏天子說偈贊曰：  
　　“于諸法決定， 無能當對者， 
　　　師子吼無畏， 智海吼亦然。”  
　　爾時，一切處無所畏天子說偈贊曰：  
　　“善度一切處， 遠離諸毒箭， 
　　　無畏不怯弱， 我禮最勝者。”  
　　爾時，無所希天子說偈贊曰：  
　　“非天乾闥婆， 非魔及與梵， 
　　　能有難問者， 故佛如師子。”  
　　爾時，師子游步天子說偈贊曰：  
　　“佛于法無畏， 曉了諸法故， 
　　　無礙故無著， 無能難問者。”  
　　爾時，無怖天子說偈贊曰：  
　　“如山林師子， 無怖亦無畏， 
　　　摧伏諸禽獸， 林中而大吼， 
　　　世尊如是吼， 驚怖諸外道， 
　　　天龍乾闥婆， 不見敵對者。”  
　　爾時，一切處超勝天子說偈贊曰：  
　　“一切三界中， 悉皆都無有， 
　　　力敵于佛者， 故為我歸依。”  
　　爾時，師子慧天子說偈贊曰：  
　　“大智見一切， 于諸法無畏， 
　　　世間無與等， 我禮無所畏。”  
　　爾時，稱順生天子說偈贊曰：  
　　“自知是正覺， 如法無能難， 
　　　若有能難者， 世間悉無有。”  
　　爾時，持藏天子說偈贊曰：  
　　“佛作師子吼， 開顯諸法藏， 
　　　億梵聞說已， 悉發菩提心。”  
　　爾時，順威儀天子說偈贊曰：  
　　“彼眾得大利， 順佛威儀者， 
　　　發菩提心已， 必作勝導師。”  
　　爾時，順樂法天子說偈贊曰：  
　　“彼世大眾生， 得聞佛法已， 
　　　能發菩提心， 必成妙丈夫。”  
　　爾時，凈心天子說偈贊曰：  
　　“得聞佛說已， 世間無與比， 
　　　千億眾生等， 發勝菩提心。”  
　　爾時，清凈流天子說偈贊曰：  
　　“人王于長夜， 佛學善修習， 
　　　故佛身清凈， 嚴相三十二。”  
　　爾時，無漏心天子說偈贊曰：  
　　“佛得盡漏故， 而作師子吼， 
　　　得上智慧山， 無能難問者。”  
　　爾時，順眾生天子說偈贊曰：  
　　“三界中悉無， 天人及修羅， 
　　　言佛漏不盡， 故佛具十力。”  
　　爾時，巧盡漏天子說偈贊曰：  
　　“大勝沙門漏， 皆悉盡無余， 
　　　于是無能難， 故佛是我父。”  
　　爾時，常精進天子說偈贊曰：  
　　“于人王能難， 言有余煩惱， 
　　　世間不可得， 故佛自在父。”  
　　爾時，寂滅行天子說偈贊曰：  
　　“佛已斷貪瞋， 愚癡及習氣， 
　　　亦滅惡業行， 我禮寂滅者。”  
　　爾時，方便行天子說偈贊曰：  
　　“若以方便觀， 斷盡諸煩惱， 
　　　彼佛滿足智， 是故我頂禮。”  
　　爾時，方便解天子說偈贊曰：  
　　“無量巧方便， 導師于中修， 
　　　斷彼諸煩惱， 皆悉盡無余。”  
　　爾時，方便慧天子說偈贊曰：  
　　“導師照世間， 巧慧無有盡， 
　　　故斷諸煩惱， 及以習氣等。”  
　　爾時，修寂滅天子說偈贊曰：  
　　“斷諸煩惱故， 習氣悉無余， 
　　　于是佛大智， 不動無所畏。”  
　　爾時，觀道理天子說偈贊曰：  
　　“佛斷煩惱盡， 及滅諸習氣， 
　　　照明如佛者， 世間更無比。”  
　　爾時，斷使天子說偈贊曰：  
　　“佛斷諸習氣， 無有腥臭事， 
　　　故佛一切智， 天中最勝慧。”  
　　爾時，住邊天子說偈贊曰：  
　　“佛今最后身， 已斷生因緣， 
　　　由盡諸漏故， 世親得無畏。”  
　　爾時，無量智天子說偈贊曰：  
　　“大雄斷種子， 焚燒苦惱牙， 
　　　枯涸憂枝蔓， 我禮離惱者。”  
　　爾時，出坑澗天子說偈贊曰：  
　　“世尊一切智， 已離無明坑， 
　　　佛行已得凈， 故佛得無畏。”  
　　爾時，度有天子說偈贊曰：  
　　“已度于有海， 導師所作辦， 
　　　亦舍于彼岸， 自利得無畏。”  
　　爾時，入涅槃天子說偈贊曰：  
　　“佛已得寂滅， 悉破諸煩惱， 
　　　乃至少習氣， 世親皆悉無。”  
　　爾時，法幢天子說偈贊曰：  
　　“佛建正法幢， 摧折憍慢幢， 
　　　大雄已顯示， 無量諸法行。”  
　　爾時，法性天子說偈贊曰：  
　　“性與諸子本， 牟尼達諸法， 
　　　善友于群生， 我禮最勝海。”  
　　爾時，法充天子說偈贊曰：  
　　“渴樂于佛法， 故得無所畏， 
　　　無著諸佛子， 而作師子吼。”  
　　爾時，求法天子說偈贊曰：  
　　“為求諸法故， 佛子得發心， 
　　　及見佛無畏， 有知求菩提。”  
　　爾時，渴法天子說偈贊曰：  
　　“渴樂佛法故， 多億眾生輩， 
　　　聞佛無畏已， 深發大精進。”  
　　爾時，法起天子說偈贊曰：  
　　“見佛說法勝， 建立于正法， 
　　　無畏布施已， 佛子求菩提。”  
　　爾時，持法天子說偈贊曰：  
　　“世尊所說法， 甚深難可見， 
　　　佛子得聞已， 求無上菩提。”  
　　爾時，無吝天子說偈贊曰：  
　　“身命及余財， 佛子無吝惜， 
　　　聞佛師子吼， 悉求妙菩提。”  
　　爾時，無異慧天子說偈贊曰：  
　　“聞佛說法已， 心思無有異， 
　　　于佛無畏所， 求法持律儀。”  
　　爾時，無異行天子說偈贊曰：  
　　“聞法王吼已， 不趣于異路， 
　　　遠離于二乘， 求無上菩提。”  
　　爾時，近住天子說偈贊曰：  
　　“見佛師子吼， 諸子得聞已， 
　　　定得勝菩提， 當成如來身。”  
　　爾時，近辯天子說偈贊曰：  
　　“于佛世尊所， 得聞辯才已， 
　　　如來妙法中， 深生喜樂心。”  
　　爾時，得辯才天子說偈贊曰：  
　　“佛吼無畏時， 所說不可毀， 
　　　信樂心決定， 終無退轉意。”  
　　爾時，常喜天子說偈贊曰：  
　　“十力吼無畏， 所有諸佛子， 
　　　一切時欣喜， 心調求菩提。”  
　　爾時，無怯弱心天子說偈贊曰：  
　　“常喜不怯弱， 世尊諸佛子， 
　　　樂求勝菩提， 以聞佛語故。”  
　　爾時，無礙心天子說偈贊曰：  
　　“彼等求佛心， 終不有退轉， 
　　　欣喜微妙心， 聞佛善說故。”  
　　爾時，巧知無邊法天子說偈贊曰：  
　　“以修正法故， 白法黨不減， 
　　　導師知非處， 不生厭足心。”  
　　爾時，巧說法天子說偈贊曰：  
　　“修行黑法黨， 若不退減者， 
　　　世尊知非處， 故佛無所畏。”  
　　爾時，法性無畏天子說偈贊曰：  
　　“黑法體性爾， 必當穢凈法， 
　　　彼不污心者， 佛知彼非處。”  
　　爾時，巧相應天子說偈贊曰：  
　　“黑法及白法， 二異不相合， 
　　　佛說于彼義， 故佛是我師。”  
　　爾時，巧知善不善天子說偈贊曰：  
　　“大雄皆悉知， 諸法不雜聚， 
　　　妄想分別故， 于善法中退。”  
　　爾時，如說行滿足天子說偈贊曰：  
　　“行于煩惱者， 終不生白法， 
　　　不生白法故， 當知必退減。”  
　　爾時，樂解脫天子說偈贊曰：  
　　“若樂解脫者， 修行于黑法， 
　　　佛說彼有障， 故佛一切智。”  
　　爾時，凈心天子說偈贊曰：  
　　“心樂解脫者， 須知煩惱事， 
　　　大雄說此法， 故佛應受供。”  
　　爾時，見煩惱天子說偈贊曰：  
　　“行于煩惱中， 不識煩惱者， 
　　　彼不知正法， 善逝如是說。 
　　　若言行諸惡， 不退善法者， 
　　　于解脫非器， 兩足尊所說。”  
　　爾時，調伏天子說偈贊曰：  
　　“離欲及憒鬧， 亦離瞋癡等， 
　　　如佛所說法， 應當如是修。 
　　　煩惱及白法， 愚癡不知者， 
　　　佛于彼非師， 大仙如是說。”  
　　爾時，勤修解脫天子說偈贊曰：  
　　“佛說對治法， 為除煩惱故， 
　　　行彼不盡惑， 無能擊難者。”  
　　爾時，向解脫天子說偈贊曰：  
　　“佛說如是法， 為斷煩惱故， 
　　　若修不滅惑， 無能擊難者。”  
　　爾時，方便相應天子說偈贊曰：  
　　“佛是說法者， 為諸聲聞等， 
　　　若修不證者， 無能擊難佛。”  
　　爾時，趣解脫天子說偈贊曰：  
　　“佛說如是法， 為欲斷煩惱， 
　　　若不滅惑者， 無能擊難佛。”  
　　爾時，無畏功德天子說偈贊曰：  
　　“為滅煩惱故， 佛說不凈觀， 
　　　若不盡滅者， 無能擊難佛。”  
　　爾時，善發心必修天子說偈贊曰：  
　　“慈能斷瞋恚， 修慈若不斷， 
　　　無能擊難佛， 世尊得無畏。”  
　　爾時，凈目天子說偈贊曰：  
　　“佛說能修彼， 智慧除愚癡， 
　　　若彼不斷者， 無能擊難佛。”  
　　爾時，滅覺觀天子說偈贊曰：  
　　“為覺對治故， 說于安般念， 
　　　修彼不滅者， 無能擊難佛。”  
　　爾時，尊重無相天子說偈贊曰：  
　　“為斷吾我故， 佛說空寂滅， 
　　　以彼不滅者， 于是無能難。”  
　　爾時，斷我慢天子說偈贊曰：  
　　“為斷憍慢故， 佛說無相法， 
　　　若修不滅者， 不見能難佛。”  
　　爾時，凈身天子說偈贊曰：  
　　“深心信清凈， 一切煩惱盡， 
　　　修彼不斷者， 無能擊難者。”  
　　爾時，深解想天子說偈贊曰：  
　　“對治及朋黨， 求于煩惱道， 
　　　無畏難佛者， 如來初不見。”  
　　爾時，解用天子說偈贊曰：  
　　“世尊但名用， 此彼盡不盡， 
　　　無畏問難者， 彼亦但假名。”  
　　爾時，調伏身業天子說偈贊曰：  
　　“以智善解已， 身業得流行， 
　　　世尊悉遍知， 故號一切智。”  
　　爾時，知身天子說偈贊曰：  
　　“身業甚清凈， 大雄悉無余， 
　　　憐愍群生者， 我禮世間親。”  
　　爾時，身業簡擇天子說偈贊曰：  
　　“善簡擇身業， 憐愍眾生等， 
　　　照世而造作， 故號勝丈夫。”  
　　爾時，善見身業天子說偈贊曰：  
　　“身業得清凈， 導師悉觀見， 
　　　憐愍諸群生， 故等一切智。”  
　　爾時，善觀身天子說偈贊曰：  
　　“善觀得清凈， 身業得相應， 
　　　憐愍群生故， 勝丈夫游行。”  
　　爾時，成就語言天子說偈贊曰：  
　　“具甘美功德， 離于綺澀語， 
　　　智慧相圍繞， 世親而演說。”  
　　爾時，時語天子說偈贊曰：  
　　“依時義相應， 遠離無益事， 
　　　佛言無不忠， 眾生悉受行。”  
　　爾時，成就智慧天子說偈贊曰：  
　　“不惱愍眾生， 成相應不濁， 
　　　不壞于因果， 佛本如是說。”  
　　爾時，不相違天子說偈贊曰：  
　　“乃至為身命， 未曾有妄語， 
　　　是故佛功德， 于世無有礙。”  
　　爾時，實語天子說偈贊曰：  
　　“佛行實語因， 以是世瞻仰， 
　　　至心樂聽聞， 為得佛法故。”  
　　爾時，從實生天子說偈贊曰：  
　　“世尊以實語， 漸備成菩提， 
　　　諸法真實性， 世尊皆悉知。”  
　　爾時，實精進天子說偈贊曰：  
　　“于諸有為法， 如性真實見， 
　　　世尊皆悉知， 諸法真實相。”  
　　爾時，簡擇業天子說偈贊曰：  
　　“于己及與他， 知身口意業， 
　　　以其智清凈， 故號佛無等。”  
　　爾時，觀察意業天子說偈贊曰：  
　　“人王心意業， 所有思量事， 
　　　悲念于眾生， 故禮愍世者。”  
　　爾時，巧覺觀意天子說偈贊曰：  
　　“世尊心緣處， 是心皆調柔， 
　　　悲念于眾生， 故禮愍世者。”  
　　爾時，巧方便天子說偈贊曰：  
　　“眾生心所緣， 意業所起作， 
　　　種種智慧生， 世尊悉知彼。”  
　　爾時，解慧天子說偈贊曰：  
　　“意業是佛地， 愍觀眾生故， 
　　　方便智清凈， 佛智無體性。”  
　　爾時，巧知過去天子說偈贊曰：  
　　“佛知過去世， 若人所行業， 
　　　戒忍精進智， 佛皆悉知彼。”  
　　爾時，觀察過去天子說偈贊曰：  
　　“觀察過去行， 能知多億佛， 
　　　過去所行處， 求勝菩提故。”  
　　爾時，本行具足天子說偈贊曰：  
　　“憶念本行事， 億劫阿僧祇， 
　　　佛心無所著， 佛本所行處。”  
　　爾時，觀察本行天子說偈贊曰：  
　　“阿僧祇億佛， 導師悉曾問， 
　　　出生三昧方， 種種成佛法。”  
　　爾時，本行生天子說偈贊曰：  
　　“無量阿僧祇， 導師三昧門， 
　　　過去諸佛所， 曾問亦修行。”  
　　爾時，觀察本住天子說偈贊曰：  
　　“生死中多過， 應供非應供， 
　　　觀已化眾生， 度脫于盲冥。”  
　　爾時，厭過去世天子說偈贊曰：  
　　“彼此相食啖， 亦曾相戲樂， 
　　　迭互相殺害， 世尊皆悉知。”  
　　爾時，知未來境界天子說偈贊曰：  
　　“導師未來時， 智慧無有礙， 
　　　眾生信業報， 諸趣佛能知。”  
　　爾時，從本行來天子說偈贊曰：  
　　“世尊于過去， 智慧無障礙， 
　　　善業三摩提， 離趣知諸趣。”  
　　爾時，巧知未來天子說偈贊曰：  
　　“佛于未來時， 智慧無障礙， 
　　　終死及生處， 于業報亦爾。”  
　　爾時，離有法天子說偈贊曰：  
　　“世尊王三界， 三世中說勝， 
　　　佛智常無礙， 善知有境界。”  
　　爾時，用行天子說偈贊曰：  
　　“眾生業行趣， 及受果報事， 
　　　此等但假名， 世尊如是說。”  
　　爾時，觀察現在天子說偈贊曰：  
　　“王尊王現在， 智慧終不礙， 
　　　于無數佛土， 牟尼皆悉知。”  
　　爾時，現在無畏天子說偈贊曰：  
　　“世尊正觀察， 三世悉平等， 
　　　究竟無所有， 迷惑凡夫智。”  
　　爾時，智無所住天子說偈贊曰：  
　　“導師如是見， 三世無所住， 
　　　以依于法性， 諸法無事故。”  
　　爾時，教三世天子說偈贊曰：  
　　“過去及未來， 陰生必敗壞， 
　　　無事無自性， 導師所顯說。”  
　　爾時，意無著天子說偈贊曰：  
　　“世尊說三世， 皆悉無堅牢， 
　　　如幻亦如焰， 說言猶如響。”  
　　爾時，三世自在富天子說偈贊曰：  
　　“世尊于三世， 常勤增智慧， 
　　　知諸行如幻， 諸根無所著。”  
　　爾時，欲到彼岸天子說偈贊曰：  
　　“大雄于其夜， 得證上菩提， 
　　　世尊勤進欲， 至今不退減。”  
　　爾時，欲作精進天子說偈贊曰：  
　　“世燈所有欲， 常不有退減， 
　　　世尊諸子等， 甚樂精進欲。”  
　　爾時，建立欲作天子說偈贊曰：  
　　“世尊從欲起， 猶如水中蓮， 
　　　不為世所染， 如蓮處于水。”  
　　爾時，欲解脫天子說偈贊曰：  
　　“欲及世間親， 此二名法界， 
　　　不二無二體， 世尊皆悉見。”  
　　爾時，精進生天子說偈贊曰：  
　　“以精進威德， 克證大菩提， 
　　　于其是非法， 終不舍精進。”  
　　爾時，念具足天子說偈贊曰：  
　　“佛于一切處， 發心皆隨順， 
　　　于其善惡法， 佛念不損減。”  
　　爾時，攝心天子說偈贊曰：  
　　“世親常攝心， 知諸眾生行， 
　　　隨其所修行， 而為其說法。”  
　　爾時，敬重般若天子說偈贊曰：  
　　“世尊智慧海， 邊際不可得， 
　　　經億僧祇劫， 佛說不可盡。”  
　　爾時，學解脫天子說偈贊曰：  
　　“無等佛世尊， 解脫不損減， 
　　　解脫及脫者， 佛求不能得。”  
　　爾時，會解脫智天子說偈贊曰：  
　　“世尊解脫者， 等解脫知見， 
　　　解真實不減， 以知無自性。”  
　　爾時，觀察身天子說偈贊曰：  
　　“佛于燃燈始， 常修真實行， 
　　　三業無過失， 故嘆號為佛。”  
　　爾時，深行天子說偈贊曰：  
　　“世尊無過失， 不如余眾生， 
　　　知諸法自性， 佛自性不惑。”  
　　爾時，大慧天子說偈贊曰：  
　　“佛于一切種， 心念不迷惑， 
　　　其念常現前， 譬如油滿缽。”  
　　爾時，心不散亂天子說偈贊曰：  
　　“乃至少許時， 心念終不亂， 
　　　佛得不共法， 眾生悉不知。”  
　　爾時，善解智慧天子說偈贊曰：  
　　“若有思量舍， 善逝無此事， 
　　　世尊不共法， 其法不思議。”  
　　爾時，超一切天子說偈贊曰：  
　　“于是三界中， 知其一切法， 
　　　一切無如佛， 故號難降伏。”  
　　爾時，堅持天子說偈贊曰：  
　　“無上堅固士， 于法無所畏， 
　　　等同一切佛， 能覺未覺者。”　  
大寶積經卷第七十二 高齊北天竺三藏那連提耶舍譯 
菩薩見實會遮羅迦波利婆羅阇迦外道品第二十四  
　　爾時，遮羅迦波利婆羅阇迦外道八千人，見諸阿修羅、迦樓羅、龍女及諸龍、鳩槃茶、乾闥婆、夜叉、緊那羅、摩睺羅伽、空行諸天、四天王天、三十三天、夜摩天、兜率陀天、化樂天、他化自在天、梵天、光音天、遍凈天、廣果天、凈居天等，供養世尊，及聞贊嘆，生希有心。聞此法門便生疑慮，聞未曾法，彼外道等白佛言：“瞿曇，我等聞此昔未聞法，聞已不樂遮羅迦波利婆羅阇迦外道，亦不樂在家。我于此法復生疑慮，不生敬信，都由昔來未聞此法，是故我于瞿曇沙門所亦有因緣。何以故？以沙門瞿曇作如是神通變化，作如是神通變化已，以其變化故，我等見此諸天等得微妙身，及見大眾歸伏瞿曇者至多，以知瞿曇善說法故，是故于瞿曇所復生微信。瞿曇復為廣果天說如是法，言一切法是如來者，我等于此甚生疑慮。云何一切法名為如來？我等于瞿曇所如是生信，唯有瞿曇知我等意。如是，如是，為我等說，令使我等解此所說義，得離疑網。”從坐而起，作是請已。 
　　世尊如是答于彼等：“是以我今還問汝等，隨汝意答。” 
　　外道白佛：“善哉！瞿曇，瞿曇問我，我今當說。” 
　　佛即問彼：“汝等知不？云何胎入母腹？” 
　　如是問已，外道答佛：“瞿曇，我諸論中，聞說三種因緣和合胎入母腹，父母相近生于貪染，思量欲事，思故行欲，是故胎入，如是成胎。” 
　　佛言：“汝等外道，于意云何？父母思時，彼貪為從母心起耶？” 
　　外道言：“不也，瞿曇。” 
　　佛言：“可從于母思量起耶？” 
　　外道言：“不也，瞿曇。” 
　　佛言：“彼貪可從父心起耶？” 
　　外道言：“不也，瞿曇。” 
　　佛言：“為從于父思量起耶？” 
　　外道言：“不也，瞿曇。” 
　　佛言：“于意云何？彼父貪欲可入母腹耶？” 
　　外道言：“不也，瞿曇。” 
　　佛言：“于意云何？父心入母腹耶？” 
　　外道言：“不也，瞿曇。” 
　　佛言：“于意云何？父分別入母腹耶？” 
　　外道言：“不也，瞿曇。” 
　　佛言：“于意云何？彼胎從天終已來入母腹耶？” 
　　外道言：“不知也，瞿曇。” 
　　佛言：“于意云何？彼胎為從地獄終已來入母腹耶？” 
　　外道言：“不知也，瞿曇。” 
　　佛言：“于意云何？彼胎為從畜生終已來入母腹耶？” 
　　外道言：“不知也，瞿曇。” 
　　佛言：“于意云何？彼胎為從餓鬼終已來入母腹耶？” 
　　外道言：“不知也，瞿曇。” 
　　佛言：“于意云何？彼胎為從阿修羅終已來入母腹耶？” 
　　外道言：“不知也，瞿曇。” 
　　佛言：“于意云何？彼胎可非色來入母腹耶？” 
　　外道言：“不知也，瞿曇。” 
　　佛言：“于意云何？彼胎為是色來入母腹耶？” 
　　外道言：“不知也，瞿曇。” 
　　佛言：“于意云何？受、想、行、識來入母腹耶？” 
　　外道言：“不知也，瞿曇。” 
　　作是答已，佛告外道作如是言：“外道，此法甚深，寂滅善說，微妙難測，非思量境界，難可顯示，非汝所知。是諸外道，異見、異忍、異種樂欲，于非正處精進修行，于異見中決定趣向。” 
　　佛言：“外道，若善男子、善女人，遇如是善知識，于甚深法中得生眼目。外道，譬如有人患其眼根，得遇良醫治差眼目，以其凈眼現身，能睹昔未見色。如是，外道，若有善男子、善女人，不具信等五根，遇善知識慧眼得凈，以凈慧眼得見深法。是故汝等諸外道輩，本昔長夜邪論誑惑而作異見，于其非法取善法相，于非解脫取解脫相，于非出處生其出相，汝師自壞亦壞汝等。外道，如人自盲復語余盲：‘我將汝去。’智者當知，此等二人于其非路，必有墜落遭其辛苦。外道如是，若沙門、若婆羅門，實非導師，自稱導師；實非正覺，言我正覺；實不能知出世之道，言我能知；實不能見出世之道，言我能見；實不能知淺度之處，言我能知；實非教師，言我是師。彼所教者是為邪教，自非正覺，所教悟者亦是邪覺；實不解出，言我能解，彼所教出者是為邪出；實不知道，言我知道，其所示者皆是邪道；實不知淺處，言我知處，其所度者反令困厄。外道，譬如牧牛人不知淺處，驅牛入水，于深處而渡。彼牛舍此未到彼岸，于其中流而受困厄，無有救護。何以故？由牧牛人不知淺處。外道如是，汝等實非導師作導師想，其所化者反受困厄。外道，我是導師實堪化導，其所化者正化彼等；我是正覺所言不虛，我所悟者令其正悟；我是能出所言不虛，所教出者令其正出；我見出道復能示他，其所導者示其正路；我知淺處所言不虛，是以我所度者令其正度；我知教化法，是以能化他；我知佛法能覺悟他；我知出法令他得出；由我正見故，復能正示他；我知可度處故，能度于他，所將度者令得好道。汝等外道樂解脫者，我是導師今在現前，汝等應來。我能正悟具解出法，善見出道能作淺度處。汝等一心諦聽善思，悉生樂愿，正念現前，心當流注發勤精進，為未證法令得證故，未逮得法令獲得故，昔未行道令進路故，昔未到處令得到故，為未伏魔令降伏故，昔未求伴者令求伴侶故，為未得法方便令得方便故。 
　　“外道，如我所說，三法和合而得受胎。我今當說，汝等外道一心諦聽，當為汝等說受胎法門。外道，我言母者，是其過去作業之緣；我言父者，是其過去作業之因；我言乾闥婆者，謂是業招識。外道，我言迦羅羅者，謂是業安置。外道，我言母腹者，業安識依處所，識住腹已生得增長，漸漸廣闊。外道，譬如藥草叢林，依于大地而得增長漸漸廣闊；外道如是，彼識入母腹已增長廣闊，亦復如是。彼母腹中嬰孩成長，方得產生，生已漸增，既得長大行宿時性，隨終來處彼過所行；此現習起，彼是智知，非愚能了；共住交友，常恒觀察，方知其性。 
　　“外道諦聽，彼人若從地獄終來生人中者，當有是相，智者應知：其聲嘶破，騾聲、匆急聲、怖畏聲、高聲、淺聲，小心常怖，數數戰悚，其毛數豎，夢中多見大火熾然，或見山走，或見火聚，或見釜鑊沸涌，或見有人執杖而走，或見己身為鉾槊所刺，或見羅剎女，或見群狗，或見群象來逐己身，或見己身馳走四方而無歸處，其心少信無有親友。外道，有如是等無量眾相。我今略說如是等相，是名從地獄終來生人間。此智所知，非愚能測。 
　　“外道諦聽，彼人若從畜生終來生人中者，當有是相，智者應知：闇鈍少智，懈怠多食，樂食泥土，其性怯弱，言語不辯，樂與癡人而為知友，喜黑闇處，愛樂濁水，喜嚙草木，喜以腳指剜掘于地，喜樂動頭驅遣蠅虻，常喜昂頭、欠呿、空嚼，常喜拳腳隨宜臥地不避穢污，常喜空嗅喜樂裸形，常喜虛詐異言異作，多喜綺語，夢泥涂身，或夢見己身于田野食草，或夢見己身為眾蛇纏繞，或夢見己身入于山谷叢林之中。外道，有如是等無量眾相。我今略說如是等相，是名從畜生終來生人間，智者能知，非愚能測。 
　　“外道諦聽，彼人若從餓鬼終來生人中者，當有是相，智者應知：其頭發黃，怒目直視，常喜饑渴、慳貪、嫉妒，喜饒飲食，喜背說人，身體饒毛，眼精光赤，多思眾食，貪樂積集不欲割舍，不樂見善人，所見財物其心欲盜，乃至得其少許財物即便欣喜，常求財利樂不凈食，見他資產便生妒嫉，復于他財生己有想，見他受用便生吝惜，聞說好食心生不樂，乃至巷路見遺落果及以五谷，便生貪心采取收斂。外道，有如是等無量眾相。我今略說如是等相，是名從餓鬼中終來生人間，智者能知，非愚能測。 
　　“外道諦聽，若從阿修羅終生人中者，當有是相，智者應知：高心我慢，常喜忿怒，好樂斗諍，挾怨不忘，起增上慢。其身洪壯，眼白如犬，齒長多露，勇健大力，常樂戰陣，亦喜兩舌破壞他人，疏齒高心輕蔑他人，所造書論他人雖知語巧微密，亦有智力及煩惱力樂自養身。外道，有如是等無量眾相。我今略說如是等相，是名從阿修羅終來生人間，智者能知，非愚所測。 
　　“外道諦聽，若從人終還生人中者，當有是相，智者應知：其人賢直，親近善人，毀呰惡人，好惜門望，篤厚守信，樂好名聞及以稱譽，愛樂工巧，敬重智慧，具慚羞恥，心性柔軟，識知恩養，于善友所心順無違，好喜舍施，知人高下，善觀前人有益無益，善能答對領其言義，善能和合亦能乖離，善能作使宣傳言語，于種種語能善通達憶持不忘，亦復能知是處非處。外道，有如是等無量眾相。我今略說如是等相，是名從人中終還生人間，智者能知，非愚能測。 
　　“外道諦聽，若從天中終生人間者，當有是相，智者應知：為人端正，樂好清凈，喜著華鬘及以香熏，樂香涂身，常喜洗浴，所樂五欲簡擇好者不喜于惡，喜樂音聲及以歌舞，純與上人而為交友，不與下人而為朋黨，好喜樓閣、高堂、寢室，樂慈為道，含笑不瞋，吐言柔美，言語善巧令人喜悅，喜樂瓔珞及好衣服嚴身之具，常樂出入行來暢步，所作精勤終不懈怠。外道，有如是等無量眾相。我今略說如是等相，是名從天中終生于人間，此智能知，非愚能測。 
　　“外道，若善男子、若善女人，欲超此相，應近善知識順彼人意，彼所作者即隨作之，彼善知識令彼超度為其說法。 
　　“外道，從地獄終生人間者，地獄已前作人身時，造諸過惡，起瞋恚故便作殺害，以其彼業牽墮地獄。彼在地獄受種種苦，后生人間猶有習氣。是人既知如是相已，必須自知：‘我從地獄來生人間’。是人為舍地獄因緣，應求善知識；遇知識已，彼善知識，為除瞋業故說慈悲，亦說慈悲相應助道；以此等行，能除彼人余殘習氣地獄因緣。彼善知識，或為是人說慈悲相應尸波羅蜜，斷除彼人瞋恚過惡。是人修慈悲時，六波羅蜜當得滿足，增長福德。 
　　“外道，從畜生終來生人間者，畜生已前作人身時，修行積習愚癡之法，以習癡故便行惡業，由作彼業生畜生中。彼人本受畜生身時，與諸畜生久居住故，行畜生儀式。彼從畜生終已，由有習氣畜生行法。是人得人身已，聞如是法，見己身行，應當自知：‘我本必從畜生中終，來生人間。’是人為舍畜生行故，應求知識。彼善知識，為除是人愚癡業故，說十二因緣，以是法故愚癡得除。彼善知識，或為彼人說般若波羅蜜；既聞般若波羅蜜故，彼人愚癡體性自離，作是觀時便生智慧。 
　　“外道，從餓鬼終生人間者，餓鬼已前作人身時，修行積習慳貪之法。是人修行慳貪法故，堅持不舍，彼業力故生餓鬼中。與諸餓鬼久居住故，行餓鬼業；彼從餓鬼終已，由有習氣餓鬼行法。是人得人身已，聞如是法，見己身行，應當自知：‘我本必從餓鬼中終，來生人間。’是人為舍餓鬼行故，應求知識。彼善知識，為除彼人慳貪業故，為說布施，以是法故慳貪得除。彼善知識，或為彼說與施相應助菩提法，令其慳貪悉得斷除。彼善知識，或為彼人說檀波羅蜜；是人修行檀波羅蜜故，六度得滿。彼善知識，或為彼人說一切法皆悉平等；是人以修法平等故，般若波羅蜜得滿；以修般若波羅蜜故，流注趣向一切智處。 
　　“外道，于阿修羅中終生人間者，阿修羅已前作人身時，多作善根行于憍慢。彼以慢故而作諸業，修行積習憍慢業已，彼業力故生阿修羅中。與諸修羅久居住故，行阿修羅業；從修羅終已，由有習氣修羅行法。是人得人身已，聞如是法，見己身行，當須自知：‘我本必從修羅中終，來生人間。’是人為舍修羅行故，應求知識。彼善知識，為除彼人憍慢業故，為說圣住處，以是法故，令彼得除憍慢之業。或為彼人說空法門，以是空法，令其彼人慢業得除，亦除吾我得無我解。或為彼說因緣和合故有諸法，以和合故而有所作，若無和合亦無所作，作是觀已，慢使及業悉得除斷。或為彼人說諸法一相，修行彼故般若波羅蜜得滿，修般若波羅蜜滿已，速證一切智終不退轉。 
　　“外道，于人中終生人間者，彼人昔作人身之時，修行積習十善業道，作彼業已數數修行，以彼業力還生人中。昔作人時與人久居，行人儀式；今歸得人，由有習氣。是人得聞如是法已，應當自知：‘我本必從人中終已，還生人中。’是人為超彼習氣故，應求知識。彼善知識為其彼人說無常想，以無常想令除習氣。彼善知識，或為是人說生死過、涅槃至樂；聞此法已，是人能得厭生死過，欣涅槃樂。彼善知識，或為是人說六波羅蜜；既得聞已，能發無上菩提之心。彼善知識，或為是人說善方便；是人以此善方便故，即能堅持六波羅蜜，速證一切智終不退轉。 
　　“外道，從天中終生人間者，天身已前作人身時，所修梵行、布施、持戒，皆希來報。是人如是修行積習作業久訖，以是業力生于天上。得生天已，與天久居，行天儀式；從天終已，由有習氣諸天行法。是人得人身已，聞如是法，見己身行，應當自知：‘我本必從天中終，來生人間。’彼人為超天中習氣，應求知識。彼善知識，教其彼人修持梵行不期來報，說于求報是其過惡，但為顯說修凈梵行無所依著，得福無量；教行布施不期來報，說于求報是其過惡，但為顯說行于布施無所依著，得福無量；教行持戒不期來報，說于求報是其過惡，但為顯說受持禁戒無所依著，功德無量。彼善知識，或為彼說善巧方便；是人以此善方便故，能行六波羅蜜；行六波羅蜜已，六波羅蜜漸得滿足，速證一切智終不退轉。 
　　“外道，從地獄終得人身者，彼應依善知識；依知識已，應聽三世佛平等法；聞平等法已，應發勤精進，依城邑聚落與大眾共居具四部處，更互相于論量佛法學問難答，三世法平等得現在前，解一切法無有自性，修此解故煩惱漸除。 
　　“外道，從畜生中終生人間者，彼應依善知識親近多聞，以近多聞斷除愚癡。是人雖復求多聞人及諸經論，作非有想。是人觀察非有想已，自然解證無自性法。是人以此三世法平等自然現前，速證一切智，終不退轉。 
　　“外道，從餓鬼終生人間者，彼應依善知識修行布施，除其慳貪作諸功德，以修舍故心不積聚。是人以此三世法平等自然現前，作一相解，所言一相即是無相。是人修此無相解故，速證一切智，終不退轉。 
　　“外道，從阿修羅終生人間者，彼應依善知識與煩惱魔戰。何者是煩惱魔？所謂憍慢。是時彼人應當觀察：‘何者是慢？是其誰慢？誰受是慢？誰以此慢起煩惱使？誰舍此慢？’是人如是推求之時，無慢可得，亦不見有人攝受慢者。彼人如是觀察義故，無慢可得，無起慢者，與慢相應境界亦不可得，亦不見有人能舍慢者。如是觀已，無一法可得。復作是觀，以惡攝受自誑己身，他亦如是。作是觀時，能見諸法悉無自性；以見諸法無自性故，見法非有；以非有故，知不成就；不成就故，知即不生；若不生者，知彼不滅；若不生不滅者，彼非可說；若解不可說者，則非過去、非現在、非未來，三世不可得；若法三世不可得者，當知未曾有得有失。外道當知，此是一切法平等。以此一切法平等，當知一切法是真如不變不異，如來亦真如不變不異。以一切法即是真如，是故觀慢得知。是人從人中終得生人間，以有憍慢習氣力故；乃至從彼地獄中終得生人間，以慢習故得知此相。若無慢習，不可得說此從人來，乃至此從地獄中來。外道，此名離慢智慧，彼相要以具巧方便乃能得知；又為般若波羅蜜加持此人，方乃得知。” 
　　爾時，八千諸外道等，聞說此法得無生法忍。彼等得住無生忍已，從坐而起，頂禮佛足，卻住一面。彼諸外道卻住一面已，異口同音說偈贊曰：  
　　“導師智力所建立， 知諸道趣不由他， 
　　　知諸眾生游諸趣， 如見掌中庵羅果。 
　　　由諸見趣濁世間， 譬如云霧障虛空， 
　　　以是群愚常流轉， 譬如眾盲失正路。 
　　　世間為常為無常， 復言有常亦無常， 
　　　又言非常非不常， 譬如盲象入城行。 
　　　言世有邊復無邊， 復言亦有亦無邊， 
　　　又言非邊非無邊， 以是流轉如籠鳥。 
　　　又言即身是神我， 又言離身有神我， 
　　　妄想分別所纏縛， 如鳥被網心生苦。 
　　　又言自在天所化， 有言非因之所生， 
　　　一切眾生見取覆， 譬如云霧障于月。 
　　　由如籠中卵生鳥， 于諸孔中常欲出， 
　　　見取眾生如是癡， 于不解脫如籠鳥。 
　　　又禮梵王及世主， 及禮童子并圍紐， 
　　　又禮方海毗沙門， 如賊被捉求諸神。 
　　　猶如貧人遇債主， 求與債主立保證， 
　　　如是世間著見取， 愚癡求天希欲樂。 
　　　佛見眾生依真實， 譬如見手掌五指， 
　　　于諸趣中受百苦， 譬如群賊入牢獄。 
　　　世尊于彼生慈悲， 修諸道行知諸趣， 
　　　世尊已說出獄法， 如王生子放大赦。 
　　　愍世不思僧祇劫， 修諸苦行得菩提， 
　　　見取所壞愚癡輩， 佛令彼等得解脫。 
　　　以是善逝人師子， 于諸法中得自在， 
　　　我等見取失正路， 佛于見取拔我等。 
　　　以是世尊具大力， 具足無畏無怨對， 
　　　眾中大吼如師子， 我等亦愿得彼法。 
　　　以彼能動于三界， 亦以彼法普遍照， 
　　　以彼授記諸眾生， 亦愿我等值遇彼。”  
　　世尊知彼諸外道等得其深信，如作微笑，現瑞光明。爾時，慧命馬勝比丘以偈問佛：  
　　“佛愍世間現微笑， 以見此等外道眾， 
　　　唯愿如來說彼因， 所現微笑有何義？ 
　　　善解因者非無因， 而現微笑瑞光明， 
　　　善哉能現微笑光， 大眾悉皆瞻仰佛。 
　　　世尊大眾悉懷疑， 以見善逝現笑光， 
　　　悉皆猶如觀滿月， 瞻佛愿說微笑因。 
　　　誰于今日設勝供？ 誰于今日悅慈父？ 
　　　誰今得住佛功德？ 善哉大智愿演說。 
　　　大眾聞之必欣喜， 皆由外道得授記， 
　　　唯愿導師普為說， 于何乘中如得道？ 
　　　善哉牟尼除心惑， 于其疑者斷疑網， 
　　　以是大眾得欣喜， 一向趣佛不退轉。”  
　　爾時，世尊以偈答馬勝曰：  
　　“善哉馬勝巧知時， 能問如來降怨者， 
　　　憐愍世間作是說， 能問導師自然士。 
　　　我當說彼現笑事， 一心諦聽所作因， 
　　　汝宜欣喜聽我說， 今說笑義所為者。 
　　　此諸外道皆調伏， 舍諸惡見住善見， 
　　　睹是世間見取惱， 悉起悲心求菩提。 
　　　一切見取悉得舍， 以知不濁正見故， 
　　　從我得聞無礙記， 悉皆樂求一切智。 
　　　過去佛所得記已， 供養大慈兩足尊， 
　　　具足二億諸佛所， 以求無上菩提故。 
　　　佛所行檀亦不少， 亦凈持戒修禪定， 
　　　凈修智慧發精進， 于諸群生修忍辱。 
　　　常修習六波羅蜜， 簡擇智慧求菩提， 
　　　馬勝請問降怨者， 發心樂求佛菩提。 
　　　彼諸苦惱由惡黨， 依止有惡見取中， 
　　　彼等今見勝導師， 舍諸惡見悉無余。 
　　　以得真解如來教， 隨順佛法起深信， 
　　　彼于當來多億佛， 皆悉供養求菩提。 
　　　于其未來星宿劫， 皆得作佛同一號， 
　　　號曰普聞高名稱， 彼等大智度世間。 
　　　彼佛國土甚清凈， 種種莊嚴無與等； 
　　　彼離惡見眾生輩， 純求菩提賢圣處； 
　　　彼國眾生離惡趣， 是時亦無一切難； 
　　　彼等諸佛得壽命， 皆悉同壽八萬歲。 
　　　眾生聞彼佛名者， 皆悉不退上菩提， 
　　　若有眾女聞佛名， 彼女皆悉得男身。”  
　　　如是世尊降怨者， 與諸外道所授記， 
　　　一切天人聞記彼， 無不欣喜生敬信。  
大寶積經卷第七十三 高齊北天竺三藏那連提耶舍譯 
菩薩見實會第十六之十三六界差別品第二十五之一  
　　爾時，凈飯王及諸眷屬，見阿修羅、迦樓羅、龍及龍女、鳩槃荼、乾闥婆、夜叉、緊那羅、摩睺羅伽、呵羅竭阇天、四天王天、三十三天、夜摩天、兜率陀天、化樂天、他化自在天、梵摩天、光音天、遍凈天乃至廣果天，見彼供養及聞授記，又聞凈居諸天說偈贊佛，復聞外道亦得授記。凈飯王作是思惟：“是事希有不可思議！世尊如是善說，一切世間聞已咸皆欣喜。”是時凈飯王，以愛戀子故，情意殷勤。 
　　爾時，世尊告父王言：“我所說法，初善、中善、后善，其義深邃，其味亦善，淳凈無雜，清白無染，顯說梵行法。何者梵行？所謂分別六界法門。王今諦聽，善思念之，當為王說。” 
　　王言：“善哉！我今諦聽，唯愿說之。” 
　　佛言：“大王，何者為分別六界法門？ 
　　“大王，所言六界者即是丈夫，六觸入亦是丈夫，十八意識境界亦是丈夫。大王，我所言六界即是丈夫者，我何故如是說？大王，何者是六界？所謂地界、水界、火界、風界、空界、識界。大王，此名六界。所言六界是丈夫者，所謂此也。我言六觸入名為丈夫，何故如是說？大王，所言觸入何者？謂眼觸入見諸色故，如是耳、鼻、舌、身亦如是，意觸入為知法故。我言六觸入是丈夫者，謂此也。我言十八意識境界是丈夫者，何故如是說？大王，此十八意識境界何者是？謂眼見可意色，以憶想分別而生思覺；見不可意色已，亦憶想分別而生思覺；見舍處色已，亦憶想分別而生思覺。耳、鼻、舌、身亦如是。意知法，可意處法知已，思想分別；不可意處法知已，亦思想分別；舍處法知已，亦思想分別。大王，我言十八意識境界是丈夫者，謂此也。 
　　“大王，地界有二種，有內、有外。大王，何者為內地界？謂自身內所有，彼彼身內所有，得有取堅者強者，所謂發、毛、爪、齒、塵垢、皮、肉、筋骨、髓、脾腎、肝、肚、大腸、小腸、大便、脬膜、腦胲。大王，是等名為身內地界。大王，何者是身外地界？謂身外所有，不得不取堅者強者。大王，是名身外地界。大王，身內地界，生時無所從來，滅時無所去。大王，有時女人自分別‘我是女人’；自分別‘我是女人’已，見外丈夫復生分別‘彼是丈夫’。是女人分別彼是丈夫已，即生欲想；生欲想已，樂欲和合，于彼男子而生染愛。彼男子亦作是分別‘我是男子’；自分別‘我是男子’已，見外女人復生分別‘彼是女人’。此男子作是分別已，于彼女人而生染愛。是男子、女人俱生染愛已，而便和合；以和合故而有歌羅羅。大王，彼丈夫分別及所分別事，二俱不可得。女人、女人性亦不可得，男子、男子性亦不可得；以是不相續而生分別，彼分別亦自性不可得；如分別自性不可得，如是和合、和合性亦不可得；如和合、和合性不可得，如是歌羅羅、歌羅羅性不可得。若自性不可得者，彼云何能生堅強？大王，當知因分別故而生有堅者強者。彼堅強生時，無所從來。大王，有時此身終為冢間死尸。彼死尸堅強想變壞時，不向東方，亦不向南西北方、四維、上、下。大王，如是當知為內身地界。大王，有時世間居處悉皆空虛，復生梵天七寶宮殿。彼宮殿堅強相生時，無所從來。如是他化自在諸天，七寶宮殿堅強生時，無所從來。如是化樂天、兜率陀天、夜摩天、三十三天、四天王天，所有七寶宮殿堅相生時，無所從來。鐵圍山、大鐵圍山，堅固牢實同一金剛堅強生時，無所從來。如是須彌山、尼民達山、育干達山、伊沙達山、佉提羅迦山、鞞達略山、毗那多迦山、阿葉波竭那山、鐵圍山、大鐵圍山、蘇達舍那山、摩訶蘇達舍那山、優常伽羅山、雪山香山、諸余黑山，及三千大千世界若成時，彼一切堅強生時，無所從來。此大地厚一百六十萬由旬，生已而住。大王，彼堅強生時，無所從來。大王，又時此世界壞，是世界欲壞時，此大地或為火所燒，或為水所漂，或為風所吹，悉皆散滅。彼地為火燒時，乃至煙灰都無所見。大王，譬如酥油，為火所燒無有遺余。大王，如是此三千大千世界燒已灰燼不現，后為水所漂時，亦無遺余可見。大王，譬如以鹽投水，消滅無余。大王，如是，如是，三千大千世界，為水漂已亦無遺余。大王，如是三千大千世界，風吹壞時無有遺余。大王，譬如毗嵐猛風吹諸飛鳥，彼鳥散滅無有遺余。大王，如是，如是，此三千大千世界，為毗嵐猛風之所吹壞，一切散滅無有遺余。大王，彼地界成時，無所從來；壞時，無所去。大王，如是，如是，內身地界生時，亦無所從來；滅時，亦無所去。大王，彼地界生時亦空，住時亦空，生、住二時體性俱空。 
　　“大王，彼水界亦有二種，有內、有外。大王，是內身水界，謂自身內所有，及余彼彼身內所得所攝，若水、若水性、若水體，若潤、若潤性、若潤體，所謂此身中淚、污、洟、唾、膿血、瘡污、肪膏、髓、乳、痰、小便。大王，如是等物，名身內水界。大王，何者是身外水界？身所不得不攝者，水及水性、水體，潤及潤性、潤體。大王，此名身外水界。大王，彼身內水界生時，無所從來；滅時，無所去。大王，謂如見所愛人眼中流淚，苦惱所逼亦復流淚，聞法敬信亦復流淚，若遇風寒亦復流淚，眼赤痛時亦復流淚。大王，彼淚出時，無所從來；滅時，無所去。大王，又時身內水界增長，增長已益彼水界，能滅身內火界；彼火界滅時，去無所至。大王，彼身內外界生時，亦無所從來；滅時，亦無所去。大王，彼身內外界生時亦空，滅時亦空，其水界性自是空。大王，有時彼內火界增盛，增盛已能竭身內水界；彼水界燒竭之時，去無所至。大王，彼身內水界生時，無所從來；滅時，亦無所去。大王，彼身內水界生時亦空，滅時亦空，體性自空。大王，又時此世界壞。大王，此世界欲壞時，于虛空中，興三十二重云而住；遍興三十二重云住已，遍覆三千大千世界；遍覆三千大千世界已，經五中劫，天降大雨流注不絕，如象王尿；其后復經五中劫，降粗大雨，當于爾時，其水積滿上至梵天。大王，彼大水界初生之時，無所從來。大王，又時此世界居處壞時，此世界中第二日出；二日出時，小河泉源悉皆枯盡。大王，又時此世界第三日出；第三日出時，大池江河悉皆枯竭。大王，又時此世界第四日出；第四日出時，四大河本源亦悉枯盡。大王，世界又時第五日出；第五日出已，大海中水一由旬、二由旬、三由旬，四五乃至十由旬悉皆枯盡；二十、三十、四十、五十由旬海水枯盡；一百由旬、二百由旬、三百乃至千由旬亦皆枯盡；二千、三千、四千乃至一萬由旬悉亦枯盡；二萬、三萬乃至四萬四千由旬，大海水盡皆枯涸。大王，又時大海之中余殘之水，四萬由旬余殘水在；三萬、二萬、一萬由旬余殘水在，后復漸盡；九千、八千乃至一千由旬，九百、八百乃至一百由旬，余殘水在；九十由旬、八十、七十、六十、五十、四十、三十、二十，乃至十由旬、九由旬、八由旬，乃至一由旬，余殘水在；五里下至十多羅樹，九多羅乃至一多羅，十人乃至一人，余殘水在；于一人身齊咽，至腋、至臍、至腰、至跨、至[跳-兆+尃]、至踝，余殘水在，乃至牛跡水在。大王，當爾之時，大海之中唯有少濕相，如粗雨時乍濕乍干。大王，譬如粗雨渧渧，如有濕未周匝，大海之水亦復如是。大王，又時大海之中所有濕處，唯潤一指面。大王，彼水界漸滅之時，去無所至，亦不詣于東西南北、四維、上、下。大王，彼水界生時亦空，住時亦空，滅時亦空。如是，大王，彼水界性不可得，唯有但用，然彼但用非男非女。 
　　“大王，火界亦二種，一內、二外。大王，何者是內火界？大王，身內所有，及他身內所有所取，火、火體、火相，熱體、熱相，所謂能消飲食者，身中所有溫暖蒸熱入于熱數者。大王，此名身內火界。大王，何者為身外火界？身外所有不取不受者，所謂火、火體、火相，溫暖蒸熱。大王，此名身外火界。大王，又時迦羅羅胞胎中，身內火界增盛，水界漸微，是故迦羅羅漸稠漸堅。大王，譬如鐵器煎煮餳餔，以火力故漸漸稠強。大王，如是，如是，以火力故，迦羅羅漸稠漸堅；迦羅羅漸稠漸堅故，名遏浮陀；遏浮陀以火力成故，名為卑尸迦；卑尸迦以火力成故，名為堅固；堅固為火成故，生于五支。如是，如是，大王，彼水界為火界成熟。如是，如是，彼水界漸稠漸堅故，成于肉團。大王，彼火界生時，無所從來，而能燒滅于彼水界。大王，又時當有病人，身內火界悉皆滅盡；彼病人身內火界既滅盡已，所食之物不復消化；其彼病人不能消故，于后不復更能進食；不能食故，身內火界悉皆滅盡；以彼人不能進食，身內火滅故，必當命終。大王，火界滅時，不至東方、南西北方、四維、上、下。大王，彼火界生時亦空，滅時亦空，而彼火界從本已來，體性自空。大王，有時世界壞。世界壞時，身外火界增盛洞一，洞一已遍燒三千大千世界。大王，彼身外火界生時，無所從來。大王，又時彼大火聚，遍燒三千大千世界已，還復滅盡。大王，彼火滅時，不至東方、南西北方、四維、上、下。大王，彼身外火界生時亦空，滅時亦空。彼大火界體性自空，非有不可得，唯是但用，然彼但用非男非女。 
　　“大王，風界亦二種，一內、二外。大王，何者是身內風界？自己身內及他身內所有風界，所受所取，風、風體、風名，速疾、不速疾體、速疾名，所謂住身四支者是風，住胃者是風，行五體者是風，行諸子支者亦皆是風，遍行大小支者亦是風，出入息者亦是風；略而言之，遍身行悉皆是風。大王，此名身內風界。大王，又時身內風界增盛集合。彼增盛集合時，能枯燥水界，亦能損減火界。于時枯燥水界，損減火界已，令人身無潤澤，亦無溫暖，心腹鼓脹，四支掘強，諸脈洪滿，筋節拘急，彼人爾時受大苦惱，或復命終。大王，彼身內風界生時，無所從來。大王，又時彼病人遇值良醫，醫觀彼病人已，應病處藥，隨病與藥故，風病除愈。大王，彼風界滅時，亦無所去。大王，彼身內風界生時亦空，滅時亦空，身內風界體性自空。大王，何者是身外風界？身外所有，身所不取不受者，風、風體、風名，速疾、速疾體、速疾名。大王，此是外風界。大王，又時彼外風界增盛，增盛故風界集合，集合時落葉折枝條，折樹拔根，崩摧山峰，倒壞大山，破析分段，漸次散壞乃至微塵；而此三千大千世界，為風所吹周回旋轉。大王，譬如陶師以杖轉輪，三千大千世界為風所轉，亦復如是。如少麥麨為風所吹，碎末為塵，難可得見。如是，大王，此三千大千世界，為風所吹破析作末已，成于微塵，成微塵已亦不可見。大王，譬如大猛風輪起，以一把土隨風散之，乃至微塵亦不可見。如是，大王，此三千大千世界，為風所吹分析作末，分析作末已，乃至無一余殘微塵可見。大王，彼外風界生時，無所從來。大王，又時夏初，彼外風界皆悉隱滅，隱滅故暑熱無風，于草木上無露；以無露故，一切草木無有濕潤。大王，彼外風界滅時，亦無所去。大王，彼風界生時亦空，滅時亦空，彼風界體性自空。大王，彼內風界及外風界，二俱皆空，體性自離，相亦自離，性亦不可得，滅相亦離。何以故？彼風界非作無作者故。 
　　“大王，何者是虛空界？虛空界亦二種，有內、有外。大王，何者是內虛空界？若自身內、若他身內，所受所取，所謂虛空、虛空體、虛空名。此身內所生，入于陰數，亦入入數，亦入界數，所有空孔竅。大王，此名身內虛空界。大王，何者外虛空界？外所有非色者，乃至無有如毛等虛空處，名為虛空。大王，此名外虛空界。大王，又時由業因緣故生諸入，彼入等生已圍繞空界，是時得名入內虛空界數。大王，如是一一法中推求，無一眼入可得，唯有但用。大王，何以故空？地界清凈故，如地界清凈空故，如是水、火、風界清凈故空，彼無所從來。大王，又時一切諸色悉皆壞滅以為虛空。何以故？虛空界無盡故。大王，唯內虛空界安住不動。大王，譬如無為涅槃界安住不動，當知如是虛空界遍一切處。大王，譬如有人，于空澤曠野掘作泉池陂井。大王，于意云何？彼諸虛空，從何而來？” 
　　王言：“世尊，無所從來。” 
　　佛言：“大王，若使彼人還以土填。大王，于意云何？彼虛空界去何所至？” 
　　王言：“無所去也。何以故？世尊，彼虛空界無來無去。何以故？彼虛空界非男女故。” 
　　佛言：“大王，外虛空界亦復不動，性無變易，虛空界空非是有法。何以故？虛空界非男非女故。 
　　“大王，何者是識界？如眼為主攀緣于色，對色知故眼識生，或能知青黃赤白雜色，亦知長短粗細，如是一切所有色等物眼識所能睹者，名為眼識界。如是若知聲、若知香、若知味、若知觸、若知法，或知六根所緣所知，是名意識界。大王，又此識界不依諸根，亦不依界。何以故？大王，非地凈色為眼入，非水火風凈為眼入。何以故？非地界清凈，及諸余法，以為眼入及具眼入者；如是乃至非水火風界清凈色及諸余法，以為眼入具眼入者。何以故？諸法無知故，無了別故，無堪能故，非初、非中、非后故，非內、非外、亦非中間。大王，如此識界了前事已，即便謝滅不復更生，彼識生時無所從來，及其滅時亦無所至。 
　　“大王，何謂為眼入？謂四大所成清凈色。若使諸法體性自空，何者是清？何者是濁？于諸法中無有凈穢，云何于中而見凈穢？如是，大王，是故當知，眼入之體性畢竟空寂，前際、后際皆不可得。何以故？未來未至故不可得，過去已滅故不可得，未來未來事不可得。彼眼處亦不可得自性離故。若體性不可得者，亦無男女性可得；既無男女性，何有我我所？大王，若有我我所者，是魔境界；無我我所者，是名諸佛如來境界。何以故？一切諸法離我我所故。大王，如實了知眼入空、眼入自性空。何以故？此眼入相不可得，是故此眼入體性空寂，此空離于眼入相，是名無相；于相無求，故名無愿。大王，是名于眼入中三空解脫門現在前。 
　　“大王，何者是耳入界乃至身入？大王，此一切法對三解脫門現前決定，趣法界究竟遍虛空不可名、不可說、不可用、不可示，無有諍論，無有語言，不可測量。大王，以眼對色者名為顛倒，如是略說耳聲、鼻香、舌味、身觸、意法，是故諸法說名意境界。大王，眼入對色者往矚取著，此眼三種礙：照矚順境生于愛想，若睹違境生于恚想，矚中容境生于舍想。如是諸余耳、鼻、舌、身皆亦如是，其意矚法亦復如是：若緣順境生于愛心，緣于違境則生瞋恚，于中容境生愚惑心。如是境界是意所行意遍行，故名意境界。大王，彼意行于順色生于貪欲，行于違色則起恚怒，行中容色起于無明。如是聲、香、味、觸、意所緣法，亦行三事起貪瞋癡，謂：意緣順境，意法生于貪欲；意緣違境，意法生于瞋恚，意緣中容境，意法生于無明，起于愚癡。 
　　“大王，應當如是知，于諸根猶如幻化，知彼境界其猶如夢。大王，如人夢中與諸婇女及眾人等共相娛樂，是人覺已，憶念夢中眾人婇女。大王，于意云何？夢中所見是實有不？” 
　　王言：“不也。” 
　　“大王，于意云何？是人所夢執謂為實，是為智不？” 
　　王言：“不也，世尊。何以故？夢中所見眾人婇女畢竟是無，亦不可得，何況共相娛樂？是人但自疲勞，都無有實。” 
　　佛言：“大王，如是愚癡無聞凡夫，見可意色，眼見色已心生執著，生執著已起于愛重，起愛重已生染著心，生染著已作染著業，所謂身三、口四、意三種業。造彼業已，即便謝滅；是業滅已，不依東方而住，亦復不依南西北方、四維、上、下而住。如是之業乃至臨死之時，最后識滅，見先所作心想中現。大王，是人自分業盡，異業現前。大王，如似夢覺念夢中事。如是，大王，最后識為主，彼業因緣故，以此二緣，生分之中識心初起，或生地獄，或生畜生，或生閻魔羅界，或生阿修羅，或生天人中。前識既滅，生分識生，生分相續心種類不絕。大王，無有一法從于此世至于他世而有生滅，見所作業及受果報皆不失壞，無有作業者，亦無受報者。大王，彼后識滅時名為死數，若初識生名為生數。大王，彼后識起時無所從來，及其滅時亦無所至；其緣生時亦無所從來，滅時亦無所至；其業生時亦無所從來，滅時亦無所至；死時亦無所從來，滅時亦無所至；初識生時亦無所從來，滅時亦無所至；其生亦無所從來，滅時亦無所至。何以故？自性離故。彼后識后識體性空，緣緣體性空，業業體性空，死死體性空，初識初識體性空，受受體性空，世間世間體性空，涅槃涅槃體性空，起起體性空，壞壞體性空。大王，如是作業果報皆不失壞，無有作業者，無有受報者；但隨世俗故有，非第一義。大王當知，一切諸法皆悉空寂。一切諸法空者，是空解脫門；空無空相，名無相解脫門；若無于相則無愿求，名無愿解脫門。如是，大王，一切法皆具三解脫門，與空共行涅槃先道，遠離于相，遠離愿求，究竟涅槃界，決定如法界，周遍虛空際。大王當知，諸根如幻，境界如夢，一切譬喻當如是知。 
　　“大王，猶如夢中與冤共斗，是人覺已，憶念夢中而共冤斗。于意云何？夢中所見是實有不？” 
　　王言：“不也。” 
　　“大王，于意云何？是人所夢執謂為實，是為智不？” 
　　王言：“不也，世尊。何以故？夢中畢竟無冤，何況斗戰？是人徒自疲勞，都無有實。” 
　　佛言：“大王，如是愚癡無聞凡夫，眼見不愛之色，心不喜樂，于不喜樂而生執著，生執著已便生瞋恚，生瞋恚已，其心濁亂造作瞋業，所謂身三、口四、意三種業。造彼業已即便謝滅，是業滅已，不依東方而住，亦復不依南西北方、四維、上、下而住。如是之業乃至臨死之時，最后識滅，見先所作心想中現。大王，是人見已心生恐怖，自分業盡，異業現前。大王，如似夢覺念夢中事。如是，大王，最后識為主，彼業因緣故，以此二緣，生分之中識心初起，或生地獄，或生畜生，或生閻魔羅界，或生阿修羅處，或生天人中。前識既滅，生分識生，生分相續心種類不絕。大王，無有一法從于今世至于后世而有生滅，見所作業及受果報皆不失壞，無有作業者，亦無受報者。大王，彼后識滅時名為死數，若初識生名為生數。大王，彼后識起時無所從來，及其滅時亦無所至；其緣生時亦無所從來，滅時亦無所至；其業生時亦無所從來，滅時亦無所至；死時亦無所從來，滅時亦無所至；初識生時亦無所從來，滅時亦無所至；其生亦無所從來，滅時亦無所至。何以故？自性離故。彼后識后識體性空，緣緣體性空，業業體性空，死死體性空，初識初識體性空，受受體性空，世間世間體性空，涅槃涅槃體性空，起起體性空，壞壞體性空。大王，如是作業果報皆不失壞，無有作業者，無有受報者；但隨世俗故有，非第一義。大王當知，一切諸法皆悉空寂。一切諸法空者，是空解脫門；空無空相，名無相解脫門；若無相者則無愿求，名無愿解脫門。如是，大王，一切法皆具三解脫門，與空共行涅槃先道，遠離諸相，遠離愿求，究竟涅槃界，決定如法界，周遍虛空際。大王當知，諸根如幻，境界如夢，一切譬喻當如是知。 
　　“大王，猶如有人于其夢中，為鬼所嬈心生恐怖，是人覺已，憶念夢中所夢之鬼。于意云何？夢中所見是實有不？” 
　　王言：“不也。” 
　　“大王，于意云何？是人所夢執謂為實，是為智不？” 
　　王言：“不也，世尊。何以故？夢中所見畢竟無鬼，何況怖也？是人但自疲勞，都無有實。” 
　　佛言：“大王，如是愚癡無聞凡夫，眼睹色已，于舍處色妄生執著，生執著已作執著業，所謂身三、口四、意三種業。造彼業已即便謝滅，是業滅已，不依東方而住，亦復不依南西北方、四維、上、下而住。如是之業乃至命根欲盡，臨死之時最后識滅，見先所作心想中現。大王，是人見已心生怖懼，自分業盡，異業現前。大王，如似夢覺念夢中事。如是，大王，最后識為主，彼業因緣故，以此二緣，生分之中識心初起，或生地獄，或生畜生，或生閻魔羅界，或生阿修羅處，或生天人中。前識既滅，生分識生，生分相續心種類不絕。大王，無有一法從于今世至于后世而有生滅，見所作業及受果報皆不失壞，無有作業者，亦無受報者。大王，彼后識滅時名為死數，若初識生名為生數。大王，彼后識起時無所從來，及其滅時亦無所至；其緣生時亦無所從來，滅時亦無所至；其業生時亦無所從來，滅時亦無所至；死時亦無所從來，滅時亦無所至；初識生時亦無所從來，滅時亦無所至；其生亦無所從來，滅時亦無所至。何以故？自性離故。彼后識后識體性空，緣緣體性空，業業體性空，死死體性空，初識初識體性空，受受體性空，世間世間體性空，涅槃涅槃體性空，起起體性空，壞壞體性空。大王，如是作業果報皆不失壞，無有作業者，無有受報者；但隨世俗故有，非第一義。大王當知，一切諸法皆悉空寂。一切諸法空者，是空解脫門；空無空相，名無相解脫門；若無相者則無愿求，名無愿解脫門。如是，大王，一切法皆具三解脫門，與空共行涅槃先道，遠離于相，遠離愿求，究竟涅槃界，決定如法界，周遍虛空際。大王當知，諸根如幻，境界如夢，一切譬喻當如是知。  
大寶積經卷第七十四 高齊北天竺三藏那連提耶舍譯 
菩薩見實會第十六之十四六界差別品第二十五之二  
　　“大王，如人夢中見于國中，第一端正最勝女人，于彼女邊，得聞微妙可愛音樂。彼人聞已，以彼樂音而自娛樂，受五欲樂。是人覺已，憶念夢中可愛音樂。于意云何？夢中所見是實有不？” 
　　王言：“不也。” 
　　“大王，于意云何？是人所夢執謂為實，是為智不？” 
　　王言：“不也，世尊。何以故？夢中所見最勝女人，可愛音樂畢竟是無，況五欲樂？是人但自疲勞，都無有實。” 
　　佛言：“大王，如是愚癡無聞凡夫，見最勝女人及以音樂，稱可其意心生執著，生執著已起于愛樂，既愛樂已生染著心，生染著已作染著業，所謂身三、口四、意三種業。造彼業已即便謝滅，是業滅已，不依東方而住，亦復不依南西北方、四維、上、下而住。如是之業乃至臨死之時，最后識滅，見先所作心想中現。大王，是人見已心生忙怖，自分業盡，異業現前。大王，如似夢覺念夢中事。如是，大王，最后識為主，彼業因緣故，以此二緣，生分之中識心初起，或生地獄，或生畜生，或生閻魔羅界，或生阿修羅處，或生天人中。前識既滅，生分識生，生分相續心種類不絕。大王，無有一法從于此世至于他世而有生滅，見所作業及受果報皆不失壞，無有作業者，亦無受報者。大王，彼后識滅時名為死數，若初識生名為生數。大王，彼后識起時無所從來，及其滅時亦無所至；其緣生時亦無所從來，滅時亦無所至；其業生時亦無所從來，滅時亦無所至；死時亦無所從來，滅時亦無所至；初識生時亦無所從來，滅時亦無所至；其生亦無所從來，滅時亦無所至。何以故？自性離故。彼后識后識體性空，緣緣體性空，業業體性空，死死體性空，初識初識體性空，受受體性空，世間世間體性空，涅槃涅槃體性空，起起體性空，壞壞體性空。大王，如是作業果報皆不失壞，無有作業者，無有受報者；但隨世俗故有，非第一義。大王當知，一切諸法皆悉空寂。一切諸法空者，是空解脫門；空無空相，是無相解脫門；若無相者則無愿求，名無愿解脫門。如是，大王，一切法皆具三解脫門，與空共行涅槃先道，遠離于相，遠離愿求，究竟涅槃界，決定如法界，周遍虛空際。大王當知，諸根如幻，境界如夢，一切譬喻當如是知。 
　　“大王，耳聞惡聲生于惡心。大王，如人夢中親愛別離，生大苦惱悲號啼哭，或離父母、妻子、所愛眷屬。是人覺已，憶念夢中親愛別離悲哭等事。于意云何？夢中所見是實有不？” 
　　王言：“不也。” 
　　佛言：“大王，于意云何？是人所夢執謂為實，是為智不？” 
　　王言：“不也，世尊。何以故？夢中所見親愛別離畢竟是無，何況悲泣？是人徒自疲勞，都無有實。” 
　　佛言：“大王，如是愚癡無聞凡夫，見聞惡聲而生執著，生執著已起不愛心，以不愛故生于瞋心，生瞋心故造作瞋業，所謂身三、口四、意三種業。造彼業已即便謝滅，是業滅已，不依東方而住，亦復不依南西北方、四維、上、下而住。如是之業乃至臨死之時，最后識滅，見先所作心想中現。大王，是人見已心生憂怖，自分業盡，異業現前。大王，如似夢覺念夢中事。如是，大王，最后識為主，彼業因緣故，以此二緣，生分之中識心初起，或生地獄，或生畜生，或生閻魔羅界，或生阿修羅，或生天人中。前識既滅，受生分識生，生分相續心種類不絕。大王，無有一法從于今世至于后世而有生滅，見所作業及受果報皆不失壞，無有作業者，亦無受報者。大王，彼后識滅時名為死數，若初識生名為生數。大王，彼后識起時無所從來，及其滅時亦無所至；其緣生時亦無所從來，滅時亦無所至；其業生時亦無所從來，滅時亦無所至；死時亦無所從來，滅時亦無所至；初識生時亦無所從來，滅時亦無所至；其生亦無所從來，滅時亦無所至。何以故？自性離故。彼后識后識體性空，緣緣體性空，業業體性空，死死體性空，初識初識體性空，受受體性空，世間世間體性空，涅槃涅槃體性空，起起體性空，壞壞體性空。大王，如是作業果報皆不失壞，無有作業者，無有受報者；但隨世俗故有，非第一義。大王當知，一切諸法皆悉空寂。一切諸法空者，是空解脫門；空無空相，名無相解脫門；若無相者則無愿求，名無愿解脫門。如是，大王，一切法皆具三解脫門，與空共行涅槃先道，遠離于相，遠離愿求，究竟涅槃界，決定如法界，周遍虛空際。大王當知，諸根如幻，境界如夢，一切譬喻當如是知。 
　　“大王，耳聞舍聲起于舍相。大王，如人夢中聞不了句義聲。是人覺已，憶念夢中所聞之聲。于意云何？夢中聞聲是實有不？” 
　　王言：“不也。” 
　　“大王，于意云何？是人所夢執謂為實，是為智不？” 
　　王言：“不也，世尊。何以故？夢中畢竟無有音聲可得，何況當有了義及不了義句？是人空自疲勞，都無有實。” 
　　佛言：“大王，如是愚癡無聞凡夫，聞于舍聲而生執著，生執著已而生迷惑，生迷惑已造作癡業，所謂身三、口四、意三種業。造作業已便即謝滅，是業滅已，不依東方而住，亦復不依南西北方、四維、上、下而住。如是之業乃至臨死之時，最后識滅，見先所作心想中現。是人見已心生執著，自分業盡，異業現前。大王，如似夢覺念彼夢中不了句義之聲。大王，如是最后識為主，彼業因緣故，以此二緣，生分之中識心初起，或生地獄，或生畜生，或生閻魔羅界，或生阿修羅，或生天人中。前識既滅，受生分識生，生分相續心種類不絕。大王，無有一法從于今世至于后世而有生滅，見所作業及受果報皆不失壞，無有作業者，亦無受報者。大王，彼后識滅時名為死數，若初識生名為生數。大王，彼后識起時無所從來，及其滅時亦無所至；其緣生時亦無所從來，滅時亦無所至；其業生時亦無所從來，滅時亦無所至；死時亦無所從來，滅時亦無所至；初識生時亦無所從來，滅時亦無所至；其生亦無所從來，滅時亦無所至。何以故？自性離故。彼后識后識體性空，緣緣體性空，業業體性空，死死體性空，初識初識體性空，受生受生體性空，世間世間體性空，涅槃涅槃體性空，起起體性空，壞壞體性空。大王，如是作業果報皆不失壞，無有作業者，無有受報者；但隨世俗故有，非第一義。大王當知，一切諸法皆悉空寂。一切諸法空者，是空解脫門；空無空相，名無相解脫門；若無相者則無愿求，名無愿解脫門。如是，大王，一切諸法皆具三解脫門，與空共行涅槃先道，遠離于相，遠離愿求，究竟涅槃界，決定如法界，周遍虛空際。大王當知，諸根如幻，境界如夢，一切譬喻當如是知。 
　　“大王，如人夢中，以栴檀香，或多摩羅葉香，及諸種種余香用涂己身。是人覺已，憶念夢中栴檀之香，及多摩羅葉香，并余香等。于意云何？如夢中所見是實有不？” 
　　王言：“不也。” 
　　“大王，于意云何？是人所夢執謂為實，是為智不？” 
　　王言：“不也，世尊。何以故？夢中畢竟無有諸香，況涂其身？是人徒自疲勞，都無有實。” 
　　佛言：“大王，如是愚癡無聞凡夫，觸聞妙香便生愛著，生愛著已復更深樂，生深樂已起染著心，生染著已作染著業，所謂身三、口四、意三種業。造彼業已即便謝滅，是業滅已，不依東方而住，亦復不依南西北方、四維、上、下而住。如是之業乃至臨死之時，最后識滅，見先所作心想中現。大王，如似夢覺憶念夢中所聞諸香。如是，大王，最后識為主，彼業因緣故，以此二緣，生分之中識心初起，或生地獄，或生畜生，或生閻魔羅界，或生阿修羅，或生天人中。前識既滅，受生分識生，生分相續心種類不絕。大王，無有一法從于今世至于后世而有生滅，見所作業及受果報皆不失壞，無有作業者，亦無受報者。大王，彼后識滅時名為死數，若初識生名為生數。大王，彼后識起時無所從來，及其滅時亦無所至；其緣生時亦無所從來，滅時亦無所至；其業生時亦無所從來，滅時亦無所至；死時亦無所從來，滅時亦無所至；初識生時亦無所從來，滅時亦無所至；其生亦無所從來，滅時亦無所至。何以故？自性離故。彼后識后識體性空，緣緣體性空，業業體性空，死死體性空，初識初識體性空，受生受生體性空，世間世間體性空，涅槃涅槃體性空，起起體性空，壞壞體性空。大王，如是作業果報皆不失壞，無有作業者，無有受報者；但隨世俗故有，非第一義也。大王當知，一切諸法皆悉空寂。一切諸法空者，是空解脫門；空無空相，名無相解脫門；若無相者則無愿求，名無愿解脫門。如是，大王，一切諸法皆具三解脫門，與空共行涅槃先道，遠離于相，遠離愿求，究竟涅槃界，決定如法界，周遍虛空際。大王當知，諸根如幻，境界如夢，一切譬喻當如是知。 
　　“大王，如人夢中，夢見死蛇、死狗、死人等尸系著于頸。是人覺已，憶念夢中所見死蛇、死狗、死人之尸，心生怖畏。大王，于意云何？如是夢中，或以一尸系著于頸，是真實不？” 
　　王言：“不也，世尊。” 
　　佛言：“是人執于夢中所見之尸，寧為智不？” 
　　王言：“不也，世尊。何以故？夢中畢竟無有死蛇、死狗、死人之尸，況將系頸？是人徒自疲勞，都無有實。” 
　　佛言：“大王，如是無聞愚癡凡夫，既見臭惡而生執著，生執著已起不愛心，以不愛故生于瞋心，生瞋心故造作瞋業，所謂身三、口四、意三種業。造彼業已便即謝滅，是業滅已，不依東方而住，亦復不依南西北方、四維、上、下而住。如是之業乃至臨死之時，最后識滅，見先所作心想中現。大王，是人見已心生厭惡，自分業盡，異業現前。大王，如似夢覺念夢中事。如是，大王，最后識為主，彼業因緣故，以此二緣，生分之中識心初起，或生地獄，或生畜生，或生閻魔羅界，或生阿修羅，或生天人中。前識既滅，受生分識生，生分相續心種類不絕。大王，無有一法從于今世至于后世而有生滅，見所作業及受果報皆不失壞，無有作業者，亦無受報者。大王，彼后識滅時名為死數，若初識生名為生數。大王，彼后識起時無所從來，及其滅時亦無所至；其緣生時亦無所從來，滅時亦無所至；其業生時亦無所從來，滅時亦無所至；死時亦無所從來，滅時亦無所至；初識生時亦無所從來，滅時亦無所至；其生亦無所從來，滅時亦無所至。何以故？自性離故。彼后識后識體性空，緣緣體性空，業業體性空，死死體性空，初識初識體性空，受生受生體性空，世間世間體性空，涅槃涅槃體性空，起起體性空，壞壞體性空。大王，如是作業果報皆不失壞，無有作業者，無有受報者；但隨世俗故有，非第一義也。大王當知，一切諸法皆悉空寂。一切諸法空者，是空解脫門；空無空相，名無相解脫門；若無相者則無愿求，名無愿解脫門。如是，大王，一切法皆具三解脫門，與空共行涅槃先道，遠離于相，遠離愿求，究竟涅槃界，決定如法界，周遍虛空際。大王當知，諸根如幻，境界如夢，一切譬喻當如是知。 
　　“大王，如人夢中夢鼻根壞。是人覺已，憶念夢中所壞鼻根。于意云何？夢中所見是實有不？” 
　　王言：“不也。” 
　　“大王，于意云何？是人所夢執謂為實，是為智不？” 
　　王言：“不也，世尊。何以故？夢中畢竟無有鼻根，況復壞也？是人徒自疲勞，都無有實。” 
　　佛言：“大王，如是愚癡無聞凡夫，見鼻根壞便生執著，生執著已起于恐懼，既恐懼已生染著心，生染著已作染著業，所謂身三、口四、意三種業。造彼業已即便謝滅，是業滅已，不依東方而住，亦復不依南西北方、四維、上、下而住。如是之業乃至臨死之時，最后識滅，見先所作心想中現。大王，是人見已心生忙怖，自分業盡，異業現前。大王，如似夢覺念夢中事。如是，大王，最后識為主，彼業因緣故，以此二緣，生分之中識心初起，或生地獄，或生畜生，或生閻魔羅界，或生阿修羅，或生天人中。前識既滅，受生分識生，生分相續心種類不絕。大王，無有一法從于今世至于后世而有生滅，見所作業及受果報皆不失壞，無有作業者，亦無受報者。大王，彼后識滅時名入死數，若初識生名入生數。大王，彼后識起時無所從來，滅時亦無所至；其業生時亦無所從來，滅時亦無所至；死時亦無所從來，滅時亦無所至；初識生時亦無所從來，滅時亦無所至；其生亦無所從來，滅時亦無所至。何以故？自性離故。彼后識后識體性空，緣緣體性空，業業體性空，死死體性空，初識初識體性空，受生受生體性空，世間世間體性空，涅槃涅槃體性空，起起體性空，壞壞體性空。大王，如是作業果報皆不失壞，無有作業者，無有受報者；但隨世俗故有，非第一義。大王，當知一切諸法皆悉空寂。一切諸法空者，是空解脫門；空無空相，名無相解脫門；若無相者則無愿求，名無愿解脫門。如是，大王，一切法皆具三解脫門，與空共行涅槃先道，遠離于相，遠離愿求，究竟涅槃界，決定如法界，周遍虛空際。大王當知，識根如幻，境界如夢，一切譬喻當如是知。 
　　“大王，如人夢中自身饑渴，得百味饌恣意而食。是人覺已，憶念夢中百味飲食。于意云何？是人所夢是真食不？” 
　　王言：“不也。” 
　　佛言：“大王，于意云何？是人所夢執謂為實，是為智不？” 
　　王言：“不也，世尊。何以故？夢中畢竟無有飲食，況復食也？是人徒自疲勞，都無有實。” 
　　佛言：“大王，如是愚癡無聞凡夫，見百種食已心生執著，生執著已起貪樂心，既貪樂已心生染著，生染著已作染著業，所謂身三、口四、意三種業。造彼業已即便謝滅，是業滅已，不依東方而住，亦復不依南西北方、四維、上、下而住。如是之業乃至臨死之時，最后識滅，見先所作心想中現。大王，是人見已心生貪樂，自分業盡，異業現前。大王，如彼夢覺念夢中事。如是，大王，最后識為主，彼業因緣故，以此二緣，生分之中識心初起，或生地獄，或生畜生，或生閻魔羅界，或生阿修羅，或生天人中。前識既滅，受生分識生，生分相續心種類不絕。大王，無有一法從于今世至于后世而有生滅，見所作業及受果報皆不失壞，無有作業者，亦無受報者。大王，彼后識滅時名入死數，若初識生名入生數。大王，彼后識起時無所從來，及其滅時亦無所至；其緣生時亦無所從來，滅時亦無所至；其業生時亦無所從來，滅時亦無所至；死時亦無所從來，滅時亦無所至；初識生時亦無所從來，滅時亦無所至；其生亦無所從來，滅時亦無所至。何以故？自性離故。彼后識后識體性空，緣緣體性空，業業體性空，死死體性空，初識初識體性空，受生受生體性空，世間世間體性空，涅槃涅槃體性空，起起體性空，壞壞體性空。大王，如是作業果報皆不失壞，無有作業者，無有受報者；但隨世俗故有，非第一義。大王當知，一切諸法皆悉空寂。一切諸法空者，是空解脫門；空無空相，名無相解脫門；若無相者則無愿求，名無愿解脫門。如是，大王，一切法皆具三解脫門，與空共行涅槃先道，遠離于相，遠離愿求，究竟涅槃界，決定如法界，周遍虛空際。大王當知，諸根如幻，境界如夢，一切譬喻當如是知。 
　　“大王，如人夢中為饑所逼，遇得苦瓠并拘奢得子，及纴婆子等而便食之。是人覺已，念于夢中所食苦瓠子等。于意云何？是人所夢是真食苦瓠以不？” 
　　王言：“不也。” 
　　“大王，于意云何？是人所夢執謂為實便生瞋恚，是為智不？” 
　　王言：“不也，世尊。何以故？夢中畢竟無有苦瓠及拘奢得子等，況復食也？是人徒自疲勞，都無有實。” 
　　佛言：“大王，如是愚癡無聞凡夫，夢為饑所逼心生執著，生執著已作執著業，所謂身三、口四、意三種業。造彼業已即便謝滅，是業滅已，不依東方而住，亦復不依南西北方、四維、上、下而住。如是之業乃至臨死之時，最后識滅，見先所作心想中現。大王，是人見已心生妄想，自分業盡，異業現前。大王，如彼夢覺念夢中事。如是，大王，最后識為主，彼業因緣故，以此二緣，生分之中識心初起，或生地獄，或生畜生，或生閻魔羅界，或生阿修羅，或生天人中。前識既滅，受生分識生，生分相續心種類不絕。大王，無有一法從于今世至于后世而有生滅，見所作業及受果報皆不失壞，無有作業者，亦無受報者。大王，彼后識滅時名入死數，若初識生名入生數。大王，彼后識起時無所從來，及其滅時亦無所至；其緣生時亦無所從來，滅時亦無所至；其業生時亦無所從來，滅時亦無所至；死時亦無所從來，滅時亦無所至；初識生時亦無所從來，滅時亦無所至；其生亦無所從來，滅時亦無所至。何以故？自性離故。彼后識后識體性空，緣緣體性空，業業體性空，死死體性空，初識初識體性空，受生受生體性空，世間世間體性空，涅槃涅槃體性空，起起體性空，壞壞體性空。大王，如是作業果報皆不失壞，無有作業者，無有受報者；但隨世俗故有，非第一義也。大王當知，一切諸法皆悉空寂。一切諸法空者，是空解脫門；空無空相，名無相解脫門；若無相者則無愿求，名無愿解脫門。如是，大王，一切法皆具三解脫門，與空共行涅槃先道，遠離于相，遠離愿求，究竟涅槃界，決定如法界，周遍虛空際。大王當知，諸根如幻，境界如夢，一切譬喻當如是知。 
　　“大王，如人夢中夢舌根壞。是人覺已，憶念夢中舌根毀敗。于意云何？是人所夢是真壞不？” 
　　王言：“不也。” 
　　“大王，于意云何？是人所夢執謂實壞，是為智不？” 
　　王言：“不也，世尊。何以故？夢中畢竟無有舌根，況復壞也？是人徒自疲勞，都無有實。” 
　　佛言：“大王，如是愚癡無聞凡夫，見舌根壞心生執著，生執著已生不愛心，生不愛已作染著業，所謂身三、口四、意三種業。造彼業已即便謝滅，是業滅已，不依東方而住，亦復不依南西北方、四維、上、下而住。如是之業乃至臨死之時，最后識滅，見先所作心想中現。大王，是人見已心生怖懼，自分業盡，異業現前。大王，如彼夢覺念夢中事。如是，大王，最后識為主，彼業因緣故，以此二緣，生分之中識心初起，或生地獄，或生畜生，或生閻魔羅界，或生阿修羅，或生天人中。前識既滅，受生分識生，生分相續心種類不絕。大王，無有一法從于此世至于他世而有生滅，見所作業及受異報皆不失壞，無有作業者，亦無受報者。大王，彼后識滅時名入死數，若初識生名入生數。大王，彼后識起時無所從來，及其滅時亦無所至；其緣生時亦無所從來，滅時亦無所至；其業生時亦無所從來，滅時亦無所至；死時亦無所從來，滅時亦無所至；初識生時亦無所從來，滅時亦無所至；其生亦無所從來，滅時亦無所至。何以故？自性離故。彼后識后識體性空，緣緣體性空，業業體性空，死死體性空，初識初識體性空，受生受生體性空，世間世間體性空，涅槃涅槃體性空，起起體性空，壞壞體性空。大王，如是作業果報皆不失壞，無有作業者，無有受報者；但隨世俗故有，非第一義也。大王當知，一切諸法皆悉空寂。一切諸法空者，是空解脫門；空無空相，名無相解脫門；若無相者則無愿求，名無愿解脫門。如是，大王，一切法皆具三解脫門，與空共行涅槃先道，遠離于相，遠離愿求，究竟涅槃界，決定如法界，周遍虛空際。大王當知，諸根如幻，境界如夢，一切譬喻當如是知。 
　　“大王，猶如夢中，自睹國中最勝之女共相抱持。是人覺已，憶念夢中所得細觸。于意云何？是人所夢是真實不？” 
　　王言：“不也。” 
　　“大王，于意云何？是人所夢執謂真實，是為智不？” 
　　王言：“不也，世尊。何以故？夢中畢竟無有此女，況受細觸？是人徒自疲勞，都無有實。” 
　　佛言：“大王，如是愚癡無聞凡夫見可意色，眼見色已心生執著，生執著已起于愛欲，起愛欲已生染著心，生染著已作染著業，所謂身三、口四、意三種業。造彼業已即便謝滅，是業滅已，不依東方而住，亦復不依南西北方、四維、上、下而住。如是之業乃至臨死之時，最后識滅，見先所作心想中現。大王，是人見已心生愛喜，自分業盡，異業現前。大王，如彼夢覺念夢中事。如是，大王，最后識為主，彼業因緣故，以此二緣，生分之中識心初起，或生地獄，或生畜生，或生閻魔羅界，或生阿修羅，或生天人中。前識既滅，受生分識生，生分相續心種類不絕。大王，無有一法從于此世至于他世而有生滅，見所作業及受果報皆不失壞，無有作業者，亦無受報者。大王，彼后識滅時名入死數，若初識生名入生數。大王，彼后識起時無所從來，及其滅時亦無所至；其緣生時亦無所從來，滅時亦無所至；其業生時亦無所從來，滅時亦無所至；死時亦無所從來，滅時亦無所至；初識生時亦無所從來，滅時亦無所至；其生亦無所從來，滅時亦無所至。何以故？自性離故。彼后識后識體性空，緣緣體性空，業業體性空，死死體性空，初識初識體性空，受生受生體性空，世間世間體性空，涅槃涅槃體性空，起起體性空，壞壞體性空。大王，如是作業果報皆不失壞，無有作業者，無有受報者；但隨世俗故有，非第一義也。大王當知，一切諸法皆悉空寂。一切諸法空者，是空解脫門；空無空相，名無相解脫門；若無相者則無愿求，名無愿解脫門。如是，大王，一切法皆具三解脫門，與空共行涅槃先道，遠離于相，遠離愿求，究竟涅槃界，決定如法界，周遍虛空際。大王當知，諸根如幻，境界如夢，一切譬喻當如是知。  
大寶積經卷第七十五 高齊北天竺三藏那連提耶舍譯 
菩薩見實會第十六之十五六界差別品第二十五之三  
　　“大王，如人夢中，自持熱銅鍱纏被其身。是人覺已，憶念夢中所被銅葉。于意云何？是人所夢是真實不？” 
　　王言：“不也。” 
　　“大王，于意云何？是人所夢執謂真實，是為智不？” 
　　王言：“不也，世尊。何以故？夢中畢竟無有銅葉，況以衣身？是人徒自疲勞，都無有實。” 
　　佛言：“大王，如是愚癡無聞凡夫，見恐懼事心生執著，生執著已起于怖畏，起怖畏已作怖畏業，謂身三、口四、意三種業。造彼業已即便謝滅，是業滅已，不依東方而住，亦復不依南西北方、四維、上、下而住。如是之業乃至臨死之時，最后識滅，見先所作心想中現。大王，是人見已心生忙懼，自分業盡，異業現前。大王，如彼夢覺念夢中事。如是，大王，最后識為主，彼業因緣故，以此二緣，生分之中識心初起，或生地獄，或生畜生，或生閻魔羅界，或生阿修羅，或生天中，或生人中。前識既滅，受生分識生，生分相續心種類不絕。大王，無有一法從于今世至于后世而有生滅，見所作業及受果報皆不失壞，無有作業者。亦無受報者。大王，彼后識滅時名入死數，若初識生名入生數。大王，彼后識起時無所從來，及其滅時亦無所至；其緣生時亦無所從來，滅時亦無所至；其業生時亦無所從來，滅時亦無所至；死時亦無所從來，滅時亦無所至；初識生時亦無所從來，滅時亦無所至；其生亦無所從來，滅時亦無所至。何以故？自性離故。彼后識后識體性空，緣緣體性空，業業體性空，死死體性空，初識初識體性空，受生受生體性空，世間世間體性空，涅槃涅槃體性空，起起體性空，壞壞體性空。大王，如是作業果報皆不失壞，無有作業者，無有受報者；但隨世俗故有，非第一義也。大王當知，一切諸法皆悉空寂。一切諸法空者，是空解脫門；空無空相，名無相解脫門；若無相者則無愿求，名無愿解脫門。如是，大王，一切法皆具三解脫門，與空共行涅槃先道，遠離于相，遠離愿求，究竟涅槃界，決定如法界，周遍虛空際。大王當知，諸根如幻，境界如夢，一切譬喻當如是知。 
　　“大王，如人夢中，見身根壞不覺諸觸。是人覺已，憶念夢中敗壞之相。于意云何？是人所夢是真實不？” 
　　王言：“不也。” 
　　“大王，于意云何？是人所夢執謂為實，是為智不？” 
　　王言：“不也。世尊，何以故？夢中畢竟無有身根，況敗壞也？是人徒自疲勞，都無有實。” 
　　佛言：“大王，如是愚癡無聞凡夫，自見身根敗壞心生執著，生執著已起恐怖心，起恐怖心已作恐怖業，所謂身三、口四、意三種業。造彼業已即便謝滅，是業滅已，不依東方而住，亦復不依南西北方、四維、上、下而住。如是之業乃至臨死之時，最后識滅，見先所作心想中現。大王，是人見已心生怖懼，自分業盡，異業現前。大王，如彼夢覺念夢中事。如是，大王，最后識為主，彼業因緣故，以此二緣，生分之中識心初起，或生地獄，或生畜生，或生閻魔羅界，或生阿修羅，或生天中，或生人中。前識既滅，受生分識生，生分相續心種類不絕。大王，無有一法從于今世至于后世而有生滅，見所作業及受果報皆不失壞，無有作業者，無有受報者。大王，彼后識滅時名入死數，若初識生名入生數。大王，彼后識起時無所從來，及其滅時亦無所至；其緣生時亦無所從來，滅時亦無所至；其業生時亦無所從來，滅時亦無所至；初識生時亦無所從來，滅時亦無所至；其生亦無所從來，滅時亦無所至。何以故？自性離故。彼后識后識體性空，緣緣體性空，業業體性空，死死體性空，初識初識體性空，受生受生體性空，世間世間體性空，涅槃涅槃體性空，起起體性空，壞壞體性空。大王，如是作業果報皆不失壞，無有作業者，無有受報者；但隨世俗故有，非第一義也。大王當知，一切諸法皆悉空寂。一切諸法空者，是空解脫門；空無空相，名無相解脫門；若無相者則無愿求，名無愿解脫門。如是，大王，一切法皆具三解脫門，與空共行涅槃先道，遠離于相，遠離愿求，究竟涅槃界，決定如法界，周遍虛空際。大王當知，諸根如幻，境界如夢，一切譬喻當如是知。 
　　“大王，如人夢中，夢見幻師幻作五欲，自見己身與彼圍繞共相娛樂。是人覺已不見五欲，便憶夢中五欲之樂。于意云何？是人所夢是真實不？” 
　　王言：“不也。” 
　　“大王，于意云何？是人所夢執謂真實，是為智不？” 
　　王言：“不也，世尊。何以故？夢中畢竟無有幻師，況復幻作五欲遞相娛樂？是人徒自疲勞，都無有實。” 
　　佛言：“大王，如是愚癡無聞凡夫，見是幻師幻作五欲，心生執著，生執著已起于愛重，起愛重已生染著心，生染著已作染著業，所謂身三、口四、意三種業。造彼業已即便謝滅，是業滅已，不依東方而住，亦復不依南西北方、四維、上、下而住。如是之業乃至臨死之時，最后識滅，見先所作心想中現。大王，是人見已心生愛著，自分業盡，異業現前。大王，如彼夢覺念夢中事。如是，大王，最后識為主，彼業因緣故，以此二緣，生分之中識心初起，或生地獄，或生畜生，或生閻魔羅界，或生阿修羅，或生天人中。前識既滅，受生分識生，生分相續心種類不絕。大王，無有一法從于今世至于后世而有生滅，見所作業及受果報皆不失壞，無有作業者，亦無受報者。大王，彼后識滅時名入死數，若初識生名入生數。大王，彼后識起時無所從來，及其滅時亦無所至；其緣生時亦無所從來，滅時亦無所至；其業生時亦無所從來，滅時亦無所至；初識生時亦無所從來，滅時亦無所至；其生亦無所從來，滅時亦無所至。何以故？自性離故。彼后識后識體性空，緣緣體性空，業業體性空，死死體性空，初識初識體性空，受生受生體性空，世間世間體性空，涅槃涅槃體性空，起起體性空，壞壞體性空。大王，如是作業果報皆悉不壞，無有作業者，無有受報者；但隨世俗故有，非第一義。大王當知，一切諸法皆悉空寂。一切諸法空者，是空解脫門；空無空相，名無相解脫門；若無相者則無愿求，名無愿解脫門。如是，大王，一切法皆具三解脫門，與空共行涅槃先道，遠離于相，遠離愿求，究竟涅槃界，決定如法界，周遍虛空際。大王當知，諸根如幻，境界如夢，一切譬喻當如是知。 
　　“大王，如人夢中夢見大水漂蕩，己身、妻子、眷屬既見漂已，心生無量種種憂惱。是人覺已，憶念夢中為水所漂憂苦之事。于意云何？是人所夢是真實不？” 
　　王言：“不也。” 
　　佛言：“大王，是人所夢執謂真實，是為智不？” 
　　王言：“不也，世尊。何以故？夢中畢竟無有大水，況復漂蕩生大憂惱？是人徒自疲勞，都無有實。” 
　　佛言：“大王，如是愚癡無聞凡夫，見水漂蕩心生執著，生執著已其心不喜，心不喜故作不喜業，所謂身三、口四、意三種業。造彼業已即便謝滅，是業滅已，不依東方而住，亦復不依南西北方、四維、上、下而住。如是之業乃至臨死之時，最后識滅，見先所作心想中現。大王，是人見已心生忙怖，自分業盡，異業現前。大王，如彼夢覺念夢中事。如是，大王，最后識為主，彼業因緣故，以此二緣，生分之中識心初起，或生地獄，或生畜生，或生閻魔羅界，或生阿修羅，或生天中、人中。前識既滅，受生分識生，生分相續心種類不絕。大王，無有一法從于今世至于后世而有生滅，見所作業及受果報皆不失壞，無有作業者，亦無受報者。大王，彼后識滅時名入死數，若初識生名入生數。大王，彼后識起時無所從來，及其滅時亦無所至；其緣生時亦無所從來，滅時亦無所至；其業生時亦無所從來，滅時亦無所至；死時亦無所從來，滅時亦無所至；初識生時亦無所從來，滅時亦無所至；其生亦無所從來，滅時亦無所至。何以故？自性離故。彼后識后識體性空，緣緣體性空，業業體性空，死死體性空，初識初識體性空，受生受生體性空，世間世間體性空，涅槃涅槃體性空，起起體性空，壞壞體性空。大王，如是作業果報皆不失壞，無有作業者，無有受報者；但隨世俗故有，非第一義也。大王當知，一切諸法皆悉空寂。一切諸法空者，是空解脫門；空無空相，名無相解脫門；若無相者則無愿求，名無愿解脫門。如是，大王，一切法皆具三解脫門，與空共行涅槃先道，遠離于相，遠離愿求，究竟涅槃界，決定如法界，周遍虛空際。大王當知，諸根如幻，境界如夢，一切譬喻當如是知。 
　　“大王，如人夢中，自見己身飲酒惛醉無所覺知，不識罪福、善惡、尊卑、優劣。是人覺已，憶念夢中飲酒迷亂。于意云何？是人所夢是真實不？” 
　　王言：“不也。” 
　　“大王，于意云何？是人所夢執謂真實，是為智不？” 
　　王言：“不也，世尊。何以故？夢中竟無有酒，況飲惛亂，不識尊卑、善惡、優劣？是人徒自疲勞，都無有實。” 
　　佛言：“大王，如是愚癡無聞凡夫，夢見飲酒惛醉心生執著，生執著已起染愛心，起染愛心已作染愛業，所謂身三、口四、意三種業。造彼業已即便謝滅，是業滅已，不依東方而住，亦復不依南西北方、四維、上、下而住。如是之業乃至臨死之時，最后識滅，見先所作心想中現。大王，是人見已心生愛著，自分業盡，異業現前。大王，如彼夢覺念夢中事。如是，大王，最后識為主，彼業因緣故，以此二緣，生分之中識心初起，或生地獄，或生畜生，或生閻魔羅界，或生阿修羅，或生天中、人中。前識既滅，受生分識生，生分相續心種類不絕。大王，無有一法從于今世至于后世而有生滅，見所作業及受果報皆不失壞，無有作業者，亦無受報者。大王，彼后識滅時名入死數，若初識生名入生數。大王，彼后識起時無所從來，及其滅時亦無所至；其緣生時亦無所從來，滅時亦無所至；其業生時亦無所從來，滅時亦無所至；死時亦無所從來，滅時亦無所至；其生亦無所從來，滅時亦無所至。何以故？自性離故。彼后識后識體性空，緣緣體性空，業業體性空，死死體性空，初識初識體性空，受生受生體性空，世間世間體性空，涅槃涅槃體性空，起起體性空，壞壞體性空。大王，如是作業果報皆不失壞，無有作業者，無有受報者；但隨世俗有，非第一義也。大王當知，一切諸法皆悉空寂。一切諸法空者，是空解脫門；空無空相，名無相解脫門；若無相者則無愿求，名無愿解脫門。如是，大王，一切法皆具三解脫門，與空共行涅槃先道，遠離于相，遠離愿求，究竟涅槃界，決定如法界，周遍虛空際。大王當知，諸根如幻，境界如夢，一切譬喻當如是知。”  四轉輪王品第二十六之一  
　　爾時，佛告凈飯王言：“大王，如上所說之法，系心精勤，當自觀察修行，勿隨于他。此法乃是過去、未來、現在諸佛菩提，能超一切世間自在，能除一切渴愛，降伏我慢，滅除罪過，一切諸法而得平等。彼非凡夫地，一切聲聞所不能到，一切辟支佛非其境界，一切菩薩之所修行，一切諸佛之所證得。大王，于此法中應當安意，應作是念：‘我當云何于天人中得為眼目，得為燈明，得為大炬，得為船筏善知水路，得為導師，得為商主，得為導首？我當云何得自度已復能度他，自既解脫令他解脫，自得安隱令他安隱，自證涅槃令他涅槃？’大王當知，不應觀過去世際所經豪富自在。大王，諸根如幻無滿足時，亦無能滿者；境界如夢，于色聲香味觸無有厭足。 
　　“大王，過去之世有轉輪王，名無邊稱大王。彼無邊稱王，具足無量眾寶輦輿、軍眾象馬，無礙輪寶七寶具足，所有軍乘無能壞者；于先佛所植諸善根，意力成就隨念即辦。大王，彼無量稱王，有所憶念無不隨意。何以故？具足成就善根力故。大王，爾時無量稱王作如是念：‘我今自試福德之力。’時無量稱王即作是念：‘以我威力，令此四天下所有樹木，常有華果用之無盡。’大王，彼無量稱王作是念已，于四天下所有樹林，華果繁茂用無窮盡。大王，無量稱王復作是念：‘令四天下所有人民，諸所欲愿隨意無違。’大王，彼無量稱王作是念已，四天下中一切人民，一切所愿悉得充滿。大王，無量稱王復作是念：‘我當更試善根之力。若我有福，令四天下降注香水。’作是念已，于四天下尋降香雨。大王，爾時無量稱王復作是念：‘我今當更自試福力。’大王，時無量稱王即作是念：‘若我福力，令四天下普雨妙華。’作是念時，于四天下尋雨妙華。大王，爾時無量稱王復作是念：‘我今當更自試福力。若我有福，令四天下普雨妙衣。’作是念已，于四天下，尋雨天上劫貝樹衣。大王，彼無量稱王復作是念：‘我今自試福力。若我有福，令四天下普雨銀雨。’作是念已，于四天下尋降銀雨。大王，彼無量稱王復作是念：‘我今當更自試福力。’復作是念：‘若我有福，令四天下普雨金雨。’作是念已，于四天下尋雨金雨。何以故？無量稱王所愿從意，皆由過去于一切眾生修共業善。 
　　“大王，爾時此閻浮提地，縱廣正等一萬八千由旬；當爾之時，此閻浮提有六十千萬諸大城郭。大王，爾時于此閻浮提中，置立隍城名寶莊嚴。其城縱廣十二由旬，四面平正妙巧所成，街巷莊嚴界分分明。于其城外有多羅樹七重行列，其多羅樹四寶合成，所謂金、銀、琉璃、玻瓈，莊飾端嚴甚可愛樂。其金樹者，根莖枝條悉皆是金，其葉華果悉是白銀。其銀樹者，根莖枝條悉皆是銀，其葉華果皆是黃金。毗琉璃樹，根莖枝條悉是琉璃，其葉華果皆是玻瓈。其玻瓈樹，根莖枝條悉是玻瓈，其葉華果皆毗琉璃。大王，爾時彼寶莊嚴城周匝七重懸寶鈴網，種種莊嚴微妙第一，復以種種眾寶羅網彌覆其上。于其城外有七重寶塹，彼一一塹深半由旬，廣一由旬。其七重塹底岸平正，八功德水清凈盈滿，眾鳥易飲。復有諸華，所謂優缽羅華、拘物頭華、波頭摩華、分陀利華，彌滿其中，底布金沙。其塹四邊周匝階道四寶莊嚴，所謂金、銀、琉璃、玻瓈，種種微妙甚可愛樂。彼諸階道四寶合成，黃金為階，白銀為蹬，白銀為階，黃金為蹬，琉璃、玻瓈間錯上下，交互莊飾周匝欄楯，七寶所成端嚴無比。一一階道有七重寶門，種種莊嚴微妙最上。一一階道于其兩邊金芭蕉樹，其塹四邊周匝階道，于其兩頭一一皆有七寶妙座。彼諸所有種種莊嚴，皆悉是彼無量稱王福德所致。其寶莊嚴城外周匝而有八萬園林，無量稱王作此園林不起愛著我所之心，悉施眾生共同受樂。是一一園有八大池，一一大池縱廣半由旬。于其池中有種種華，優缽羅華、波頭摩華、拘物頭華、分陀利華，如是眾華彌覆其上。一一池邊有八階道，一一階道四寶所成端嚴殊妙。其階道頭建七寶幢門，所謂金、銀、琉璃及瑪瑙等。其階兩邊閻浮檀金，為芭蕉樹莊飾嚴麗。八功德水彌滿池中，眾鳥堪飲。其池四邊植諸妙華，所謂阿提目多伽華、薝葡華、阿輸伽華、拘羅婆華、波吒梨華、迦膩迦羅華、婆拘羅華、婆利師迦華、末利迦華、蘇摩那華、摩樓多華、池[少/免]師迦華，如是等陸地生華。無量稱王為令諸人受適樂故，種植如是種種妙華，是諸人民游戲其中歡娛受樂。大王，彼寶莊嚴城所有寶鈴羅網寶多羅樹，微風吹動出和雅音；譬如有人善作五種微妙音樂，其聲和雅甚可愛樂。彼無量稱王，所有宮城鈴網寶樹園林樂具，所出妙音甚可愛樂，亦復如是。大王，爾時寶莊嚴王城中所有人民，以彼妙音娛樂受樂。時彼寶莊嚴城豐樂安隱，人民充滿豪富自在，處處皆有優缽羅華、波頭摩華、拘物頭華、分陀利華。 
　　“大王，彼無量稱王，又于異時復作是念：‘我今當往西瞿陀尼。’作是念已，王及四兵俱升虛空，往瞿陀尼。王既至彼，彼諸小王皆來奉迎，各以國土奉獻。大王，時無量稱王于彼止住，百千萬歲于彼王領。大王，彼無量稱王復作是念：‘我今當往東弗婆提。’作是念已，即與四兵俱升虛空，往弗婆提。王既至彼，彼土小王亦皆奉迎，復以國土奉上。大王，無量稱王于彼止住，百千萬歲于彼王領。大王，彼無量稱王，復于異時作是思惟：‘我當往彼北郁單越。’作是念已，即與四兵上升虛空，詣郁單越。王既至彼，彼諸人民歡喜歸化。王于彼住多百千歲，王領受樂教已眷屬。 
　　“大王，彼無量稱王，于彼久時復作是念：‘我曾聞有三十三天住須彌頂，我今宜往忉利天上。’作是念已即乘龍象，復與四兵飛升虛空，上須彌山。大王，爾時無量稱王，即問御臣：‘汝見須彌及以大海并四天下，其事云何？’御臣答王：‘我見須彌及大海水、四天下等，悉皆旋轉。猶如陶師以杖轉輪；我見須彌及四天下，悉皆旋轉亦復如是。’王告御臣：‘此龍象王大行未止。’大王，爾時無量稱王，復更前進，問御臣言：‘汝見須彌大海及四天下，復更云何？’御臣答言：‘我見須彌及大海水、四天下等悉皆振動。’王答臣言：‘今將欲到須彌山頂，此龍象王小行猶未止。’大王，彼無量稱王，復更前行，問御臣言：‘汝見須彌及大海水并四天下相復云何？’御臣答王：‘我見須彌及大海水、四天下等不動不轉。’王告臣言：‘此龍象王，今已到彼須彌山頂。’大王，爾時無量稱王及與四兵，尋即到彼須彌山頂。大王，爾時帝釋遙見無量稱王，歡喜來迎而作是言：‘善來！大王。’即分半座命王令坐，王即就坐。在彼天上經無量歲，與彼天主分半而治。大王，爾時無量稱王，復于久時作如是念：‘我今寧可退彼天主，即住其中獨為天王。’作是念已，無量稱王及以四兵，從彼三十三天即便退落，還閻浮提寶莊嚴城，墮七寶園中。 
　　“爾時，寶莊嚴城中人民，出于城外至寶篋園中，見無量稱王及諸四兵，從天而墮在彼園中。眾人見已速疾入城，告城中人，作如是言：‘今有天子并及四兵，從天而來在寶篋園中。’爾時，寶莊嚴城中，復有一王名曰作愛，秉執國事。彼作愛王，聞有天子并及四兵，從天而墮在寶篋園，聞已速疾嚴敕四兵駕御善乘，與諸城人從寶莊嚴城出詣寶篋園。王及城人見無量稱王，怪未曾有。爾時，作愛王尋敕速辦種種香華、末香、涂香，疾至無量稱王所，偏袒右肩，右膝著地，合掌長跪，向無量稱王而作是言：‘汝為是誰？’王即答言：‘汝于昔來，頗曾聞本無量稱王以不？’時作愛王及諸臣民皆云：‘我昔曾從先舊人聞：本有大王名無量稱，王四天下，與其四兵升忉利天。’無量稱王即答之言：‘如汝所聞，無量稱王即我身是。’爾時，無量稱王初從天下，聞彼人間飲食精氣，心不愛樂，不能堪忍，身體沉惛。猶如醍醐投熱沙中，尋即沉沒不得暫停；無量稱王于閻浮提飲食諸味不生愛樂，身心沉沒亦復如是。爾時，作愛王見無量稱王不堪人中香氣飲食，身心頓弊不能止住，便作是語：‘無量稱王有何善言？我于來世何所傳說？’大王，時無量稱王告作愛王言：‘汝今當知，無量稱王從昔已來，王四天下威德自在，有所須念無不隨意，樹林華果及隨意果，能除一切眾生苦惱，隨諸眾生所須之具皆令如意。我復又能降天香，雨天衣天華，雨銀雨金，王四天下豪富自在，升忉利天，帝釋分坐共治天事；貪無厭故于天退沒，下閻浮提遂便終沒。’時無量稱王告作愛王言：‘如上眾事，汝于未來當如是說：無量稱王豪富自在，貪求無厭自取命終。’作是語已即便命終。” 
　　佛言：“大王當知，勿作異觀，莫生猶豫疑惑之心。爾時，無量稱王，豈異人乎？我身是也。大王，是故當知，諸根如幻，境界如夢。大王，如是應當系心正觀，勿信于他。” 
　　爾時，世尊即說偈言：  
　　“常樂法自在， 數數策其心， 
　　　貪欲自在中， 智心應遠離。 
　　　離欲自在已， 住法自在中， 
　　　若能降伏心， 則能伏煩惱。 
　　　若能降煩惱， 即得離業道， 
　　　若離業道已， 即為世間塔。 
　　　不為欲穢染， 顯示煩惱過， 
　　　念饒益眾生， 故號為支提。 
　　　聞貪欲過已， 便能離貪欲， 
　　　一切智凈心， 故號為支提。 
　　　最勝大丈夫， 念滅眾生惡， 
　　　解脫彼瞋恚， 故號為支提。 
　　　最勝大丈夫， 念滅眾生癡， 
　　　脫彼愚癡心， 故號為支提。 
　　　調御天人師， 念滅眾生慢， 
　　　凈彼眾生心， 故號為支提。  
大寶積經卷第七十六 高齊北天竺三藏那連提耶舍譯 
菩薩見實會第十六之十六四轉輪王品第二十六之二  
　　“大王，過去有王名曰地天，如法為王，名為法王；七寶具足，所謂輪寶、象寶、馬寶、明珠寶、玉女寶、長者寶、主兵寶，是名七寶。大王，彼地天王，父名曰地生。彼地生王臨命終時，其地天最為長子。其地生命終之后，輔相大臣，灌地天頂以為大王，即為剎利灌頂大王。時地天王，既為剎利灌頂王已，于十五日月盛圓滿受齋之日，沐浴洗頭，剪除須鬢及以爪甲已，著新凈衣，以諸華鬘、種種瓔珞、天冠臂印、環釧耳磲莊嚴其身，在高樓上婇女圍繞。即于東方有金輪寶，千輻不減，轂輞具足，光明照耀，縱廣七肘純是真金。大王，時地天王見是事已，即作是念：‘我昔曾聞先舊人說：若剎利灌頂王，于十五日月圓滿時受齋之日，沐浴洗頭，剪除須鬢及除爪甲，著不污衣，以諸華鬘、種種瓔珞、天冠臂印、環釧鉺磲莊嚴其身，在高樓上婇女圍繞。若于東方有金輪寶，轂輞具足，千輻不減而來應者，當知是王定當得作轉輪圣王。’復作是念：‘我今豈可作輪王耶？我今當試。’ 
　　“大王，爾時地天王即從坐起，偏袒右肩，整理衣服，右膝著地，對輪合掌，向彼天輪作如是言：‘寶輪可下在地而住。’作是語已，彼天寶輪從空下地，住在王前。時地天王，即以妙香用涂其手，勝妙好衣以拭輪寶，以其右手接取輪寶置左手中，復以右手摩拭其輪，作如是言：‘汝今應當降伏東方。’作是語已，時金輪寶飛升虛空左右旋轉，即往東方至彼往昔轉輪王道。其道平正，布散諸華甚可愛樂，輪所經處皆悉平正無有高下。以王福力，河池井泉枯竭之處，八功德水悉皆盈滿，一切所有樹林華果枯悴之者悉皆敷榮，已敷榮者更增郁茂。大王，爾時地天轉輪圣王，即與四兵隨輪而去。輪寶若住，王亦隨住。王所至處所有國土，大小諸王與其臣民，各以金盤盛滿銀粟，或以銀盤盛滿金粟，奉迎大王各作是言：‘善哉！大王。善來！大王。此諸國土安隱豐樂，人民熾盛，唯愿大王，受此國土攝化人民。我等皆當奉給左右，唯愿止住。’爾時，地天轉輪圣王，告彼諸國王及臣民等，作如是言：‘我今不須國土寶物，汝自受用。汝今若欲隨順我者，應離殺生，亦莫偷盜，亦莫邪淫，亦莫妄語，亦莫兩舌，亦勿惡口，亦莫綺語，亦莫貪欲，亦莫瞋恚，亦莫邪見。汝等應當自住十善，亦教他人令住十善，我則知汝歸從于我，受我教敕，我觀汝等猶如我子。汝等常應供養父母、師長及諸沙門、婆羅門等，莫作非法不善惡行，亦勸他人令行善法。若能如是，我知汝等一切國土所有人民，悉皆歸從降伏于我。’又復告言：‘汝等常應孝養父母，恭敬師長及諸沙門、諸婆羅門，莫作非法不善惡行，亦勸他人令行善法。若能如是，我知汝等一切國土所有人民，悉皆歸從降屬于我。’爾時，圣王及諸四兵，如是漸漸渡于大海，降弗婆提過盡人境輪寶乃住。如是乃至南西北方，及郁單越悉降伏已，渡彼北海盡人境已，王及輪寶還閻浮提，本宮門上在虛空中停住不動。爾時，地天轉輪圣王，如是降伏四天下已，還閻浮提即便止住。地天大王及與輪寶還來至此閻浮提，時彼四天下變成七寶，端嚴姝特。何謂七寶？所謂金、銀、琉璃、玻瓈、硨磲、赤珠、瑪瑙。爾時，輪寶于四天下，周回旋轉已，一切地獄、畜生、餓鬼八難消滅，于四天下所有一切不善惡聲悉皆除滅，況有造作諸惡業者？何以故？皆是地天圣王本愿力故。又復輪寶周旋轉時，四天下中不假種植，處處皆生自然粳米，凈無糠糩。又復輪寶天下中自然而生天樹寶衣。又復輪寶周旋轉時，四天下中一切病患，悉皆除愈；唯除三患。何等為三？一者、求欲，二者、段食，三者、衰老。又復輪寶旋轉之時，四天下中所有人民壽千萬歲。又復輪寶周旋轉時，四天下中一切人民，所有苦惱自然消滅。如是等無量無邊，希有不可思議之事，出現于世。 
　　“爾時，地天大王，復于久時作如是念：‘我今于此受諸快樂，五欲眾具頗更有處勝此以不？’復自思念：‘我昔曾聞須彌頂上，有三十三天五欲資具，其事云何？’爾時，地天大王未除愛欲，厭惡人間所有五欲資財之具，欣彼天中上妙之樂：‘我今寧可往彼天上。’爾時，地天大王作是念已，王及四兵，忽然之頃至忉利天。爾時，帝釋遙見地天大王，作如是言：‘善來！大王。善哉！大王。’即分半座命王令坐，王即就坐。爾時，地天在彼天上，經無量百千歲分位而治。爾時，地天大王，復于久時生大貪心，作如是念：‘我今應當退彼天主，獨為天王。’作是念已，即從帝釋半座而墮，并及四兵，至閻浮提安隱城中。爾時，地天大王，久在天上受勝妙樂，心生耽樂；忽至人間，不能堪受人中資具，身心沉沒。猶如醍醐置熱沙中，尋即消化莫知所在；地天大王身心沉沒，不能堪忍人中所有飲食精氣，亦復如是。爾時，地天大王身心疲頓，而說偈言：  
　　“‘諸王大自在， 不能除渴愛， 
　　　　如干草遇火， 是故應舍欲。 
　　　　常行于淫欲， 未曾滿足時， 
　　　　如渴飲堿水， 終不能除渴。 
　　　　如眾流歸海， 終無有滿足， 
　　　　愛欲亦如是， 曾無滿足時。 
　　　　如火焚草木， 無有厭足時， 
　　　　愛欲亦如是， 終無有滿足。 
　　　　猶如深谷響， 隨聲無休息， 
　　　　聞聲亦如是， 亦無休息時。 
　　　　亦如盛香篋， 受香無簡擇， 
　　　　嗅香亦如是， 亦無有厭足。 
　　　　如杓撓美食， 終無知止足， 
　　　　舌貪嗜美味， 亦無于止足。 
　　　　如鏡現面像， 亦無有厭足， 
　　　　如是行欲人， 于欲無厭足。 
　　　　如虛空受風， 未曾有厭足， 
　　　　身常受諸觸， 終無厭足時。 
　　　　如夢中飲水， 終不能除渴， 
　　　　意所受諸法， 亦無有厭足。 
　　　　貪求愛欲人， 復增長愛欲， 
　　　　觀于諸境界， 愛無厭足時。 
　　　　見欲增苦惱， 猶如火焚薪， 
　　　　滅除諸愛欲， 亦如水滅火。’”  
　　佛言：“大王，汝知爾時地天大王，豈異人乎？大王當知，勿作異觀，地天王者即我身是。大王當知，彼地天大王，往昔之時豪富自在，貪求無厭，遂便命終。何以故？諸根無厭，境無能滿；諸根如鏡，境如光影；諸根如幻，境界如夢。大王，應當安心此法，深自觀察，勿隨他教。大王，此法乃是過去、未來、現在諸佛世尊無上菩提。大王，應當遠離一切豪貴，應當消竭一切渴海，倒憍慢山，遠離一切衰禍，于一切法平等；非一切凡夫地，亦非聲聞之所能行，又非一切緣覺境界，乃是一切菩薩所行，一切諸佛正覺所證。王當安心勿令散亂，應作是念：‘我當云何于未來世，一切世間天人之中，得為燈明、為炬、為光、為船、為導、為師，得為商主、為首、為無上，自度度彼，自脫脫彼，自安安彼，自得涅槃令他涅槃？’大王，莫觀先際所更豪富自在。大王當知，諸根如幻，無有厭足，無能滿者；境界如夢，不能令滿。” 
　　佛言：“大王，過去有王名曰頂生，有大威德，有大神足，有大威勢，從父烏哺沙王頂上而生；久積善根，曾見無量無數諸佛，修諸善根，于諸世尊恭敬供養，積集善本，于四天下豪貴自在。大王，時頂生王，灌頂受位七日已，得七寶具足，為轉輪王。何者為七？一者、金輪寶，千輻不減，轂輞具足，自然而有，縱廣七肘而來應之。二者、白象寶，六牙具足，七肢拄地，白如雪山自然而至。三者、馬寶，其色紺艷而來應之。此上象、馬從旦至食，于四天下周遍八方，盡大海際還住本處。四者、珠寶，大如人髀，純青琉璃，其光照曜，周匝八方各一由旬。五者、長者寶，豐饒財寶，巨富無量，隨王所念皆能辦之自然而應。六者、玉女寶，形容端正微妙第一，不長不短，不白不黑；身諸毛孔出栴檀香，口氣凈潔如青蓮華；其舌廣大出能覆面，形色細薄如赤銅鍱；身體柔軟猶如無骨，冬溫夏涼；其心慈悲，常出軟語；以手觸王，即知王心所念之處。七者、主兵寶，自然而出，勇猛策謀武略第一，預知王心七日所念，善知四兵斗戰之法，未集者令集，已集者令散。千子具足，勇健端正，能降怨敵。大王，爾時頂生轉輪圣王，七寶具足，王四天下如法化世，令四天下豐樂安隱，人民熾盛；城邑聚落次第相近，雞飛相及。爾時大地，一切無有沙礫荊棘，多饒眾寶，具足無量園林泉池，端嚴姝妙甚可愛樂。何以故？皆是頂生圣王安住法力。當爾之時，若天若人，受欲樂中最為第一。 
　　“大王，爾時頂生大王所住之城，名阿踰阇。其城東西十二由旬，南北長七由旬。其城七寶眾寶羅網彌覆其上，懸眾寶鈴。其城內外種種莊嚴悉皆如上，無量稱王寶莊嚴城等無有異，亦如忉利得勝之堂。大王，頂生大王造三種殿：一名月出殿，于盛夏熱時王居其中；其第二殿名毗琉璃藏，于春月時王居其中；其第三殿名日威德起，于冬寒時王居其中。爾時，頂生與玉女寶并諸婇女，前后圍繞入月出殿，時身體清涼，猶如牛頭栴檀涂其身體。王與眷屬前后圍繞，若入彼毗琉璃殿時，身心調適，猶如多摩羅葉香用涂其身。大王，其頂生大王，復與眷屬婇女圍繞，入彼日威德殿時，身體和暖，猶如沉水香用涂其身，入彼殿時身體和暖亦復如是。大王，是頂生王隨欲自在，令諸殿等隨其時節而生樂觸，隨意出風，隨意出雨，種種音樂隨意而至，資生所須亦隨意現。大王，爾時頂生于其宮內，七日之中天雨金銀，過七日已作如是念：‘甚奇希有不可思議！如此清凈之業，所獲果報隨意而現充滿我意，福德所致無差違也。誰有得見如是果報，于修福德而生知足？’ 
　　“大王，頂生圣王于閻浮提，經百千歲已，作如是念：‘我今于此閻浮大洲，安隱豐樂，人民熾盛，悉皆歸屬，于我宮內七日雨寶。我今當往西瞿陀尼。’作是念已，頂生大王即與四兵上升虛空，從閻浮提漸次至彼西瞿陀尼。王既至彼，于無量百千歲，在彼王領。頂生大王依報過人，未得天報。大王，頂生圣王于瞿陀尼，隨意雨寶滿其宮內，如閻浮提等無有異。大王，爾時頂生復于后時，作如是念：‘我王閻浮提，豐樂安隱，人民熾盛，又于宮內隨意雨寶。此瞿陀尼，亦皆安隱豐樂，人民熾盛，又于宮內隨意雨寶。我今亦知東有大洲，名弗婆提，我今當往。’作是念已，即與四兵俱升虛空，從瞿陀尼漸次而往東弗婆提。王既至彼，于弗婆提止住王領，無量千歲受五欲樂，依報過人，未得天報。大王，頂生圣王，于弗婆提隨意雨寶滿其宮內，如閻浮提等無有異。大王，爾時頂生復于后時，作如是念：‘我閻浮提豐樂安隱，人民熾盛，又于宮內隨意雨寶。及瞿陀尼，亦皆安隱豐樂，人民熾盛，亦于宮內隨意雨寶。此弗婆提，皆悉安隱豐樂，人民熾盛，亦于宮內隨意雨寶。我今亦知北有大洲名郁單越，其中人民無我我所，雖復如此，我當往彼自試眷屬。’頂生大王作是念已，與其四兵俱升虛空，從弗婆提漸次而往北郁單越。王既至彼，于郁單越，無量千歲教誡眷屬，復于久時作如是念：‘我閻浮提豐樂安隱，已雨七寶；及瞿陀尼人民熾盛，安隱雨寶；東弗婆提亦皆如是，隨意雨寶；此郁單越悉亦安隱。我曾聞有三十三天住須彌頂，我今當往躬自觀之。’爾時頂生作是念已，即與四兵俱升虛空，住須彌山頂。當爾之時，釋提桓因與三十三天，集善法堂論人天事。爾時，帝釋遙見頂生從遠而來，即出迎之，作如是言：‘善來！大王，善來至此！’即分半座命王令坐，王即就座。時頂生王坐半座時，即有十種勝事映蔽諸天。何等為十？一者、壽命勝天，二者、容色勝天，三者、名稱勝天，四者、受樂勝天，五者、王領自在勝天，六者、形貌勝天，七者、音聲勝天，八者、香氣勝天，九者、食味勝天，十者、細觸勝天。大王，爾時頂生與彼帝釋，形容相貌、行動威儀等無差別，飲食衣服資生之具悉無有異，唯有視瞬為別異耳！而諸天等分別識知天王、人王二種之別。” 
　　佛言：“大王，甚奇希有！帝釋、頂生人天既別，形容相貌等無有異。大王當知，福德之力其事如是，誰于福德而生足也？大王，爾時頂生在忉利天，無量千歲為增上自在。大王，爾時頂生于四天下豪富自在，復于忉利天上豪富自在，帝釋分治猶不厭足，復作是念：‘我今寧可獨為天主，何用帝釋？宜應退之。’大王，爾時頂生作是念已，從天退下還閻浮提，于阿踰阇城最上園中。王當下時，威光照曜遍閻浮提，一切諸方映蔽日光；亦如日出月無光明，日光在空無復光明，王光映蔽亦復如是；如日輪出映蔽月輪，頂生威光映彼日輪亦復如是。大王，爾時阿踰城人出城游觀，見彼頂生并及四兵，從天而退墮其園中。彼人見已怪未曾有，即入城中遍告城人言：‘今有天子并及四兵，從空而下，墮彼王最上園中。’大王，爾時城中王及臣民，辦具種種歌舞伎樂、涂香、末香、寶幢、幡蓋、華鬘、瓔珞，身體衣服悉皆清凈，速疾出城詣彼園中。大王，爾時頂生從天墮時，一切大地六種震動。當爾之時，一切人中所有莊嚴，最勝妙香用涂其身，悉至園中頂生王所。爾時，頂生耽著天中上妙資產，不能堪忍人中資具所有香氣，沉惛在地。喻如生酥醍醐投極熱沙中，不得停住；爾時，頂生沉惛不住亦復如是。爾時，城中王及臣民內外人眾，見頂生王在彼園中沉惛在地，即便問言：‘天為是誰？’爾時，頂生即告彼王及諸人民言：‘汝昔曾聞有頂生大王不？’爾時，國王及諸人民咸皆答言：‘我昔曾從耆舊人所，聞有大王名曰頂生，不舍人身，將諸眷屬并及四兵而升天上。’爾時，頂生告諸人言：‘昔頂生者，我身是也。我及四兵從天而墮。’爾時，國王及城內外所有人眾，即以偈頌，問頂生曰：  
　　“‘我從舊人所， 聞有威德王， 
　　　　號名曰頂生， 極有大名稱， 
　　　　已身及四兵， 從此升天上， 
　　　　并及諸眷屬， 法王如法治。’  
　　　“人天勝王言：‘無常力所害， 
      退天樂受苦， 頂生者我是。’ 
　　　“諸人皆合掌， 頂禮大王足：‘有何希有事， 
      未來當傳說？’ 
　　　“從天而退者， 受苦王說言：  
　　“‘汝聽希有事， 欣樂莫放逸： 
　　　　頂生大王者， 統領四天下， 
　　　　受樂過天人， 欲無厭致死。 
　　　　于其后宮內， 七日雨珍寶， 
　　　　如法治天下， 欲無厭而死。 
　　　　與彼天帝釋， 分半座而坐， 
　　　　惡覺所惱亂， 多欲故退墮。 
　　　　于其生死海， 無智故沉沒， 
　　　　樂著五欲者， 天欲無厭死。 
　　　　如渴夢飲水， 不能除其渴， 
　　　　受五欲亦爾， 終無有厭足。 
　　　　智慧諸眾生， 斷除愚癡闇， 
　　　　彼智者知足， 正觀諸有趣。 
　　　　智觀察有趣， 慧見老病死， 
　　　　斷除諸渴愛， 舍有趣無著。 
　　　　觀觸如火燒， 便舍于渴愛， 
　　　　觀受亦如是， 知受是非善。 
　　　　如擊眾音樂， 根境界亦然， 
　　　　圣教中調伏， 能舍根自性。 
　　　　一切五種入， 從于名色生， 
　　　　識于中分別， 則生于思覺。 
　　　　圣者作是觀， 于趣有不著， 
　　　　智者慧滿足， 證滅如薪盡。’  
　　　“頂生向彼王， 臣民說是已， 
　　　　示諸有無常， 即便取終沒。”  
　　佛告大王：“汝知爾時頂生王者，豈異人乎？勿作異觀，莫生疑惑，我身是也。我昔曾為頂生王時，統領人天豪貴自在，貪欲無厭而取終沒。是故，大王，應舍豪富、憍漫自在、住不放逸。若能住于不放逸行，是人即能修諸善根。大王，若不放逸者，復能入于法界平等。大王，若人能離放逸者，成就利益。大王，有為無為界，非男非女，非過去、非未來、非現在。大王，當于此法安住自心，勿隨他教。大王，此法乃是過去、未來、現在諸佛世尊無上菩提。大王，應當遠離一切豪貴，消竭一切渴海，倒憍慢山，遠離一切衰禍，于一切平等；非一切凡夫地，亦非聲聞之所能行，又非一切緣覺境界，乃是一切菩薩所行，一切諸佛正覺所證。王當安心，勿令散亂，應作是念：‘我當云何于未來世一切世間天人之中，得為燈明、為炬、為光、為船、為導、為師，得為商主、為首、為無上，自度度彼，自脫脫彼，自安安彼，自得涅槃令他涅槃？’大王，觀先際所經豪富自在。大王當知，諸根如幻，無有厭足，無能滿者；境界如夢，不能令滿。 
　　“大王，過去有王，名曰尼彌，了達諸法，如法為王，重不放逸，若所作事離諸放逸。大王，是尼彌王，常觀三世平等。又觀一切諸法，猶如三世平等。觀過去一切諸法，遠離自性；觀未來一切諸法，遠離自性；觀現在法亦復如是，遠離自性。大王，彼尼彌王，觀一切三世法平等已，于諸法不生取著。彼尼彌王，觀一切世間，為四顛倒之所顛倒：于不凈法中而起凈想，于苦法中而生樂想，于無常法中而起常想，于無我法中而生我想。見世如是，便作是念：‘世間則壞！甚大敗壞！如此眾生，一切諸法自性空寂而不覺知。’大王，爾時尼彌王，復作如是念：‘我當以四攝法攝諸眾生。若我四法攝眾生者，是諸眾生隨順于我，受我言教。’爾時，尼彌大王先作是方便已，即以四攝攝諸眾生；攝諸眾生已，尼彌大王即教人民，一切諸法平等，作如是言：‘汝諸眾生，一切諸法離于自性。若一切法離自性者，彼法亦非過去、非未來、非現在。何以故？彼法自性無實故。若法離自性者，彼法亦不可說是過去、未來、現在。’大王，爾時彼尼彌王，于彼眾生所，教是三世平等法已。彼諸眾生，八十千萬那由他無量百千眾生，得無生法忍。 
　　“大王，爾時三十三天在善法堂，聚集而坐作是議言：‘善哉！善哉！鞞提呵國人大獲善利。是尼彌王，解了諸法，如法為王，具足方便；于顛倒眾生所，以善方便示不顛倒法也。’爾時，釋提桓因在于余處，去善法堂遠，即以天耳聞彼天說；聞已，尋來詣善法堂就座而坐；既就座已，問彼天言：‘汝諸天等在善法堂，何所論說？’作是問已，時諸天等報帝釋言：‘唯然！天主，聽我所說：我等向來集善法堂所論之事，說彼鞞提呵國人善得利益。是尼彌王，解了諸法，如法為王，具足方便；于顛倒眾生所，以善方便示不顛倒法也，所謂顯示諸法自性。’彼諸天等作是語已，爾時，帝釋報諸天子作如是言：‘是尼彌王，具足成就不可思議善巧方便。汝等在此忉利天上，欲得見彼尼彌王不？’爾時，諸天咸皆同聲作如是言：‘唯然！天主，我等在此欲得見彼尼彌大王。’爾時，帝釋天主即告御臣名摩多梨言：‘汝當前來，可疾嚴備諸天千馬寶車，往閻浮提鞞提呵國尼彌王所，說如是言：“此是諸天千調馬車，遣來迎王。唯愿大王，升此寶車勿生怖畏！三十三天悉皆愿樂欲見。”大王若上車已，作如是言：“大王，我今將王從何道去，詣彼天上？為從住顛倒地眾生道而去，為從住不顛倒地眾生道而去也？”’爾時，摩多梨答帝釋言：‘唯然受教。’聞此語已，即便嚴備千調馬車，自升其上，從彼忉利下閻浮提，至鞞提呵國尼彌王所，語尼彌王，作如是言：‘忉利諸天今送千調馬車，王可升車，勿生怖畏！忉利諸天愿樂見王。’爾時，尼彌大王以無畏心便即登之；既升車已，摩多梨作如是言：‘我今將王從何道去？為從住顛倒地眾生道去，為從住不顛倒地眾生道去？’王即報言：‘汝可將我從彼二道中間而去。’爾時，摩多梨即將尼彌王，從顛倒地眾生所、不顛倒地眾生所二處而去。 
　　“大王，爾時，尼彌王語摩多梨言：‘汝可少時停車而住，我當觀彼顛倒眾生所住之處。’時摩多梨即受王教，暫止馬車。爾時，尼彌王于少時間，令八十千萬眾生安住見實三昧中。何以故是王于少時間，令如是眾住見實三昧中？此王善習不放逸行故。令此眾生住三昧者，于后悉得無生法忍。是時，摩多梨都不覺知王所為作。爾時，摩多梨又復將王到須彌頂。爾時，尼彌王遙見青茂叢林，告摩多梨言：‘彼林定是不顛倒眾生所居之處。’摩多梨言：‘大王，此是忉利諸天善法之堂。彼忉利天眾集在堂上欲得見王。惟愿大王，勿生怖畏，當升此堂。’爾時，尼彌王心不恐懼，便升堂上。爾時，帝釋遙見尼彌王來，即作是言：‘善來！大王。’便分半座命王令座，時尼彌王即就帝釋半座而坐。爾時，帝釋即以美言共相慰問言：‘大王，快獲善利，能令佛法熾然增長。’爾時，帝釋向忉利天眾，作如是言：‘此尼彌王，成就具足不可思議善巧方便。是王于少時間，能令八十千萬眾生住佛法中，然摩多梨都不覺知。’爾時，尼彌王即為忉利諸天，廣說種種勝妙之法，利益天眾已，白帝釋言：‘我今欲得還閻浮提。何以故？于閻浮提為欲護持佛正法故。’帝釋報言：‘今正是時。’復敕御臣摩多梨言：‘汝可還駕千調馬車送尼彌王還歸閻浮。’其尼彌王到閻浮提已，成就大悲善巧方便，令無量眾生安住佛法。大王，莫作異疑，勿生異觀，昔尼彌王者，我身是也。大王，當觀不放逸力難可思議，尼彌大王升帝釋座，尚無貪著！是故，大王，于佛法中，當勤精進修不放逸。大王，何謂佛法？大王，一切諸法皆是佛法。” 
　　爾時，凈飯王聞此語已，即白佛言：“若一切法是佛法者，一切眾生亦應是佛。” 
　　佛言：“若不顛倒見眾生者，即是其佛。大王，所言佛者，如實見眾生也。如實見眾生者，即是見實際，實際者即是法界。大王，法界者不可顯示，但名但俗，但是俗數，但有言說，但假施設，應如是觀。大王，一切法無生，此是陀羅尼門。何以故？此名陀羅尼門，于此一切法無動無搖，無取無舍，是名陀羅尼門。大王，一切諸法不滅，是陀羅尼門。何以故？不滅是陀羅尼門，于中一切法無動無搖，無取無舍。彼陀羅尼門，無有相貌，無有自性，無可施設，無作無造，無來無去，無眾生、無命、無人、無養育，非對治，無形無狀，無纏無離，無穢無凈，無愛無憎，無縛無解，無命者，無出無退，無得無住，無定無亂，無知非無知，非見非不見，非戒非犯，非悔非不悔，非喜非不喜，非猗非不猗，非苦非樂，非定非不定，非實非倒，非涅槃非不涅槃，非愛非離愛，非見非不見，非解脫非不解脫，非智非不智，非視非不視，非業非不業，非道非不道。大王，應當以此六十七法門，入一切法。 
　　“大王，是色自體，非曾有、非當有、非今有；如是受、想、行、識體性亦復如是，非曾有、非當有、非今有。大王，如鏡中像，非有非無。是色體性亦復如是，非曾有、非當有、非今有；受、想、行、識亦復如是，非曾有、非當有、非今有。大王，譬如響聲，非曾有、非當有、非今有。大王，如是色體性亦復如是，非曾有、非當有、非今有；受、想、行、識亦復如是，非曾有、非當有、非今有。大王，譬如陽焰，非曾有、非當有、非今有；是色體性亦復如是，非曾有、非當有、非今有。大王，譬如聚沫無有堅實，非曾有、非當有、非今有；是色體性亦復如是，非曾有、非當有、非今有。大王，如是受、想、行、識體性，亦復如是，非曾有、非當有、非今有。大王，譬如夢中，夢見國中最勝女人，是夢所見，亦非曾有、非當有、非今有。是色體性亦復如是，非曾有、非當有、非今有；如是受、想、行、識體性亦復如是，非曾有、非當有、非今有。大王，譬如石女夢見生子，是夢所見，亦非曾有、非當有、非今有。是色體性亦復如是，非曾有、非當有、非今有；如是受、想、行、識亦復如是，非曾有、非當有、非今有。 
　　“大王，色無所依，乃至識亦無所依。大王，譬如虛空無所依。如是，大王，色無所依，乃至識亦無所依。大王，色無有生，乃至識亦無有生。大王，色無有滅，乃至識亦無有滅。大王，如涅槃界，無有生亦無有滅。大王，如是色亦無生無滅，乃至識亦無生無滅。大王，譬如法界亦無生無滅。大王，如是色亦無生無滅，乃至識亦無生無滅。如是，大王，一切法是如來境界，不可思議亦是如來境界，不共法亦是如來境界。不共一切凡夫境界故，是故一切聲聞、緣覺，不毀不贊，不得不失，非覺非不覺，非知非不知，非識非不識，非舍非不舍，非修非不修，非說非不說，非證非不證，非顯示非不顯示，非可聞非不可聞。何以故？大王，彼法無有如是法，可得扶舉，可得摧倒。何以故？一切諸法離自性故。大王，今可于此法中而安其心，深觀此法，勿信于他。” 
　　爾時，凈飯王作是念：“于諸法中無法可得，無有如是法得證是法號為佛者。諸法實不可得，佛為眾生但假言說。” 
　　爾時，世尊說是法時，凈飯王等七萬釋種，得無生法忍。 
　　爾時，世尊知諸釋種得深信已，而現微笑。爾時，慧命馬勝比丘，以偈問曰：  
　　“大雄尊導師， 為世現微笑， 
　　　惟愿世明炬， 演說微笑事。 
　　　十力一切智， 何因現微笑？ 
　　　愿說彼笑因， 斷世諸疑網。 
　　　佛為釋眾故， 而現微笑瑞， 
　　　為諸人天眾， 速除諸疑網。 
　　　得聞大雄說， 世間離諸疑， 
　　　其心皆欣喜， 安住佛法中。 
　　　世尊諸子等， 得知微笑事， 
　　　堅固住誓愿， 智慧必通達。 
　　　唯愿尊導師， 斷除大眾疑， 
　　　眾等除疑已， 必得廣大樂。”  
　　爾時，世尊以偈答馬勝曰：  
　　“我現寂滅笑， 馬勝當諦聽， 
　　　我今如實說， 釋種決定智。 
　　　諸法不可得， 釋種皆得知， 
　　　是故于佛法， 決定心安住。 
　　　名稱大釋種， 依于無所得， 
　　　當得上菩提， 曉知一切法。 
　　　人中命終已， 此釋種決定， 
　　　得生安樂國， 面奉無量壽。 
　　　住安樂國已， 無畏成菩提， 
　　　能趣十方界， 供養無量佛。 
　　　安住一佛土， 能供十方佛， 
　　　愍諸眾生故， 而求無上道。 
　　　游歷諸佛國， 供養彼佛等， 
　　　皆已神力到， 隨佛所出處。 
　　　無量僧祇劫， 供養諸導師， 
　　　以種種妙供， 后當成佛道。 
　　　一一成佛已， 能度無量眾， 
　　　令得成佛道， 復化諸眾生。 
　　　彼國眾生輩， 皆當成佛道， 
　　　彼諸世尊等， 不度聲聞眾。 
　　　一一諸佛等， 俱壽一劫歲， 
　　　彼佛正法住， 無量阿僧祇。 
　　　彼佛滅度后， 大智菩薩眾， 
　　　持法化于世， 億歲阿僧祇。 
　　　彼諸佛子等， 教化無量眾， 
　　　置于無上道， 說法悉空寂。 
　　　令住不放逸， 修集空寂法， 
　　　能得一切智， 樂不放逸事。 
　　　聞是釋種趣， 世尊所說者， 
　　　天人咸欣喜， 志求于佛道。”  
　　爾時，世尊告慧命舍利弗：“舍利弗，此是菩薩見真實三昧，汝當為阿毗跋智諸菩薩說之。何以故？舍利弗，此三昧不可得說，而如來于彼三昧中不得一法；若不得者，彼不可覺；若不可覺者，彼則不可說；若不可說者，彼則不可知；彼不可知者，即是過去、未來、現在諸佛之法。舍利弗，我今付囑于汝，此是菩薩見實三昧，應當受持讀誦、廣為顯說。 
　　“舍利弗，若有善男子、善女人住大乘者，經歷十劫修行五波羅蜜，離般若波羅蜜；若復有人得聞是菩薩見實三昧者，所得福德復過于彼。若復有善男子、善女人，暫得聞菩薩見真實三昧；若復有人得聞是菩薩見真實三昧已，為一人說者，此人得福復勝于彼。若復善男子、善女人，經歷十劫聞已為他解說；若復有人，乃至一剎那間，修此菩薩見真實三昧者，所得福德復過于彼。是故，舍利弗，汝應以此菩薩見真實三昧經，為諸菩薩說教示修行。舍利弗，若修此菩薩見實三昧者，當獲無生法忍。舍利弗，于此會中，我所授記無上道中諸菩薩者，悉得安住此菩薩見真實三昧中。” 
　　是時，一切諸菩薩，聲聞、天、人一切大眾，阿修羅、乾闥婆、人非人等，聞佛所說，欣喜奉行。  
大寶積經卷第七十七 姚秦三藏法師鳩摩羅什譯 
富樓那會第十七之一菩薩行品第一  
　　如是我聞：一時，佛住王舍城竹園中，與大比丘眾俱，及大菩薩摩訶薩，其數無量。爾時，慧命富樓那彌多羅尼子，從坐而起，偏袒右肩，右膝著地，合掌向佛，白佛言：“世尊，我欲少有所問，唯愿如來垂愍聽許。” 
　　佛告富樓那：“隨意所問，吾當解說，令汝歡喜。” 
　　富樓那言：“我今為諸行上功德，名聞高遠，常為眾生求安樂者，諸菩薩摩訶薩故，有所咨請。” 
　　爾時，富樓那以偈頌曰：  
　　“行最上功德， 名稱極高遠， 
　　　凈戒樂法者， 我問其所行。 
　　　云何修治心？ 云何廣行施？ 
　　　云何度眾生， 喜心常行道？”  
　　富樓那白佛言：“世尊，我今為是諸大士故，問如是事：菩薩云何修集多聞，猶如大海不可竭盡？云何能集多聞寶藏，能于諸法得決定義，于諸語言善了章句？”而說偈言：  
　　“菩薩云何求， 多聞如大海， 
　　　于法得定義， 能善知佛道？ 
　　　云何于一言， 而解無量義， 
　　　能以智慧力， 通達一切法？ 
　　　多聞無窮盡， 問難心不動， 
　　　慈愍故說法， 以斷眾生疑。”  
　　富樓那白佛言：“世尊，我今隨地智力請問如來：諸菩薩摩訶薩，云何能于阿耨多羅三藐三菩提不退轉？”而說偈言：  
　　“云何離眾難， 得值遇諸佛？ 
　　　得值諸佛已， 速得清凈信？ 
　　　得無上信已， 難舍而能舍？ 
　　　棄舍一切已， 力行無礙道？ 
　　　云何樂出家， 閑靜修空智？ 
　　　云何不逆法？ 愿具答是事。”  
　　富樓那白佛言：“世尊，我等悉知，佛已具足一切智慧，已度一切神通彼岸，于三界中第一高尊，得無有比微妙大智，于諸法中行無障礙，是故我今請問是事。”以偈贊曰：  
　　“佛住上功德， 已度神通岸， 
　　　得無障礙智， 我為勇猛問。 
　　　善學一切法， 功德最高勝， 
　　　破闇生慧明， 令眾悉歡喜。 
　　　怨親無憎愛， 無憂無欺誑， 
　　　大戰勝死王， 摧破魔軍眾。 
　　　不執于刀杖， 降伏諸怨敵， 
　　　常有慈悲心， 堅住清凈戒。 
　　　世尊無諂曲， 無慢無戲調， 
　　　得證明解脫， 功德中最勝。 
　　　如本所行道， 所得勝智慧， 
　　　愿今為我說， 云何行得佛？”  
　　爾時，佛告富樓那言：“善哉！善哉！汝能咨問如來是事。諦聽！諦聽！善思念之。當為汝說諸菩薩發心所行，修集一切無量佛法。” 
　　爾時，世尊以偈頌曰：  
　　“我今說菩薩， 初發菩提心， 
　　　常以勇猛力， 樂行菩薩道。 
　　　諸菩薩所行， 種種深心行， 
　　　于佛得受記， 是事當略說。 
　　　深心樂法心， 無量無有邊， 
　　　種種現諸行， 不以一事成。 
　　　喜心內充滿， 而行于布施， 
　　　施已心無悔， 其意益歡悅。 
　　　菩薩作是念： 眾生常貧窮， 
　　　無有多聞財， 我當為求之。 
　　　眾生常貧窮， 皆由于懈怠， 
　　　我當勤精進， 從是得菩提。 
　　　我當為眾生， 加心行忍辱， 
　　　惡言罵捶打， 默受而不報。 
　　　當念誰罵我， 罵者不可得， 
　　　罵詈瞋恨者， 皆悉是空事。 
　　　如是思惟已， 心無有瞋恨， 
　　　常修行忍辱， 從是成佛道。 
　　　眾生無善心， 當為作世燈， 
　　　令其得歸趣， 無財足以財。 
　　　眾生可愍傷， 皆共行邪道， 
　　　我當度脫之， 令住于涅槃。 
　　　眾生皆貧窮， 無有智慧財， 
　　　我得一切智， 令其得充足。 
　　　如是諸菩薩， 為度眾生故， 
　　　發心求菩提， 行如是等愿。”  
　　佛告富樓那：“諸菩薩摩訶薩，種種因緣示現其心，不住一法。所以者何？諸菩薩學一切法，然后得道。菩薩有四大希有事，不見余法勝此事者。何等四？菩薩能于懈怠眾生勤行精進，是名希有；能于強梁瞋恚眾中修行忍辱，是名希有；見諸眾生行于邪道，自勤正道，是名希有；為度眾生轉生死故，而以深心發阿耨多羅三藐三菩提，是名希有。富樓那，此四希有，是名菩薩最大希有。” 
　　爾時，世尊以偈頌曰：  
　　“見懈怠眾生， 勤心發精進， 
　　　我不應效彼， 行諸非法事。 
　　　不應效瞋恚， 瞋恚非佛道， 
　　　常修慈悲心， 菩提從是生。 
　　　眾生樂邪徑， 依止于邪徑， 
　　　菩薩求正道， 令眾住正道。 
　　　見生死過患， 一心求佛智， 
　　　我得無上財， 當度諸眾生。 
　　　如是希有事， 余更無勝者， 
　　　以是故當知， 得離障礙法。 
　　　設使燒身衣， 頭燃猶不救， 
　　　懈怠心若生， 即應速除滅。”  
　　佛告富樓那：“菩薩有四法能生喜心。何等四？見諸眾生安處生死不能精進，自見其身在于佛道修行精進，便生喜心；見諸眾生心常懈怠，自見其身在于佛法勤行精進，便生喜心；見諸眾生瞋恨嫉妒，自見其身無有恚嫉常懷慈悲，便生喜心；不見余人勤行佛法與我等者，便生喜心。” 
　　爾時，世尊以偈頌曰：  
　　“見眾生懈怠， 已身行精進， 
　　　是故此菩薩， 自得歡喜心。 
　　　見生死過患， 而生厭離心， 
　　　怖畏三界獄， 勤心求舍離。 
　　　眾生樂瞋恨， 自住慈悲心， 
　　　是故此菩薩， 生歡喜悅樂。 
　　　眾生所可作， 皆所不應作， 
　　　是故我當求， 無有上佛道。 
　　　是名真實智， 諸佛所稱嘆， 
　　　我當學是智， 眾生得歸趣。 
　　　是故此菩薩， 常得歡喜心， 
　　　從有無空偽， 當生真實法。”  
　　佛告富樓那：“菩薩有四法得離諸難，值無難處值已不失，能修佛法。何等四？一者、菩薩謙遜，其心柔軟，凡見眾生常言善來，和顏悅色先意問訊，與之共語，言常含笑；二者、一心求法常樂咨問，勤求善利無有厭足；三者、當樂空閑，遠離獨處；四者、自身安住佛菩提道，亦化眾生令住佛道。菩薩有是四法得離諸難，值無難處，值已不失，能修佛法。” 
　　爾時，世尊以偈頌曰：  
　　“具足柔軟心， 常樂行慈悲， 
　　　若與眾生語， 謙下心和悅。 
　　　常求佛所嘆， 甚深微妙法， 
　　　常持清凈戒， 樂行頭陀事。 
　　　雖行頭陀法， 亦行深妙智， 
　　　是故此菩薩， 離難值無難。 
　　　常于諸佛所， 咨問諸深法， 
　　　是故智增長， 不生諸難處。 
　　　常樂在空閑， 清凈行頭陀， 
　　　是故此菩薩， 離難值無難。 
　　　諸有智慧者， 親近此四法， 
　　　能離一切難， 得值遇諸佛。 
　　　得值諸佛已， 具足不壞信， 
　　　能發上精進， 以求于佛智。 
　　　是故求智者， 應當學正法， 
　　　若能學正法， 得佛道不難。”  多聞品第二  
　　佛告富樓那：“菩薩有四法，則能修集多聞，猶如大海不可竭盡；常能修集多聞寶藏，能于諸法得決定義，于諸語言善了章句。何等四？菩薩求法，所謂十二部經、修多羅、祇夜、受記經、伽陀、憂陀那、尼陀那、如是諸經、本生經、方廣經、未曾有經、阿波陀那、論議經，求已誦讀，誦讀已正憶念，正憶念已如所說行。富樓那，菩薩有此初法，則能修集多聞，猶如大海不可竭盡；常能修集多聞寶藏，能于諸法得決定義，于諸語言善了章句。 
　　“復次，富樓那，菩薩于一切法中無所依止，雖入禪定而無所依；無所依故，于諸法中得不住智；得不住智已，于諸法中得無礙知見。何以故？富樓那，無法可貪作障礙者。菩薩有此三法，則能修集多聞，猶如大海不可竭盡；能常修集多聞寶藏，能于諸法得決定義，于諸語言善了章句。 
　　“復次，富樓那，菩薩以法因緣，念佛及念佛法。是人以法因緣，念佛、念佛法時，不見有法可貪受者；是人不貪受故，于一切法心無所著；是人于一切法無所著故，于諸問難，隨所問答而無有礙。菩薩有此三法，則能修集多聞，猶如大海不可竭盡；能常修集多聞寶藏，能于諸法得決定義，于諸語言善了章句。 
　　“復次，富樓那，菩薩成就無所得慈，于行無礙，無所得慈者不受諸事。何以故？富樓那，住此相者，或生貪欲，或生瞋恚，或生愚癡；住彼相者，亦或生貪欲，或生瞋恚，或生愚癡；住事相、物相，陰相、入相、界相，法相、非法相者，亦或生貪欲，或生瞋恚，或生愚癡。是故，富樓那，所有受相皆名邪見。菩薩悉滅一切諸相，修集慈心。眾生敗壞故，相亦敗壞；相敗壞故，事亦敗壞；事敗壞故，見亦敗壞。菩薩爾時壞一切法修集于慈，如是慈者名為無所得慈，如是無所得慈名為法慈，如是法慈名為佛慈。富樓那，何名佛慈？無作無壞，是名佛慈。復次。富樓那，如實通達一切諸法。是名佛慈。” 
　　“世尊，云何名為如實通達一切諸法？” 
　　佛告富樓那：“所通達者，不言是法，不言非法。何以故？富樓那，若言有法即是非法。若有無法無有非法，則于其中無有戲論；若無戲論是名涅槃。汝具觀之極遠極近？” 
　　富樓那言：“不遠不近。何以故？世尊，如是義者，無方無處，無內無外。” 
　　佛言：“如是，富樓那，于法作數。” 
　　“世尊，于何等法為之作數？” 
　　“富樓那，如諸凡夫所著之法，如來不得、不修、不證、不通達；如是法者，為之作數。富樓那，是諸法數，不為分別法故。富樓那，今為汝說，如是第一寂滅法者，能攝佛道。富樓那，當來有人欣赴世利，若聞此經不樂聽受。富樓那，我此菩提，汝等但以音聲章句，少知之耳！其中義趣，汝所不知，此義玄遠不可言宣，唯有智者可以內知！” 
　　爾時，世尊而說偈言：  
　　“不能知義者， 聞佛法憂苦， 
　　　若能知義者， 如來為作師。 
　　　若人佛為師， 是則求涅槃， 
　　　無有諍訟心， 能正思量法。 
　　　此中無法生， 亦無有法滅， 
　　　無生無有滅， 是諸法實相。 
　　　若法無有生， 即無有作起， 
　　　是非與一異， 此法中皆無。 
　　　是名為涅槃， 中無有滅者， 
　　　若言極遠近， 是二俱為空。 
　　　若能知空者， 即名知涅槃， 
　　　若知涅槃者， 是名我弟子。  
　　“富樓那，菩薩有此四法，則能修集多聞，猶如大海而不竭盡；能常修集多聞寶藏，能于諸法得決定義，于諸語言善了章句。” 
　　爾時，世尊以偈頌曰：  
　　“常欲求多聞， 諸佛所稱嘆， 
　　　能得定實義， 是故如大海。 
　　　能于一字中， 及與一句義， 
　　　于千萬億劫， 說之而不盡。 
　　　故當求正法， 求已正思量， 
　　　勿貪取法相， 不貪佛所贊。 
　　　憶念諸如來， 及念于正法， 
　　　不以貪競心， 而求于導師。 
　　　常于諸眾生， 修行慈愍心， 
　　　而不著眾生， 散滅一切法。 
　　　大名稱菩薩， 修習如是法， 
　　　疾得陀羅尼， 多聞從是生。 
　　　猶如虛空性， 無增無有減， 
　　　法性亦如是， 無增無有減。 
　　　我以智慧力， 無量劫說法， 
　　　所說無央數， 猶亦不名說。 
　　　盡諸眾生性， 皆使得人身， 
　　　普共行出家， 多聞如阿難。 
　　　陀羅尼菩薩， 為是一切人， 
　　　千億劫說法， 智慧猶不盡。 
　　　佛智慧無等， 同虛空無量， 
　　　虛空無生起， 智慧亦如是。 
　　　如龍不取水， 而能雨大水， 
　　　是水無住處， 所雨無窮盡。 
　　　菩薩亦如是， 得此陀羅尼， 
　　　諸法無住處， 是緣說不盡。 
　　　故應求多聞， 求已正思惟， 
　　　以法緣念佛， 多聞從是生。 
　　　慈普覆眾生， 散滅眾生相， 
　　　亦滅諸法相， 多聞從是生。”  不退品第三  
　　佛告富樓那：“菩薩成就四法，能于阿耨多羅三藐三菩提不退轉。何等四？菩薩聞未聞法，思量義理，不即言非。菩薩成就此初法者，則于阿耨多羅三藐三菩提不退轉。” 
　　爾時，世尊以偈頌曰：  
　　“聞所未聞法， 其心逮不逆， 
　　　思量其義理， 不即言非法。 
　　　若聞于空法， 常求其義理， 
　　　是故智增長， 佛道從是生。 
　　　聞所未聞法， 應求其義理， 
　　　不退于菩提， 智慧得增長。 
　　　聞所未聞法， 不隨惡慢心， 
　　　不生于諂曲， 生則非菩提。 
　　　聞所未聞法， 應求解其義， 
　　　先雖未曾聞， 一心應思念。 
　　　是人求法時， 能得聞正法， 
　　　常值遇諸佛， 不退失菩提。 
　　　得見諸佛已， 則能正問難， 
　　　聲聞人得聞， 咸以為歡喜。 
　　　是人甚希有， 能作如是問， 
　　　我等尚無心， 況能聞是事？ 
　　　聲聞稱希有， 天神皆歡喜， 
　　　諸佛稱其名， 此是多聞果。 
　　　若有所問時， 佛答其所問， 
　　　無量諸大眾， 皆得大饒益。 
　　　得聞是多聞， 菩薩所問答， 
　　　無量眾皆得， 無上之法眼。”  
　　佛告富樓那：“以是因緣，當知菩薩聞未聞法，信受不逆，正心思量，不即言非，則能饒益無量眾生。富樓那，乃往過去無量無邊不可思議阿僧祇劫，爾時有佛，號一切功德光明王如來、應供、正遍知、明行足、善逝、世間解、無上士、調御丈夫、天人師、佛世尊。富樓那，是一切功德光明王佛，壽八十億歲。其佛一會聲聞弟子，不受諸法漏盡解脫，恒河沙數此不可計，是諸阿羅漢皆得共解脫；菩薩眾數亦復如是。富樓那，其佛滅后，法住六萬歲。欲涅槃時，百億菩薩皆與神力，為護法故，悉遍百億閻浮提內，一一閻浮提各有一菩薩。富樓那，一切功德光明王佛滅度之后，諸弟子眾漸皆懈怠，不復誦持如是深經，諸法空經、凈戒頭陀經漸皆滅盡，以其不能讀誦說故。其法廣大有八百四萬法藏，一一法藏有六十八百萬億那由他修多羅，一一修多羅中有三萬六千憂陀那，一一憂陀那中有七百六萬億偈。富樓那，最后末世法欲滅時，于此爾所佛法藏中，余但有一修多羅憂陀那。時有比丘法師名那羅延，于此閻浮提中，佛與神力，為護法故。是那羅延法師，多聞廣博，善能說法，嚴飾文辭，義理明了，每常樂說所未聞法。當說法時，多有人眾違逆毀破。那羅延法師便作此念：‘是諸人眾，所未聞法聞不能信，不樂聽受。若聽不解，心不隨順，聞已違逆，破壞出過，而作是言：“此非佛語，非大師教。所以者何？我等未曾從師和尚聞如是經。又諸長老比丘，亦復不言從師和尚展轉所聞。”今諸比丘，唯有一余修多羅憂陀那，我今何不獨處閑靜？’ 
　　“富樓那，那羅延法師作是念已，獨入深山。爾時，閻浮提中從劫初來，有六萬八千大城。城長十二由旬，廣七由旬，莊校嚴飾，街巷相當，人民充滿，豐樂安隱。其后續造八十四億小城，有廣七由旬或六五四三二由旬；其最小者，廣一由旬。富樓那，爾時閻浮提中有一大城名為安樂，中有長者名為阇匿，有一子名摩訶耐摩陀。是長者子在空閑處，有一天來，為說偈言：  
　　“‘汝當勤求法， 求已正思惟， 
　　　　功德王如來， 已記汝作佛。’  
　　“富樓那，天說偈已，忽然不現。時長者子，即詣父所，頭面禮足，作如是言：‘我欲出家，于一切功德光明王佛法中，修習梵行。’爾時，阇匿長者，以偈答曰：  
　　“‘我家多財寶， 金銀無有量， 
　　　　閻浮提所無， 我家悉具有。 
　　　　我所求財寶， 為子受欲樂， 
　　　　云何行出家， 為世所輕賤？’  
　　“爾時，長者子偈答父言：  
　　“‘我樂常求法， 求已正思惟， 
　　　　不樂受富樂， 當為世作佛。 
　　　　不須家業寶， 我欲求少欲， 
　　　　所出之法財， 今當行出家。 
　　　　諸佛出世難， 佛說法亦難， 
　　　　我今值佛法， 云何當舍離？’  
　　“富樓那，時長者子，頭面禮父足，繞已而出，說此偈言：  
　　“‘設有一億父， 及有百億母， 
　　　　猶尚不能遮， 今我出家心。 
　　　　我舍身壽命， 父母親族財， 
　　　　唯不舍佛法， 當行出家求。’  
　　“富樓那，時長者子說此偈已，出家為道，即詣那羅延法師，求欲聽法。時那羅延法師，即為演說所未聞經。時摩訶耐摩陀比丘，聞所未聞經已，問那羅延法師言：‘我于此經先所未聞。如是諸經，誰讀？誰誦？誰受持者？從何處聞？’那羅延言：‘我以宿命善根因緣故，亦以一切功德光明王佛威神力故，如是深經自然在心。’ 
　　“富樓那，是摩陀比丘聞說此已，加心思念智力即生，以大智慧方便力故，難問那羅延法師，那羅延隨義答已，而作是言：‘一切功德光明王佛時，有一比丘問佛是事，如汝今問，佛如是答，時是比丘聞已歡喜。’富樓那，是摩阿耐摩陀比丘，復問那羅延法師，那羅延言：‘一切功德光明王佛時，有一比丘問如是事，如汝今問，佛如是答，時是比丘聞已歡喜。’富樓那，時摩陀比丘，語那羅延法師言：‘正士，昔日從佛，聞如是幾問答事？’那羅延言：‘置此勿問！是事難信，余人身未證增上法，亦復難信。’第二、第三亦如是問，摩訶耐摩陀問言：‘正士，昔日從佛，聞是幾問答事？’那羅延言：‘置此勿問！不得已者，今當為汝譬喻解說，諸有智者譬喻得解。比丘，我于一切功德光明王佛所，得聞眾生之性多于地種。比丘，假使一切三千大千世界眾生，若有色若無色、若有想若無想、若非有想非無想皆盡其數，令得人身有智慧力，一一眾生于彈指頃，能起恒河沙等問，然其所問各各不同。比丘，如是展轉，乃至十方無余世界一切眾生，若一劫若過一劫，起此諸問。復有一人，能彈指頃，起爾所人一切諸問，差別各異。如是一人，復盡一切無余眾生，若一劫若減一劫，起種種問。于汝意云何？是所起問，寧為多不？’答言：‘甚多！非是譬喻所能得及。’那羅延語摩陀比丘言：‘我今明了告汝，勿生疑悔。如彼一切無余眾生，若于一劫若減一劫，所起疑問我從佛聞，一法門中所答多彼。如是二門、三四五門，十二十三四五十乃至百千萬億門。比丘，我當略說一切所有算數名字，無量無盡，不可思議，過是諸數我盡誦持。比丘，此諸答者，悉皆總在一法門中，我悉知之，所謂一切功德光明王如來，說是道句、門句、印句、本事句、金剛句、重句、不可動句、難得底句。比丘，于一門中攝一切法，謂無作門。一切諸法一切諸句，是門為本，皆入是門，一切修多羅、憂陀那皆入門句，分別一字能入多字。比丘，如是能入七萬八千諸陀羅尼，是中有九萬二千諸根差別。是眾生行門中，有八萬億形色，于諸道差別，是諸形色我知其名。一一色中我知百名，如是二百名字、三百名字，乃至知千名字，皆在閻浮提中。又復過是十方佛國，其中所有各各緣、各各名字我皆得知。舉要言之，佛所有力，于諸法中各各差別，問答差別，我皆知之，皆是一切功德光明王如來威神之力。’ 
　　“富樓那，時摩陀比丘，語那羅延法師言：‘唯愿正士，還詣聚落城邑，隨轉一切功德光明王如來法輪。愿受我請，我當衛護為受法者。’那羅延言：‘且置勿說！今世比丘悉皆懈怠，集善法中無有深欲。’摩陀復言：‘我從今日，當于善法深生欲心，為求是法不敢懈怠。’富樓那，摩陀比丘即請那羅延，還入聚落令說正法，當隨衛護咨聽未聞。富樓那，爾時摩陀比丘，多為人眾供養恭敬，時人皆謂持戒、智慧、多聞最上功德無量。時摩陀比丘，入城邑聚落，稱贊那羅延法師，為令眾生入于正法，又使佛法普得流布。富樓那，時摩陀比丘，多導人眾使供養法，恭敬守護那羅延法師，為聽法故。富樓那，其后那羅延法師，為摩陀比丘所守護已，后入城邑聚落，種種廣說一切功德光明王如來阿僧祇劫所修菩提，令普流布。如是，富樓那，摩陀比丘于百歲中，常隨那羅延法師；所問諸法，常是新異，未曾重說。富樓那，那羅延法師，得是摩陀比丘所護助故，使無量眾生住圣法中，無量眾生住佛菩提。 
　　“富樓那，汝謂爾時那羅延法師，守護法者，善說法者，豈異人乎？即彌勒菩薩是。富樓那，摩陀比丘，守護法師佐助勸請，以是福德力，命終之后，即生下方第十世界上眾佛所，于彼佛前，問斷一切眾生疑經。佛時稱贊百千善哉，即為演說斷一切眾生疑經。說是經時，無量眾生，初發阿耨多羅三藐三菩提心，即入必定。富樓那，摩陀比丘命終之后，復值須彌山佛，于彼佛前，問攝出一切法經。時佛稱贊百千善哉，即為廣說攝出一切法門經。說是經時，無量眾生，必定得阿耨多羅三藐三菩提。命終之后，復值山王佛，于彼佛前，問諸法門經。時佛稱贊百千善哉，即為廣說一切法門經。說是經時，無量眾生，必定阿耨多羅三藐三菩提。命終之后，復值梵音聲佛，于彼佛前，問請攝一切法經。佛時稱贊百千善哉，即為廣說攝一切法經。說是經時，無量眾生，必定阿耨多羅三藐三菩提。富樓那，摩陀比丘如是展轉，所值諸佛，值已問經，所度眾生，令住阿耨多羅三藐三菩提；我若以劫若以過劫，說諸佛名，眾生所住阿耨多羅三藐三菩提者，不可得盡。富樓那，是摩陀比丘，凡所護持諸佛正法恒沙可數。是諸佛者，若現在世，若已滅度，不可稱計。是故，富樓那，當知菩薩摩訶薩，聞未聞法，思惟義理，得如是等大功德利。 
　　“富樓那，汝謂爾時摩訶耐摩陀比丘，于那羅延法師所，聞未聞法，隨其義趣者，豈異人乎？即橋越兜菩薩是。時摩訶耐摩陀比丘，守護正法，聞所未聞，隨其義趣，不著言辭，以是因緣值無量佛，值已聞諸深妙經。以是往昔善根因緣，今于我所，亦問攝一切法大海法門經。我為說時，無量眾生得大饒益。” 
　　爾時，世尊欲重明此事，而說偈言：  
　　“菩薩聞未聞， 應思其義理， 
　　　不應作是言， 我昔未曾聞。 
　　　聞所未聞法， 正念思其義， 
　　　是故慧增長， 如海受眾流。 
　　　多聞轉增上， 智慧亦復爾， 
　　　能問諸佛事， 廣利諸眾生。 
　　　集多聞如海， 智慧不可盡， 
　　　善能知章句， 差別中第一。 
　　　是故應當聞， 所未曾聞法， 
　　　求所未聞法， 得如是果報。”  
　　“復次，富樓那，菩薩摩訶薩，于求多聞深生欲心，于空閑處深生樂心，一心勤求阿耨多羅三藐三菩提，求已為斷瞋恚，修集慈觀；為斷貪欲，修不凈觀；為斷愚癡，修因緣觀。富樓那，何等是菩薩精進？菩薩云何修集精進？富樓那，若有菩薩，若于一劫若減一劫，若行若坐常發精進。富樓那，如是不名真實精進。有菩薩若于一劫若減一劫，修行凈戒，苦行難行具足頭陀，隨所緣事深生欲心，而離諸法實相，如是不名真實精進。” 
　　富樓那白佛言：“世尊，何者是菩薩真實精進，諸佛所贊，世俗智者所不譏嫌？” 
　　佛告富樓那：“菩薩于所未聞，應深空法，無有微相，合第一義，如是深經不違不逆，明了其義，勤發精進，心不退沒，聽受讀誦，為人解說，是名菩薩真實精進。謂聞深經，通達其義不違不逆，如是精進諸佛所贊，世間智者所不能訶。是故，富樓那，菩薩應發如是莊嚴：‘世間眾生不能得底，我于此中當盡其底。世間眾生所可沒處，我于此中不應沉沒。世間眾生所可畏處，我于此中不應怖畏。所以者何？我發莊嚴不與世合，為離世法故而發莊嚴；不以行世法故而發莊嚴，為不行世法故而發莊嚴；不為隨世法故而發莊嚴，為轉世法故而發莊嚴。’富樓那，是名菩薩摩訶薩真實精進。菩薩成就此第二法，則于阿耨多羅三藐三菩提不退轉。” 
　　爾時，世尊欲明了此義，而說偈言：  
　　“菩薩求深法， 常勤發精進， 
　　　思量其義理， 不隨于音聲。 
　　　菩薩不隨言， 知皆是虛誑， 
　　　知諸法空故， 但求于善語。 
　　　若于千萬億， 無量諸劫數， 
　　　晝夜常行坐， 加心行苦行， 
　　　于所未聞經， 不信非精進； 
　　　能得深義底， 不名為懈怠。 
　　　如是精進者， 諸佛所稱嘆， 
　　　世間不得底， 菩薩得其底。 
　　　世間所畏沒， 菩薩不畏沒， 
　　　勤心常欲求， 空寂真妙法。 
　　　空法中無畏， 亦無有退沒， 
　　　住我相法相， 故生怖畏沒。 
　　　散壞一切法， 名為菩提道， 
　　　勤心發精進， 疾成多聞海。”  
　　“復次，富樓那，菩薩善知五陰，善知十二入，善知十八界，善知十二因緣；善知五陰、十二入、十八界、十二因緣故，則能成就無依止智；得無依止智故，則于一切法不念不分別；以不念不分別為眾生說法，破一切見令拔身見。菩薩成就此第三法，則于阿耨多羅三藐三菩提不退轉。” 
　　爾時，世尊以偈頌曰：  
　　“菩薩知五陰， 十二入皆空， 
　　　分別十八界， 通達十二緣。 
　　　不隨于五陰， 知身是虛誑， 
　　　于諸內外入， 悉知其性空。 
　　　如是知諸法， 知已為人說， 
　　　是故此菩薩， 智慧轉高大。  
　　“復次，富樓那，菩薩摩訶薩，如所結戒，如所說戒，善能隨學無所缺犯。何等是菩薩學戒？學一切法是菩薩學戒。何以故？富樓那，菩薩學一切法得一切法智，以是法智得無分別慧，以是無分別慧能知一切事。云何知一切事？菩薩悉知一切內事、一切外事、一切內外事。富樓那，何故名內？內名凡所有受可貪著處，謂是內身從十二因緣生，是中但有世俗假名，所謂此眼、此耳、此鼻、此舌、此身、此意。富樓那，是名為內。是法凡夫所貪著故，名之為內，作是言：‘我當得如是眼，不作如是眼；得如是耳、鼻、舌、身、意，不作如是耳、鼻、舌、身、意。’是中但以所起業緣，有果報生，是故名內。其中差別凡夫貪著，謂是眼是耳身鼻舌意，皆名為內。復次，富樓那，內名為二。此事虛誑，諸凡夫人貪著受取而生諍訟。富樓那，如來于此從本已來，如實知之而不貪著。云何如來如實知之而不貪著？如來于此法中不作歸。誰不作歸？謂是愛結。此眼不作歸，離眼不作歸；耳、鼻、舌、身、意不作歸，離意不作歸。何以故？富樓那，如來于法不得內、不得外。是故如來于此法中不作歸，如來是實語者，作是言：‘比丘，眼非汝等，亦非他人。何以故？本體不可得故。何法是眼？是眼屬誰？何法是耳、鼻、舌、身、意？是意屬誰？何以故？本體不可得故。’富樓那，眼者今當推檢；耳、鼻、舌、身、意，今當推檢，于法無所貪受。何以故？若有受法則生苦惱，苦惱生故則無有樂。是故，富樓那，于法有受皆受苦惱，若受苦惱則不離苦。富樓那，是名推檢眼，推檢耳、鼻、舌、身、意，無有入處。何以故？富樓那，若有入處則有出處。是故如來于經中說：‘眼是空，無我無我所，本性自爾；耳、鼻、舌、身、意是空，無我無我所，本性自爾。是性無性，如是無性無作無壞。’富樓那，如是法性，若諸佛生，若佛不生，是性常住。如來于諸法生知是不生，是故如來是實語者，作是言：‘若有佛生，若佛不生，是性常住。’富樓那，云何名無生？云何名無生智？富樓那，諸法平等名為無生，道名無生智，苦盡名無生，道名無生智。是名如來說有二諦，謂世諦、第一義諦。富樓那，如來所說苦相，即是說無相。云何名苦相？謂是無為相，無為即是無相，智者知無為是無相。富樓那，智者云何知無為是無相？謂知無為法空，知是寂滅，知是歸處，知第一利，知無熱惱智者如是知無為，于是智中亦不生相。富樓那，智者離諸相得第一義利，無作無壞。富樓那，若人有作即是壞，若無作則無壞，無壞相是空，無壞相是無相，無壞相是無愿。富樓那，空法無有人作，無有人壞；無相、無愿無有人作，無有人壞。富樓那，是名諸佛阿耨多羅三藐三菩提不壞相。何等是諸佛阿耨多羅三藐三菩提？謂諸如來所不得是。” 
　　富樓那白佛言：“世尊，何等法是諸如來所不得？” 
　　佛言：“富樓那，一切法是諸如來所不得。” 
　　“世尊，以是故，一切法是諸佛菩提耶？” 
　　佛言：“如是，富樓那，一切法是諸佛菩提。而是菩提不名一切法，言一切法是諸佛菩提者，但是世俗假名言而說，不精進者難解難知。所以者何？不精進者，不能修習諸法平等，若不平等則與佛諍。富樓那，何人不能修行平等？富樓那，一切世間行不平等。諸佛菩提是中，無等亦無不等。富樓那，我以是道得阿耨多羅三藐三菩提。以是因緣，我經中說：一切諸法于正位中皆入必定，是名必定入菩提門。是故，富樓那，一切法皆是菩提。” 
　　爾時，富樓那白佛言：“希有世尊！是諸佛阿耨多羅三藐三菩提，亦定亦不定，亦入文字亦不入文字，亦入語言亦不入語言。何以故？世尊，我今從佛聞說是經，于諸法中普得決定光明。世尊，我今如是于諸法中得決定光明，于一事中知一切事，知一切事中知一事。” 
　　爾時，佛贊富樓那言：“善哉！善哉！富樓那，汝能如是疾入諸佛一切法利，當知汝已曾于過去世，供養諸佛，種諸善根，親近咨問。富樓那，我念過去，于此土地虛空分中，汝已曾于六萬八千諸佛所，得聞是經。以是善根功德因緣，汝于諸法普得決定光明。” 
　　“世尊，若我已于若千佛所得聞是經，我何故乃不以一念發阿耨多羅三藐三菩提？” 
　　佛告富樓那：“我念過去世，汝曾一劫發阿耨多羅三藐三菩提心，不雜余心而還退失。以是福德因緣，我今說汝于諸法師為最第一。” 
　　富樓那白佛言：“世尊，我本作何罪障，于一劫中發阿耨多羅三藐三菩提心而還退失？” 
　　佛言：“富樓那，隨逐依止惡知識故，又不能廣流布法故，汝于阿耨多羅三藐三菩提心而還退失。富樓那，有四法，退失阿耨多羅三藐三菩提成聲聞乘。何等四？菩薩親近惡知識故，能于善根增惡遠離，作是言：‘何用如是發菩提心？生死長遠，苦惱無量往來五道，值無難難，值諸佛難，凈信復難，雖得值佛出家復難。汝今得值無難，勿復還失。汝于諸佛，未受阿耨多羅三藐三菩提記，善根未定，不得涅槃，輪轉五道。’是人聞說是已，心則退沒，于菩提道懈怠不樂。富樓那，菩薩有是初法，退失菩提成聲聞乘。 
　　“復次，富樓那，菩薩不聞應菩薩經，謂菩薩藏經、發菩薩心經、攝菩薩事經、應六波羅蜜經；以不聞故，不如說行，不如說學。是人不知菩薩何法應親近，何法應遠離，何法應受，何法不應受，何法是菩薩法，何法是聲聞法。如是不知不分別故，應親近法而不親近，不應親近法而反親近。是人應親近法而不親近，不應親近法而親近故，則便退失諸佛菩提，心弱懈厭，廢舍本愿。富樓那，菩薩有此二法，退失菩提成聲聞乘。 
　　“復次，富樓那，菩薩計得諸法，貪著吾我，行于邪見，墮在邊見，沒在惡邪，難可拔出；得聞深經，應第一義，無有微相，違逆不信，不能通達，起破法罪。以是因緣，生在難處不得值佛，不得聞法，不值諸佛所教化法，不得善知識。是人不見佛故不聞法，不聞法故，不值諸佛所教導法；不值諸佛所教導法故，不得善知識；不得善知識故，失無難處，生在難處；在難處故，離善知識，遇惡知識；與惡知識共從事故，忘失本念。是人失本念故舍菩薩心，舍菩薩乘而便退轉，永失菩提念，但行生死法，不能修習大乘行法。富樓那，菩薩有此第三法，退失菩提成聲聞乘。 
　　“復次，富樓那，菩薩得聞如是等經，不能深心教化他人，其心退沒，但樂獨行，慳吝惜法，心不欲說，不能以法廣攝人眾。以是不善根因緣故失智慧念，失智慧念已，不共他人讀誦經法，不能以法與他共同。是人轉身，失菩薩心，忘菩薩念。富樓那，菩薩有此第四法，退失菩提成聲聞乘。” 
　　爾時，世尊欲明了此事，而說偈言：  
　　“親近惡知識， 懈怠于菩提， 
　　　以是因緣故， 失上菩提心。 
　　　深生惡我見， 墮在邊邪見， 
　　　而起破法罪， 生在于難處。 
　　　生于難處已， 則斷菩提心， 
　　　忘失本憶念， 是故失菩提。 
　　　是人不得聞， 生菩提心法， 
　　　是心若增長， 能成于菩提。 
　　　得廣大妙法， 慳吝不欲說， 
　　　以是因緣故， 退失于菩提。 
　　　求大乘菩薩， 應知是四法， 
　　　若知此四法， 菩提得以生。 
　　　是故應遠離， 如此四惡法， 
　　　勤修行空法， 得近善知識。 
　　　得如是經已， 不應慳吝惜， 
　　　勤心為人說， 從是生菩提。”  
　　佛告富樓那：“菩薩成就四法，隨回向菩提心不退失，隨回向諸善根亦不退失。何等四？菩薩持戒清凈憶念，成就有念安慧，勤心精進而不懈退，成就多聞生慧。富樓那，菩薩有此四法，隨回向菩提心不退失，隨回向諸善根亦不退失。” 
　　爾時，世尊欲明了此義，而說偈言：  
　　“菩薩具持戒， 所憶念深遠， 
　　　勤心當精進， 多聞莊嚴慧。 
　　　菩薩常親近， 如是之四法， 
　　　隨心所起事， 皆能得成就。 
　　　是故應常持， 凈戒勤精進， 
　　　不斷憶念法， 常勤求多聞。 
　　　持戒凈生處， 憶念能凈智， 
　　　精進凈佛法， 多聞生大慧。 
　　　是故諸菩薩， 當學是上法， 
　　　學是上法已， 當轉無上輪。  
　　“復次，富樓那，菩薩有四法，則能利益菩提：持戒則是利菩提法，忍辱則是利菩提法，精進則是利菩提法，多聞則是利菩提法。富樓那，是名四法利益菩提。” 
　　爾時，世尊欲明了此義，而說偈言：  
　　“菩薩凈持戒， 利益于菩提， 
　　　精進及忍辱， 多聞亦如是。 
　　　清凈持戒者， 所愿皆得成， 
　　　戒凈多利益， 菩提不為難。 
　　　菩薩行忍辱， 身相智慧成， 
　　　是故當行忍， 求佛相智慧。 
　　　精進亦復能， 多利益菩提， 
　　　常行精進者， 菩提則不難。 
　　　多聞亦能利， 聞已得近法， 
　　　遠離于非法， 菩提則不難。 
　　　四法是種子， 從是生菩提， 
　　　是故諸菩薩， 應近是利法。  
　　“復次，富樓那，菩薩摩訶薩成就四法，則得身色具足、財物具足、眷屬具足，終常不生諸惡難處，常值諸佛諸佛所贊。何等四？菩薩行慈，不瞋不惱一切眾生。富樓那，何謂菩薩行慈，不瞋不惱一切眾生？菩薩行慈，于諸眾生起我救慈，見諸眾生身苦心苦，當作是念：‘我當勤行精進，度是眾生于生死苦。是諸眾生，我應與樂，我應拔濟離生死苦。’于諸眾生應發是心，發是心已勤行精進，修習六波羅蜜布施、持戒、忍辱、精進、禪定、智慧。 
　　“富樓那，菩薩因般若波羅蜜，得具足六波羅蜜。何等為菩薩般若波羅蜜？菩薩云何因般若波羅蜜勤發精進？富樓那，菩薩作是思量：‘何法名我？何法名我所？’如是思量時，不見法是我，不見法是我所，作是念。作是念已，于此法中無我法、無我所法，菩薩離我我所故知身空，身空故眾生空。何以故？諸法中我我所尚空，何況眾生！菩薩如是離我我所故知眾生空，眾生空故知色陰空，色陰空故受想行識陰空。菩薩如是離我我所故知身空，身空故知眾生空，眾生空故知諸陰空，諸陰空故知種亦空，謂地水火風虛空識種地種地種相空，水火風虛空識種識種相空。是種無作者，無使作者；若無作者，是法即空。富樓那，菩薩于此離我我所故知身空，身空故知眾生空，眾生空故知諸陰空，知諸陰空故知諸種空，諸種空故知諸入空，諸入空故諸入相空。諸入無作者，無使作者；若法無作者，無使作者，是法即空。富樓那，菩薩以是觀一切法空，觀一切法空時，不見諸法本體可生瞋處。富樓那，是名菩薩摩訶薩大慈、知身空慈、眾生空慈、陰入種空慈。菩薩若能行如是慈，是名行一切法空慈。富樓那，是名菩薩行于大慈。如是菩薩離我我所，心深生欲心于阿耨多羅三藐三菩提，生大悲心于諸眾生。若有眾生，不知如是諸法實相，為令知故發大莊嚴，是名菩薩行于大悲，我救故名慈，我作故名悲。菩薩成就如是大慈，能為眾生作救、作歸、作舍、作洲，能作究竟。是故菩薩應如是修行大慈，不貪著眾生，亦不生瞋恨，是名菩薩眾生空慈無有瞋恚。富樓那，若菩薩因慈因離因空，能入一切諸法不生不滅，是名菩薩常行大慈。菩薩如是通達諸法，諸魔、魔民及魔所使皆不能壞。菩薩成就是初法者，能斷一切功德中縛，斷功德縛故得平等波羅蜜。” 
　　爾時，世尊欲明了此事。而說偈言：  
　　“菩薩常如是， 修慈而觀空， 
　　　知陰入界離， 是中無有我。 
　　　我我所二法， 決定不可得， 
　　　為不得諸法， 而修行慈心。 
　　　不依止諸法， 亦非不依止， 
　　　是名諸佛道， 諸不依止法。 
　　　能得無上忍， 忍諸法實相， 
　　　諸法無生滅， 能善通其理。 
　　　諸有大智者， 親近于是法， 
　　　常得妙身色， 亦得樂說辯。 
　　　常得值諸佛， 知諸法義利， 
　　　是故此菩薩， 得無為上道。  
　　“復次，富樓那，菩薩摩訶薩，精勤供養諸佛塔寺，敬心以好華香、纓珞、涂香、末香、幡蓋、妓樂種種供具而以供養。菩薩成就此第二法，能得具足一切功德。” 
　　爾時，世尊欲明了此義，而說偈言：  
　　“菩薩以上妙， 供養上智塔， 
　　　華香及幡蓋， 以求上智慧。 
　　　以此功德緣， 受身常端正， 
　　　饒財多寶珍， 眷屬具成就。 
　　　必定于菩提， 常安住于法， 
　　　在在所生處， 功德轉高增。 
　　　諸王所恭敬， 天龍神常念， 
　　　一切諸眾生， 亦皆共恭敬。 
　　　若人供養佛， 現在若滅后， 
　　　所生得供養， 常在無難處。  
　　“復次，富樓那，菩薩摩訶薩，常當勤心供養于法。云何名為法？云何名供養法？名四念處、四正勤、四如意足、四禪、五根、五力、七覺意、八圣道、止觀明解脫、三解脫門、盡智、無生智，是名為法。云何供養？于是法中如所說行隨順不逆，生欲精進具足修習，是名供養法。復次，富樓那，供養法法名，如是等經信解思惟，分別隨順心不違逆，是名供養法。菩薩成就此第三法，能得具足一切功德。” 
　　爾時，世尊欲明了此義，而說偈言：  
　　“常勤供養法， 如所說中住， 
　　　聞深空妙法， 其心不違逆。 
　　　故身常端正， 亦得樂說辯， 
　　　如我所贊法， 以此轉高增。  
　　“復次，富樓那，菩薩摩訶薩，勤心供養如來圣眾，若華、若香，若以瓔珞、若以末香、若以涂香，若以幡蓋、衣服、飲食、臥具、醫藥資生之物，若起僧坊，若立園林，若經行處，若以浴池，若以井泉，若以人使如是等余供養具，種種供養如是圣眾。菩薩成就此第四法，能得具足一切功德。” 
　　爾時，世尊欲明了此義，而說偈言：  
　　“無上供養具， 供養如來眾， 
　　　以此功德緣， 所生多財寶。 
　　　身色常端正， 亦得樂說辯， 
　　　具足諸功德， 智慧轉高增。 
　　　供養正直心， 無我我所者， 
　　　以此智因緣， 生處得供養。 
　　　諸佛所稱贊， 四法常親近， 
　　　所生常尊貴， 功德轉高增。”  
大寶積經卷第七十八 姚秦三藏法師鳩摩羅什譯 
富樓那會第十七之二具善根品第四  
　　爾時，佛告富樓那：“菩薩摩訶薩發于大乘，常當修習親近四法，則能具攝一切善法，亦能具足一切善根。何等四法？富樓那，善男子、善女人發大乘心，修習親近行忍辱法；如是修行忍辱法時，如心平等故，則得平等波羅蜜，亦得一切眾生平等波羅蜜。是菩薩成就心平等波羅蜜、智平等波羅蜜，若行若立，若坐若臥，若覺若睡，時有人來，若持屎瓶，若持毒瓶，若持沸湯瓶，若諸糞掃，若持火炭，若持屎尿，若持熱灰，捶其頭上，若捶其身。菩薩于此不應瞋恨，令心散亂而生忿恚，不應自言我有何罪，又不應以惡心視彼，但應一心求自利法，于所修事專心不舍，應當如是調伏其心。‘是人為以何因緣故，持此屎瓶、毒瓶、灰火來加我身？我身不以此物因緣而得痛惱。’菩薩是時應如是觀眾因緣法，誰與此物？此物異誰？以何物與？是人如是如實思惟不見有法，誰是與者？誰是受者？何者是法？如是正念思惟觀時，此彼不可得故，一切諸法皆不可得，皆不可見，是菩薩不得不見一切法故不生瞋恨。 
　　“富樓那，若菩薩如是思惟，猶有瞋恨心起，復應如是正念思惟：‘何觸因緣使我身痛？是諸觸者為觸何處？為在于身，為在于心？若在身者，身如草木瓦石影像，無覺無知，非我非彼。若在心者，心無形色，念念生滅須臾不住，非我非彼。但以虛妄憶想分別，說言是苦、是樂、不苦不樂，我今不應生此虛妄憶想分別。我今應觀平等實相，我當修習賢圣所作，不應隨逐凡夫所作。何等為是賢圣所作？謂于諸法遠離解脫。我為遠離故學，不為和合故學。如是虛妄憶想分別，是皆和合。為誰和合？為是貪欲和合，為是瞋恚、愚癡和合。云何名為貪欲、瞋恚、愚癡和合？以身癡故，身見癡故，貪身見故，身受苦時瞋恚他人，是名瞋恚和合。有以身見癡故，貪身見故，不隨意故瞋恚他人，是名愚癡和合。若人如是三毒所縛，或起如是罪業因緣，諸佛不救，何況余人？我應善觀諸因緣法，觀于空法。’菩薩如是隨順，正觀諸因緣法，不見有法，誰與誰受，以何物與。爾時，菩薩當作是念：‘一切諸法從眾緣生，自性本空，定不可得。我當云何于無所得虛妄法中，得法作業而生瞋恚起行因緣？我今應生無瞋恨心，修行無作無起無生之法，當觀空法不隨我心。我今應觀不作不起無生之法，不應依止起作之法。我應如實思惟諸法，我今不應于此虛妄無所有中，而強作法，虛妄強作謂是瞋恨。所以者何？依止法體則有瞋恨。諸法實相畢竟空中，無法本體可依止者。’菩薩如是思惟諸法，其心寂然瞋恨不起。 
　　“又是菩薩若行若立，若坐若臥，若覺若睡，時有人來，以好美香、末香、涂香，以好名華散其身上；若以上妙香華、瓔珞，膽卜華、鬘婆梨師華、鬘眾華瓔珞，以覆其身；若以上妙細軟衣服，謂加尸衣、若拘攝衣、若拘珍婆衣、若憍施耶衣、若芻摩衣、若劫貝衣、若細欽婆羅、若細繒衣，以如是等柔軟細衣以覆其身；若以上妙繒蓋、幢幡張施其上；若以諸天名華、香妙衣、珍寶、瓔珞以覆其身；若以天上甘美飲食而以進上。菩薩于此種種供養，不應生愛令心貪著，不以此緣親附其人隨順其意往來問訊，不應偏心而起愛著。菩薩于此應以等心，通達一切諸法平等，應作是念：‘我于眾生不應瞋恨，不應愛念。所以者何？憎、愛二事俱是煩惱，我今于此不應生愛，應善通了諸法如實。所以者何？諸煩惱中愛緣所合此最為重，如是煩惱深徹骨髓，謂于能生結使法中愛心染著。所以者何？所貪著事若不隨意則生瞋恨，人皆自欲貪愛其身，有侵惱者則生瞋恨。是故當知，瞋恚則是染愛果報，貪著則是愚癡果報。我今當離染愛惡心，于諸法中無所貪著。我等不為貪欲故學，不為瞋恚故學，不為愚癡故學。我當廣學諸法真實，于諸法相如實觀之，隨所說中當如實行，但應依止業報因緣。于諸供養苦惱事中，當知皆是宿業行緣，是故于諸隨順法中不生喜愛，違逆法中不生瞋恨，但應清凈其心無所忿恚，不令隨愛、隨瞋、隨癡惡法得生于心。’ 
　　“富樓那，菩薩成就此初法者，能得具足一切功德。” 
　　爾時，世尊欲明了此義，而說偈言：  
　　“我常贊智慧， 亦贊持戒者， 
　　　稱揚行忍辱， 亦常贊多聞。 
　　　我贊行善法， 慈心愛語者， 
　　　為饒益眾生， 隨宜贊眾德。 
　　　我常訶五欲， 瞋恨愚癡人， 
　　　嫉妒慢諂曲， 濁亂嬈眾生。 
　　　懈怠懶惰心， 儱戾難與語， 
　　　背恩無反復， 小事發大恚。 
　　　貪求于利養， 我當得利養， 
　　　不欲令人得， 是等我不贊。 
　　　小智于利養， 自欲嫉彼得， 
　　　于他家生苦， 是等我不贊。 
　　　為求得利養， 轉易威儀行， 
　　　此命非清凈， 離我法甚遠。 
　　　不修行道者， 有此諸過咎， 
　　　是等惡道緣， 無一事可贊。 
　　　不斷惡我見， 貪愛心則多， 
　　　貪愛心多故， 勤求于利養。 
　　　菩薩作是念， 行忍益眾生， 
　　　摧伏剛強心， 疾得成佛道。 
　　　我當行慈心， 忍辱愍眾生， 
　　　而知諸法空， 從緣無所屬。 
　　　何緣有諸法？ 是法興于心， 
　　　妄想生瞋恚， 不念則皆空。 
　　　妄想生三界， 相續身不絕， 
　　　不分別妄想， 則無如是過。 
　　　常思量諸法， 知皆從緣生， 
　　　常觀諸法空， 而能度一切。 
　　　離戒苦眾生， 憍慢所傷害， 
　　　為說滅苦法， 多有所饒益。 
　　　若人從東來， 南西北四維， 
　　　執持屎毒瓶， 以捶其頭上。 
　　　我不生瞋心， 誰與誰受者？ 
　　　何法名為我？ 觀以勤精進。 
　　　不惡色視彼， 何罪而見加， 
　　　但發堅強思， 慈心覆于彼。 
　　　知是宿業緣， 今受此果報， 
　　　償已更不作， 安住佛道中。 
　　　余人無有此， 輕毀苦惱事， 
　　　此必是業緣， 雖久而不失。 
　　　眾生在世間， 常起善惡業， 
　　　我今受此苦， 當知是業緣。 
　　　若還以惡報， 后復受苦果， 
　　　寧可以惡事， 而加于彼人？ 
　　　當求無上法， 求已為人說， 
　　　度脫眾生類， 一切諸苦惱。 
　　　若人以香華， 瓔珞供養我， 
　　　不應生愛心， 當習平等觀。 
　　　憎愛則非道， 常應行舍心， 
　　　當正觀諸法， 誰與誰受者？ 
　　　空與空受耶？ 內空外亦空， 
　　　空無與無受， 一切皆無我。 
　　　空無有貪離， 空無有煩惱， 
　　　亦無有清凈， 離垢凈是空。 
　　　空中無分別， 空中無諸性， 
　　　空常空無相， 是比清凈道。 
　　　若使有人來， 段段解我身， 
　　　于中不生恚， 知從業緣有。 
　　　眾生起善惡， 隨業自受果， 
　　　我必先世惡， 今受此苦報。 
　　　今受此惡報， 觀身如影像， 
　　　水沫幻化焰， 無空畢竟空。 
　　　若人支解身， 有人將養我， 
　　　當念報恩者， 不以為歡喜。 
　　　利養不以喜， 惡罵不瞋恨， 
　　　二皆是障礙， 非佛正真道。 
　　　當離諸一切， 貪愛瞋恚心， 
　　　常當修空寂， 悉斷諸障礙。 
　　　忍辱十力本， 諸佛神通原， 
　　　無礙智大悲， 皆以忍為本。 
　　　四諦念正勤， 根力覺道分， 
　　　皆以忍為本， 何智不修忍？ 
　　　我于波羅奈， 轉無上法輪， 
　　　亦以忍為本， 諸佛常贊忍。 
　　　汝等亦應修， 空忍無生滅， 
　　　諸法相常爾， 乃得佛功德。  
　　“復次，富樓那，菩薩摩訶薩能離五欲，常樂出家，心順出家，趣向出家，不貪五欲；得出家已，離諸憒鬧，遠處山林，不失善法。菩薩成就此第二法，則能具足一切功德。” 
　　爾時，世尊以偈頌曰：  
　　“心常樂出家， 而能常出家， 
　　　常樂在山林， 增益功德處。 
　　　親近在空閑， 即離五欲著， 
　　　此中無眾鬧， 失諸善法緣。 
　　　無有諸語言， 往來問訊事， 
　　　空閑寂然快， 諸佛所稱贊。 
　　　是故諸菩薩， 所應常親近， 
　　　勿貪樂聚落， 近生利養心。 
　　　若得利養喜， 失則生憂惱， 
　　　此人供養佛， 不名為供養。 
　　　欲除如是過， 當離諸利養， 
　　　遠離在空閑， 修習于空法。  
　　“復次，富樓那，菩薩常學求法，求已讀誦，謂求凈戒頭陀細法，不求多欲無厭足法；求滅貪欲，不益貪欲；求破瞋恚，不增瞋恚；求斷愚癡，不益愚癡；求破憍慢，不求起慢；求破我慢，不求長慢；求斷我我所法，不求增我我所法；求無我法，不求依止我、人、眾生、壽命法；常求能得大智慧法，不求退失大智慧法；常求為得無等慧法，不為求得小慧法；求得具足一切諸法，不求不具足諸功德法。求如是法，求已讀誦，思惟正觀，如所說行，為人演說，不求世利，乃至不求稱贊善哉，教多眾生令住是法。富樓那，菩薩成就此第三法，能得具足一切功德。” 
　　爾時，世尊以偈頌曰：  
　　“菩薩樂出家， 持戒行頭陀， 
　　　以是增智慧， 智雨益終流。 
　　　得是深凈法， 正念思其義， 
　　　于如所說中， 能如所聞行。 
　　　常以清凈心， 為人廣解說， 
　　　饒益諸眾生， 心無所希望。 
　　　得諸功德味， 自住是法中， 
　　　亦令余人住， 是故增佛法。 
　　　若于無量劫， 所集諸功德， 
　　　令皆現在前， 攝入菩薩道。 
　　　故應求深法， 佛所稱贊者， 
　　　常為眾生說， 功德從是生。  
　　“富樓那，菩薩摩訶薩安住持戒頭陀法中，能具一切善根福德。富樓那，過去久遠無量無邊不可思議阿僧祇劫，爾時有佛，號彌樓揵馱如來、應供、正遍知、明行足、善逝、世間解、無上士、調御丈夫、天人師、佛世尊，佛壽六十歲。一會說法，八十億比丘得阿羅漢道。富樓那，彌樓揵馱佛滅后，法住五百歲。般涅槃后七日之中，諸大弟子皆亦隨佛入于涅槃。富樓那，是佛出于五濁惡世，如我今也。諸大弟子滅度之后，多有眾生皆作是念：‘沙門法中安隱快樂，我等何不各共出家？’作是念已，咸剃須發，法服出家。出家之后唯行三事：一常周旋往來白衣舍，二唯貪著利養自活，三長肌肥無有福慧。行是三事，不修余業，百歲之后諸大弟子皆悉滅盡；是等比丘多與白衣和合，佛諸深經，持戒、頭陀細行妙法，多皆廢舍不復讀誦。 
　　“富樓那，當爾之時諸比丘眾，樂行五欲，貪嗜飲食。爾時，國王唯有一子，名陀摩尸利，王甚愛重，時于靜處而作是念：‘彌樓揵馱佛為得何法？今諸弟子皆共放逸，與諸白衣所行無異。’作是思惟疑時，有天神來至其所，隱身不現而作是言：‘王子，彌樓揵馱佛所得深法清凈決定。’爾時，王子聞天所說，即作是言：‘彌樓揵馱佛所得深法清凈決定，其事云何？’答言：‘王子，是法無色，無受、想、行、識，無陰、界、入，無有五欲，亦無欲心。彌樓揵馱佛，得是深法清凈決定，為眾生說。’爾時，王子復問天言：‘我等可得聞是法不？可得解知如說行不？’天言：‘王子，汝能一心勤行精進，得之不難。’富樓那，爾時王子即作是念：‘今是天神開悟我意，我當出家求是深法。’即詣父母，頭面作禮，白父母言：‘我今欲于彌樓揵馱佛法中出家為道。’父母報言：‘汝今何用舍我出家？今諸道人于佛法中白衣無異。’ 
　　爾時，父母以偈答言：  
　　“‘今諸比丘眾， 放逸受五欲， 
　　　　耕種行販賣， 白衣無有異。 
　　　　貧窮多苦惱， 不能自活者， 
　　　　如是諸人等， 求活故出家。 
　　　　汝今生王家， 富樂受五欲， 
　　　　多諸珍寶物， 何用出家為？’  
　　“陀摩尸利王子以偈答父母言：  
　　“‘我不求榮位， 若得當舍離， 
　　　　我今唯欲求， 佛法深凈戒。 
　　　　有天開悟我， 勸進我出家， 
　　　　佛所說深法， 我冀當得知。 
　　　　我聞天所說， 心中大歡喜， 
　　　　佛法今欲滅， 我當助護持。’  
　　“父母以偈答陀摩尸利言：  
　　“‘深經已滅盡， 無有持誦者， 
　　　　汝今當何從， 得聞佛深法？ 
　　　　若于四眾中， 有誦深義者， 
　　　　汝先從彼受， 然后可出家。’  
　　“陀摩尸利以偈答父母言：  
　　“‘我今勤精進， 凈戒行頭陀， 
　　　　遠處山林中， 求佛深凈法。’  
　　“富樓那，陀摩尸利說此偈已，頭面作禮，辭行出家，父母默然不能制止。即詣比丘，剃除須發，著袈裟受戒，以恭敬心問諸比丘：‘彌樓揵馱佛，云何說法教諸弟子？我得聞已當如說修行。’富樓那，諸比丘語陀摩尸利比丘言：‘我等不聞佛所說法，但隨和尚諸師所行，汝今亦應行如是法。’爾時，陀摩尸利比丘，答諸比丘言：‘汝等必從貧賤出家，是故今者但貴衣食，所行如是白衣無異。汝等今應與我共求佛深凈法。’時，諸比丘以偈答陀摩尸利比丘言：  
　　“‘我等所為者， 是事皆已得， 
　　　　衣食極豐足， 免離王使役。 
　　　　安隱甚快樂， 無敢輕慢者， 
　　　　白衣時苦惱， 今皆無復有。 
　　　　是即名涅槃， 第一快安樂， 
　　　　過是事以外， 我皆不復用。 
　　　　我等多衣缽， 湯藥物甚多， 
　　　　白衣常給施， 檀越家亦多。’  
　　“富樓那，爾時，陀摩尸利比丘，聞諸比丘說此偈已，心則悲惱，涕零啼泣；詣余精舍，復以是事問諸比丘：‘彌樓揵馱佛，云何說法教諸弟子？我得聞已當如說行。’諸比丘眾亦如是答。爾時，陀摩尸利比丘，即便舍離此諸比丘，獨入山林幽遠之處，精誠一心欲求深法。先時，彌樓揵馱佛諸弟子中，有大弟子名為堅牢，修空閑行獨住深山，少欲知足，心樂遠離，所作已辦，六通三明，大阿羅漢，亦如我今摩訶迦葉。是堅牢比丘，所住深山石窟壁上，書此偈言：  
　　“‘生死不斷絕， 貪欲嗜味故， 
　　　　養怨入丘冢， 唐受諸辛苦。 
　　　　身臭如死尸， 九孔流不凈， 
　　　　如廁蟲樂糞， 愚貪身無異。 
　　　　憶想妄分別， 則是五欲本， 
　　　　智者不分別， 五欲則斷滅。 
　　　　邪念生貪著， 貪著生煩惱， 
　　　　正念無貪著， 余煩惱亦盡。’  
　　“富樓那，堅牢比丘石窟壁上書此四偈。陀摩尸利比丘經歷深山，見此石窟壁上四偈，見已讀誦思惟其義，未久之間得五神通。至彌樓揵馱佛本所燒處，到已作禮圍繞三匝，結跏趺坐，發誓愿言：‘我不見佛、不聞余法，不起于此。’富樓那，彌樓揵馱佛所說經名八百千門，釋提桓因誦持是經。釋提桓因知陀摩尸利比丘深心愛法，從忉利天上來下至其所，為說八百千門經，又與四多聞本句、七種重句、十四門句。陀摩尸利比丘聞已誦持，于諸法中得智慧明，彌樓揵馱佛所說清凈應空應離諸深妙經，自然在心。又彌樓揵馱佛為現其身，及比丘眾并所住處、精舍床榻，大會四眾，天、龍、夜叉、揵闥婆、阿修羅、迦樓羅、緊那羅、摩睺羅伽、人非人等，一切眾會悉令得見。陀摩尸利比丘，于諸法中得智慧眼，從坐處起漸漸游行，還至本國到父母所，為說清凈應空應離諸深妙經，稱揚贊佛法眾功德。 
　　“富樓那，爾時陀摩尸利比丘，父母、宮人、大臣、官屬，聞是法已信心恭敬，語陀摩尸利比丘言：‘唯愿大德濟度我等，得于彌樓揵馱佛法中出家。’富樓那，爾時八萬四千人俱，隨逐國王及王夫人一時出家；出家之后，皆號陀摩尸利語諸比丘眾。富樓那，是陀摩尸利比丘，還令彌樓揵馱佛法續復熾盛，使多眾生得住其中，是其宿命大慈悲心愿護法故。于是陀摩尸利比丘，從一聚落至一聚落，從城至城從國至國，游行稱贊彌樓揵馱佛及弟子功德；又以清凈應空應離諸深經法，為諸眾生廣演解說。爾時，陀摩尸利比丘，多為眾人供養恭敬，尊重贊嘆，名聞流布。富樓那，陀摩尸利比丘，如是廣益諸眾生已后則命終。其諸弟子比丘、比丘尼、優婆塞、優婆夷皆共和合，以一切香木為積供養燒身，共起塔廟縱廣十里，以眾華香、末香、涂香、瓔珞、幡蓋，供養恭敬，尊重贊嘆。 
　　“富樓那，陀摩尸利比丘臨命終時，愿還生此閻浮提內，即得隨愿生在王家，名為得念，于彌樓揵馱佛后第三百歲法中出家。以其本愿宿命智故，諸門句、陀羅尼句自然還得；以得陀羅尼力故，先未聞經能為眾生敷演廣說，不說前身曾所說者。富樓那，時諸陀摩尸利比丘眾中，深智明利厚善根者，聞得念所說諸經，心皆隨喜信受恭敬，供養守護得念比丘。其中比丘無有威德鈍根者，頑鈍闇塞薄善根者，聞得念比丘所說新法，不信不受，違逆說過，作是言：‘如是等經，我等不從和尚諸師所聞，本亦不從陀摩尸利大師所聞。’富樓那，其中深智依止義者不隨語言，以依義故心不違逆；不違逆故則護彌樓揵馱佛法，恭敬守護得念比丘。富樓那，爾時比丘、比丘尼、優婆塞、優婆夷，有八十那由他人，隨順得念比丘所說經法。富樓那，時陀摩尸利諸弟子眾，別為二部：一名陀摩尸利諸比丘眾，二名得念諸比丘眾。得念比丘不說我是陀摩尸利。所以者何？陀摩尸利比丘，人皆謂得阿羅漢道，非是菩薩；若自說者，人則疑惑。得念比丘，人皆知是菩薩，非阿羅漢。富樓那，得念比丘如是廣利諸眾生已后復命終。諸弟子眾，以一切香木為積供養燒身，四眾普集，為欲供養大師菩薩，共起塔廟縱廣五里，以眾香華、末香、涂香、瓔珞、幡蓋，供養恭敬，尊重贊嘆。 
　　“富樓那，得念比丘臨命終時，還復愿生此閻浮提，隨愿得生大長者家，名為耶舍。以本愿故得識宿命，于彌樓揵馱佛第四百歲，始年七歲出家為道，得諸陀羅尼；陀羅尼力故，能為人說所未聞經。于是得念諸比丘眾，陀摩尸利諸比丘眾，其中厚善根者，得聞耶舍所說諸法，心大歡喜皆得法樂。富樓那，是諸比丘依止于義不隨語言，是故聞耶舍比丘聞所未聞應空深經，合第一義，信受不逆，能受持誦，如所說行。富樓那，中有比丘頑鈍闇塞薄善根者，從耶舍比丘聞所未聞，所未合第一義應空深經，不信不受，違逆毀壞，而作是言：‘如是法者，我等不從和尚諸師所聞，亦復不從得念菩薩大師所聞。’富樓那，諸從耶舍比丘，聞法歡喜心信受者，皆為陀摩尸利比丘、得念比丘等，憎嫉輕慢，不聽住止，不共讀誦講說經法，反更謗言：‘此非佛法，非大師教。’富樓那，爾時耶舍比丘，廣宣流布彌樓揵馱佛法，從一聚落至一聚落，為眾生說多所饒益，教化八十億那由他人，發阿耨多羅三藐三菩提心。耶舍比丘所饒益如是后復命終，其諸隨逐耶舍比丘有七萬人，為耶舍比丘起七萬塔，以眾香華、涂香、末香、瓔珞、幡蓋，供養恭敬，尊重贊嘆。 
　　“富樓那，耶舍比丘臨命終時，還復愿生此閻浮提，命終之后，即得隨愿復生王家。生時諸天發大聲言：‘今王所生，多益眾生。’即隨此聲，字為導師。至年十四，于彌樓揵馱佛法第五百歲出家學道。是導師比丘廣誦經書，多聞深入，文詞清辯，善巧說法。富樓那，是導師比丘，從一聚落至一聚落，從城至城，從國至國，流布彌樓揵馱佛法多所饒益。爾時，陀摩尸利、得念、耶舍諸比丘眾，皆來合集造詣導師，欲共毀破。爾時，導師比丘知諸比丘來，作是言：‘汝諸比丘問難何事？以何事問？云何而問？’諸比丘等聞是語已，憂愁不樂，默不能答，不能障礙導師比丘。富樓那，隨此菩薩壽命在世，佛法熾盛；隨其終后，佛法則滅。是導師比丘末后惡世法欲滅時，從一聚落至一聚落，從城至城，從國至國，為多眾生敷說清凈應空深經，化八百萬人，令發阿耨多羅三藐三菩提心，是人命終皆生天上。富樓那，是導師比丘所益如是，今夜命終，明日夜法滅。富樓那，彌樓揵馱佛法滅故，諸深清凈應空經法皆悉滅盡。富樓那，如是菩薩摩訶薩，以是深經守護佛法，能自具足善根福德。 
　　“富樓那，是導師菩薩命終之后，即生彼土上方第十世界，時彼佛號善眼多陀阿伽陀阿羅訶三藐三佛陀，即復出家，宿世善根福德因緣，深慧明利，辯才無盡，捷利無礙。是導師比丘，于善眼佛法中，八萬四千歲修諸善法。命終更生值第二佛，號日增肩，于是佛所出家修集善根，求阿耨多羅三藐三菩提，命終之后還生此土。復值后佛，號不空行多陀阿伽陀阿羅呵三藐三佛陀。于佛法中復行出家，七萬歲中勤修善根，求阿耨多羅三藐三菩提。時名首羅不空行，佛授其記言：‘我滅之后，是首羅比丘當得作佛，號無礙眼多陀阿伽陀阿羅呵三藐三佛陀。’ 
　　“富樓那，菩薩成就是第三法，能得具足一切功德。” 
　　“爾時，世尊欲明了此義，而說偈言：  
　　“菩薩聞甚深， 清凈決定法， 
　　　身自能安住， 亦復教余人。 
　　　世間不得底， 菩薩而不沒， 
　　　住于凈戒中， 廣利諸眾生。 
　　　本事及譬喻， 示眾以佛道， 
　　　諸佛之所說， 此是決定法。 
　　　菩薩能行利， 亦能利眾生， 
　　　守護諸佛法， 教眾以菩提。 
　　　眾生如法事， 菩薩皆為作， 
　　　教眾以佛道， 是則近菩提。 
　　　護持諸佛道， 亦廣利眾生， 
　　　諸天龍鬼神， 大人所敬養。 
　　　是故聞清凈， 諸空深妙法， 
　　　一心應思求， 是則智增長。  
　　“復次，富樓那，菩薩摩訶薩具足諸行，諸行具故則能具足善根福德。何等為行？富樓那，菩薩親近善知識，行布施、持戒、忍辱、精進、禪定、智慧方便。何等為菩薩善知識？菩薩所從，聞如是經及教化方便，諸佛、阿羅漢，及有深心求佛道菩薩，皆名菩薩善知識。菩薩成就此第四法，則能具足一切功德。” 
　　爾時，世尊以偈頌曰：  
　　“我說諸菩薩， 所當應行法， 
　　　施已心歡喜， 無有諸悔恨。 
　　　云何為歡喜？ 謂樂悉遍身， 
　　　常以此喜心， 而行菩薩道。 
　　　菩薩所布施， 回向于菩提， 
　　　饒益諸眾生， 自利無有量。 
　　　若見有乞者， 心生于佛想， 
　　　念是人今來， 施遺我佛道。 
　　　我因于是人， 得凈佛國土， 
　　　是人示我佛， 教化我佛道。 
　　　我今值此人， 快得大吉利， 
　　　歡樂遍滿身， 更不樂余事。 
　　　若有人來詣， 遙見而問訊， 
　　　仁者須何物？ 我當盡相與。 
　　　若言無所須， 菩薩亦歡喜， 
　　　為欲教化我， 故言無所須。 
　　　此賢以所樂， 少欲知足法， 
　　　今來開悟我， 使得菩提緣。 
　　　我今因此人， 復得教以法， 
　　　汝言無所須， 是語為善哉。 
　　　若言須此物， 以是可與我， 
　　　菩薩若有者， 歡喜言汝取。 
　　　若行布施已， 于后無所悔， 
　　　以念佛道故， 心常得歡喜。 
　　　布施已回向， 眾生皆有分， 
　　　普令無所乏， 盡使得知足。 
　　　若行菩薩道， 眾生聞我名， 
　　　自然知止足， 不生慳貪心。 
　　　今我國眾生， 順道皆知足， 
　　　舍諸五欲著， 皆樂行出家。 
　　　如是無量行， 以施而回向， 
　　　愿常行布施， 眾生亦效我。 
　　　菩薩行布施， 以慈覆眾生， 
　　　一切諸世間， 無有如是樂。 
　　　如大富長者， 多財饒珍寶， 
　　　唯正有一子， 積年久遠行。 
　　　長者聞子還， 歡樂遍滿身， 
　　　久別而今歸， 便若如更生。 
　　　菩薩見乞人， 其心大歡喜， 
　　　長者歡喜分， 十六不及一。 
　　　若得施行已， 心則大歡喜， 
　　　慈心所生樂， 此樂無有比。 
　　　如王治罪人， 敕使支節解， 
　　　殺者將殺處， 舉刀垂當下。 
　　　王恕賜榮位， 是人大歡喜， 
　　　猶不及菩薩， 施貧得歡樂。 
　　　菩薩行道時， 不求于福田， 
　　　有乞則便與， 故得大歡樂。 
　　　菩薩若值佛， 羅漢辟支佛， 
　　　敬心知難遇， 故往供養施。 
　　　菩薩有威德， 明利心調順， 
　　　樂功德求道， 供養佛及眾。 
　　　不以深恭敬， 奉事諸天神， 
　　　唯除于諸佛， 及諸佛弟子。 
　　　若有辟支佛， 自然得涅槃， 
　　　亦行而供養， 有是諸功德。 
　　　菩薩亦能知， 福田善不善， 
　　　世間諸智者， 不敬惡外道。 
　　　安住持戒品， 慈心覆眾生， 
　　　精進無有比， 忍智多聞廣。 
　　　行是諸功德， 于世為高尊， 
　　　能證佛菩提， 轉無上法輪。 
　　　菩薩能修行， 如是上四法， 
　　　一切諸善根， 悉皆現在前。 
　　　無量億數劫， 所修諸功德， 
　　　悉皆攝入此， 所行菩薩道。 
　　　是故諸菩薩， 應常修慈心， 
　　　出家處山林， 樂在空閑處。 
　　　常求諸清凈， 甚深決定法， 
　　　具足菩薩行， 以此自增長。”  神力品第五  
　　爾時，世尊以神通力，從身一一毛孔俱放百千萬億光明，又從一一毛孔出如須彌山等大猛火焰，又從一一毛孔出恒河沙等諸佛說法。時會大眾普見如是大神通力。 
　　爾時，世尊現神力已還復如故，語富樓那言：“汝見如來從諸毛孔出是神力不？” 
　　“已見，世尊。” 
　　“富樓那，如來常有如是神力，無有休廢。今諸弟子但知如來在此說法，而我實于十方恒河沙等世界，常作佛事無有休息，亦于十方世界如是說法。富樓那，若人實語：何者是無等等、無比人，兩足福田極深難測，無邊行者舉足一步，一切眾生不能得知、不能思量，何心、何行舉足下足？當說我是。富樓那，一切眾生不能思量，如來為以何思、何心、何行舉足下足。” 
　　爾時，世尊欲明了此義，而說偈言：  
　　“世尊以何思， 何行舉下足？ 
　　　動不動眾生， 常不知此事。 
　　　神通力無量， 行處亦無量， 
　　　功德無量故， 第一極高尊， 
　　　大神慧無量， 無能盡知者。 
　　　假令一切人， 智慧神通力， 
　　　皆如舍利弗， 及與目揵連， 
　　　亦不能知我， 舉足下足事。 
　　　正使一切人， 皆作辟支佛， 
　　　不知我一步， 況余深佛法？ 
　　　假無量日月， 合為一日輪， 
　　　不能及如來， 一毛孔光明。 
　　　假使七萬億， 那由他世界， 
　　　日輪縱廣等， 遍照無量土。 
　　　如是諸大日， 如十方恒沙， 
　　　合以為一日， 一光如須彌。 
　　　如是諸大日， 常照十方界， 
　　　比于佛光明， 不現如焦樹。 
　　　是諸大日光， 不能徹樹葉， 
　　　諸山河石壁， 皆悉能障礙。 
　　　如來光所照， 一切須彌山， 
　　　鐵圍金剛山， 徹過無有障。 
　　　光明神通力， 威德無有量， 
　　　誰見不發心？ 唯除于不信。 
　　　眾生見如是， 光明大神力， 
　　　多發無上心， 我等亦當得。 
　　　時佛則微笑， 阿難即問訊： 
　　　世尊何故笑？ 無礙智愿答。 
　　　時佛答阿難： 眾生今見我， 
　　　所現大神力， 發心愿作佛。 
　　　眾中三萬人， 愿護持是法， 
　　　我等于佛后， 贊誦如是經。 
　　　是人我滅后， 得聞是經法， 
　　　中時及后時， 聞已如說行。 
　　　發道心者難！ 深樂佛法難！ 
　　　后世能持誦， 是等經復難！ 
　　　千萬億數劫， 諸佛出甚難！ 
　　　于后末世中， 說是經復難！”  
　　爾時，佛告阿難：“我以如是等經倍囑累汝。所以者何？閻浮提內，隨有如是菩薩藏經則有佛法。阿難，如是等深經滅故，如說行法亦滅；如說行法滅故，佛法則滅。阿難，汝今當以第一供養具供養于我。云何為弟子以第一供養具供養于我？汝心勿謂名華、好香、末香、涂香，幡蓋、瓔珞、衣服、妓樂，贊嘆如來，為上供養。阿難，如是不名第一供養。若人得聞如是等深經，受持讀誦，如所說行，是名以第一供養，具供養恭敬，尊重贊嘆于佛。何以故？諸佛皆共供養恭敬尊重于法，不貴世間諸供養具。是故，阿難，今以此經，鄭重殷勤囑累于汝。何以故？阿難，我學如是等經，今得阿耨多羅三藐三菩提，轉無上法輪；過去諸佛本行菩薩道時，亦學如是等經，得阿耨多羅三藐三菩提，轉無上法輪；未來諸佛亦學如是等經，當得阿耨多羅三藐三菩提，轉無上法輪；現在十方世界諸佛，本行菩薩道時，亦學如是等經，得阿耨多羅三藐三菩提，今轉法輪。是故，阿難，是菩薩藏經，名為轉法輪經，當奉持之。 
　　“我于波羅奈國梨師山鹿園中，與聲聞弟子轉于法輪。阿難，我今于此竹園中，轉此菩薩藏經不退轉輪，斷一切眾生疑。阿難，過去諸佛，亦皆于此虛空地，分說是菩薩藏經；未來諸佛，亦皆于此虛空地，分說此菩薩藏經；我今得阿耨多羅三藐三菩提，亦于此虛空地，分說此菩薩藏經。是故當知，此地是佛大塔，天人世間所供養處。阿難，此地獨有不共功德，所謂過去諸佛于此說諸深經。阿難，所有貪欲、瞋恚、愚癡眾生，入此竹園不發貪欲、瞋恚、愚癡。阿難，如來雖住諸余精舍，而皆無有如是功德。何以故？阿難，今此迦蘭陀竹林，畜生入者不發淫欲，眾鳥入者非時不鳴。摩竭洴沙澆頂大王昔初登位，與諸婇女入此園中共相娛樂，入以自覺，心無淫欲娛樂戲事；諸淫女眾亦皆自覺，心無有欲，不樂戲樂。時王歡喜，每作是念：‘愿世有佛出于我國！我當得見，見已心信，信已供養，當以是園奉上于佛。佛于中住，我當聞法。何以故？可供養者應住此園，非五欲人所應得住。’阿難，洴沙王入此竹園生是善心，皆以過去諸佛住此園中說此菩薩藏經，是故此園所有功德不與余共，一切世間天、人、阿修羅皆應禮敬。阿難，是園無有虺、蛇、蜈蚣、蚊、虻、毒螫，若住其中無復毒心，亦是竹園不共功德。我若百歲稱說此園所有功德，猶不能盡。何以故？阿難，今此竹園精舍成就無量功德，余處不爾。” 
　　阿難白佛言：“我本不知竹園乃有如是功德。世尊，我本不欲為佛侍者，我今懺謝如是過罪。” 
　　佛告阿難：“汝初于法得法眼凈，爾時已為除滅是罪也。”  
大寶積經卷第七十九 姚秦三藏法師鳩摩羅什譯 
富樓那會第十七之三大悲品第六  
　　爾時，大目揵連作是念：“希有世尊！世尊成就如是大悲，善能解說諸菩薩事。所以者何？菩薩具足修集佛法，為無生滅示悟眾生。” 
　　爾時，佛知目連所念，而告之曰：“如是，如是，目連，諸佛成就大悲之心。若我弟子聞說此悲具足義者，心則迷悶，無所復樂。目連，且置如來大悲，若我具說為菩薩時所有大悲，汝亦迷悶，無所復樂。” 
　　爾時，目連白佛言：“善哉！世尊，愿說本行菩薩道時大悲少分。” 
　　佛告目連：“汝今諦聽！善念持之。當為汝說本行菩薩道時大悲少分，當以譬喻解說其義。本行菩薩道時，所行大悲說不可盡，而是大悲依于四事。何等為四？是菩薩大悲，菩薩隨所住悲能修佛法，名為大悲。目連，我本于眾生有如是大悲，有如是大愿：‘所有眾生于阿鼻大地獄受諸苦惱，黑繩大地獄、僧伽陀地獄、活地獄、叫喚地獄、大叫喚地獄、炙地獄、大炙地獄，我常代此眾生，受諸大地獄中苦，乃至罪畢，受諸苦時心無憂悔。’目連，若可有是因緣得度眾生，我能盡代，令諸眾生出大地獄。我代受苦一入地獄，盡諸眾生所作罪業，我于爾時心無憂悔。目連，我發如是大愿，精進咨問有智，所謂佛及弟子：‘可有如是道理因緣代受苦惱，令諸眾生出地獄不？’目連，智者聞已，但為我贊說多聞、深發道心、布施、持戒、忍辱、精進，贊說親近善知識。目連，我聞是已大發精進，為求法故深生欲心，求得成就諸佛大法，勤行精進具諸波羅蜜，深行忍辱。 
　　“目連，我本云何深行忍辱？本為菩薩時發如是心：‘十方所有眾生，若有色若無色、若有想若無想、若非有想若非無想，假使是諸眾生，盡得人身來詣我所，作是言：“仁者發阿耨多羅三藐三菩提心，我等多所乏短五欲樂具資生之物，汝若不能悉與我者，不得阿耨多羅三藐三菩提。”若是眾生時皆惡口，苦切罵詈，妄說過惡，不稱意故，以刀杖瓦石加害我身，我于爾時不應生恚，不應悔退。我應如是調伏其心：“是諸眾生愚癡不知起愚癡業，若我于此愚癡眾生起瞋恨者，與此何異？此不入道，我入善道，我今于此眾生忍受諸苦，不起瞋業，心當如地等受好丑。”’目連，我本深行如是忍辱。 
　　“復次，目連，我常長夜于一切眾生如視一子。如大長者饒財巨富，多諸珍寶、奴婢、人使，行百種戒，求得一子，深心愛念，情無厭足。目連，是長者于子常求好事，常與好事，常與利益不與衰惱。如是，目連，我常長夜于諸眾生視如一子，我常長夜為諸眾生求諸好事，而以饒益不與衰惱。目連，我于長夜失道眾生邪道眾生，示以正道令住正道。目連，以是因緣，當知如來長夜，于諸眾生深心愛念視如一子。 
　　“目連，于過去世有賈客眾，夜行失道入于邪徑，夜黑闇故不知所趣，皆作是言：‘我等失道，無救無歸，無所依止。誰諸眾生，若天、若龍、若夜叉神、若人非人，示導我等令得正道？誰能憐愍饒益我等，于此夜闇邪隘道中，與我光明？’目連，爾時空林澤中，有外道仙人草庵中住，于夜闇中聞諸賈客悲喚音聲，而作是言：‘今諸賈客夜闇于此空林中失道，若我不救則為非理，是諸賈客或為虎、狼、師子、大象、野牛諸惡獸等惱害奪命。’目連，仙人即時，以大音聲告諸賈客：‘汝等勿畏，我今相救，當作光明示汝正道。’爾時，仙人安慰，告諸賈客已，即以疊衣纏裹兩臂，以油遍灌，以火燃之，與諸賈客光明示道。目連，時諸賈客皆作是念：‘今此仙人甚為希有！為我等故不惜身命。’目連，時是仙人，以臂光明照示賈客道已，于諸眾生悲心轉增，作是念：‘我得阿耨多羅三藐三菩提時，邪道眾生為作法明，示以正道。’目連，我于爾時，雖燃兩臂，身心不異。何以故？目連，深心菩薩于求他利不貪身命，以凈心布施因緣，臂還平復無有瘡瘢。諸賈客等即得正道，至天明旦見仙人兩臂無有瘡瘢，生希有心：‘今是仙人有大神力，能于竟夜燃其兩臂，為照我等使得正道，然其手臂都不燒燃，必成大行，必有大德。’目連，時諸賈客語仙人言：‘善哉！仙人，能為第一難行苦行。今以是行，欲愿何事？’仙人答言：‘諸賈客，我以此事，愿得阿耨多羅三藐三菩提已，當度汝等。于生死苦邪道眾生，為說正道。’時諸賈客心大歡喜，皆作是言：‘我等當以何事報此仙人？’仙人言：‘汝等當共專行善法，慎勿放逸。’諸賈客言：‘敬從所誨。’諸賈客等恭敬歡喜，于是別去。目連，汝謂爾時外道仙人，為諸賈客然臂照道，豈異人乎？勿作是念！即我身是。諸賈客者，今千二百五十比丘是。目連，如來長夜怖畏眾生施以無畏，邪道眾生示以正道，無眼眾生令得凈眼，病重眾生能治令差。以是因緣，當知如來長夜，于諸眾生深有大悲。 
　　“復次，目連，過去久遠，于此閻浮提中，大病劫至，眾生普為大病所惱。爾時，閻浮提王，名摩醯斯那，有八萬四千大城，王于此中威勢自在。時王最大夫人懷妊，若以身手觸諸眾生，病皆除差；月滿產男，生已即言：‘我能治諸病人。’又亦生時，閻浮提內諸天鬼神皆共唱言：‘今王所生便是人藥。’以是音聲普流聞故，字為人藥。時人皆將病人示此王子，諸病人至王子手觸，若以身觸，即皆得差，安隱快樂。如是展轉閻浮提內，皆將病人以示王子，王子手觸，病皆除差，安隱快樂。目連，人藥王子于千歲中，如是治病，后則命終。命終之后諸病人來，聞其已死，憂愁涕泣：‘誰復度我病痛苦惱？’諸病人言：‘人藥王子于何燒身？’問知所在，趣其燒處，出骨搗末以涂其身，即皆得差。作是唱言：‘人藥王子于今猶能治諸病人。’目連，如是因緣治諸病人骨漸消盡，骨盡之后至燃身處，取地灰炭各涂其身，病皆得差。目連，如是人藥王子，于大病劫，以是方便治諸病人。目連，汝謂爾時人藥王子，豈異人乎？勿作是念！即我身是。我于多病苦惱眾生無救無依，療治其病。我今得阿耨多羅三藐三菩提，亦以大智慧藥治諸眾生，畢竟盡苦。目連，我為眾生受身，隨可饒益即便饒益。目連，以是因緣，當知故為眾生受身而作饒益。 
　　“復次，目連，過去久遠，我曾獨行。時有惡獸來奪我命，欲啖我肉。我臨死時，心發是愿：‘我今死后，當生于此空林澤中作大畜身。若諸惡獸奪我命者，悉皆令得充足飽滿。所以者何？是諸惡獸常害小蟲以啖其肉，多起殺罪而不飽足。’我時發愿，當生于此作大畜身，令諸啖肉飲血眾生皆得飽足；即時死已于中化生作大畜身，令諸惡獸飲血啖肉皆得充足，如是展轉百千萬億那由他世，故為受身饒益眾生乃至一劫。目連，若我自說本行道時，饑渴眾生以身血肉施令飽滿，若以一劫若減一劫，說不可盡。目連，我本如是于諸苦惱眾生深生悲心。 
　　“復次，目連，過去久遠，我念本身，見諸苦惱眾生，即作是念：‘我今不應舍而不救。’即至其所而問之言：‘汝有何苦？何所須欲？’答言：‘仁者，我等今者甚大饑渴。’我聞是已即語之言：‘汝等今須何等飲食？’答言：‘我等唯欲飲血啖肉。若能以身血肉與我，我則快樂無復病痛。’我即許之，便自割肉出血與諸眾生。目連，我于爾時心無悔惜，不愁不沒，但作是念：‘我今割肉亦滅爾所生死苦分。’我常長夜樂如是施，如是施已深得歡樂。以是因緣當知如來，于諸眾生深有大悲。 
　　“目連，我念過去時世有王，名為大力，有大德力，厚種善根。時大力王而作是念：‘我今何不設大施會充滿眾生？’作是念已，設大施會恣所求欲，須食與食，須飲與飲，有須衣服、臥具、金銀寶物、車乘、錢財，有須硨磲、瑪瑙、玻瓈、琉璃、珊瑚、琥珀等寶，悉能與之；華香、瓔珞、涂香、末香、繒彩幢蓋、男女大小、奴婢人使、象馬牛羊、田地產業，皆悉與之。目連，是大力王如是大施。爾時，帝釋而作是念：‘我今何不與此國王作障礙事，令其不果？’時即自化作婆羅門，往詣王所而問王言：‘今大會中何所布施？’答言：‘婆羅門，我所有物悉以布施，無所愛惜。’婆羅門言：‘汝所志愿，我今所乞能見與不？’大力王言：‘我既發言，所有盡與。’婆羅門言：‘王如是者，我今須王身分。’王便念言：‘是婆羅門不須財物，今來直欲破我大施。我若不以身分與者，我則自破大會施事。’作是念已，語婆羅門言：‘與汝身分，截取持去。’婆羅門言：‘大王，今者作如是語，將無悔耶？’大力王言：‘我心不悔。但以今者多有乞人四方來集，我皆應使悉得滿足。’婆羅門言：‘我今一人尚不充足，何論余人？’目連，時大力王即以利刀，自割其臂與婆羅門：‘汝可取是一臂。’目連，其大力王自割臂時，心無變異無有悔恨；如是一心布施故，能舍一切故，臂還平復。時大力王，以刀割身分，與婆羅門，與已還生。目連，爾時帝釋以是因緣，天福則盡，心熱苦惱大喚，現身即墮阿鼻大地獄中。目連，汝謂爾時大力國王以身施者，豈異人乎？勿作是念！即我身是。爾時帝釋欲障礙我大施會者，豈異人乎？勿作是念！即調達是。 
　　“目連，是時調達癡人生嫉恚心，欲障我施而不能壞，墮大地獄。我今得阿耨多羅三藐三菩提，設大法施；調達癡人猶生恚嫉，貪利養故謀合人眾欲共殺我。我時經行在于耆阇崛山下，自上山上機關發石，自破善根于我生惡，自失利養豪尊勢力，身墮阿鼻大地獄中。目連，我于調達癡人無有身口意惡，而于長夜以我為怨，世世障我修集善法，而亦不能障我行善；我常長夜慈悲覆潤，而不能使以我為親。目連，調達世世不識我恩。我今舉手，如調達等，亦復不識天人世間阿修羅恩，如是等人入邪定位。目連，調達于后臨入阿鼻大地獄時，于我乃生深實好心，此亦是如來威神之力。調達第一不知恩義，臨入阿鼻大地獄時，聞大聲言：‘癡人調達！瞋恚于佛，不可殺人，而欲橫起殺害因緣，以是罪故，今墮阿鼻大地獄中。’聞是大怖，心即摧伏，而作是言：‘我今唯以肉骨一心歸命于佛。’心即得樂，于佛生信。作大音聲，即入阿鼻大地獄中。以是因緣，后出地獄得生人中，出家學道得辟支佛，號曰骨髓。目連，我今授調達記，作辟支佛，則為已度于生死苦。目連，我度調達如我本愿。所以者何？我于先世要度調達，我當度汝余無度者。目連，調達但于我所種涅槃因緣，不于余種。調達從是已后，亦復不于余種善根，但于我所信心清凈，言歸命佛，以是善根因緣，后得辟支佛道。 
　　“目連，我常長夜于諸眾生如父母想，愍其孤窮無有財物，往來生死險難惡道，愚癡無智常盲無目，誰能示導？誰能救護？唯我一人應示應救。目連，我念是已，若有眾生惡口罵我，我不還報；若切責我，我亦不報；若瞋若打，我終不報。所以者何？我應常與一切眾生畢定安樂，應除一切苦惱衰患，今我不應與諸苦惱。是諸眾生誰能忍者？唯我能忍。我今當學眾生忍法、善寂滅法、柔和順法，當如調伏大象，不如不調伏象。目連，譬如調伏大象入戰陣時心不退縮，能忍鼓聲、螺聲、角聲、大叫喚聲，聞如是等可畏音聲不驚不畏；能忍寒熱、蚊虻毒蟲、風雨饑渴；能忍種種鋒劍所傷，弓弩、箭、槊、刀、鉾、戟、劍、鐵輪、鞭打，皆能忍受不驚不畏，直沖戰陣不退不縮。目連，調伏大象不作是念：‘我于賊陣不能沖入。’但作是念：‘我當勝此賊陣。’目連，我本行菩薩道時，發大心愿亦復如是，于諸眾生調伏其心。若諸眾生惡口罵我，我不加報；于我有諍，我亦不報；若以刀杖瓦石加我，及奪我命，我于爾時，心不退轉于阿耨多羅三藐三菩提，亦不分別是則可受、是不可受，是應親近、是不應近。于是事中，無憂無悔，無有恚恨，于菩薩道心無厭離，不作是念：‘我今不能入大賊陣。’但作是念：‘我能破是大惡賊陣，當得阿耨多羅三藐三菩提，度脫三界無量眾生。’目連，我本行菩薩道時所行忍辱，于諸眾生所有慈悲，若以言說不可得盡。 
　　“復次，目連，過去久遠有外道仙人，名為忍力，受如是法：‘我于眾生不生瞋恨。’爾時，有魔名為惡意，而作是念：‘我今何不往詣仙人，壞其忍法，令發起瞋恨退舍忍心。’即遣巧罵千人前后圍繞，惡口罵詈，妄說其過，穢言鄙詞苦切備至。行時亦罵，到聚落亦罵，入聚落亦罵，食時亦罵，食已亦罵，從座起亦罵，從聚落出亦罵，還至住處林樹亦罵，立亦罵，坐亦罵，臥亦罵，經行時亦罵，乃至息入息出亦罵。常隨逐罵，種種不凈丑惡罵詈，無有休息。目連，爾時千人為魔所使，于八萬四千歲，惡口罵詈忍力仙人。爾時，惡意魔于忍力仙人入聚落時，自以屎灌其頭上，著缽中，涂衣缽身，以糞掃灑其頭上。時忍力仙人，八萬四千歲，健罵千人惡口罵詈輕賤，心終不瞋恨，乃至不生退沒之心，亦不自言我有何罪，終不生怨恨。八萬四千歲，亦不以惡眼視惡意魔，亦不自言我有何罪。目連，是健罵千人罵于忍力仙人，過八萬四千歲已知不可壞，生凈信心懺悔除罪，作是言：‘汝以是事欲求何法？我亦愿得是法。’目連，是健罵千人，于仙人所得清凈心，供養恭敬，尊重贊嘆。仙人既受供養，而亦不生貪愛之心。目連，汝謂爾時忍力仙人，豈異人乎？勿作是念！則我身是。我時受是忍辱法，惡意魔所遣千人，惡口罵詈不休不息常輕于我，亦不能令我心異。目連，健罵千人，于忍力仙人生清凈心已，懺悔罵罪，隨學忍力仙人，發阿耨多羅三藐三菩提心，我時教化令住佛法。是千人具足是六波羅蜜，次第成佛，皆已入于無余涅槃。目連，汝謂爾時惡意魔，常遣千人罵詈我者，豈異人乎？勿作是念！即調達是。 
　　“復次，目連，我念過世，自以其身施與眾生，為世間人而作奴仆。爾時，眾人種種使我，有人使我分除屎尿，有人使我作除糞人，有人使我除土，有人使我取草，有人使我取谷米、乳酪、酥油、蜜，有人使我取薪炭火水，如是等種種事務皆使我取。目連，我不憶爾時生如是心，有人使我分除屎尿不隨去者，有人使我取華香、瓔珞、涂香、末香、飲食、果芥而便隨去。目連，我不憶爾時所好作務隨去，不好作務而不隨去。目連，我不念爾時隨剎利，不隨婆羅門；隨婆羅門，不隨剎利；隨逐毗舍，不隨首陀羅；隨逐首陀羅，不隨毗舍；隨逐剎利、婆羅門，不隨毗舍、首陀羅；隨逐毗舍、首陀羅，不隨剎利、婆羅門。亦不念有如是差別，是人大，是人小；隨逐是人，不隨是人。目連，但隨先喚我者，歡喜隨去。目連，我念本行菩薩道時，不念有人以如法事使我令作，終無有力而不為作。目連，我念本行菩薩道時，無有為事而不究竟，無有作善而善不終訖。舉要言之，我念本行菩薩道時，未曾貪身，何況財物？我行菩薩道時，于財物中不生我物想。我但以先業果報有財，于是財物生如是念：‘此物當與眾生共用。于此物中我有分者，眾生亦有。’目連，隨我行菩薩道得近佛法，不作是念，于我物中言我有分，眾生有分；但念所有物是眾生物，我無有分。目連，隨我得近佛法，則于其中樂不貪著，不攝不取，樂遠離諸法，不樂受諸法；樂一切空法，不樂一切法有；樂一切法寂，不樂諸法事相；樂本性無所有，不樂本性有所有。目連，我念本行菩薩道時，無量百千萬世，于夜闇中自燃其身，失道眾生照示道處。目連，我念本行菩薩道時，無量百千萬世，啖肉眾生割肉施與。目連，我念本行菩薩道時，無量百千萬世，飲血眾生刺血施與，令得飽滿快樂。目連，舉要言之，于世間中若諸財物資生所用，于諸眾生終不貪惜，皆為不惱不害眾生。智者所許，賢圣所贊，我常如是，長夜于諸眾生深行悲心。 
　　“復次，目連，我念過去，作賈客主名為吉利，入于大海取大珍寶，安隱而出還達本國。是人入城到家門前，是時城中多有乞兒，圍繞在前作如是言：‘善來！安隱！吉利大檀越！我等欲有所乞，若見許者我等當乞。’目連，爾時吉利語諸乞人：‘汝等可乞我所有物，能以相與，無所貪惜。’時諸乞人語吉利言：‘汝從大海所得寶物盡以與我，我等若爾皆得吉利。’如是，目連，吉利即時以諸珍寶盡與乞兒，凡有八十億摩尼珠，一一皆值百億兩金。目連，是吉利以是多物施已，心無有異不生疑悔。爾時，吉利以多寶物，與乞人已不入其家，復還至海采取珍寶，入海之后倍得寶物。過八十歲還到本國，欲入城時，見犯罪人殺者執縛，打惡聲鼓街巷唱令，將至殺處加以刑戮。時應死者遙見吉利，作是言：‘賈客主施我無畏，救我死罪，與我壽命。汝是大檀越賢善好人。’吉利聞已語應死者：‘咄人！我今施汝無畏，救汝死罪。’即至殺者所，人人皆與一摩尼珠價值一億兩金。‘汝今小住，待我今者至王邊還。’爾時，吉利疾至王所，白言：‘大王，我欲以好珍寶買此人命。’王答吉利：‘是人罪不可恕，不可得買。若必欲買，汝所有物盡以與我，并自伏死乃可得脫。’目連，爾時吉利聞已歡喜：‘我得大利，得滿所愿，能救此人得稱我意。’即時，吉利得救此人免于死罪，即以居家所有財物，及于大海所得珍寶，無量千億金銀寶物，皆送與王，白大王言：‘可放此人！我所有物盡現在此。’王受物已語殺者言：‘將吉利殺。’答言：‘爾諾。’受王命已即縛吉利，將至殺處，右手舉刀，欲斫吉利；手直不下驚怪恐怖，即將吉利白王此事。目連，王聞此語，即自執刀欲殺吉利，舉刀欲斫，其王即時兩臂落地，得大衰惱發聲而死。目連，汝謂爾時吉利賈客主，豈異人乎？勿作是念！即我身是。爾時王者，即調達癡人是。目連，爾時調達欲奪我命不能得奪；至于今世，我得阿耨多羅三藐三菩提，欲奪我命而亦不能。何以故？如來一切世間天、人、阿修羅中無能害者，何況調達癡人！調達于今謀集惡人來欲殺我，亦自方便欲得殺我，而失利養名聞勢力，生身直入阿鼻地獄。目連，我本行菩薩道時，不見利益眾生如調達者，而調達不知恩義。我本修菩薩道時，于眾生中猶如父母。以是因緣當知如來，于諸眾生悲心深厚。 
　　“復次，目連，過去久遠雪山王邊有五百群象，于中有一大象王為主，體貌可愛，大力有智。時是象群宿出在山崄隘難之處，唯有一道。爾時，獵師見此象群，即夜于崄道中大作坑陷，作是念：‘此諸群象當墮此中，得屬于我，隨我所取。’夜作坑已，驅逐群象向崄道坑。群象欲出，見有大坑不能得過。目連，時象群主以身橫在坑上為橋，使五百群象于脊上過，群象過已作勢踴跳。爾時，山神說是偈言：  
　　“‘惡人作深坑， 中有智象王， 
　　　　度彼亦自度， 唐勞作深坑。’  
　　“目連，汝謂爾時象王利根大力者，豈異人乎？勿作是念！即我身是。時五百群象，今五百比丘為調達所壞者是。爾時獵者，調達等五百比丘是，所謂蹇陀達多、迦樓羅提舍、三聞陀達多、拘迦梨提婆達多。目連，我常長夜，見怖畏眾生施以無怖畏，見苦惱眾生施與安樂，貧窮眾生施以財物，墮邪道眾生示以正道，病痛眾生除其病苦，饑餓眾生施以飲食，食肉飲血眾生以身肉血施與。目連，我隨所愿皆作不虛，我許眾生不生懈怠。目連，我發阿耨多羅三藐三菩提，于其中間所有誠言終不有異！所作精進懈廢休息，我不得阿耨多羅三藐三菩提耶？目連，我隨語而行，隨行而語。”  答難品第七  
　　爾時，會中有一比丘，名曰象手，從座而起，偏袒右肩，右膝著地，合掌白佛言：“世尊，我從如來聞此難事，身毛為豎，涕淚流下。我今欲問一事：世尊自言，我為菩薩時，隨語而行，隨行而語。世尊從初愿度一切眾生，若作是愿，于今所度眾生未盡，當入涅槃。如來滅后，或有人來難諸比丘：‘汝等大師本愿，當度一切眾生，眾生未盡而自滅度。’若有是難，當云何答？” 
　　佛告象手比丘：“若有如是難者，應還問彼：‘汝以何法為眾生？’彼人若言：‘陰入界是眾生。’應還問彼：‘為陰入界和合是眾生？為離散是眾生？’彼人若言：‘陰入界和合是眾生。’應還語彼：‘汝自答已。所以者何？和合是眾生，陰入界非眾生。佛所說法為離散故，不為和合。世尊樂離散行，不樂和合，和合中無眾生。’彼人若言：‘但陰入界是眾生。’應還問言：‘若爾者，一切草木瓦石皆是眾生。所以者何？汝說陰入界是眾生，是中亦有陰入界。’彼人答言‘是中無心、無心數法，故非眾生’者，應還問彼：‘若爾者，一切眾生應是一眾生。何以故？如來不說陰入界有異。’彼人若言：‘如來經中說有眾生，是故有眾生。’應還語彼：‘汝自答已。何以故？如來經說離有離無。’彼人若言：‘若爾者，無有道果。’應還問彼：‘汝以何為果？’彼人若言：‘我說決定第一義為果。’應還問彼：‘決定第一義中無音聲語言。無音聲語言中，不得言決定有無。汝說決定第一義為果，是決定第一義中，無眾生、無眾生名字。是故汝說有眾生，此語自破。’ 
　　“復次，象手，如來經說，于諸法中無有滅者，但滅苦惱。我如是通達諸法實相，隨所得法為眾生說，為無貪取，為遠離，為無戲論，為無作起。象手，若人如是知我法義，是人即能不為有無而起行業；若人不為有無而起行業，是人云何見有眾生？見無眾生？象手，是名常住諸法實相。是中無有憶想分別，無垢無凈，無來無去，無道無道果，無長無短，無方無圓，無形無色。是故說諸法一門，謂是定門。象手，是名見法門。入是見法門，名為能見佛。象手，于意云何？隨以何法見佛，是法已滅、今滅、當滅滅相耶？” 
　　“不也，世尊。” 
　　“于意云何？隨以何法見佛，是法已生、今生、當生生相耶？” 
　　“不也，世尊。” 
　　“象手，若爾者，如來不名為滅。” 
　　“如是，世尊。” 
　　“象手，彼人若言所有身相，我為是故言如來滅入涅槃已，不復轉還但見身相，不轉還故名如來滅。應還問彼：‘汝說身相成就為如來耶？’彼人若言：‘我說身相成就，名為如來。’應還答彼：‘如佛經中，不說身相名為如來。若說身相是如來者，一切瓦石、山河、草木皆是如來。’彼人若言‘一切瓦石山河草木，無有三十二大人相名如來’者，應答彼言：‘汝說有三十二相名如來者，轉輪圣王則是如來。何以故？轉輪圣王身有三十二相。’彼人若言：‘相入相法知相婆羅門說當作佛，是事為實。’應答彼言：‘若有三十二相即應是佛，而汝自說相師見有三十二相記當得作佛，汝今說佛相。’彼人若言：‘我說佛十力、四無所畏、十八不共法，無漏根、力、覺、道、禪定、解脫三昧等是為佛相。’應答彼言：‘汝說十力等是佛相者，今應說佛體性。’彼人若言：‘佛與是相異耶？’應答彼言：‘汝自言是佛相，佛相非佛。’彼人若言：‘更有無形無色法是佛十力等為相。’應答彼言：‘無形無色法，云何以有形有色為相？又汝若說無形無色法名為佛者，余無形無色法皆可是佛。若是等法亦是佛者，是十力、四無所畏、十八不共法，根、力、覺、道、禪定、解脫三昧等，亦應與是為相應。’象手，我諸弟子，應當如是降伏癡人。 
　　“復次，象手，我本愿得阿耨多羅三藐三菩提，度脫一切眾生。我坐道場，得阿耨多羅三藐三菩提已，不得眾生，不得眾生名字。我坐道場，但通達十二因緣法，是事有故是事有，是事無故是事無。何事有故有何事？何事無故無何事？所謂無明因緣故有諸行，諸行因緣故有識，識因緣故有名色，名色因緣故有六入，六入因緣故有觸，觸因緣故有受，受因緣故有愛，愛因緣故有取，取因緣故有有，有因緣故有生，生因緣故有老死，老死因緣故有憂悲苦惱，如是展轉但是大苦聚集。無明滅故諸行滅，諸行滅故識滅，識滅故名色滅，名色滅故六入滅，六入滅故觸滅，觸滅故受滅，受滅故愛滅，愛滅故取滅，取滅故有滅，有滅故生滅，生滅故老死滅，老死滅故憂悲苦惱滅，是中但是大苦聚滅。我于是中生眼智明覺，通達如是無中無后無壞解脫。如來通達是解脫故不得余法，但得眾因緣生法。象手，如來是通達諸法，隨以如是為眾生說。象手，若諸佛生，若諸佛不生，諸法性相常住不異，謂名色不失，不相違背，不生不起。象手，我常如是說法，汝等亦應隨我意知。我為汝等說如是法，汝等但當勤修行之。象手，大師所應為弟子事事，我盡作已，汝等如所說行，于諸法中當得智明。” 
　　爾時，象手白佛言：“世尊，若有人言：‘如來所說正法滅故，誰當示導？無說導故名正法滅，正法滅故名如來滅，如是亦名不度一切眾生。’” 
　　佛告象手：“若人如是難問，應如是答：‘佛是一切智人，皆知皆見，常待眾生可度時節，雖入涅槃猶能有益。又佛今與未來世佛授記作佛，是則佛種相續不絕。’一切佛法是一佛法，是故說名如來法，如來法者即是佛法。是故當知如來本行菩薩道時，隨語而行，隨行而語。” 
　　象手白佛言：“希有世尊！如來善能通達推求一切諸法；善能通達一切法故，身口意業智慧為首，皆隨智慧。世尊本行菩薩道時，隨語而行，隨行而語。” 
　　佛告象手：“如是，如是。象手，如汝所說，我本行菩薩道時，隨語而行，隨行而語。象手，若人實說，誰不錯謬？出于世間，饒益眾生，安樂天人，一切大師說正道者，正智解脫無有戲論，到于彼岸度未度者，如來世尊當說我是，是為實語者。象手，若人實語，誰是不誑者？知恩報恩者，當說我是，是我為實語。若有眾生小事于我，是事不失。象手，我從初發阿耨多羅三藐三菩提心已來，于其中間心無退轉，亦不憶念貪樂聲聞、辟支佛乘我當得是法，但一發心欲教弟子求辟支佛。 
　　“象手，過去久遠我時作外道仙人，智慧明利，多聞辯才，得深法忍。時有五百年少婆羅門，見在居家五欲過患，見出家利出家學道，皆來詣我即為說法，得辟支佛道具六神通，心得自在具如意足，常以神力，飛入城邑聚落乞食，供養于我。我作是念：‘如是成就大凈智人，我則不應受其供養。是諸仙人我教化故得如是法，而我不得為得是法，未證當證故勤行精進。’象手，我勤精進為證是法。時凈居天來現其身，而告我言：‘莫貪是智！汝應當得阿耨多羅三藐三菩提，應度無量無邊眾生。’象手，我時聞已不復修道，心得第一歡喜快樂，半月靜坐樂悉遍身。 
　　“象手，菩薩成就四法，諸天開悟得歡喜心，自知當得阿耨多羅三藐三菩提。何等四？一者、菩薩自深發阿耨多羅三藐三菩提心，亦教他人令深發心。二者、見發大乘人心不生嫉，不作是念：‘阿耨多羅三藐三菩提唯我當得，余不應得。’三者、眾生所行隨時而誨，好意共語，將護其善。四者、常自勤心廣求諸法，為他人說無所慳吝。象手，菩薩摩訶薩成就此四法，諸天開悟，知當作佛。” 
　　爾時，世尊欲明了此事，而說偈言：  
　　“菩薩以堅心， 住于無上乘， 
　　　亦能化眾生， 令住于此乘。 
　　　本行菩薩時， 常無嫉恚心， 
　　　勤行發精進， 喜心轉增益。 
　　　見諸眾生惡， 知時而化喻， 
　　　常以慈悲心， 而無有瞋恚。 
　　　常勤行求法， 流布與眾生， 
　　　以法充一切， 如雨普流潤。 
　　　行是四法者， 諸天所開悟， 
　　　汝當得作佛， 勿生疑惑心。 
　　　菩薩聞是已， 勇猛發精進， 
　　　是事必應實， 我定當作佛。 
　　　如是諸菩薩， 以精進及愿， 
　　　憶念智與慧， 而自轉高大。 
　　　若有諸如來， 出現于世間， 
　　　是菩薩則有， 如是諸功德。 
　　　大人所恭敬， 諸王及臣民， 
　　　皆生歡喜心， 知是有道者。 
　　　經書章句義， 文頌算數事， 
　　　皆悉善通達， 眾生中最上。 
　　　聰達有智慧， 造事不以力， 
　　　但以其策謀， 而能有所成。 
　　　摧伏諸戰陣， 不以身手力， 
　　　但以智慧力， 自然而降伏。 
　　　諸王及臣民， 皆嘆未曾有， 
　　　憐愍眾生故， 生在于世間。 
　　　諸人僉皆知， 謂與天共語， 
　　　何故知如此， 以知我心故。 
　　　是菩薩常得， 值遇見諸佛， 
　　　往詣咨請問， 能大益眾生。 
　　　諸佛答問已， 斷了所疑惑， 
　　　能利諸眾生， 皆使得歡喜。 
　　　佛示神通力， 受記當作佛， 
　　　是故此菩薩， 心得大歡喜。 
　　　所愛貴重物， 內外無貪惜， 
　　　是故大歡喜， 自知當作佛。 
　　　普慈覆一切， 常無瞋恨心， 
　　　是故大歡喜， 自知當作佛。 
　　　諸佛所稱贊， 已得深妙忍， 
　　　是故大歡喜， 自知當作佛。 
　　　不依止諸法， 知法不可依， 
　　　得如是智慧， 身能飛虛空。 
　　　其心不在內， 亦復不在外， 
　　　出過一切想， 故得無上忍。 
　　　長夜以慈悲， 普念諸眾生， 
　　　以是福德故， 得見無量佛。 
　　　一切身皆是， 佛身無差別， 
　　　能得如是忍， 以法自增長。 
　　　發心菩提者， 誰不隨而學？ 
　　　堅住于正法， 得如是功德。 
　　　是故求道者， 常應勤求法， 
　　　以法求自利， 增益于菩提。”  富樓那品第八  
　　爾時，富樓那彌多羅尼子白佛言：“希有世尊！世尊過去世行菩薩道時，善能堅住種種善法。” 
　　佛言：“如是，如是，富樓那，我長夜行菩薩道時，堅住善法。” 
　　爾時，世尊欲明了此事，而說偈言：  
　　“求法能得法， 是為佛道本， 
　　　常勤修習法， 遠離于非法。 
　　　常行于正道， 遠離諸邪道， 
　　　常修習諸佛， 所可親近道。 
　　　是則離諸難， 能得無難處， 
　　　得無難處已， 精進必不虛。 
　　　在二最尊貴， 諸形色中上， 
　　　眷屬具成就， 于諸一切勝。 
　　　堅心常安住， 戒品忍辱品， 
　　　亦住精進品， 增長于禪智。 
　　　于諸眾生中， 常能為上首， 
　　　功德中亦勝， 了義無所畏。”  
　　爾時，富樓那白佛言：“世尊，如是妙法誰當不學？但念我等本昔懈怠，不望佛智，不自信得如是佛慧，以聲聞乘而自出度。世尊，我從今日示教利喜諸菩薩眾令住佛法。何以故？諸佛世尊行難行者。世尊本行菩薩道時，為眾生故常行如是甚難大事。如是事者，一切阿羅漢、辟支佛尚無，況余眾生？世尊，如是甚難大事，唯諸菩薩摩訶薩等，憐愍饒益一切眾生故，行菩薩道時，有如是等無量無邊阿僧祇甚難大事！世尊，諸菩薩行如是甚難大事，得阿耨多羅三藐三菩提已，能轉法輪度脫苦惱眾生。” 
　　佛言：“如是，如是。富樓那，如汝所說，諸菩薩摩訶薩，深發阿耨多羅三藐三菩提心，為一切眾生求利安樂，于一切眾生有大慈悲，為一切眾生故，行菩薩道時，有如是等無量無邊阿僧祇，甚深極難大愿大事！” 
　　佛說經已，慧命富樓那，時會四眾，天、人、龍、神、乾闥婆、阿修羅等，皆大歡喜，信受佛語。  
大寶積經卷第八十 隋北天竺三藏阇那崛多譯 
護國菩薩會第一十八之一  
　　如是我聞：一時，婆伽婆在王舍城耆阇崛山中，與大比丘眾千二百五十人俱；菩薩摩訶薩五千人，一切皆得無礙辯才，大忍成就降伏魔怨，近于佛智一生補處，皆得陀羅尼無邊辯才，力無所畏，自在神通，乃至一切功德皆悉具足，其名曰：普賢菩薩、普眼菩薩、普明菩薩、普光菩薩、圓光菩薩、上意菩薩、無邊意菩薩、廣意菩薩、無盡意菩薩、持地菩薩、持世菩薩、益意菩薩、咒手菩薩、文殊師利等六十不思議菩薩，賢護等十六菩薩，如是等菩薩摩訶薩五千人俱。 
　　復有娑婆世界主梵天王，及釋提桓因、護世四王、功德天子、正意天子，一切天王、一切龍王、一切緊那羅王、一切乾闥婆王、一切夜叉王、一切阿修羅王、一切迦樓羅王，如是等王，各各皆與百千眷屬俱悉來集會。 
　　爾時，世尊坐功德藏師子寶座，于大眾中色象顯現如須彌山，普照世間如日天子，顯現世界如月天子，其德寂靜如梵天王，威德難瞻如天帝釋，七菩提分皆悉具足如轉輪王，宣說無相空無愿法，心無所畏如師子王，身光照耀如大火聚，又放光明猶如諸天最勝無上摩尼寶珠，普照三千大千世界。以大梵音，令諸眾生悉得歡喜，于一切法解其深義，于大眾中而為說法，初中后善，其義微妙，具足無雜清凈梵行。 
　　爾時，眾中有一菩薩摩訶薩，名曰喜王，在眾中坐，睹見如來坐師子座放大光明，如百千日普照一切，令天人光隱蔽不現；見是事已，踴躍歡喜，遍滿身心不能自勝，即從座起，合掌向佛，以偈贊曰：  
　　“世尊覆蔽此大眾， 天龍修羅乾闥婆， 
　　　菩薩聲聞無威德， 普照一切如金山。 
　　　猶如須彌諸天俱， 處于大海佛亦然， 
　　　世尊住于慈悲海， 放大光明百千種。 
　　　住于梵行猶梵王， 光明威德過諸天， 
　　　安住禪定解脫中， 照耀世間勝眾生。 
　　　猶如帝釋在天眾， 色象光明最為勝， 
　　　佛過世間亦復然， 諸相莊嚴功德具。 
　　　猶如輪王典四域， 照耀世間說法時， 
　　　令諸眾生入圣道， 世尊顯現慈悲意。 
　　　光明障蔽火摩尼， 猶如秋日行虛空， 
　　　佛比千日最為勝， 佛日普照于世間。 
　　　如夜闇時秋滿月， 佛光清凈亦復然， 
　　　面部圓滿猶如月， 覆翳一切天人光。 
　　　猶如山頂夜火聚， 清凈顯現無邊界， 
　　　能滅一切無明闇， 世尊智慧光普照。 
　　　佛音遍滿山谷中， 能伏外道猶師子， 
　　　宣說無我空無愿， 令諸外道皆恐怖。 
　　　威光猶如摩尼王， 映奪一切摩尼光， 
　　　如來軀體真金色， 普照世間勝諸光。 
　　　如來世間無與等， 況復有勝世尊者？ 
　　　福智精進方便等， 一切功德無能過。 
　　　救護世間大丈夫， 我今睹見功德海， 
　　　令我歡喜生尊重， 是故頂禮世尊足。 
　　　我已贊嘆勝調御， 功德圓滿世間燈， 
　　　我今所有諸功德， 令諸眾生證菩提。”  
　　爾時，喜王菩薩摩訶薩，偈贊佛已，合十指掌，諦觀佛身，目不暫舍，觀察法界甚深、難解難行難入、不可思惟、難知寂靜微細之法，不可思量諸佛境界，內心觀察周遍法界，觀如來智世尊境界無有等等。作是觀已，入如來智不思議境方便行中，諸佛世尊同一法性而無有異，思惟觀察諸佛世尊，無所染著猶如虛空。作是觀時，入于實證真如體性，一切諸法性皆如是。生如是信，愛樂諸佛如來無礙解脫之門，知常樂我凈，知佛之身。作是思惟：“如來之身遍一切剎，現眾生前。諸佛功德于無量劫說不可盡。”喜王菩薩作是念已，默然而住觀于法界。 
　　爾時，有一慧命菩薩比丘，名曰護國，在舍婆提城，受夏安居三月過已，執持衣缽，共諸年少初學比丘，游行諸國，至王舍城耆阇崛山。爾時，慧命護國菩薩，到世尊前，頂禮佛足，右繞三匝，卻住一面，合掌向佛，以偈贊曰：  
　　“敬禮最勝放光者！ 敬禮意如虛空者！ 
　　　敬禮能決他疑網！ 敬禮超過三界尊！ 
　　　十方無數剎土中， 聞贊如來功德事， 
　　　彼國所有諸菩薩， 歡喜皆來供養佛。 
　　　菩薩如法供養已， 一心聽佛所說法， 
　　　聞法歡喜還本土， 贊嘆如來諸功德。 
　　　如來積行為眾生， 經于無量無邊劫， 
　　　為他求于菩提時， 其心初無有疲惓。 
　　　世尊行檀持戒堅， 羼提精進游諸禪， 
　　　智慧方便皆具足， 是故稽首大圣尊。 
　　　如來具足四如意， 諸根諸力諸解脫， 
　　　又知眾生心意識， 是故頂禮大智海。 
　　　知諸眾生心所念， 身口所作善惡業， 
　　　亦知解脫方便等， 世尊知已為說法。 
　　　貪欲恚癡迷眾生， 能令入于三惡道， 
　　　如來知已教斷除， 令彼眾生生善趣。 
　　　過去一切諸世尊， 天人魔梵所恭敬， 
　　　未來功德具足者， 世尊皆悉了了知。 
　　　諸佛凈土所生處， 菩薩聲聞及緣覺， 
　　　天人眷屬與種姓， 壽命長短皆悉知。 
　　　滅度已后正法住， 供養舍利起廟塔， 
　　　受法藏人若干種， 調御丈夫皆悉知。 
　　　十力智慧無障礙， 悉能了達三世事， 
　　　入于一切法智中， 故我稽首大智海。 
　　　佛無等等況有過， 諸相莊嚴如來身， 
　　　譬如星宿在虛空， 是故我禮勝丈夫。 
　　　如來妙色無與等， 映蔽大會天人光， 
　　　釋梵威德在佛邊， 一切隱沒皆不現。 
　　　身如金山無垢穢， 紺發柔軟而右旋， 
　　　佛頂顯現如須彌， 無量功德光明聚。 
　　　眉間毫相放大光， 無量無邊無有數， 
　　　佛眼修廣如青蓮， 以大慈悲視眾生。 
　　　如秋滿月行虛空， 如來面部亦復爾， 
　　　眾生觀者無厭足， 是故我禮面中王。 
　　　猶如師子鵝孔雀， 安行徐步如象王， 
　　　游止震動于大地， 敬禮十力大苦行。 
　　　手指傭纖無不愛， 網縵珊瑚赤銅色， 
　　　臂肘修長立過膝， 敬禮如來金色身。 
　　　足下輪相羅網具， 行時足跡猶采畫， 
　　　若有頂禮世尊者， 佛光照耀得生天。 
　　　法王具足七財寶， 常以法施調伏心， 
　　　教照眾生以法行， 我今頂禮于法王。 
　　　慈悲為鎧念為刀， 持戒為弓智慧箭， 
　　　以此能破煩惱怨， 生死有愛增長種。 
　　　自度度他億眾生， 解脫一切諸系縛， 
　　　能示無畏安隱路， 令其得至常樂道。 
　　　行此乘者斷生死， 無有恩愛別離苦， 
　　　得至微妙無為處， 慈心說法為眾生。 
　　　贊嘆最勝世尊已， 一切法中自在者， 
　　　以此贊嘆勝善根， 令諸眾生證菩提。”  
　　爾時，護國菩薩偈贊佛已，合十指掌，而白佛言：“世尊，我心有疑，欲問如來，唯愿聽許。” 
　　爾時，佛告護國菩薩比丘：“恣汝所問，我當為汝分別解說，斷汝所疑，令汝歡喜。” 
　　爾時，護國既蒙聽許，即白佛言：“菩薩摩訶薩修行何等，于一切法增長功德，到究竟處而得自在，證捷疾智，得決定智；于法明了入一切智，教化眾生能決疑網，解一切智以巧方便濟度眾生；如言而行常宣真實，得念佛三昧，善能咨問一切深義，聞已能持，速疾證得一切種智？” 
　　爾時，護國菩薩欲重宣此義，而說偈言：  
　　“菩薩行行常決定， 真實決定從何生？ 
　　　智慧大海分別處， 愿勝丈夫為我說。 
　　　佛身微妙猶真金， 人天中勝大福聚， 
　　　慈愍我等大歸依， 清凈之行為我說。 
　　　云何而得無盡利， 覺道總持甘露生？ 
　　　云何清凈智慧海， 而斷眾生諸疑惑？ 
　　　無量億劫在生死， 而無疲倦悔厭心， 
　　　觀諸眾生逼切苦， 常為眾生作利益。 
　　　清凈剎土佛眷屬， 最勝國土及壽命， 
　　　一切眾事微妙處， 愿說清凈菩提行。 
　　　降伏眾魔破邪見， 枯竭愛海得解脫， 
　　　法行相續無絕斷， 無上最勝為我說。 
　　　色力財寶及四辯， 哀愍軟言令眾喜， 
　　　慈悲云雨潤一切， 愿為我說佛境界。 
　　　愿出迦陵頻伽聲， 大梵雷音破邪見， 
　　　眾會渴仰為法來， 愿施解脫甘露漿。 
　　　我今欲成微妙道， 若不樂法則不請， 
　　　聞法時至恭敬待， 唯愿為說大法寶。 
　　　世尊我愿成菩提， 如來深知我志樂， 
　　　非為惱亂故問佛， 善哉愿說最勝行。”  
　　爾時，世尊告護國菩薩言：“善哉！護國，汝今乃能問如是義，利益多人，安樂天人，亦大饒益于未來世，攝諸菩薩。諦聽！諦受！當為汝說。” 
　　護國白言：“善哉！世尊，愿為我說。” 
　　佛言：“護國，菩薩有四法，能成如上清凈之事。何等為四？一者、真實心無諂曲，二者、于諸眾生行于平等，三者、心念行空，四者、如言而行。護國當知，如此四種能得菩薩清凈之法。” 
　　爾時，世尊欲重宣此義，而說偈曰：  
　　“若有菩薩心無諂， 而常不退菩提道， 
　　　亦無佷戾貢高意， 彼則名為無邊智。 
　　　見諸眾生無救護， 生老病死所逼切， 
　　　發心欲度于有海， 能為一切作法船。 
　　　調伏平等于眾生， 觀諸眾生如一子， 
　　　皆當救度令解脫， 最勝丈夫發此心。 
　　　行住坐臥念空門， 壽者我想皆悉無， 
　　　一切世間都如幻， 眾生愚癡所迷惑。 
　　　大智菩薩所言說， 依之行行無違失， 
　　　調伏寂靜離諸過， 能求菩提名佛子。”  
　　佛說偈已，告護國菩薩言：“善男子，菩薩摩訶薩，復有四種無畏之法。何等為四？一者、所謂得陀羅尼，二者、值善知識，三者、得深法忍，四者、戒行清凈。是名菩薩四無畏法。” 
　　爾時，世尊欲重宣此義，而說偈言：  
　　“菩薩大名稱， 由得總持故， 
　　　受持最妙法， 如來所宣說。 
　　　恒常無忘失， 增長于智慧， 
　　　彼等智無礙， 超過一切法。 
　　　常遇善知識， 增于助道法， 
　　　常說于菩提， 諸佛所行處。 
　　　惡知識如火， 畏燒故遠離， 
　　　若聞空相法， 勇猛堅其心。 
　　　菩薩離我人， 一切諸見等， 
　　　持戒無缺漏， 其心調寂靜。 
　　　教化諸眾生， 安住于佛戒。”  
　　佛說偈已，復告護國：“諸菩薩眾行圓滿到究竟處，有四功德令心歡喜。何等為四？一者、菩薩見佛而生歡喜，二者、聞正法而生歡喜，三者、舍一切而生歡喜，四者、順法忍而生歡喜。是為四法生于歡喜。” 
　　爾時，世尊重說偈言：  
　　“菩薩所生處， 常見最勝人， 
　　　威光遍一切， 照曜于世間。 
　　　見已心恭敬， 如天奉帝釋， 
　　　為度眾生故， 求于菩提時。 
　　　從佛聞正法， 不怖而歡喜， 
　　　一心信敬已， 隨順于佛教。 
　　　聞于隨順法， 得忍心無疑， 
　　　諸法無眾生， 我想亦復爾。 
　　　常觀如是已， 舍相生歡喜， 
　　　既不取我相， 見乞心踴躍。 
　　　城邑與大地， 妻子及壽命， 
　　　一切布施時， 其心初無悔。”  
　　佛說偈已，復告護國：“菩薩作如是言，有四種法應當棄舍。何等為四？一者、菩薩棄舍居家，二者、既出家已不貪利養，三者、離諸檀越，四者、不惜身命。是為四法應當棄舍。” 
　　爾時，世尊重說偈言：  
　　“菩薩見家過， 舍之而出家， 
　　　游止于山林， 無人寂靜處。 
　　　遠離男與女， 眷屬及大眾， 
　　　單己無等侶， 譬如犀一角。 
　　　專意求凈道， 得失心無憂， 
　　　少欲及知足， 離諂除憍慢。 
　　　精進為眾生， 布施調伏心， 
　　　苦行修禪定， 一心求佛智。 
　　　不惜身與命， 遠離愛眷屬， 
　　　堅心求菩提， 其志猶金剛。 
　　　若人來割截， 無有恚恨想， 
　　　勇猛心增長， 求于一切智。”  
　　佛說偈已，復告護國：“菩薩有四種無悔之法。何等為四？一者、不破禁戒無悔之法，二者、住阿蘭若處無悔之法，三者、行四圣種無悔之法，四者、多聞無悔之法。是為四種無悔之法。” 
　　爾時，世尊重說偈言：  
　　“持戒凈無垢， 猶如摩尼珠， 
　　　不生貢高心， 言我能持戒。 
　　　復以此戒善， 轉教于多人， 
　　　常懷如是望， 成就于佛戒。 
　　　彼等住空閑， 清凈蘭若處， 
　　　亦不生我想， 及以壽者想。 
　　　觀察男女色， 猶如于草木， 
　　　不生男女想， 及以吾我想。 
　　　彼住四圣種， 無懈怠諂曲， 
　　　至心恒修行， 遠離于放逸。 
　　　求多聞功德， 精勤常修習， 
　　　愿成一切智， 最上功德處。 
　　　眾生處牢獄， 無有救護者， 
　　　輪轉于生死， 求財以自給。 
　　　我當求法船， 濟度彼生死， 
　　　煩惱海眾生， 令其至彼岸。 
　　　眾生無歸依， 亦無救護者， 
　　　眾生在有為， 無能令其出。 
　　　我當作導師， 救之令解脫， 
　　　是故我發心， 求于菩提道。”  
　　佛說偈已，復告護國：“菩薩有四種調伏之行，應當行之。何等為四？一者、愿生善處常值諸佛，二者、供養師長而不求報，三者、常樂空閑棄舍利養，四者、得無礙辯頭陀忍法。是為四種調伏之法。” 
　　爾時，世尊重說偈言：  
　　“菩薩勇猛樂山林， 常不從人求利養， 
　　　恒得深智無礙辯， 善能通達諸法相。 
　　　常當供養諸師長， 隨順師教無違背， 
　　　隨所生處值諸佛， 供養恭敬求菩提。 
　　　常生勝處名高遠， 若生天上天中尊， 
　　　又得成就菩提道， 教諸眾生行十善。 
　　　念佛功德常歡喜， 我亦不久成佛道， 
　　　既成正覺功德滿， 度脫眾生生死苦。”  
　　佛說偈已，復告護國：“菩薩有四種法凈菩薩行。何等為四？一者、行菩提時心無瞋恨；二者、棄舍眷屬、宮殿、財寶，樂處山林，亦不稱說己之功德；三者、雖行布施，不求果報；四者、精勤樂法，不見師過。是為四法凈菩提行。” 
　　爾時，世尊重說偈言：  
　　“其心清凈無怨恨， 亦不求人之過罪， 
　　　自不諂曲無染著， 行于大道求菩提。 
　　　深觀居家是苦本， 親近惡友無正念， 
　　　是故棄舍行出家， 處于山林求解脫。 
　　　游行空閑寂靜樂， 永斷眷屬恩愛念， 
　　　不惜于身及壽命， 獨步無畏猶師子。 
　　　乞食支身常知足， 猶如飛禽無儲積， 
　　　不樂生天及人中， 唯求無上菩提道。 
　　　獨行無侶唯一己， 恒不恐怖如師子， 
　　　畏諸煩惱如野獸， 若得利養心不喜。 
　　　觀諸眾生恒放逸， 慈悲誓愿為破之， 
　　　我為救護諸眾生， 常當熾然勤精進。 
　　　凡所出言恒哀愍， 于憎愛人常含笑， 
　　　不著一切亦如風， 唯當求于丈夫行。 
　　　常樂行于空無相， 觀有為法如幻化， 
　　　調伏諸根意廣大， 行住常樂甘露法。 
　　　常依佛教行大道， 恒當清凈于內心， 
　　　求陀羅尼及辯才， 荷負諸苦求菩提。 
　　　菩薩常觀如是行， 見前利益生歡喜， 
　　　若不愛樂于菩提， 是人無惡而不造。”  
　　佛說偈已，復告護國：“菩薩有四種墮落之法。何等為四？一者、不恭敬他，二者、背恩諂曲，三者、多求利養名聞，四者、詐善揚德。是為四種墮落之法。” 
　　爾時，世尊重說偈言：  
　　“彼于父母及師長， 常懷憍慢不恭敬， 
　　　違背恩養心諂曲， 諸根散亂多愚癡。 
　　　常念利養不休息， 諂曲詐現精進相， 
　　　自謂持戒及苦行， 一切無有如己者。 
　　　惡口粗言喜斗諍， 常求人過不休息， 
　　　彼恒違離沙門行， 營理田作及販賣。 
　　　未來世中諸比丘， 棄舍功德及戒行， 
　　　以懷嫉妒斗諍故， 覆滅損壞我正法。 
　　　彼去菩提甚懸遠， 亦復遠離七圣財， 
　　　違背解脫八正路， 流轉五道生死中。”  
　　爾時，世尊說此偈已，復告護國：“菩薩有四種障道之法。何等為四？一者、懈怠，二者、不信，三者、我慢，四者、瞋恚。是為四種障道之法。” 
　　爾時，世尊重說偈言：  
　　“懈怠不信闇鈍心， 常為我慢及瞋恚， 
　　　見有忍辱諸比丘， 驅逐儐出于塔寺。 
　　　若得利養心歡喜， 各言我是常住者， 
　　　恒作方便求人短， 何人有過我治罰。 
　　　如是等人去法遠， 憎嫉功德墜三塗， 
　　　厭惡諸佛微妙法， 是人當入猛火中。 
　　　彼人造惡不休息， 必當具受苦中苦， 
　　　是故汝等求菩提， 無令后悔墮惡道。 
　　　無量億劫佛乃出， 為諸眾生作利益， 
　　　汝等既得善趣身， 應舍放逸求解脫。”  
　　爾時，世尊說此偈已，復告護國：“菩薩須舍四種福伽羅，不得親近。何等為四？一者、不得親近惡知識，二者、不得親近執見之人，三者、不得親近謗法之人，四者、不得親近貪利養人。是謂四種之人不得親近。” 
　　爾時，世尊重說偈言：  
　　“能舍惡知識， 親近善知識， 
　　　菩提道增長， 猶月漸圓滿。 
　　　遠離執見人， 及舍我壽等， 
　　　為求佛道故， 棄之如毒器。 
　　　誹謗于佛法， 寂靜甘露味， 
　　　若欲求菩提， 應避如糞穢。 
　　　遠離貪利養， 亦舍惡行人， 
　　　是等不應近， 猶如避火坑。 
　　　若欲降眾魔， 轉無上法輪， 
　　　欲求第一利， 速遠惡知識。 
　　　舍愛及憎惡， 利譽亦嫉妒， 
　　　若求無上道， 常修于佛智。”  
　　爾時，世尊說此偈已，復告護國：“菩薩有四種法受未來苦。何等為四？一者、輕慢有智之人，二者、常懷嫉妒之心，三者、于一切法無有信心，四者、于凈智法常疑無忍而求利養。是謂四法受未來苦。” 
　　爾時，世尊重說偈言：  
　　“侍佛之人有智者， 一切天人應供養， 
　　　而反貢高懷憍慢， 是故彼受無邊苦。 
　　　于凈法中心無忍， 所求利養皆非法， 
　　　常懷憍慢而貢高， 見有智者不恭敬。 
　　　于佛法中無信解， 于賢圣眾亦復然， 
　　　此人常游三惡道， 若在人中多愚癡。 
　　　彼舍人間壽命已， 在大地獄受劇苦， 
　　　若此劫盡生余方， 畜生餓鬼亦復然。 
　　　若欲求作世間燈， 能盡諸苦勝丈夫， 
　　　常當遠離三塗業， 修諸功德成菩提。”  
　　爾時，世尊說此偈已，復告護國：“菩薩有四系縛。何等為四？一者、輕慢于他，是菩薩系縛；二者、于世俗定其心樂著，不求究竟，是菩薩系縛；三者、不守自心，智慧未成而行放逸，是菩薩系縛；四者、為求利養而入他家，是菩薩系縛。護國，當知是謂菩薩四種系縛。” 
　　爾時，世尊重說偈言：  
　　“恒常輕慢他， 樂住世間善， 
　　　貪著諸見纏， 如象沒深泥。 
　　　樂入白衣家， 常懷于放逸， 
　　　暗鈍無智慧， 此行名系縛。 
　　　欲斷諸有苦， 遠離老病死， 
　　　當舍于憍慢， 常行菩薩道。 
　　　受于無邊苦， 棄舍諸樂事， 
　　　亦離于憎愛， 成佛無染著。  
　　“汝等常應行六度， 諸地諸智諸力等， 
　　　一切功德若成就， 常得解脫死羅網。 
　　　我于往昔無量劫， 為諸眾生求菩提， 
　　　常行布施以調伏， 舍離恩愛住正道。 
　　　恒不舍離阿蘭若， 苦行羸瘦求菩提， 
　　　熾然精進無懈怠， 求于最勝丈夫智。 
　　　見諸眾生在有獄， 輪轉生死五道中， 
　　　慈念一切起大悲， 是故求于菩提道。 
　　　舍于愛子及妻妾， 亦舍資財七寶等， 
　　　壽命國土及大地， 為求菩提佛智故。 
　　　我昔處于勝山林， 時作仙人名忍辱， 
　　　為王歌利截鼻耳， 血變為乳無恚恨。 
　　　往昔亦曾作睒子， 慈孝供養于二親， 
　　　時被迦夷箭所中， 爾時亦無瞋恚想。 
　　　不惜身命投高巖， 為求諸佛善言故， 
　　　爾時亦無身命想， 為成菩提大事故。 
　　　往昔慈愍于饑獸， 身肉充濟于八虎， 
　　　爾時空中諸天眾， 贊言善哉大丈夫。 
　　　往昔樂行大布施， 曾作凈行婆羅門， 
　　　憐愍眾生貧苦故， 入海求于如意珠。 
　　　還為海神所盜竊， 我時勇猛抒大海， 
　　　尋時得珠還閻浮， 用濟貧苦諸群生。 
　　　亦曾作王名蘇摩， 乃至失命不妄語， 
　　　諸王因我皆解脫， 名聞廣流于十方。 
　　　我昔曾見貧窮人， 時我為王以身施， 
　　　令彼巨富多財寶， 是故號我一切施。 
　　　我昔曾為尸毗王， 有鴿恐怖來投我， 
　　　我以身肉代彼命， 令彼得離于恐怖。 
　　　我昔作王名師子， 身遇重病醫授藥， 
　　　時有病人乞此藥， 我不愛命先施與。 
　　　我昔修行為眾生， 曾作王子蘇達拏， 
　　　時有人來乞妻子， 我不愛惜盡施與。 
　　　曾作菩薩名嚴熾， 為化才德國王故， 
　　　經于八萬四千年， 勤行精進始受化。 
　　　亦作王子名凈威， 于佛塔前自燃身， 
　　　恭敬供養于十方， 無上最勝兩足尊。 
　　　曾作國王名月光， 時有梵志名可畏， 
　　　從我求索于身首， 我無愛惜以頭施。 
　　　又作國王名福德， 于諸聚落街巷中， 
　　　積滿醫藥及飲食， 擬施一切諸眾生。 
　　　曾作大王名日凈， 端正伎女有千人， 
　　　七寶瓔珞莊嚴體， 心不愛惜用布施。 
　　　又作國王名寶髻， 七寶天冠莊嚴首， 
　　　最妙華香而嚴飾， 亦用布施一切人。 
　　　又作國王名知足， 手腳柔軟如兜羅， 
　　　色妙清凈如蓮華， 亦以布施眾生等。 
　　　又作商主名師子， 有羅剎女欲害人， 
　　　能以方便驅遣彼， 安置商人于洲渚。 
　　　又作商主名善眼， 將眾五百采七寶， 
　　　有諸羅剎像美女， 亦令商人脫彼難。 
　　　曾作王子名福焰， 妻妾妓女有數億， 
　　　端正殊妙猶天女， 舍之出家無愛戀。 
　　　又作商主名金色， 時有如來號無垢， 
　　　于彼佛前燃十指， 供養最勝兩足尊。 
　　　又作國王號華眼， 一切瞻仰心無厭， 
　　　如是妙眼用布施， 憐愍一切眾生故。 
　　　又作菩薩名多發， 見有婦人喪其夫， 
　　　晝夜思念不能舍， 纏綿裸形心發狂。 
　　　菩薩爾時生慈悲， 化作死女言喪妻， 
　　　漸漸教化彼狂婦， 還令醒悟得本心。 
　　　又作菩薩名普瞻， 見有一人病羸困， 
　　　我于爾時生慈悲， 以己血肉用施彼。 
　　　又作國王名華敷， 見有一人病困篤， 
　　　我于彼人起慈心， 破于骨髓療彼病。 
　　　又作國王名成利， 見有一人甚貧窮， 
　　　施以一切諸財寶， 及舍愛命心無戀。 
　　　又作國王名信幢， 兩手柔軟具輪相， 
　　　時有人來乞我手， 為求菩提用施彼。 
　　　又作國王名普現， 有四天下多財寶， 
　　　豐樂安隱男女盛， 為求菩提用布施。 
　　　又作王女名智意， 其身白凈甚柔軟， 
　　　慈悲歡喜割股肉， 及以血施心無悔。 
　　　又作女人名銀色， 金色城中有婦女， 
　　　新產饑渴欲食子， 我割兩乳用施之。 
　　　又作國王名聞德， 多饒最勝諸瓔珞， 
　　　金銀七寶諸車乘， 世間難舍皆能施。 
　　　又作王子名知恩， 有人墮海名無恩， 
　　　無恩為寶壞我眼， 我于爾時心不恨。 
　　　又念過去作戰夫， 在大陣中心無殺， 
　　　寧自喪身不害人， 乃至蟻子無殺想。 
　　　又念過去曾作雉， 恭敬供養于尊者， 
　　　同類老小皆給恤， 爾時亦無傲慢心。 
　　　又念過去作猿猴， 在山逢值于獵師， 
　　　諸獼猴眾皆歸我， 我懷慈心救彼命。 
　　　又念過去作象王， 時被國王所執縛， 
　　　我念父母盲無目， 分舍身命饑不餐。 
　　　又念過去受羆身， 有人失道我救養， 
　　　彼將獵師反害我， 我于爾時亦無恨。 
　　　又念過去作象王， 時被獵者箭所著， 
　　　我求菩提功德故， 以牙奉施于彼人。 
　　　又念過去作雉身， 在于曠野缺林里， 
　　　彼林為火所焚燎， 時我救林天雨華。 
　　　我昔曾作九色鹿， 飲水食草恒河邊， 
　　　其水深廣漂流急， 有人墮河我救之； 
　　　其人貪財受王募， 多將兵眾來害我， 
　　　我求菩提行慈悲， 于彼人所亦無恨。 
　　　又念過去曾作龜， 濟度商人令過海， 
　　　五百商人食我肉， 我時亦無瞋恨想。 
　　　我念過去行菩提， 曾作魚身游水里， 
　　　憐愍一切舍身命， 百千眾生來食我。 
　　　我見百千眾生病， 化身為藥猶如山， 
　　　欲令眾生除病苦， 變作蟲身名為月。 
　　　又念曾作師子王， 巨身大力仍有慈， 
　　　時被毒箭所中射， 于彼人所起慈愍。 
　　　又念過去作馬王， 身色白凈猶珂雪， 
　　　常在大海高山頂， 度諸商人羅剎難。 
　　　又念過去求菩提， 曾作國王名居邪， 
　　　見于五欲多諸患， 不隨淫女諂誑言。 
　　　又念過去曾作兔， 常化諸兔以善事， 
　　　時與仙人同居處， 舍身投火救仙饑。 
　　　又念過去作鸚鵡， 常處多饒華果林， 
　　　報枯樹恩不舍離， 釋變枯樹生華果。 
　　　又念曾作獼猴王， 見諸獼猴被龍害， 
　　　遂教獼猴竹筒飲， 獼猴悉免諸龍難。 
　　　又復重念作鸚鵡， 取人稻谷養二親， 
　　　稻主執我生瞋恚： 云何盜我熟苗稼？ 
　　　我即報言汝種時， 云施一切眾生等， 
　　　我今取以養父母， 是故不名為偷盜。 
　　　稻主即時生歡喜： 我是禽獸汝為人， 
　　　善哉鸚鵡有智慧， 能懷孝養供父母。 
　　　我從今去以稻施， 任汝供養于二親。 
　　　如是過去無量事， 無有苦行而不作， 
　　　未曾有懷疲倦意， 以求無上清凈道。 
　　　若內若外所有物， 無有一種而不起， 
　　　持戒忍辱精進禪， 無量方便及智慧， 
　　　皮肉骨髓及以血， 以施一切諸眾生。 
　　　往昔住于山林中， 勇猛精進身枯竭， 
　　　為求佛說大小乘， 教示眾生令入道， 
　　　常樂在于頭陀所， 曾所修行無棄舍。 
　　　如是一切難苦行， 我于往昔無不行， 
　　　我說未來眾生等， 聞我此等生輕笑， 
　　　不信受行一句偈， 反更毀謗如是法。 
　　　斯由貪著衣食等， 心常覺觀多睡眠， 
　　　諂曲毀法無慚愧， 破壞正教無功德， 
　　　聞此微妙寂靜法， 各共相諍非佛語： 
　　　我師多聞猶如海， 能講能說最第一， 
　　　彼亦不行如此法， 決定非是佛所說。 
　　　次前亦有耆老等， 從昔已來諸名德， 
　　　亦未受行如是法， 汝等勿求虛妄事。 
　　　于中無我無壽命， 亦不說有富伽羅， 
　　　唐自疲勞無福祐， 徒修精勤苦行等。 
　　　既言有法名大乘， 云何復言空無我？ 
　　　以無眾生無作者， 是故于中不須求。 
　　　此等文句假設作， 亦如外道邪意說， 
　　　如來不說如是事， 呵罵毀辱諸比丘。 
　　　此等不善無羞恥， 姧偽欺誑無不作， 
　　　來世于我教法中， 而作形相諸比丘。 
　　　內懷嫉妒慢覆心， 手足擾動失威儀， 
　　　袈裟恒常垂兩角， 身被法服常在村。 
　　　游于俗間恒酒醉， 身著法衣親俗人， 
　　　棄舍正教功德聚， 樂為俗人通信使。 
　　　畜養牛馬諸畜等， 奴婢作人不凈物， 
　　　種蒔田園恒亂心， 心樂諸惡無善行。 
　　　亦不親近善知識， 口恒不擇于語言， 
　　　身中惡行無不作， 貪取佛塔眾僧物， 
　　　何況己物而肯施？ 見他持戒諸比丘， 
　　　謗毀言非真梵行， 不護禁戒無威德。 
　　　樂處俗家侵他妻， 白衣畜婦猶懷愧， 
　　　彼惡比丘貪轉甚， 畜養妻子求不厭， 
　　　與諸俗人無有別。 若有檀越請供養， 
　　　施與衣食湯藥等， 受他信施無善念， 
　　　唯增貪欲侵彼妻， 心常系念女色邊， 
　　　隨順煩惱無圣行， 方便誘誑諸婦女。 
　　　教化俗人令斷欲， 謂貪欲者墮惡道， 
　　　地獄及以畜生等， 然于自身不依教。 
　　　云何傳欲教化他， 此人三業不如法， 
　　　所有眷屬亦復爾， 晝夜聚語無休息。 
　　　唯論五欲諸世事， 受畜門徒唯驅使， 
　　　終無教誨以善道， 多受弟子自圍繞。 
　　　顯己德大招名利， 外現異相詐慈悲， 
　　　攝諸徒眾不求利， 門徒眷屬多疾患。 
　　　干枯病癩癬瘡等， 唯是雜類下人輩， 
　　　終不教示圣種等， 戒聞定慧悉棄舍。 
　　　不行比丘所作事， 非道非俗無所名， 
　　　猶如爛壞腐朽木， 于諸律儀生輕賤。 
　　　布薩毗尼亦復然， 自在游行背師教， 
　　　唐突如象醉無鉤， 或時詐現在山林。 
　　　心常念于聚落事， 三毒煩惱恒熾然， 
　　　暫時不能寂靜住， 忘失諸佛教誡事。 
　　　及以頭陀功德等， 我慢貢高滿身中， 
　　　墮于可畏阿鼻獄， 晝夜恒論國土事。 
　　　亦復論說于賊盜， 身心專營親緣事， 
　　　舍離禪定及智慧， 設有所作樂粗事。 
　　　心存自安故營造， 假使營理僧伽藍， 
　　　貪著房舍眉恒蹴， 自身口意不調柔。 
　　　徒眾相學亦復爾， 彼惡比丘設造寺， 
　　　專為己身及眷屬， 若有比丘順從彼， 
　　　即便安置攝受住； 若有持戒諸大德， 
　　　方便善能說法利， 自能調伏亦調他， 
　　　如是比丘終不受。 此房現今我受用， 
　　　余房是我弟子住， 自外己屬諸同學， 
　　　汝去此中無處停。 現今所有床鋪者， 
　　　各以付他有所屬， 更無剩長可相容， 
　　　亦無衣食汝須去。 暫時所須尚不與， 
　　　況借房舍及諸物， 如是不行僧次法。 
　　　彼惡比丘如俗人， 多畜錢財眷屬等， 
　　　我諸弟子如法者， 處處驅遣不聽住。 
　　　彼時憶念我所說， 各懷悲傷入山林： 
　　　嗚呼我師微妙法， 不久悉滅不復現， 
　　　現有比丘求多利， 身無法行疾有德。 
　　　設有具戒功德者， 為彼惡賤無利養， 
　　　皆自傷嘆去城邑， 常住空靜山林中。 
　　　癡慢貢高諸惡行， 常行斗諍兩舌者， 
　　　欺誑世人得利養， 自謂與圣等無異。 
　　　我此法教功德藏， 具足一切妙功德， 
　　　來世破壞不復現， 以無持戒我慢故。 
　　　又如寶藏為他壞， 又如華池枯干竭， 
　　　猶如寶輿自摧折， 我法未來亦復然。 
　　　彼惡比丘難調伏， 滅我法行無有余， 
　　　未來如是惡世中， 破壞我法甚可畏。 
　　　如是樂喜諸惡者， 遠離天人及善行， 
　　　從于此身舍命已， 墮于地獄畜生中。 
　　　于彼無量億千歲， 具受一切諸苦惱， 
　　　于后假使得人身， 多苦穢惡恒不凈。 
　　　若盲若聾若眼瞎， 恒常身體懷疾病， 
　　　顏色丑惡見不喜， 常懷畏懼承事他。 
　　　難得心意無親愛， 所說語言無信受， 
　　　若有如是惡行者， 在所呵責驅出眾。 
　　　彼人多饒諸病苦， 常被杖石打驅逐， 
　　　常為饑渴惱其身， 他人見者常輕賤。 
　　　若聞如是眾多苦， 應舍諸惡心調伏， 
　　　于諸眾生行善行， 勿令于后生悔心。 
　　　若有愛敬佛世尊， 圣眾持戒頭陀法， 
　　　汝應勤求如是行， 應舍眷屬及名利。 
　　　此皆顛倒如幻化， 應觀有為如泡夢， 
　　　恩愛合會必別離， 一切有為不久住。 
　　　莫舍正勤諸力等， 勤求諸地波羅蜜， 
　　　乃至未覺妙菩提， 常應修集一切行。”  
　　爾時，佛復告護國菩薩言：“善男子，于未來世，行大乘菩薩富伽羅等，有如是等過患應自遠離，自不勤求而與此人共相習近。不勤正行，自行諂曲，親近行諂曲者，自無智慧隨順無智慧者，貪求世利恒無厭足，慳惜他家嫉妒勝己，諂曲詐偽無羞無慚，詐現圣相自尊自重，徒眾眷屬各相譽贊以求名利，求利養故常入聚落；既不憐愍一切眾生，亦不為教化諸眾生故，常自說言我有平等，恒作是念：‘云何他知我是眾生真善知識，知我多聞？’實于佛法無恭敬心，無求法心，猶如破器無所復用。如懈怠人無有成辦，相求過失行于方便，無智懈怠唯惡覺觀，各各論說破法等事，固執惡心至死不悔，多集慳貪。所畜眷屬亦學是師，以自圍繞在我法中。如是行者凡所作事，不問明哲，不求佛法，以無精進行故生貧窮家，從貧窮家而得出家，于我教中得少利養，心生歡喜而無慚愧。彼等尚無懺悔之心，何能自覺勝智？彼等棄舍諸佛功德，而取現在名利，以得現在利故，自言我是沙門也。護國，我于如是富伽羅，如是人等，我不說其有隨順俗忍，何況能有諸佛大智？彼等遠于人天道，況成佛道？ 
　　“護國，如是等人，我說有八種法障礙于菩提。何等為八？一者、當生三惡道，二者、當生邊地下賤，三者、當生貧窮，四者、顏色不正，五者、愚癡無智，六者、常與惡知識相會，七者、多諸病患，八者、得大惡病以取命終。護國，此等八法是障礙菩提。所以者何？護國，我亦不說但以有言說而得菩提，我亦不說詐現圣者有清凈行也，我亦不說有諂曲者有菩提行也，我亦不說多貪利養者有供養佛行也，我亦不說有我慢者有清凈般若行也，我亦不說無智慧者能決他疑行也，我亦不說有妒嫉者有凈心行也，我亦不說不精進者能得諸陀羅尼行也，我亦不說不樂功德者而得善道行也，我亦不說慳惜他家者有身心清凈行也，我亦不說詐現威儀者能值遇佛會也，我亦不說樂在俗家者有清凈口業行也，我亦不說不恭敬者有心清凈行也，我亦不說有不知足者有樂法行也，我亦不說惜身命者有求法行也。護國，我雖呵罵毀呰六師，然彼諸外道在我法外，入我法中作諸惡業，我若毀辱過患倍彼六師。何以故？彼等但為自口言‘我是比丘’，而以無行欺誑一切天人世間故。” 
　　爾時，世尊欲重宣此義，而說偈言：  
　　“威儀濁亂無恭敬， 唯增我慢貪名譽， 
　　　煩惱覆蔽心迷醉， 此等遠離妙菩提。 
　　　耽著名利及懈怠， 懈怠增長失正念， 
　　　若無正念失持戒， 若無持戒失善道。 
　　　彼人生在貧窮家， 得出家已著利養， 
　　　如人棄舍于真金， 擔負草穢以為寶。 
　　　為求名利住山林， 至彼更求諸等侶， 
　　　棄舍神通辯才智， 求現名利及眷屬。 
　　　若彼命終墮惡道， 或生貧窮下賤中， 
　　　懈怠惡色無威德， 斯等皆由我慢受。 
　　　彼既遠離諸善行， 亦由放逸失正念， 
　　　在于長遠大惡道， 億千劫中未能脫。 
　　　若求名利得菩提， 提婆達多應是佛， 
　　　毗嵐猛風吹壞物， 懈怠無戒亦復然。 
　　　自無善行貪女色， 戒行不凈失功德， 
　　　于我法中無所用， 無智猶如朽爛木。 
　　　若為菩提求佛法， 何得不依解脫行？ 
　　　猶如黐膠縛獼猴， 我慢求道亦復然。 
　　　我昔為求一句法， 棄舍身命為菩提， 
　　　彼人懈怠舍我教， 如是無利于我法。 
　　　我昔為求善教故， 投身高崖及火聚， 
　　　我得聞已如法行， 棄舍一切愛憎等。 
　　　彼人聞我功德法， 曾不愛樂于一句， 
　　　無法云何得菩提？ 猶如盲前說道路。”   
 上一部：乾隆大藏經·大乘寶積部·大寶積經一百二十卷（第六十一卷～第七十卷）  下一部：乾隆大藏經·大乘寶積部·大寶積經一百二十卷（第八十一卷～第九十卷）   
 
   
   
乾隆大藏經·大乘寶積部·大寶積經         
    