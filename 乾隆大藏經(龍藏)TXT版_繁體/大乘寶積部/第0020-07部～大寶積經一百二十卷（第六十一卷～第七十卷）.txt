    第0020-07部～大寶積經一百二十卷（第六十一卷～第七十卷）           
    
  
   大乘寶積部·第0020部    
大寶積經一百二十卷（第六十一卷～第七十卷）    
唐三藏法師菩提流志奉詔譯      
  

大寶積經卷第六十一 高齊北天竺三藏那連提耶舍譯 
菩薩見實會第十六序品第一  
　　如是我聞：一時，佛在迦毗羅國尼居陀林，與大比丘眾千二百五十人俱，其名曰：優樓毗螺迦葉、伽耶迦葉、那提迦葉、摩訶迦葉、舍利弗、大目揵連。一切皆是大阿羅漢，諸漏已盡，無復煩惱，其心自在，心善解脫，慧善解脫，如大龍象，所作已辦，皆棄重擔，逮得己利，盡諸有結；于正教中心得善解，于一切法心無所礙，到于彼岸；自得解脫、解脫眷屬，自得調伏、調伏眷屬，自得寂定、寂定眷屬，自得度脫、度脫眷屬，已到彼岸、彼岸眷屬，已到陸地、陸地眷屬，自得安隱、安隱眷屬，自得寂滅、寂滅眷屬，自破煩惱、破煩惱眷屬，自得沙門、沙門眷屬，自得息惡、息惡眷屬，自婆羅門、婆羅門眷屬，自除惡法、除惡法眷屬，自了知諸法、了知諸法眷屬，自能得度、能度眷屬，自具諸德、具諸德眷屬，自無煩惱、無煩惱眷屬，自離五支、離五支眷屬，自得離障、離障眷屬，自得靜意、靜意眷屬，自具六通、具六通眷屬，自離憎愛解脫、離憎愛解脫眷屬，自守護一心、守護一心眷屬，自念門具足、念門具足眷屬，自依四依、四依眷屬，自離種種諸見、離種種諸見眷屬，自棄諸希望、棄諸希望眷屬，自得盡行、盡行眷屬，自得事訖、事訖眷屬，自修、自修眷屬，自無濁念、無濁念眷屬，自斷有覺、斷有覺眷屬，自倚身行、倚身行眷屬，自得樂不動、樂不動眷屬，自心善解脫、心善解脫眷屬，自慧善解脫、慧善解脫眷屬，自得賢圣、賢圣眷屬，如是等比，得離枝葉除去皮膚，唯有心實堅固而住。 
　　爾時，世尊于其后夜露地而坐，時比丘眾四面圍繞。爾時，世尊默然而住，觀比丘眾，告諸比丘：“汝等諸人，訪覓一人堪能往化凈飯王者。” 
　　爾時，慧命阿若憍陳如，即從坐起，偏袒右肩，右膝著地，合掌向佛，即便作禮，白佛言：“世尊，我當往化凈飯王耶？” 
　　佛言：“汝止！憍陳如，汝今具足大師之德，不應往彼。” 
　　時，有慧命婆澀摸及大名耶輸陀、優樓毗螺迦葉、摩訶迦葉、舍利弗、大目連等，各白佛言：“世尊，我等堪能往化凈飯王也。” 
　　佛告摩訶目連：“汝等且止！汝等皆悉具足大師尊重之法，不應往化。” 
　　爾時，大德摩訶目連，即作是念：“世尊，今者欲令誰往化凈飯王耶？” 
　　爾時，目連即入如實三昧；以三昧力莊嚴其心，即得見佛意之所念，在于慧命迦盧陀夷，欲令往化凈飯王耳！譬如重閣樓窗之中，日從東入，光照西壁；如是目連見世尊心，專在迦盧陀夷，欲令化王，亦復如是。 
　　爾時，慧命目連即從定起，往迦盧陀夷所，到已白言：“世尊心念，知汝堪能往化凈飯王。迦盧陀夷，汝今應當發大勇猛速往化王。” 
　　目連作是語已，時慧命迦盧陀夷，白目連言：“凡庶難化，何況國王！何以故？剎利種姓灌頂大王，有自在力，難可化故。大目連，譬如聚積眾柴，若二、若三乃至千載，如此柴聚經多年歲甚大干燥。于時有人，放火燒之，成大火聚。于意云何？此之火聚，寧為大不？” 
　　目連言：“甚大！” 
　　“若復有人更以無量酥油溉灌，此火增盛不？” 
　　大目連言：“轉熾倍盛！” 
　　“于意云何？此火可近不？” 
　　目連言：“難可得近。” 
　　“如是，大目連，剎利種姓灌頂大王，難可教化，不可得近，亦復如是。大目連，譬如狂象之牙可觸以不？” 
　　目連言：“不可觸也。” 
　　“如是，大目連，灌頂剎利難可教化，亦復如是。” 
　　時，慧命目連復白優陀夷言：“世尊心念，知汝堪能往化凈飯王也。” 
　　優陀夷復白目連言：“世尊實垂顧念，謂我堪能往化凈飯王耶？” 
　　目連答言：“世尊實誠念汝，謂汝堪能教化父王。” 
　　爾時，世尊自告優陀夷言：“優陀夷，汝可入城教化父王。何以故？唯我與汝堪能教化凈飯王耳！優陀夷，我諸聲聞弟子之中，汝能教化諸邑聚落最為第一。” 
　　爾時，世尊即以偈頌，告優陀夷言：  
　　“諦聽優陀夷， 汝能善教導， 
　　　必令釋種喜， 往化最勝王。 
　　　王今受悟時， 兼利諸天人， 
　　　必得到彼岸， 汝當速往化。 
　　　釋種凈飯王， 今懷恨亂濁， 
　　　住念慧不行， 猶如墜高崖。 
　　　戀惜子高位， 慧心盡迷沒， 
　　　如商失重寶， 追念生大苦。 
　　　如天墜宮殿， 追戀五欲樂， 
　　　未知佛正法， 悲哀大惱亂。 
　　　自念失七寶， 及與人四道， 
　　　憶此圣王位， 口出非法言。 
　　　王時悲亂言， 不覺己及他， 
　　　如奪精魂鬼， 執持于人身。 
　　　猶在雞羅山， 一切無所見， 
　　　如是惱恨障， 應見不復睹。 
　　　亦如睡眠死， 己心不自了， 
　　　憂恨迷惑障， 王不識自喜。 
　　　如婦夫婿亡， 悲淚生憂悔， 
　　　王今癡惱亂， 哀戀生大苦。 
　　　汝具巧方便， 往化凈飯王， 
　　　摧倒邪慢憧， 當建正法燈。 
　　　更無有能化， 凈飯大王者， 
　　　唯汝優陀夷， 過去曾同行。 
　　　優陀夷當知， 曾有大國王， 
　　　名曰增長實， 聲名震十方。 
　　　如法作國主， 一切皆歸化， 
　　　能以正法治， 王領四天下。 
　　　城邑悉滿中， 華果香園苑， 
　　　多諸賢圣眾， 無有雜惡人。 
　　　芳林甚稠密， 地凈無棘刺， 
　　　多饒凈妙等， 華池莊嚴好。 
　　　人民廣殷盛， 棄惡常善住， 
　　　閉諸惡趣門， 必升妙天道。 
　　　彼王昔有子， 曾廣供養佛， 
　　　備修諸善根， 具足諸功德。 
　　　名曰妙堅惠， 億眾所供養， 
　　　常見色欲過， 棄家樂閑靜。 
　　　父王敕子言： 汝可受五欲， 
　　　婇女自娛樂， 游觀寶宮池。 
　　　我今為汝辦， 玩弄無乏少， 
　　　云何不愛樂？ 汝當說其意。 
　　　知諸趣善妙， 汝愛寶宅中， 
　　　女寶常圍繞， 妙境甚可樂。 
　　　諸仙處閑林， 猶舍退還家， 
　　　受諸色欲樂， 況汝無乏少！ 
　　　婇女眾圍繞， 王臣皆隨從， 
　　　臺館若天宮， 應受五欲樂。 
　　　諸女甚端正， 美麗若天人， 
　　　善奏歌舞樂， 可以自娛意。 
　　　目如優波葉， 唇赤若含丹， 
　　　面滿廣黛眉， 平額姝咽頸。 
　　　膺平缺骨滿， 臂如象王鼻， 
　　　掌如蓮華色， 指圓[月+庸]纖好。 
　　　舌薄廣紅赤， 美言若甘露， 
　　　齒素利齊密， 珠瓔寶衣服。 
　　　臍深腹不現， 脊如金剛杵， 
　　　髀股傭圓直， 伊尼鹿王[跳-兆+專]。 
　　　行步如鵝王， 皆各瞻視汝， 
　　　盛年甚可愛， 堪能存后嗣。 
　　　汝及眾麗人， 猶如春華開， 
　　　盛年色未退， 應當速受樂。 
　　　堅慧白父王： 王言非正理， 
　　　若有如法語， 所敕不敢違。 
　　　王聽我今說， 樂善真實語， 
　　　乃至于夢中， 不起淫欲想。 
　　　父王今此言， 智者所不許， 
　　　愚者樂此事， 明人常所厭。 
　　　何故明目人， 而羨盲瞽導？ 
　　　豈有岸上人， 反樂沉溺者？ 
　　　何有解脫人， 而復樂牢獄？ 
　　　豈有安樂人， 欽羨眾苦者？ 
　　　我意觀父王， 如盲溺獄者， 
　　　如夢受五欲， 復為欲所溺。 
　　　父王如盲冥， 我目見殊勝； 
　　　王為欲所漂， 我今甚厭賤。 
　　　欲如毒藥器， 亦如毒蛇頭， 
　　　如利刀劍槊， 亦如大猛火。 
　　　王臣勸化時， 堅慧悉不許， 
　　　捐親及國土， 棄欲而出家。 
　　　如蛇脫故皮， 亦如棄涕唾， 
　　　遠離于過惡， 絕望永出家。 
　　　堅慧舍俗時， 臣子隨出家， 
　　　其人名月施， 棄欲隨堅慧。 
　　　童子出家已， 并及大臣子， 
　　　成就四梵住， 具足五神通。 
　　　深見五塵過， 超絕于欲界， 
　　　轉正妙法輪， 直生梵天上。 
　　　童子出家已， 父王起嫌恨， 
　　　月施詣王所， 善化令王喜。 
　　　優陀夷當知， 昔時堅慧者， 
　　　遠離于五欲， 今即我身是。 
　　　優陀夷當知， 彼時增實王， 
　　　豈為異人乎？ 凈飯王是也。 
　　　優陀夷當知， 隨我出家者， 
　　　月施汝身是， 亦曾化增實。 
　　　是故優陀夷， 今應化父王， 
　　　必有大利益， 昔曾教化故。”  
　　爾時，慧命優陀夷受佛教已，默然許可。時，優陀夷過夜曉已至于食時，著衣持缽入迦毗城。時，有釋種一千余人，集在王門皆有所須。時，凈飯王聞佛如來到迦毗城在尼居林，起嫌恨意：“此兒出家，退我種族富貴大樂。如其在家，應紹金輪王四天下，如法統領，民無逆命，七寶具足。其七者何？一曰、輪寶，二曰、象寶，三曰、馬寶，四曰、摩尼寶，五稱、女寶，六曰、主藏臣寶，七稱、導師寶。具足千子，勇健難當，顏容美妙，能摧強敵，護四天下，不以刀杖料理國土，如法治正自然泰平。我得輪王自在快樂，彼應尊重供養于我；以兒出家故，所應得者悉皆墜落。”作是念已，敕諸釋種：“一切不得至我兒所敬信聽法。若有犯者，當斬其首。” 
　　時，有釋種名曰喜面，不在眾中，不聞王教，見優陀夷即往其所，稽首白言：“善來尊者，得平安耶？世尊安樂，少病少惱，起居輕利，在路不疲，供饌不乏也？” 
　　時，優陀夷報喜面言：“如來安樂，少病少惱，起居輕利，在路不疲，飲食無乏。” 
　　時，有釋種名曰善覺，見喜面共優陀夷在屏處語，亦詣其所，白言：“大德，自遠而來，比康吉耶？世尊起居安樂，少病少惱，在路不疲，供饌無乏耶？” 
　　優陀夷答言：“如來圣御安樂，在路不疲，無所乏少。” 
　　爾時，復有二釋種，一名無憂，二名離憂，見喜面、善覺共優陀夷在于屏處，亦復棄眾往詣其所，白優陀夷言：“善來至此，氣力好耶？世尊起居安樂耶？遠涉途路得無疲耶？” 
　　優陀夷報言：“如來圣御安樂，涉路不疲。” 
　　時，二釋種重白言：“如來途路，何故無乏也？” 
　　優陀夷報言：“以四天王及天帝釋、諸梵天王常來供養，故無所乏。” 
　　時，諸釋種俱白優陀夷言：“我等今欲詣佛至世尊所供養聽法，恐不獲遂。何以故？凈飯大王向有敕旨敕諸釋種：悉皆不聽至佛所供養聽法，如有犯者，當斬其首。慮王憲故，不得禮拜供養聽受正法。” 
　　時，優陀夷聞此語已，知其父王有大怨恨：“我今作何方便至王所也？”作是念已：“我當舉高七多羅樹，于虛空中結跏趺坐至于王所。” 
　　爾時，慧命優陀夷，即入如實三昧，以其三昧莊嚴其心；復以神力，舉高七多羅樹，于虛空中跏趺而坐，飛空往詣凈飯王所。 
　　時，王遙見優陀夷，以神通力于虛空中跏趺而來，從座而起，合掌恭敬，向優陀夷而說偈言：  
　　“染服大師從何來？ 成就威儀難見者， 
　　　若有所須愿速說， 我今誠心必奉給。”  
　　爾時，慧命優陀夷，以偈答曰：  
　　“我是大王子之子， 大王即是我祖父， 
　　　我為如來行乞食， 得食奉送大善逝。 
　　　大王今日獲善利， 王兒人天最尊上， 
　　　威德光明照十方， 猶如秋月日中時。 
　　　如日處空離云霧， 光明晃曜普皆照， 
　　　如是最勝王圣子， 威德光顯聞十方。 
　　　猶如秋日初出時， 蔽諸螢火光普照， 
　　　如是最勝王圣子， 伏諸外道獨顯曜。 
　　　猶如日中盛隆熾， 凌于星辰故不現， 
　　　如是最勝王圣子， 降伏外道自光顯。 
　　　猶如日中凌月明， 令月失光明不現， 
　　　是王圣子伏外道， 如日盛明月隱照。 
　　　如禽獸聞師子吼， 水陸空行散還穴， 
　　　驚奔逃走迷諸方， 以師子聲難忍故。 
　　　大圣如來震吼時， 邪外道聞無我聲， 
　　　假使無知至有頂， 聞此無我皆悉怖。 
　　　盲冥愚癡人天中， 有目如來示明炬， 
　　　為作明燈除愚闇， 興舉無上智光輪。 
　　　顯示邪正等不等， 教導世間道非道， 
　　　為失路者示其路， 拔欲淤泥置岸上。 
　　　如興云蔭覆枯池， 注雨充足原隰滿， 
　　　如是大王仙圣子， 興建法雨潤人天。 
　　　如水沾地及山川， 并諸百卉叢林樹， 
　　　藥草條莖及枝蔓， 諸華蓊蔚遍山好。 
　　　如是十力四無畏， 具足十八不共樹， 
　　　一切智果華莊嚴， 王仙圣子微妙身。 
　　　如須彌山處大海， 嚴好不動天樂居， 
　　　如斯善逝大王子， 沙門海中最第一。 
　　　忉利天主舍脂夫， 于天眾中奇特妙， 
　　　如斯世尊大王子， 沙門眾中最殊妙。 
　　　吼說秘奧甚深法， 以悲鬘電遍一切， 
　　　如來龍王降法雨， 念處池水細注下。 
　　　持戒威德如日輪， 以三昧力除惱闇， 
　　　智慧光滅煩惱愛， 大牟尼日照世間。 
　　　具足念處摩尼寶， 戒定船筏渡彼岸， 
　　　覺支寶礦禪浩滿， 復求畢叉入佛海。 
　　　清凈戒根堅難動， 三昧樹葉念處枝， 
　　　七覺華空堅樹身， 無我堅固成佛樹。 
　　　戒林中行大力者， 三昧調伏德山依， 
　　　三解脫門為境界， 佛十力牙是王子。 
　　　正見無著牟尼尊， 能降強敵勝牛王， 
　　　恐怖種種諸外道， 是大王子無畏吼。 
　　　尸羅德藏妙莊嚴， 禪定寂滅無量衣， 
　　　具智牟尼解脫境， 能施財物如長者。 
　　　遠離諸惡集諸善， 滅諸煩惱善慧根， 
　　　慧施天人修羅等， 光明晃曜王圣子。 
　　　戒云空慧以為電， 八支細雨能潤澤， 
　　　牟尼能與勝苗子， 王子猶如大龍雨。”  
　　爾時，凈飯王以偈問曰：  
　　“勝士得來安樂耶？ 至于飲食無乏少， 
　　　身無疲勞床臥具， 如華在岸不蔫萎？”  
　　爾時，優陀夷以偈答曰：  
　　“禪定境界具神力， 身心安樂遍充滿， 
　　　牟尼神慮依寂止， 猶如金蓮不枯燥。”  
　　爾時，凈飯王以偈問曰：  
　　“昔以旌鼓自驚悟， 美音箏笛及簫瑟， 
　　　妙好伎女以自娛， 今獨林中不苦耶？”  
　　爾時，優陀夷以偈對曰：  
　　“禪定寂定為境界， 巧能修學三昧樂， 
　　　行住坐臥依諸善， 心常喜樂無苦惱。”  
　　爾時，凈飯王以偈問曰：  
　　“無價寶床常安臥， 眠時美女眾在側， 
　　　周圍廣設明燈樹， 如何闇臥不悒戚？”  
　　爾時，優陀夷以偈答曰：  
　　“牟尼眠時臥圣床， 慈為氈褥悲樂枕， 
　　　佛住喜心常怡悅， 舍三有趣不悒戚。”  
　　爾時，凈飯王以偈問曰：  
　　“諸健釋種常圍繞， 博達多聞以為伴， 
　　　殿舍天宮中長養， 如何今日樂林間？”  
　　爾時，優陀夷以偈對曰：  
　　“如法生子恒現前， 同修寂止在其側， 
　　　心好閑林修諸定， 離畏導師樂山林？”  
　　爾時，凈飯王以偈問曰：  
　　“童子昔日在宮時， 以天浴池而澡沐， 
　　　亦用香澤涂其身， 今在林中誰為洗？”  
　　爾時，優陀夷以偈對曰：  
　　“諸法池水戒善岸， 牟尼自浴并浴他， 
　　　己及諸子浮不濕， 自度以訖及群生。”  
　　爾時，凈飯王以偈問曰：  
　　“昔種種香常熏體， 金線真珠以嚴身， 
　　　常著天子妙衣服， 今在林間用何飾？”  
　　爾時，優陀夷以偈對曰：  
　　“功德鬘嚴戒香熏， 禪定瓔珞慚愧衣， 
　　　通明解脫自莊嚴， 光明威德曜林中。”  
　　爾時，凈飯王以偈問曰：  
　　“昔以刀劍弓箭矛， 健士執持常防衛， 
　　　亦用寶蓋恒覆蔭， 今獨林中誰守護？”  
　　爾時，優陀夷以偈對曰：  
　　“慈悲忍辱自防衛， 聲聞弟子眷屬力， 
　　　以功德法定無怖， 十力雄猛四無畏。”  
　　爾時，凈飯大王以偈贊曰：  
　　“善哉善說我子德， 久修善法不退轉， 
　　　汝進食訖將飯去， 我亦往詣牟尼王。”  
　　爾時，優陀夷復白王言：“大王，婆伽婆是大眾師，善御群生；是大仙人，能善安住沙門眾中；沙門中王，光明普照。譬如十五日夜，凈月圓滿，眾星圍繞，光明甚盛照耀一切；世尊亦爾，在沙門眾中光明照耀，亦復如是。譬如秋日，在于空中無諸云翳；彼婆伽婆亦復如是，在大眾中光明照耀，亦復如是。譬如帝釋，天中之王坐善法堂，諸天之中光明顯赫；彼婆伽婆在于眾中，光明晃曜，亦復如是。譬如須夜摩天王、兜率陀天王、化樂天王、他化自在天王，在天眾中光明顯耀，威德獨尊；彼婆伽婆于沙門眾中，威德顯赫亦復如是。猶如娑婆世界主大梵天王，與百億梵眾之所圍繞，光明晃耀，威德獨尊；彼婆伽婆在沙門眾中，光明顯赫，威德尊勝，亦復如是。” 
　　爾時，凈飯王聞說婆伽婆道德已，心作是念：“此乃世尊聲聞弟子，猶有如是大神通、大威力、大功德，何況如來！”復念太子本生之時，大地六種十八相動，動、遍動、等遍動，踴、遍踴、等遍踴，吼、遍吼、等遍吼，震、遍震、等遍震，起、遍起、等遍起，覺、遍覺、等遍覺；放大光明，無人扶持行于七步；空中二道流水注下洗浴其身；自然而有真金圣座，于虛空中化成天蓋，諸天禮拜；乃至未出家時，不為五欲之所迷惑；凡有所作，決定不退，隨說能作；一切時中堅固大力，不作妄語，不違信行，本作是言：“我成阿耨多羅三藐三菩提，自度己訖，復當度王。” 
　　時，王念佛為菩薩時本誓愿故，說是偈言：  
　　“若有初生已， 明智言不虛， 
　　　所說事不異， 智者誰不信？ 
　　　若有初生時， 世親說無等， 
　　　必作天人尊， 智者誰不信？ 
　　　若有不能惜， 寶聚如雪山， 
　　　離于貪吝者， 智者誰不信？ 
　　　若能于夢中， 不作虛妄語， 
　　　如說如修行， 智者誰不信？ 
　　　如刀劍之語， 不能惱令瞋， 
　　　離于忿怒事， 智者誰不信？ 
　　　無有能欺者， 貪瞋亦不染， 
　　　具足智慧王， 智者誰不信？ 
　　　一切妙五欲， 及以種種報， 
　　　無有能系縛， 智者誰不信？ 
　　　種種希有事， 及以眾妙物， 
　　　無有能怖畏， 智者誰不信？ 
　　　以諸美妙言， 明人善巧說， 
　　　無有能惑縛， 智者誰不信？ 
　　　以諸順義語， 諸欲決定句， 
　　　于此不能縛， 智者誰不信？ 
　　　以諸軍駕力， 及以種種護， 
　　　能出于妙城， 智者誰不信？ 
　　　棄舍妙欲樂， 為求甘露行， 
　　　希望于菩提， 智者誰不信？ 
　　　六年修苦行， 勇猛無能當， 
　　　求于勝菩提， 智者誰不信？ 
　　　六年粗少食， 求于勝菩提， 
　　　利安諸世間， 智者誰不信？ 
　　　六年為魔擾， 相續求短缺， 
　　　不能得其便， 智者誰不信？ 
　　　遠離五欲過， 不求于他物， 
　　　常利益世間， 智者誰不信？ 
　　　不從他聞法， 自然成菩提， 
　　　寂定難可覺， 智者誰不信？ 
　　　梵天自勸請， 勤求佛世尊， 
　　　如請而演說， 智者誰不信？ 
　　　哀憐愍我故， 來到尼俱園， 
　　　為度諸釋種， 智者誰不信？ 
　　　如來自度已， 度我于有海， 
　　　憶念本誓愿， 智者誰不信？ 
　　　今正得利時， 知佛一切智， 
　　　為憐愍我故， 智者誰不信？ 
　　　我今當往詣， 見人導師身， 
　　　作是思念時， 自省是人王。”  
　　爾時，凈飯王久思量已，白慧命優陀夷言：“比丘，汝今至此，更何所須？”時，優陀夷以偈答言：  
　　“本為利益大王故， 我今乘通來至此。 
　　　若于十力起一信， 男女皆得趣善道， 
　　　十力功德無邊際， 大仙為諸釋種來。 
　　　欣欣之事今方至， 人主應當發信心， 
　　　大王名稱必增長， 遍滿三千大千界。 
　　　汝子既是人王藏， 具足十力慈悲心， 
　　　游行十方心無礙， 如華在水不染著。 
　　　自度四流諸有已， 亦度人天四瀑河， 
　　　安置無畏洲岸上， 大王應當信導師。 
　　　拔去四流三毒箭， 亦降群生勝醫師， 
　　　于眾醫中最尊上， 大王應當深敬信。 
　　　亦能降伏諸軍眾， 魔王眷屬惡親黨， 
　　　證于寂滅妙菩提， 大王應當深敬信。 
　　　諸人天王咸勸請， 為度眾生說妙法， 
　　　敷演無上甘露藥， 人中牛王應當信。 
　　　隱蔽一切外道眾， 轉過稱量妙法輪， 
　　　化度無量億眾生， 大雄人王應當信。 
　　　無明厚覆黑暗中， 自眼清凈復凈他， 
　　　說法能除諸盲翳， 大雄人王應當信。 
　　　老病死畏逼迫者， 說除老病不死法， 
　　　令世間眾升善趣， 大雄人王應當信。 
　　　三火所燒世間眾， 如地洞燃以水滅， 
　　　說于八正圣為人， 大雄牛王應當信。 
　　　除斷三穢吐諸惡， 能離世間三垢濁， 
　　　游行十方甚奇妙， 勇猛牛王應當信。 
　　　如父愛子愍世間， 十力大慈心普潤， 
　　　起大悲愍度眾生， 勇猛牛王應當信。 
　　　難調能調婆伽婆， 所應度者今悉度， 
　　　能滅熾然諸煩惱， 勇猛大王應當信。 
　　　眾生墮于三有海， 猶如船舫能濟渡， 
　　　十力大悲救世間， 勇猛牛王應當信。 
　　　無量功德端正身， 大悲游行化世間， 
　　　令久濁心得清凈， 勇猛大王應當信。 
　　　如摩尼寶澄清水， 游行世間凈眾生， 
　　　除斷群迷競亂濁， 勇猛大王應當信。 
　　　如摩尼珠性清凈， 能令智者心歡欣， 
　　　世尊離惡心皎潔， 令諸明人欣慕樂。 
　　　于世間最起信心， 能使天人離苦擔， 
　　　舍諸有趣得寂滅， 勇猛大王應當信。 
　　　功德聚中說少分， 如在虛空鳥一跡， 
　　　佛功德岸我不知， 大王應當深敬信。”  
　　爾時，凈飯王聞慧命優陀夷善說世尊為菩薩時所修功德，即自念知如來本誓：“我得度已，必當度王。”如是念已，深生敬信，復白慧命優陀夷言：“比丘，汝今即是我子之子。汝可食竟，速還佛所，將食奉佛。我今亦當往見世尊。” 
　　爾時，慧命優陀夷，知凈飯王得于敬信，飯食已訖，即持肴饌，奉上如來。 
　　爾時，佛告諸比丘言：“優陀夷教化凈飯王得于正信。諸比丘，今日諸天世人大得利益。” 
　　爾時，世尊贊嘆優陀夷言：“善哉！善哉！汝于今日得大福德，以凈飯王得敬信故。” 
　　爾時，佛告諸比丘言：“迦盧陀夷化凈飯王，所得功德若是色者，十方世界恒沙佛剎所不容受，以功德聚廣大無量故。”  
大寶積經卷第六十二 高齊北天竺三藏那連提耶舍譯 
菩薩見實會第十六之二凈飯王詣佛品第二  
　　爾時，世尊飯食澡手，洗缽器已，現其瑞相。即時，毗沙門天王，以無量那由他百千億眾夜叉圍繞，譬如壯士屈申臂頃，一念之中從天宮沒，佛前而現，頭面禮足，住立北方，于虛空中夜叉大眾前后圍繞，合掌恭敬佛及眾僧。提頭賴吒天王，以無量百千那由他乾闥婆眾前后圍繞，亦如壯士屈申臂頃，從天宮沒，于如來前，頭面禮足，住在東方，于虛空中恭敬世尊及比丘眾。爾時，毗樓勒叉天王，以無量百千那由他鳩槃茶眾之所圍繞，亦如壯士屈伸臂頃，從天宮沒，在于佛前，頭面禮足，住于南方，在虛空中合掌恭敬如來及比丘眾。爾時，西方毗樓博叉天王，以無量百千那由他諸龍前后圍繞，亦如壯士屈伸臂頃，從天宮沒，于如來前，頭面禮足，住在西方，于虛空中合掌恭敬如來及比丘眾。釋提桓因天王亦復如是，無量那由他百千圍繞，從三十三天沒，住于佛前，頭面禮足，于虛空中恭敬如來及比丘眾。夜摩天王、兜率陀天王、化樂天王、他化自在天王、娑婆世界主大梵天王、光音天王、遍凈天王、廣果天王、凈居天王，各以無量百千那由他天眾之所圍繞，于彼天沒，住于佛前，頭面禮足，在虛空中恭敬如來及比丘眾，亦復如是。爾時，毗摩質多阿修羅王，與六十那由他眷屬前后圍繞，猶如壯士屈伸臂頃，于自宮沒，住于佛前，頭面禮足，現恭敬相，卻住一面。金翅鳥王亦與八萬六千迦樓羅眾眷屬圍繞，于自宮沒，住于佛前頭面禮足。及諸外道其有八億，從諸方來，而說偈言：  
　　“于凈虛空中， 十五夜滿月， 
　　　超過諸星眾， 光明獨顯耀。 
　　　佛如凈月輪， 滅闇除三垢， 
　　　能超諸外道， 猶如空中月。 
　　　秋日千光明， 能除諸暗冥， 
　　　超出明月光， 開布蓮華池。 
　　　佛光過于日， 普照大千界， 
　　　如來能開現， 聲聞蓮華林。 
　　　天主憍尸迦， 住在善法堂， 
　　　出過諸大眾， 金剛杵光耀。 
　　　十力功德山， 兩足尊勝王， 
　　　超過諸外道， 猶如釋天王。 
　　　須夜摩天王， 天眾所供養， 
　　　住在天眾中， 光赫坐寶座。 
　　　十力無邊威， 超過惡道趣， 
　　　無畏光明德， 顯說八正道。 
　　　如兜率天王， 在宮眾圍繞， 
　　　超過諸天眾， 宿善而光耀。 
　　　調御天人師， 八部所供養， 
　　　超過諸世間， 無畏顯說法。 
　　　如化樂天王， 在于天宮中， 
　　　超過諸天眾， 功德獨光顯。 
　　　佛超諸世間， 離濁出三界， 
　　　能調未調王， 具十力光照。 
　　　如自在天王， 住居天宮中， 
　　　超過諸天眾， 宿善而晃耀。 
　　　如是佛光明， 具足十力行， 
　　　超過天人眾， 本善功德故。 
　　　如大梵天王， 超過諸梵眾， 
　　　光耀說甜美， 顯于八正路。 
　　　如來勝梵天， 沙門眾中王， 
　　　光明照三界， 轉于四諦法。 
　　　知見眾集已， 天人龍聽法， 
　　　人中最勝王， 吐宣八正語。 
　　　虛空可度量， 海可瓶量盡， 
　　　須彌山可稱， 佛德難可知。”  
　　爾時，凈飯王白釋種言：“諸人者，如日欲出先現瑞相，所謂明星出時，當知日出不久；迦盧陀夷亦復如是，于佛如來一切種智先現瑞相。比丘所說如來功德，即是一切智相。諸仁者，速辦好乘，我當往詣至如來所。” 
　　時，釋種臣言：“善哉！大王，今正是時。所須之具，今悉已辦。” 
　　爾時，大王敕諸臣言：“從迦毗羅城乃至尼俱陀林，于其中間精治道路，以好軟沙遍布其地，散種種華，懸諸繒彩，作唱伎樂種種歌舞。” 
　　爾時，大王乘好車乘，出迦毗羅城，詣尼俱園。于彼乘后，有八萬白象，以種種寶間錯莊嚴。于其象上，各立七寶殿堂，甚奇微妙。于其象后，各嚴八萬寶馬。于其馬上，各有金幢。其馬及幢，各以七寶莊嚴，微妙第一。是時，城中有無量人嚴飾車乘，諸所服飾青馬、青車、青蓋嚴飾，執持青刀，衣服皆青，鞍韉鞦轡悉亦青色，各持青幢；一一車后，百青衣人之所圍繞。復有釋種等，各各嚴飾種種好車，青黃白赤雜色莊嚴，雜色車馬雜色嚴飾；一一車馬皆有百人，雜色莊嚴，亦復如是。 
　　爾時，世尊遙見王來，告諸比丘：“汝若欲見三十三天游戲眾者，當觀釋種出迦毗羅城。何以故？釋種游行與天無異故。” 
　　爾時，世尊而說偈言：  
　　“其迦毗羅妙城中， 凈飯大王及眷屬， 
　　　最勝人王今方至， 諦聽諦聽我當說。 
　　　象馬車乘過百千， 種種莊嚴甚殊妙， 
　　　從迦毗羅而引出， 人王寶藏及諸乘。 
　　　青馬青車青莊嚴， 將從衣服悉青色， 
　　　靴帽刀拂咸亦青， 青鞭青轡青鈴網， 
　　　青衣人持青幢蓋， 人馬皆青甚殊妙。 
　　　黃馬黃車黃莊飾， 將從衣服悉黃色， 
　　　靴帽刀拂皆亦黃， 黃鞭黃轡黃鈴網， 
　　　黃衣人持黃幢蓋， 人馬皆黃甚殊妙。 
　　　赤馬赤車赤莊飾， 將從衣服悉赤色， 
　　　靴帽刀拂皆亦赤， 赤鞭赤轡赤鈴網， 
　　　赤衣人持赤幢蓋， 人馬皆赤甚殊妙。 
　　　白馬白車白莊嚴， 將從衣服悉白色， 
　　　靴帽刀拂皆亦白， 白鞭白轡白鈴網， 
　　　白衣人持白幢蓋， 人馬皆白甚微妙。 
　　　雜色車馬雜莊嚴， 將從衣服悉雜色， 
　　　靴帽刀拂皆亦雜， 雜色鞭轡雜鈴網， 
　　　雜色衣人持幢蓋， 人馬皆雜甚微妙。 
　　　彼諸車后莊嚴象， 其數足滿八十千， 
　　　金鞍金韉金莊飾， 象背皆有七寶殿。 
　　　種種莊飾妙龍馬， 其數亦滿八十千， 
　　　七寶莊嚴甚奇麗， 眾妙服飾從車后。 
　　　以諸妙華散御路， 用五種香熏其地， 
　　　懸諸瓶香并繒彩， 壯士戲人歌舞輩， 
　　　種種莊嚴遍其路， 作諸音樂從王后。”  
　　爾時，凈飯王及諸侍從，至尼俱樹園，下車而入，步眾導從前后圍繞。 
　　爾時，世尊知父王心深生怨恨，為度王故，過于人上，在虛空中自在游行。如來行時，娑婆世界主大梵天王在如來右，釋提桓因在如來左，須夜摩天王、兜率陀天王、化樂天王、他化自在天王，各各執持種種天蓋，供養如來。爾時，毗沙門王、提頭賴吒天王，在佛東面，偏袒右肩，右膝著地，合掌向佛，現恭敬相；毗樓勒叉王、毗樓博叉王，在佛西面，亦偏袒右肩，右膝著地，合掌向佛，現恭敬相。爾時，四天王天、三十三天、夜摩天、兜率陀天、化樂天、他化自在諸天子等，在虛空中，雨天優缽羅華、栴檀末香、曼陀羅華，作天伎樂及以歌舞；復于虛空中雨諸香水，從昔以來未曾見聞，優缽羅華、旃檀香末，供養如來。爾時，世尊示現神通，以通力故，令人見天差別之相。 
　　時，凈飯王見諸天子供養如來，生希有心。復見嚴飾七寶重閣滿虛空中，見已作是說言：“如來本昔作童子時，不以四天下轉輪圣王生于顧戀。何以故？今在三千大千世界中，為大法王，統領天人，富貴自在。今此世尊為正法王，我今于此為人圍繞，世尊乃有天人侍衛。” 
　　爾時，凈飯王偏袒右肩，右膝著地，頭面禮足，合掌向佛，而作是言：“世尊初生之時，無人扶持而行七步，觀察十方而作是言：‘我于世間最尊最勝，當得度脫老病死邊。’我于爾時頭面禮世尊足。復于后時，至于田村閻浮樹下坐于清涼，日雖西移，影初不動；復有六天童子，合掌作禮在如來前，我于爾時頭面作禮大牟尼足。我今第三復亦頭面禮世尊足。” 
　　爾時，凈飯王而說偈言：  
　　“兩足世尊初生時， 無人扶持行七步， 
　　　自說我于世最勝， 爾時我禮明智者。 
　　　牟尼踰城至田村， 閻浮樹影蔭不移， 
　　　六天童子修供養， 我時復禮世應供。 
　　　今是第三稽首禮， 恭敬憐愍世間尊， 
　　　堪受人天微妙供， 世無如佛何有勝？ 
　　　世尊本號悉達多， 字為父母所喜樂， 
　　　始知如來名稱實， 得愿滿足獲甘露。”  
　　爾時，欲界諸天與世尊敷師子座，以天妙衣敷在座上及尼俱園，復以天劫波樹衣彌覆虛空。爾時，世尊從空而下，在師子座跏趺而坐。時，凈飯王及諸眷屬，頭面禮足，退坐一面。欲、色二界諸天子等，亦頭面禮足，于虛空中退坐一面。 
　　爾時，世尊而說偈言：  
　　“凈飯大王及眷屬， 來詣世尊設供養， 
　　　從迦毗羅妙城出， 趣尼俱陀可樂園。 
　　　佛與無量眾圍繞， 阿修羅王及龍王， 
　　　鳩槃荼王金翅王， 乾闥婆王并眷屬， 
　　　夜叉大王鬼神眾， 緊那羅王悉皆集。 
　　　欲界天王并天子， 一切皆生欣喜心， 
　　　六欲諸天既如是， 梵輔梵身梵天眾， 
　　　遍凈諸天并眷屬， 乃至廣果凈居天， 
　　　沙門大眾婆羅門， 僧佉衛世尼乾子， 
　　　及余一切諸外道， 修行種種異術士， 
　　　斯等諸方皆來集。 如來示現自神力， 
　　　令凈飯王及釋種， 獲得信心欣喜成。 
　　　如來普為一切眾， 以微妙語善義句， 
　　　世尊意在凈飯王， 現化種種勝神力。 
　　　王本不許佛出家， 相師本昔相童子， 
　　　在家必作轉輪王， 無量億眾所供養。 
　　　滿足圣王七種寶， 亦復具有四神通， 
　　　如法正治護國土， 王四天下剎利王。 
　　　爾時菩薩發是言： 我昔無量那由劫， 
　　　于一切時常實語， 大王諦聽我今說。 
　　　大王昔來于我所， 實自初無信敬心， 
　　　欲以輪王令我作， 以四天下生戀惜。 
　　　譬如本昔有通龜， 隨海水潮在陸地， 
　　　其海潮水回還去， 龜便墜墮深井中。 
　　　井中舊鱉問海龜： 汝本何處今至此？ 
　　　廣智海龜答井鱉： 我遇海潮墜此井， 
　　　其海潮水還源時， 我行遲遲遂不及， 
　　　以斯我今失時節， 墮此小井共汝住。 
　　　井鱉復問海龜言： 其海多少井中水， 
　　　豈復寬廣于此耶？ 為大為小愿速說！ 
　　　廣智海龜答井鱉： 無智住人穿鑿處， 
　　　我于大海水中居， 在彼經歷多年載， 
　　　猶尚不知海處中， 況復了達其彼岸？ 
　　　如是大王都不知， 我之神通威德力， 
　　　欲以輪王四天下， 世間勢貴戀惜我。 
　　　我今現作法輪王， 統領三千大千界， 
　　　如法正治離刀仗， 得于八部最勝供。 
　　　我今稱頌昔日言， 故來應現此大眾， 
　　　以神通力修其心， 用慈悲念召集眾， 
　　　一切諸有皆云會， 莫不為王得凈信。”  阿修羅王授記品第三  
　　爾時，世尊現其瑞相。以是相故，時毗摩質多阿修羅王，作是念言：“我今最初供養世尊。”時毗摩質多阿修羅王，與其徒眾六十那由他，婇女眷屬亦六十那由他，以其海中無價寶珠及余海中所無悉采供養。爾時，阿修羅王化作六十那由他七寶車，一一寶車復化六十那由他調順之馬，一一調馬復化七寶鈴網莊飾馬上，復化真金鈴釧以飾馬腳，一一馬亦復化作七寶纏髻騣尾，一一調馬復以真金鞦轡。彼諸調馬皆以七寶為角。彼諸調馬車上七寶莊嚴軒蓋，皆用七寶在虛空中，隨車行住。一一軒蓋皆懸七寶旒蘇鈴帶，一一軒蓋皆化寶網彌覆其上。彼諸車馬軒蓋鈴網，為風所吹出微妙音奪人視聽，猶如善擊百伎音樂出種種聲，令人喜樂奪人心意。一一寶車在虛空中，去地六十由旬。一一車后作諸音樂。一一車上皆有阿修羅女，種種嚴飾在其車上。是諸女等，或有立舞，或有坐舞，或有唱歌，或身動轉，或散栴檀末香，或散優缽羅末，或雨沉水末，或雨多摩羅拔，或雨天諸末香，或散阿修羅香末，或雨金末，或雨曼陀羅華、摩訶曼陀羅華、曼殊沙華、摩訶曼殊沙華、波盧沙迦華、摩訶波盧沙迦華、迦迦羅婆華、摩訶迦迦羅婆華、波吒梨華、摩訶波吒梨華、質多羅波吒梨華、摩訶質多羅波吒梨華，悉皆化作用供養佛，或散金華、銀華、毗琉璃華、玻瓈華、赤真珠華、瑪瑙華、硨磲華，或持七寶以散世尊。有散衣服，或以手環、臂腳鉀釧、寶冠、寶鬘莊嚴之具，金鎖、銀鎖、真珠、繩貫，或長或短，或有七寶項巾及諸瓔珞金銀耳珰，或以七寶盛發之袋以散于佛。或以頂鬘在臂鈴釧動搖發聲，或以七寶填鬘以金莊嚴，或以金填七寶莊嚴，有執金網，有捉金旒蘇，有持摩尼旒蘇，有持真珠旒蘇，或持金蓋、銀蓋，或持毗琉璃蓋，有持七寶蓋者，或持種種寶幢，或持種種色幡，或雨香水者，皆為供養佛故。或有合掌說偈贊嘆曰：  
　　“歸命丈夫調御師！ 歸命丈夫最勝士！ 
　　　歸命丈夫兩足尊！ 歸命丈夫無等倫！ 
　　　歸命明照世間者！ 歸命最上大智海！ 
　　　歸命具足功德林！ 歸命最勝微妙山！ 
　　　歸命具足功德聚！ 歸命滅除諸煩惱！ 
　　　歸命修諸凈行師！ 歸命凈行無斷絕！ 
　　　歸命無依不怯弱！ 歸命無懈無悼動！ 
　　　歸命決定發精進！ 歸命決定滿足者！”  
　　爾時，阿修羅王亦復化作六十那由他七寶帳幕，甚奇微妙雜色莊嚴。一一帳幕凈游之下亦復化作六十那由他七寶大地。彼諸地上亦復化作六十那由他樓櫓卻敵，七寶合成微妙第一。一一卻敵亦復化作六十那由他重閣殿堂，七寶莊嚴。一一堂殿復有六十那由他門戶窗牖，七寶莊飾。一一門戶金門銀扇雜寶雕飾，其諸門閫一一皆用毗琉璃寶，一一門樞皆用硨磲，復以硨磲為柱，一一柱上以赤真珠以為櫨栱，瑪瑙為地。其銀門者悉用金扇，毗琉璃為閫，硨磲雕鏤瑪瑙為樞，赤珠為柱，白玉為栱，玻瓈為地。毗琉璃門戶，玻瓈為扇，金為門閫，銀為戶樞，白玉為柱，瑪瑙為栱，赤真珠為地。玻瓈門戶，毗琉璃為扇，瑪瑙為閫，赤珠為樞，以金為柱，銀為基栱，白玉為地。瑪瑙門戶，白玉莊飾，赤真珠寶以為閫扇，銀為戶樞，琉璃為柱，金為基栱，玻瓈為地。赤真珠戶，瑪瑙莊飾，白玉閫扇，銀為戶樞，毗琉璃柱，玻瓈基栱，黃金為地。白玉門戶，瑪瑙莊飾，金為閫扇，毗琉璃樞，白銀為柱，玻瓈為地，赤真珠寶以為基栱。彼諸門戶一一戶中，化作六十那由他師子之座，七寶合成，以諸天、人、阿修羅衣彌覆其上，或敷迦旃陵伽衣，或敷憍奢耶衣。其座兩頭置朱色枕。彼諸座前有七寶幾，一一幾上有于六億阿修羅王種種衣服，所謂諸天樹衣、芻摩羅衣、憍奢耶衣、迦尸迦衣。一一師子座上，各各皆有二修羅女眾寶莊嚴。一一女人皆持七寶多羅樹葉，以為其扇。一一座中皆有化修羅子，在于座上兩女俠侍，持七寶扇。彼諸門戶亦復化作六十那由他七寶幢蓋。于金門戶化作青幢黃柄，玻瓈間錯。于銀門戶化作黃幢赤真珠柄，白銀間錯。于毗琉璃門化作赤真珠幢，黃金為柄，玻瓈交錯。玻瓈門戶化作雜色寶幢，黃金為柄，白銀交錯。青幢黃頭、黃幢青頭、赤幢白頭、白幢赤頭、雜色幢者七寶為頭。彼諸寶幕及諸殿堂于虛空中，繞佛三匝。猶如三十三天伊羅婆那龍象在空游行，俱持毗陀羅婆樹、梨耶多羅樹供養諸天；彼諸帳幕于虛空中右繞三匝，亦復如是。彼諸寶幕卻敵之中，及以地上重閣殿堂，有諸門戶、師子之座、莊嚴寶蓋、寶幢、幡華，雨天真檀末香、天優波羅末香、沉水末香，復雨曼陀羅華、摩訶曼陀羅華、曼殊沙華、摩訶曼殊沙華、迦迦羅婆華、摩訶迦迦羅婆華、波吒梨華、摩訶波吒梨華、質多羅波吒梨華、摩訶質多羅波吒梨華、金華、銀華、毗琉璃華、玻瓈華一切眾寶華，雨金、雨銀、雨天樹衣。彼諸修羅王子手中悉持如是寶珠，以珠力故，隨意所須皆能降雨。 
　　爾時，迦毗羅城四門之外，各各縱廣六十由旬，以阿修羅王威神之力，放光遍照六十由旬，上照六萬由旬周圍遍滿供養之具，彼諸浮游帳幕繞佛而住。時迦毗羅城中積曼陀羅華，舉高七丈。天上香水成泥，以佛神力，令其香氣遍滿三千大千世界。于此三千大千世界中，所有住大乘者，彼諸眾生聞其香氣，乃至初發阿耨多羅三藐三菩提心得不退轉，況復久修！ 
　　時，毗摩質多阿修羅王，乘七寶車繞佛三匝，以妙天真檀末以散佛上，而說贊曰：  
　　“我今歸依婆伽婆， 能施天人無畏者！ 
　　　歸依最勝不可動， 希望無上妙菩提！ 
　　　我今歸依婆伽婆， 心喜不墮三惡趣！ 
　　　是故我今歸依佛， 希求無譬妙菩提！ 
　　　我今歸依婆伽婆， 能除生死大苦海， 
　　　能斷曠野離惱凈， 堪能引導眾生師！ 
　　　我今歸依婆伽婆， 以此歸依不求生， 
　　　老死所逼大苦惱， 世尊為諸天人歸！”  
　　爾時，毗摩質多阿修羅王，以偈嘆佛，右繞三匝。時彼諸馬瓔珞莊嚴，彼諸車莊嚴，彼諸阿修羅、阿修羅女莊嚴。彼諸幡幢寶蓋鈴網等，為風所吹，出深妙聲，稱心奪聽，譬如具足百伎音樂，善巧奏擊出深妙音、稱意音聲，甚可聽采，奪人耳目。如是諸馬莊嚴瓔珞乃至鈴網，為風所吹，出微妙音，如巧奏擊百種音聲甚可愛樂。 
　　爾時，毗摩阿修羅王，繞佛三匝，雨天真檀末香、優缽羅末、沉水末香、多摩羅末、種種阿修羅香末從空而下，雨天曼陀羅華、摩訶曼陀羅華、曼殊沙華、摩訶曼殊沙華、波盧沙迦華、摩訶波盧沙迦華、迦迦羅婆華、摩訶迦迦羅婆華、波吒梨華、摩訶波吒梨華、質多羅波吒梨華、摩訶質多羅波吒梨華，復有種種化華，雨金華、銀華、毗琉璃華乃至七寶眾華從空而下，雨天香水、阿修羅香水從空而下。以香水故，迦毗羅城內外縱廣六十由旬，悉成香泥，以其泥香遍滿三千大千世界。所有菩薩聞其香者，于阿耨多羅三藐三菩提得不退轉。 
　　爾時，毗摩質多阿修羅王，繞佛三匝，以佛神力于虛空中，作天伎樂及阿修羅音聲。彼諸音樂以佛神力，其音遍滿三千大千世界，皆悉聞知。所有住大乘者聞其聲已，悉于阿耨多羅三藐三菩提得不退轉。無量百千阿修羅女，或歌或舞，或奏音樂，或身動轉，又散天真檀末、優缽羅末、沉水末、多摩羅拔香、曼陀羅華、摩訶曼陀羅華、曼殊沙華、摩訶曼殊沙華、波盧沙華、摩訶波盧沙華、迦迦羅婆華、摩訶迦迦羅婆華、波吒梨華、摩訶波吒梨華、質多羅樹華、摩訶質多羅樹華、金華、銀華、毗琉璃華、眾寶雜華，又雨化華以散佛上，又散諸天衣服、臂腳鈴釧以散佛上，腰瓔珞、手臂瓔珞、指環、項巾、七寶之鬘、金鎖、銀鎖、真珠之貫、摩尼瓔珞、半月珠瓔于兩肩上，七寶衣瓔、種種寶瓔，兩耳珰磲、盛發寶袋、莊嚴頂冠、種種旒蘇、種種香旒蘇、種種真珠旒蘇、種種摩尼旒蘇，或雨天種種寶蓋金末香水。又阿修羅女手把赤真珠以散佛上，又捉寶散者，又捉種種珠散者，皆為供養佛故。 
　　毗摩質多阿修羅王，與其眷屬皆悉相順，而說偈言：  
　　“我常如是心， 值遇佛世尊， 
　　　歸依如來故， 未來常供養。”  
　　爾時，波羅陀阿修羅王所設供養，亦如毗摩質多阿修羅王，等無有異；乘七寶車，右繞三匝，以偈贊佛：  
　　“我禮得實十力士， 亦禮離怖無畏者！ 
　　　決定得于不共法， 歸命導引諸世間！ 
　　　我禮斷除結縛者， 亦禮出離生死道！ 
　　　我禮到岸住陸地， 將導貧乏眾生師！ 
　　　我禮深智不思議， 與眾和合不掉動， 
　　　于諸趣中心解脫， 猶如蓮華不著水！ 
　　　牟尼本修諸空法， 離諸簡擇得無相， 
　　　于一切處無所愿， 我禮如空無所依！”  
　　爾時，善臂阿修羅王所設供養廣大無量，如毗摩阿修羅王，等無有異；乘眾寶輦，右繞三匝，散諸金粟，以偈贊曰：  
　　“大牟尼尊無等倫， 天上天下亦無比！ 
　　　佛知眾生如陽焰， 非真實有唯想轉， 
　　　于此無作無受者， 亦無士夫空無我， 
　　　離諸所作無體性， 說于一切寂定法。 
　　　于善逝法得信解， 觀一切法悉平等， 
　　　彼當得作導師子， 順佛言教如父說。 
　　　我今贊嘆所得福， 唯佛智解能照知， 
　　　我以福德悉無余， 回施眾生皆作佛。”  
　　爾時，復有跋墀毗盧遮那阿修羅王所設供養，亦如毗摩質多阿修羅王，等無有異；乘七寶車，繞佛三匝，散以銀華，說偈嘆曰：  
　　“我今禮佛妙好相， 渡生死海到彼岸， 
　　　自身得度復度他， 安置彼岸無畏處。 
　　　唯佛大慧知群生， 倒見叢林無智者， 
　　　迷惑焰水計為實， 無等悲心皆已知。 
　　　世尊妙人見眾生， 如幻陽焰如光影， 
　　　牟尼如法生善子， 三有中行不染污。 
　　　大自在人知非實， 知諸法性彼此空， 
　　　愚癡如夢受欲樂， 佛子知已修諸行。”  
　　爾時，羅睺羅阿修羅王所設供養，亦如毗摩質多阿修羅所設供養；乘七寶車，繞佛三匝，以質多羅波吒梨華以散佛上，說偈贊曰：  
　　“大仙如來神妙身， 超過一切諸天人， 
　　　既如須彌比芥子， 復似大海譬牛跡。 
　　　如來顏容甚端正， 眾相莊嚴第一最， 
　　　超過一切色中上， 如日出現螢息照。 
　　　世尊無量威德聚， 超過一切威德者， 
　　　令諸威德不能現， 如日出時螢光隱。 
　　　大圣世尊智慧海， 超過遍覆三有界， 
　　　蔽諸外道令不現， 如日盛明月光沒。”  
　　爾時，睒婆利阿修羅王所設供養，亦如毗摩質多阿修羅王；修供養已，乘七寶車，繞佛三匝，用摩訶波吒梨華以散于佛，說偈贊曰：  
　　“樂奢摩他智慧者， 能除三毒貪瞋癡， 
　　　引導眾生出世間， 猶如甘雨滅塵焰。 
　　　世尊熾然正法眼， 亦如酥投大盛火， 
　　　能斷煩惱疑網盡， 亦如火燒大壙野。 
　　　顏容端正甚微妙， 眾相莊嚴最第一， 
　　　超過一切諸妙色， 如日出時螢光隱。 
　　　如來秉持諸善根， 無量億萬那由劫， 
　　　能除煩惱及惡業， 如食甘露去身毒。 
　　　吹除一切無明冥， 如夜明炬照黑闇， 
　　　如來示現正法眼， 猶如珠師顯寶價。”  
　　爾時，樂戰阿修羅王所設供養，亦如毗摩質多阿修羅王；設供養已，乘七寶車，繞佛三匝，散眾寶華，以偈贊曰：  
　　“難調惡心佛能調， 如勇健士降勝敵， 
　　　善得柔軟心自在， 我禮心調無畏者。 
　　　能調諸根離怨對， 離畏無畏得安隱， 
　　　世尊煩惱不更發， 消伏毒害悉無余。 
　　　那羅延力善修慈， 于愛憎中心平等， 
　　　如來知諸眾生相， 不為六道之所攝。 
　　　離諸想心竭有愛， 放智慧光破諸闇， 
　　　于諸法中心不著， 牟尼超過無等倫。”  
　　爾時，善目阿修羅王所設供養，亦如毗摩質多阿修羅王；修供養已，乘七寶車，繞佛三匝，奉眾寶藏以獻于佛，說偈嘆曰：  
　　“大雄久已知， 諸法真實相， 
　　　所謂法名者， 各各和合假。 
　　　一切諸法體， 種種求不得， 
　　　所言此法者， 說唯是假名。 
　　　離名名體性， 諸相亦如是， 
　　　無相亦無名， 已離三種法。 
　　　所言解說者， 實無可顯說， 
　　　說者說亦無， 解者亦復然。 
　　　如是知于法， 無上牟尼子， 
　　　于諸法不著， 修行大名稱。”  
　　爾時，伏三界阿修羅王所設供養，亦如毗摩質多阿修羅王；修供養已，乘七寶車，繞佛三匝，用真珠瓔珞以奉如來，說偈嘆曰：  
　　“我今嘆佛離怨敵， 顏容端正戒智力， 
　　　一切世間無如佛， 以無比身伏仇對。 
　　　色力光明照三有， 修諸善業得端正， 
　　　以布施力得其相， 八十種好悉嚴凈。 
　　　凈持戒力無能動， 明人思量所不得， 
　　　佛持戒心清凈故， 人中師子所作成。 
　　　如來智力更無比， 以無怖畏勝三界， 
　　　如師子王眾中吼， 超過一切諸外道。”  
　　爾時，毗盧遮那阿修羅王所設供養，亦如毗摩質多阿修羅王；設供養已，乘七寶車，繞佛三匝，手執眾寶以散如來，復以偈頌而贊嘆曰：  
　　“諸眾皆集牟尼所， 凈心瞻仰如來面， 
　　　一切現前睹世尊， 斯則如來不共相。 
　　　佛以一音演說法， 種種隨心各皆解， 
　　　世尊說應眾生機， 斯則如來不共相。 
　　　佛以一音演說法， 眾生隨類各得解， 
　　　稱意所欲知其義， 斯則如來不共相。 
　　　佛以一音演說法， 或有修進或調伏， 
　　　或有獲得無學果， 斯則如來不共法。”  
　　爾時，目真鄰陀阿修羅王所設供養，亦如毗摩質多阿修羅王；修供養已，乘七寶車，繞佛三匝，手執赤真珠以散佛上，說偈贊曰：  
　　“欣喜凈心敬信佛， 離于傲慢無邪見， 
　　　順佛阿含不放逸， 是為修行無比子。 
　　　諸法自性不可得， 如夢行欲悉皆虛， 
　　　但隨想起非實有， 世尊知法亦如是。 
　　　如秋時云水中月， 迷惑無智愚眾生， 
　　　不能惑著明智人， 深樂佛法精進者。 
　　　妙人最妙不錯悟， 于佛法中不放逸， 
　　　分別諸法悉如夢， 得見如實妙三昧。”  
　　爾時，毗摩質多阿修羅王等，有六十那由他阿修羅，設供養已，皆各合掌作禮而住，欣欣踴躍，情意充滿，喜樂稱心，菩提之心流注不絕。 
　　爾時，世尊知彼諸阿修羅信心供養已，如諸佛法示現微笑相，從其面門放無量色光，青黃赤白紅紫玻瓈，亦如金銀及以雜色；從口出已，繞佛三匝，還從頂入。 
　　爾時，慧命馬勝比丘，從坐而起，偏袒右肩，右膝著地，合掌向佛，為佛作禮，以偈問曰：  
　　“雄猛牟尼現瑞相， 愍世間者非無因， 
　　　人中最勝愿為說， 大仙所現之因緣。 
　　　憐愍世間現瑞應， 見諸修羅勝供養， 
　　　欲授修羅決定記， 令我等輩得欣欣。 
　　　朝有勝心無有疑， 此眾中有發心者， 
　　　世尊知其信根已， 人中師子現此瑞。 
　　　朝日誰發清凈心？ 誰于人中生勝信？ 
　　　世尊知其信根已， 現此最妙之瑞相？ 
　　　今此大眾皆有疑， 皆見如來現微笑， 
　　　誰復朝日降魔怨， 現此瑞相為此人？ 
　　　善哉降怨大仙尊， 愿斷大眾心猶豫， 
　　　愿尊速說勿踟躕， 斷此大眾之疑網！”  
　　爾時，世尊以偈答馬勝比丘曰：  
　　“善哉比丘所問義， 我所現瑞利世間， 
　　　我說果報無有余， 汝今一心善諦聽。 
　　　諸阿修羅供養佛， 為求無上勝菩提， 
　　　修羅心意無所依， 如手在空不障礙。 
　　　此等供養世尊已， 阿修羅眾心清凈， 
　　　大智皆舍修羅道， 于人天中久受樂。 
　　　此等于其未來世， 值遇恒沙人師子， 
　　　于善名劫得成佛， 如來皆號為善名。 
　　　數滿六十那由他， 名振十方照世間， 
　　　演說無依無著法， 廣能度勝天人眾。 
　　　彼諸佛土甚嚴凈， 佛知世間離五濁， 
　　　凈佛國土三千界， 滿足六十那由他。 
　　　彼國無諸三惡趣， 以欣喜心土田凈， 
　　　彼佛雄猛除諸難， 演說無上大乘法。 
　　　彼等諸佛得壽命， 住世六十那由劫， 
　　　演說無所依止法， 一一導師皆亦然。 
　　　彼諸如來滅度后， 世間智者盡皆滅， 
　　　滿足六十那由劫， 彼佛正法住在世。 
　　　是諸如來各各度， 如恒河沙眾生聚， 
　　　彼諸如來等無量， 土壽法住亦如是。 
　　　彼諸善逝能成熟， 六十那由眾生數， 
　　　皆令安住大乘中， 各各紹繼三寶種。 
　　　今此授記為修羅， 利世間者大仙說， 
　　　天人聞斯授記已， 身心踴躍得凈信。”  
大寶積經卷第六十三 高齊北天竺三藏那連提耶舍譯 
菩薩見實會第十六之三本事品第四  
　　爾時，慧命摩訶迦葉，見諸阿修羅王供養佛已，生希有心，作是思惟：“世尊本修菩薩行時，作何善根得是果報？”時，迦葉即入如實三昧，以其三昧嚴心力故，憶念過去阿僧祇阿僧祇劫，如來所修一切功德；于彼彼道、彼彼生中所修善根，皆為滿足無上菩提；以此善根得住不退轉地，彼諸善根皆得念知。 
　　爾時，迦葉憶念如來大善根時，作如是心：“如佛所習善根廣大，如來一一發心善根，如十方世界恒沙剎土，其中眾生皆得人身；得人身已，眾生如恒沙劫，供養善逝亦如修羅；一一眾生如恒沙劫供養如來已，不能報如來一發心善根。” 
　　爾時，慧命摩訶迦葉，從三昧起，以偈贊曰：  
　　“一一如來牟尼尊， 發心廣大向菩提， 
　　　此修羅等所供養， 佛迦羅分不及一。 
　　　世尊應供人中上， 如須彌山真檀聚， 
　　　人天中勝所供養， 由度功德彼岸故。 
　　　人中師子應受供， 過諸恒河沙數等， 
　　　譬如大海滿中水， 香水和合而供養。 
　　　具足功德應受供， 多于恒河沙數等， 
　　　積滿華聚而供養， 猶如斫迦婆羅山。 
　　　自然大士應受供， 如須彌山燈明炷， 
　　　大海以為香油器， 以燈供養諸勝者。 
　　　應受供養大威勢， 多于恒河沙數等， 
　　　造立塔廟而供養， 由度功德彼岸故。 
　　　人中堅固應受供， 以諸廣大勝寶蓋， 
　　　其蓋遍覆三千界， 經于那由他劫數。 
　　　憐愍世間人中尊， 無邊功德應受供， 
　　　以諸寶幢所供養， 遍滿十方諸世界。 
　　　于不思議億劫數， 以廣大幡而供養， 
　　　滿恒河沙諸世界， 經于無量億劫數。 
　　　供養如來人師子， 起于分別作譬喻， 
　　　大論師中師子子， 諦聽諦聽諸天人。 
　　　我及諸來在此眾， 若如恒河沙數等， 
　　　諸有十方世界眾， 一切皆當得作佛。 
　　　具足十力人師子， 彼佛頭數如恒沙， 
　　　一一皆有恒沙頭， 于一一頭如恒沙。 
　　　各各皆有恒沙口， 彼于一一無量口， 
　　　有于無量沙數舌， 以舌贊嘆于如來。 
　　　彼諸如來說不盡， 功德彼岸不可到， 
　　　一切智智不可量， 由度功德彼岸故。”  
　　爾時，世尊告諸比丘言：“善哉！善哉！諸比丘，我諸聲聞端直而住，有智有法亦如梵天，乃能入我功德海中。何以故？如來具足無量功德，具足不思議功德。諸比丘，如來功德聚不可思議。諸比丘，如來功德聚若是色者，一一發心所得功德，如恒河沙等世界中所不容受。何以故？諸比丘，如來一一發心功德，一切智所攀緣處，如洹沙等諸佛，如恒沙等劫，不能思量，說不可盡。何以故？如來本修菩薩行時，無一發心不為利益一切眾生、眾生所攝者，無一發心不為一切眾生。眾生界無邊際，其中眾生亦無邊際，所有眾生界無邊際，如來一一發心功德亦無邊際。何以故？如眾生界無邊際，如眾生界不可量，如來一一發心功德聚不可窮盡，皆為憐愍利益安樂一切眾生故，是故發心。假使一切眾生供養時，不能報如來一發心功德。何以故？彼諸眾生供養如來，皆為希望雜食世報故。菩薩本發心，離于雜食求世報心，為利益安樂眾生故，欲令眾生背于生死趣向涅槃。如來本修菩薩行時，為利益安樂眾生，離于雜食不求世報。” 
　　佛告諸比丘：“于過去世無量無邊流轉生死，阿僧祇不可思議無始世界，不可說劫中，有佛號曰因陀幢王，出現于世，如來、應供、正遍知、明行足、善逝、世間解、無上士、調御丈夫、天人師、佛婆伽婆。彼佛如來，以一一發心，如恒沙等世界中，曾為眾生作利益安樂思量發心。比丘，彼因陀幢如來作佛時，恒河沙世界同一佛剎。其因陀幢如來應供正遍知國土嚴凈，離于惡趣及以八難。是因陀幢如來應供正遍知，其國土中所有眾生住正定聚，其邪定眾生、增上慢眾生一向皆無，不凈身業、不凈口業、不凈意業一切皆無，亦無惡趣煩惱作惡趣業。何以故？因陀幢如來教是眾生，令其發心止一切惡，以其善法授令修學。是因陀幢如來國土中，曾得五種樂，所謂一得欲樂，二得出家樂，三得禪樂，四得三摩跋提樂，五得無上菩提樂。彼諸眾生雖受其樂而不貪著。譬如蜜蜂但取其味不取華色，彼諸眾生亦復如是，雖受其樂而不取著。譬如飛鳥空中而行不著其空，如是眾生雖受其樂而不取著，亦復如是。是因陀幢如來應供正遍知，其佛土中所有眾生，無有憂苦，唯有喜樂，亦無不苦不樂受；愚癡無故，唯有稱心之樂。何以故？彼諸眾生本修善故。由彼因陀幢如來本修菩薩行時，現諸相好，令彼眾生不作一切惡，安置眾生修習善法。彼等次第離諸惡道，安于善處。彼等于一切種不善業，一向悉無。其所作業得果報時，心不欣樂。生苦受者，無有是處，不作惡業不受苦果故。愚癡無故，不苦不樂受亦無。彼因陀幢如來佛土中，一切時恒無惡風暴雨，亦無毒熱。彼諸眾生時節變易苦，一切皆無。彼因陀幢如來本修菩薩行時，彼佛土中，其諸眾生，一切身業智、上首智，順轉演說開示正顯；如是一切口業智、上首智，順轉演說開示正顯；如是一切意業智、上首智，順轉演說開示正顯。如是彼諸眾生從彼菩薩聞已，彼諸眾生一切身業、一切口業、一切意業智上首智順轉回向。以善業故，愚癡報不生。以其愚癡故，受不苦不樂受。彼諸眾生于彼佛土中，苦受、不苦不樂受一向皆無，以離愚癡故。彼諸眾生生彼國土時，其因陀幢如來教化已，于法敬重；若游行時，思量于法，愛欲于法，染著于法。彼等心生愛欲染著，于法游行時無有苦受，行住坐臥睡寤，乃至無有威儀之苦。彼諸眾生在國土中，無惡可順；以無惡故，無苦可生，于善無著。以是因緣，彼諸眾生善順無故，變易苦無；于諸法中不生貪著，是故壞苦不生。亦無怨憎會苦。何以故？由彼眾生于一切眾生中得住平等心現前，是故無有怨憎會苦。亦無愛別離苦。何以故？由彼眾生于一切法不著故；其愛別離苦從愛而生，是故無有愛別離苦。苦苦亦無。何以故？于樂受不生著故。唯有行苦，所謂無常苦。何以故？彼佛唯說第一義故。彼佛住世經恒沙劫，于彼佛剎，無一眾生與佛競論者來生其國。何以故？由彼如來本行菩薩時成熟眾生故。” 
　　佛告諸比丘：“于意云何？能以下善根、少善根、不善習善根、不善相應善根、非大精進善根、非善趣善根、非善發善根、非善回向善根，可能利益如是等眾生，能與樂除苦耶？可能凈如是廣大國土，成熟如是多眾生耶？” 
　　諸比丘言：“不也，世尊。” 
　　佛復告諸比丘言：“于意云何？可以下心、怯弱不善根相應心、非精進心、非善集根心、非善趣心、非善發善根心、非善回向心，可能利益如是等眾生，思惟與樂能除苦耶？可能嚴凈如是廣大佛剎，成熟如是多眾生耶？” 
　　諸比丘言：“不也，世尊。” 
　　佛復告諸比丘言：“于意云何？可以下信、少信、羸信、怯弱信、不善相應信、非精進信、非善集善根信、非善趣信、非善發善根信、非善回向信，能利益如是等眾生，除苦與樂耶？能嚴凈如是廣大佛剎，成熟如是多眾生耶？” 
　　諸比丘言：“不也，世尊。” 
　　佛復告諸比丘：“于意云何？可以下戒、少戒、羸戒、非精進戒、非善集善根戒、非善趣戒、非善發善根戒、非善回向戒，能利益如是等眾生，除苦與樂耶？能嚴凈如是廣大佛剎，成熟如是多眾生耶？” 
　　諸比丘言：“不也，世尊。” 
　　佛復告諸比丘言：“于意云何？頗以下精進、少精進、羸精進、怯弱精進、非相應精進、非精進精進、非善集善根精進、非善趣精進、非善發善根精進、非善回向精進，能利益如是等眾生，除苦與樂耶？及能嚴凈如是廣大佛剎，成熟如是多眾生耶？” 
　　諸比丘言：“不也，婆伽婆。” 
　　佛復告諸比丘：“于汝意云何？頗以下念、少念、羸念、怯弱念、非相應善根念、非精進念、非善集善根念、非善趣念、非善發善根念、非善回向念，能利益眾生，及思惟與樂耶？及能嚴凈如是廣大佛剎，成熟多眾生耶？” 
　　諸比丘言：“不也，世尊。” 
　　佛復告諸比丘言：“于汝意云何？頗以下定、少定、羸定、怯弱定、非相應善根定、非精進定、非善集善根定、非善趣定、非善發善根定、非善回向定，能利益眾生，思惟與樂耶？能嚴凈如是廣大佛剎，及能成熟如是多眾生耶？” 
　　諸比丘言：“不也，世尊。” 
　　佛復告諸比丘言：“于汝意云何？頗以下慧、少慧、羸慧、怯弱慧、非相應善根慧、非精進慧、非善集善根慧、非善趣慧、非善發善根慧、非善回向慧，能利益眾生，思惟與樂耶？能嚴凈如是廣大佛剎，及能成熟如是多眾生耶？” 
　　諸比丘言：“不也，世尊。” 
　　佛告諸比丘言：“諸比丘，實如是，不以少善根、少戒、少信、少精進、少念、少定、少慧，能利益眾生，及思惟與樂離苦耶！能嚴凈廣大佛剎，成熟如是多眾生耶！” 
　　佛告諸比丘：“于意云何？彼時因陀幢如來，汝知誰也？”如來問已，諸比丘默然不答。 
　　當于爾時，東方過如恒沙等諸佛世界，有世界名曰月光莊嚴。彼土有佛，號高威德王如來應供正遍知，今現住世。文殊師利在彼眾中，即知釋迦牟尼心念已，即白高威德王佛言：“今釋迦如來，在娑婆世界說法。世尊，我今往彼見釋迦如來，禮拜聽法，供養恭敬。”作是請已，時高威德王如來，告文殊師利：“任意而去，今正是時。” 
　　爾時，文殊師利童子，從座而起，偏袒右肩，右膝著地，頭面禮高威德王如來，右繞三匝。譬如壯士屈伸臂頃，時文殊師利，在彼月光莊嚴世界中沒，釋迦牟尼佛前出，頭面接足敬禮如來，卻坐一面，白佛言：“世尊，昔時因陀幢如來者，今即世尊是也。何以故？由是世尊具足不可思議諸善方便，能成熟眾生凈佛國土，恒不疲倦亦無厭足故。世尊，安置眾生住菩薩乘亦無厭足。若有實語人作正語者，勝中之勝，勝中之妙，勝中上首，最勝中最勝，言佛如是者，當知釋迦牟尼佛真實無異。” 
　　時，文殊師利而說偈言：  
　　“雄猛巧方便， 憐愍諸世間， 
　　　現大威神力， 成熟眾生故。 
　　　已于過去世， 曾作八億佛， 
　　　猶自有神力， 無心取正覺。 
　　　六十一三千， 清凈佛國土， 
　　　淺識不知佛， 牟尼巧方便。 
　　　不舍初發心， 彼彼處處現， 
　　　更于未來世， 示現無量佛。”  伽樓羅王授記品第五  
　　爾時，復有八億六千萬金翅鳥王，見諸阿修羅供養世尊及得授記已，于如來所生無等敬信，踴躍欣喜。為供養故，化作八億六千萬殿堂，純以諸天七寶莊飾，甚奇微妙。一一殿堂七重鉤欄，四寶所成，微妙第一，所謂金、銀、琉璃、玻瓈。金鉤欄者，金為尋梁及作眾柱，銀為曲鞚。銀鉤欄者，銀為尋梁及作眾柱，金為曲欞。毗琉璃鉤欄，以毗琉璃而為梁柱，玻瓈為欞。玻瓈鉤欄，玻瓈梁柱，毗琉璃欞。彼諸殿堂，周匝四面，垂七寶鈴，所謂金、銀、琉璃、玻瓈、真珠、硨磲、瑪瑙。其寶精奇，微妙第一。是諸殿堂，復以七寶羅網覆上，所謂金網、銀網、毗琉璃網、玻瓈寶網、赤真珠網、硨磲之網、瑪瑙網等微妙第一。復更化作八億六千萬七寶之蓋，微妙奇特，所謂金銀乃至瑪瑙。復更化作八億六千萬七寶妙幢，所謂金銀乃至瑪瑙，青幢黃頭，黃幢青頭，赤幢白頭，白幢赤頭，雜色之幢純色為頭，純色之幢雜色為頭。復更化作八億六千萬七寶妙幡，有種種色嚴凈第一。復更化作八億六千萬七寶之帳，所謂金銀乃至瑪瑙，寶線織成微妙第一。 
　　爾時，諸金翅鳥王，持是八億六千萬七寶殿堂、八億六千萬七寶之蓋、八億六千萬七寶之幢、八億六千萬七寶之幡、八億六千萬七寶之帳，悉以奉獻如來世尊；既奉獻已，彼諸鳥王及供養具，于虛空中繞佛三匝。譬如咽羅婆那象王于三十三天，頂戴諸天乘空而游，詣波利質多羅樹；彼諸鳥王，持是殿堂、蓋、幢、幡、帳，飛騰虛空，繞佛三匝，亦復如是。 
　　爾時，彼諸鳥王敬繞佛已，卻住一面，曲躬合掌，眾共一音，以偈贊曰：  
　　“歸命出離生死者！ 歸命救度生死人！ 
　　　歸命無等堅固士！ 歸命無上無等圣！ 
　　　愿我當得堅固身， 三十二相自嚴飾， 
　　　復有八十隨形好， 唯愿我等如導師！ 
　　　愿我圓光具威德， 形顏功德皆成就！ 
　　　愿得第一佛威儀， 令他心凈證寂滅！ 
　　　愿具持戒三摩提， 亦得諸佛上智慧！ 
　　　愿悉作佛度群有， 如佛今作世導師！ 
　　　世尊我愿具十力， 亦到十八不共岸， 
　　　成佛智慧過世間， 如今如來上中上！ 
　　　亦知眾生無體性， 如幻如夢無所依， 
　　　宣說如響如虛空， 如佛今日為眾說。”  
　　爾時，世尊知諸鳥王得敬信已，現微笑相。是時，慧命馬勝比丘，見佛微笑，以偈問曰：  
　　“人中無上勝導師， 非是無事現微笑， 
　　　愍世間者為我說， 現此微笑何因緣？ 
　　　彼諸鳥王已供佛， 寶殿幢幡空中現， 
　　　令此天人生希奇， 愿兩足尊說是義。 
　　　一切大眾合掌住， 深心清凈皆欣喜， 
　　　愿聞金翅未來果， 愿兩足尊說此義。 
　　　人中最勝若說已， 一切大眾皆無疑， 
　　　大眾離疑得無畏， 如來智能令欣喜。 
　　　大眾欣喜得無畏， 離諸過惡心清凈， 
　　　彼眾樂聞如來說， 猶如弟子受師言。 
　　　愿斷大眾心所疑， 愿佛攝受令欣躍， 
　　　大眾欣喜皆來集， 愿說金翅當來果。”  
　　爾時，世尊以偈答慧命馬勝言：  
　　“十力真實超一切， 八枝梵聲悉具足， 
　　　降伏諸根為馬勝， 說于金翅未來果。 
　　　善哉馬勝問是義， 我現微笑愍世間， 
　　　諦聽彼報以悅意， 心當欣喜除疑網。 
　　　鳥王于我設妙供， 為求無上菩提果， 
　　　十種智力四無畏， 得彼法故成導師。 
　　　復求十八不共法， 此等金翅供善逝， 
　　　亦求堅固不壞身， 三十二相八十好。 
　　　求佛凈戒三摩提， 諸佛境界大智慧， 
　　　成就凈土度世間， 金翅求此供養我。 
　　　彼等信心供我已， 智者能離畜生趣， 
　　　當必得生于天上， 此是惡道最后身。 
　　　彼等后如恒沙劫， 常生人中及天上， 
　　　供養無量諸佛已， 當得作佛伏諸根。 
　　　彼佛國土無惡趣， 具足身相離八難， 
　　　彼佛同名普端正， 其劫名曰須彌幢。 
　　　八億四千萬歲中， 憐愍世間故住世， 
　　　彼時一切諸善逝， 住壽佛事皆悉同。 
　　　彼佛離熱度煩惱， 一一諸佛八十會， 
　　　一一會中八億人， 離于憍慢得自在。 
　　　以彼本有金色身， 大力常懷憍慢故， 
　　　后成佛時為眾生， 除斷憍慢轉法輪。 
　　　彼等過去已曾為， 修極苦行仙人眾， 
　　　其數八億六千萬， 凡所修行為神通。 
　　　彼諸仙人得通時， 嘆己苦行為希有， 
　　　不犯禁戒具功德， 居住林中生憍慢。 
　　　以慢故生金翅中， 以通心故具神力， 
　　　戒清凈故得見佛， 以慢故忘菩提心。”  
　　　如是佛授菩提記， 及說金翅本所生， 
　　　大眾聞已皆欣喜， 喜已皆成菩提器。  龍女授記品第六  
　　爾時，九億六千萬龍女，見諸阿修羅、伽樓羅供養世尊及授記已，心生欣喜。彼得欣喜踴悅稱心，于世尊所起心供養，化作九億六千萬蓋，皆七寶成，毗琉璃網以覆其上，赤真珠寶以為網緣，金為蓋莖，毗琉璃寶以為蓋子數有百千，雜寶旒蘇垂下四面。化作九億六千萬馬，青馬青色青形青光，諸莊嚴具一切皆青，毗琉璃寶以為韁鞚。于上虛空中，化作大威德摩尼寶車。于其車上復有寶殿，縱廣正等六十由旬，其殿遍覆諸來大眾。其殿四面化作九億六千萬眾寶旒蘇，周遍垂下甚奇微妙，其諸光彩奪人心目。化作寶網彌覆殿上，復有寶鈴懸殿四廂。化作七寶鸧鵠白鴿，以次飛行繞殿四面。又復化作九億六千萬種諸龍音樂。時諸龍女乘彼青馬，各擲寶蓋，于虛空中自然游行。是諸龍女各取樂器，奏諸音聲繞佛三匝，以天旃檀末、天沉水末、多摩羅葉末、天真金末及諸龍華，并復化作種種之華而散佛上。復以優波羅華旒蘇，種種雜色眾華旒蘇，種種無量雜香旒蘇，種種無量雜色之衣，種種無量雜色瓔珞，以用散佛廣設供養，亦如彼諸阿修羅王。 
　　爾時，九億六千萬龍女，作音樂時，以佛神力，其聲遍滿三千大千佛之世界。其中眾生聞是聲者，于阿耨多羅三藐三菩提得不退轉。于大威德眾寶殿中，及寶旒蘇、眾鳥行間，諸寶鈴網微風吹擊出妙音聲，其聲和雅甚可愛樂。譬如百伎音樂善巧學人之所擊作，所出音聲和雅可愛；于彼大威德殿，乃至鈴網所出之聲亦復如是。此聲亦遍三千大千佛之世界，其中眾生若聞聲者，于阿耨多羅三藐三菩提亦不退轉。 
　　爾時，彼諸龍女，復更雨于種種天華、種種天香，與水俱下。其香華氣順風逆風，不順不逆皆悉能去。以香水故，于迦毗羅城，縱廣正等六十由旬，皆成香泥。其香泥氣，遍滿三千大千世界。其中眾生聞是香氣，亦于阿耨多羅三藐三菩提得不退轉。 
　　爾時，彼諸龍女供養佛已，及九億六千萬蓋、九億六千萬馬、九億六千萬音樂，一切眾寶莊嚴供具。于虛空中，頭面禮佛，右繞三匝，卻住一面，曲躬合掌，以偈贊曰：  
　　“諸龍婦等有智慧， 心意踴悅生欣喜， 
　　　供養釋迦牟尼佛， 愿求安隱大菩提。 
　　　化作九億六千萬， 寶蓋及與妙莊嚴， 
　　　供養善逝善調心， 出離一切諸障礙。 
　　　復化九億六千萬， 妙馬及與莊飾具， 
　　　馬與莊嚴皆青色， 亦復更有青色幢。 
　　　彼馬一切空中行， 詣于佛所作供養， 
　　　龍婦咸有信敬心， 頭面頂禮如來足。 
　　　于龍宮中化音樂， 為供養故而持來， 
　　　來已奉上釋迦文， 應受供養大導師。 
　　　善逝令彼音樂聲， 遍滿三千大千界， 
　　　無量眾生得聞已， 皆悉不退菩提心。 
　　　彼諸龍女于空中， 化作一大眾寶殿， 
　　　縱廣由旬有六十， 遍覆十方一切眾。 
　　　寶名威德熾然光， 普照十方大千界， 
　　　彼諸龍女大眾前， 凈心欣喜供養佛。 
　　　生于踴悅無等心， 為求安隱菩提果， 
　　　愿令我等當作佛， 利益一切眾生故。 
　　　我等愿于無量眾， 說法度諸煩惱纏， 
　　　亦如十力大導師， 現救苦惱眾生等。 
　　　一切諸法如幻焰， 亦如水沫不堅實， 
　　　又如注雨所起泡， 當知諸法無有主。 
　　　眾生如像亦如影， 如是觀察世間已， 
　　　唯愿我等為眾說， 法性真如及實際。 
　　　如佛無過善見法， 虛偽妄相誑愚者， 
　　　如幻莊嚴無有實， 唯能惑亂諸凡夫。 
　　　眾生于法迷無智， 不知諸法如實性， 
　　　導師已見彼彼法， 復能令他眾生解。 
　　　虛空興云遍覆地， 見彼空云猶如影， 
　　　彼無體實無所依， 亦復如影無有實。 
　　　如是眾生無體性， 唯能誑惑諸根門， 
　　　佛智如是見有趣， 但能誑惑無智者。 
　　　世間尊重以此業， 于智慧人作利益， 
　　　如來示現無體性， 一切眾生真實故。 
　　　唯以實法悅預子， 生死泥中作橋梁， 
　　　愚癡實法非境界， 由于著聲不求義。 
　　　以佛無邊我歸依， 具足示現真實者， 
　　　能與愚夫作親救， 歸趣舍宅善知識。 
　　　如是為求大菩提， 我等供養尊導師， 
　　　愿得作佛覺悟他， 我益世間猶如佛。”  
　　爾時，世尊知諸龍女得深信已，現微笑相。爾時，慧命馬勝比丘，以偈問曰：  
　　“于世智中勝智者， 最勝導師現微笑， 
　　　尊重堅固德如山， 今現微笑非無因。 
　　　人中最上勝尊主， 愿為說此笑因緣， 
　　　天人龍鬼若得聞， 于佛皆生大欣喜。 
　　　世間導師于世聞， 常知一切因緣法， 
　　　無有一法佛不解， 因緣種類佛悉知。 
　　　唯愿善逝見為說， 如佛所知笑因緣， 
　　　一切大眾若得聞， 皆生欣喜除疑網。 
　　　如來妙法有大利， 此等大眾必當獲， 
　　　大眾若得寂定心， 由味妙法利益故。 
　　　佛力令斷分別已， 唯樂菩提聽佛說， 
　　　若得聞于笑因緣， 當必成就于佛道。 
　　　若人于法情有疑， 其心掉動生苦惱， 
　　　現今此會大眾是， 不知微笑因緣故。 
　　　大眾堪能斷疑網， 唯愿導師令除滅， 
　　　速為眾說度我等， 以何因緣現微笑？ 
　　　誰于今日心清凈？ 誰于今日降魔怨？ 
　　　誰于佛所生敬信？ 誰于今日供養佛？ 
　　　唯愿導師大眾前， 演說誰有如是力， 
　　　我等聞已生喜心， 生喜心已得安樂。 
　　　此諸大眾咸敬禮， 一切皆有疑網心， 
　　　愿說笑因生喜故， 唯愿世尊斷眾疑。 
　　　此諸天人得聞已， 大眾當得無疑網， 
　　　若得聞于如來說， 一切當得欣喜心。”  
　　爾時，世尊以偈答慧命馬勝言：  
　　“善哉善哉慧馬勝， 能問如來笑因緣， 
　　　見諸龍女供養已， 我愍世間故微笑。 
　　　我今為汝說彼果， 離諸過惡至心聽， 
　　　我今所為現微笑， 汝馬勝等聽我語。 
　　　此諸龍女心無著， 求大菩提修進行， 
　　　以智慧修世間空， 決定安住菩提道。 
　　　于此無作無受者， 亦無生者養育者， 
　　　但有諸法無余事， 其法亦妄如焰像。 
　　　以知恩故供養我， 能以智慧知真實， 
　　　善哉佛解諸世間， 所謂能見空無主。 
　　　彼樂此空善修習， 雖設供養猶如幻， 
　　　于勝菩提所發愿， 觀彼菩提亦無著。 
　　　此以無等供養佛， 亦觀眾生空寂已， 
　　　永離龍道惡趣身， 與彼帝釋天中住。 
　　　在忉利天極受樂， 盡彼天子壽命已， 
　　　無能毀訾彼名稱， 復得生彼夜摩天。 
　　　居止夜摩天宮時， 具受彼天勝妙樂， 
　　　諸佛子等住彼中， 乃至盡彼天壽量。 
　　　此諸佛子具受樂， 盡彼夜摩天壽已， 
　　　復得往生兜率天， 與彼處天同其類。 
　　　為諸天女常圍繞， 具受彼天勝妙樂， 
　　　心無所著住善道， 譬如蓮華水不污。 
　　　彼天能以大智慧， 觀察一切世間空， 
　　　猶如畫石字不滅， 彼念不失亦如是。 
　　　彼諸天子居彼天， 具受彼中勝妙樂， 
　　　于彼善道盡壽已， 當更往生化樂天。 
　　　彼得善名無能毀， 為諸天女勝供養， 
　　　雖住天宮心無著， 乃至盡彼天壽限。 
　　　于彼化樂天宮中， 具受彼天勝樂報， 
　　　彼智慧者命盡已， 于一切法得究竟。 
　　　往生他化自在天， 作大商主信清凈， 
　　　住彼天中心無染， 如是住時愛樂法。 
　　　彼等居彼天宮殿， 受彼極妙五欲樂， 
　　　無愚癡者住善道， 乃至盡彼限壽量。 
　　　雖受天欲見其過， 樂求寂定及涅槃， 
　　　修習獲得禪定已， 命終即生梵天中。 
　　　于梵宮中善知禪， 受彼禪果寂滅樂， 
　　　智慧無等住一劫， 愿求無上大菩提。 
　　　住彼梵宮一劫時， 善住威儀求智慧， 
　　　方便以利益世間， 廣作無邊無有量。 
　　　智住梵宮樂在禪， 于禪不著而寂滅， 
　　　知著禪樂亦是過， 諸根寂定求菩提。 
　　　于一切處心信解， 皆得安住菩薩行， 
　　　知諸禪定虛誑相， 唯求寂滅大涅槃。 
　　　彼諸佛子于彼中， 求于安隱菩提果， 
　　　在彼梵宮心清凈， 思利世間善調心。 
　　　諸梵天等自然教， 彼說梵教非出世， 
　　　唯有諸佛菩提道， 究竟能得出世間。 
　　　梵天當時生信已， 發心安住于佛法， 
　　　知本梵天自然教， 非是究竟出世道。 
　　　于善逝法彼相應， 為于世間說是法， 
　　　如彼法眼所說果， 令彼聞者速能知。 
　　　彼等住彼梵宮時， 作諸利益世間已， 
　　　能令無量那由他， 億眾安住菩提道。 
　　　彼于無量那由劫， 當得供養一切佛， 
　　　后于未來星宿劫， 諸根寂靜當作佛。”  
　　　諸天人龍阿修羅， 金翅夜叉乾闥婆， 
　　　鳩槃茶鬼緊那羅， 一切大眾皆欣喜。 
　　　彼等一切佛教化， 于佛法中得力已， 
　　　皆悉欣喜合指掌， 稽首頂禮于佛足。  
大寶積經卷第六十四 高齊北天竺三藏那連提耶舍譯 
菩薩見實會第十六之四龍王授記品第七  
　　爾時，難陀優波、難陀龍王等九億諸龍，見諸龍女設妙供養，及聞龍女得授記已，生希有心、未曾有心，作是思惟：“乃至如來世尊應正遍知希有未有，以是如來知諸眾生機根。深信如來，無有少分不見不聞不證如來正法。是其善說，能令大眾聞已現知；無有時節隨機授法必令得果，令諸智者現得證知。乃至女人動轉輕躁，智慧淺短，猶得解佛所說深法，況余智者，善能安住如來法中諸弟子眾！如諸女人欲心增上、瞋心增上、癡心增上，猶能得知如來所說。”是故難陀優波、難陀龍王及諸龍等，于如來所生希有心，生未有心，為供養故，遍閻浮提諸山大海，興云遍覆一切世間，普雨香水以成香泥。彼香泥氣，充滿三千大千佛剎。其中眾生聞香氣者，皆不退于阿耨多羅三藐三菩提。于迦毗羅城縱廣正等六十由旬，雨赤真珠，遍覆其地。復以無價種種眾寶，周匝遍覆尼拘陀園。復以龍華化成妙堂，縱廣正等六十由旬，椽柱梁壁皆用七寶。復更化作無量樂器，為供養故擊出妙音。于彼龍華微妙堂中，化作九億種種雜色眾華旒蘇，懸于堂上。以毗琉璃網覆諸寶柱，以無價寶遍布堂下。其寶柔軟，譬如三十三天般籌緘婆羅石。其石之色如毗琉璃，石觸柔軟如迦遮鄰提迦衣，微妙可樂系人眼目，令諸天人愛戀系念，彼諸寶等亦復如是。彼諸種種摩尼寶中，或有出于涼冷光焰，有出青水，有出赤水，有出白水，有出黃水，或復有出雜色之水，或復有出涼樂之風，或有寶珠隨諸眾生所須之事皆悉出之，或復有寶出于腴澤。或有摩尼堪為明鏡，一切大眾皆現其中，于迦毗羅大城之中，所出人民隨其多少皆現寶中，一切大眾皆悉睹見佛及聲聞，作此種種神通變化。以彼摩尼寶神力故，于其地中，出于種種雜色寶蓋，及以種種雜色寶幢，亦有種種雜色寶幡；復出種種雜華旒蘇，亦有種種雜香旒蘇；復有種種雜寶旒蘇；復出種種真珠旒蘇；復出種種雜色龍幡；復出種種眾寶鈴網；復出種種雜色良馬。諸所出者皆是龍力。 
　　爾時，難陀優波、難陀龍王，及九億龍，驅彼良馬隨而步行，右繞三匝，以妙迦遮鄰提迦柔軟之寶而散世尊。于彼堂下地中所出，種種眾寶上升虛空，雨于如來及聲聞上。復以諸龍無量樂器，于虛空中自然出好微妙音聲，供養于佛。 
　　爾時，九億諸龍繞佛三匝已，在于佛前合掌默然，念佛功德，瞻仰如來目不暫舍；樂佛功德，深心安住阿耨多羅三藐三菩提故。彼等少時合掌默然，念佛功德已，偏袒右肩，右膝著地，合掌向佛，五體投地，為佛作禮，眾共一音，以偈贊曰：  
　　“久修威儀百福相， 悲心離垢行具足， 
　　　棄舍無盡眾寶地， 世尊出于迦毗城。 
　　　于六年中修苦行， 如來不得甘露道， 
　　　善逝意猶不退悶， 以其久修智慧故。 
　　　如來真是天人師， 為世間故修苦行， 
　　　世人聞已尚不堪， 況復能以目親睹？ 
　　　牟尼過去舍頭目， 如圣所集菩提心， 
　　　我等聞是不生樂， 由聞如來苦行故。 
　　　如佛本作忍辱仙， 為迦利王截手足， 
　　　及劓耳鼻不生恚， 我等聞是不能忍。 
　　　如佛以身上秤盤， 為鳥歸投不舍棄， 
　　　我等聞已亦不樂， 如來過去甚勤苦。 
　　　何故我等心不樂？ 以世尊行極苦故， 
　　　于如來所作惡者， 墮惡道時佛復悲。 
　　　具足圣慧大導師， 云何能行不害心？ 
　　　修習道行無瘡疣， 唯愿佛說安樂行。 
　　　今此龍眾已發心， 求于善逝菩提行， 
　　　如佛所說悉能行， 唯愿速說菩提道。 
　　　此諸龍眾甚渴仰， 唯求不死不生處， 
　　　愿說如來安隱行， 令此眾生易受化。”  
　　爾時，世尊見諸龍眾設其供養，及聞發愿知深信已，佛于爾時現微笑相。諸佛法爾，若現微笑，即于面門，放種種色無量光明。其光遍照上至梵天，照已還來從佛頂入。 
　　爾時，慧命馬勝比丘，以偈問曰：  
　　“善哉沙門大牟尼， 非是無因現微笑， 
　　　慈悲導師唯愿說， 無等善慧笑因緣。 
　　　大眾瞻仰求欲聞， 世尊無量功德行， 
　　　于笑生疑心不樂， 唯愿法王斷眾疑。 
　　　誰于釋迦佛法中， 今生敬信心欣喜？ 
　　　誰令今日魔波旬， 心意迷亂不欣樂？ 
　　　誰于今日能恭事， 功德法父大導師？ 
　　　誰作第一勝供養？ 愿釋師子上上說。 
　　　此諸大眾合指掌， 皆悉對佛瞻仰住， 
　　　唯愿導師除疑網， 為眾演說笑因緣。 
　　　大眾聞已生欣喜， 能知世尊正法教， 
　　　大智世尊令眾喜， 隨順正教善安住。”  
　　爾時，世尊以偈答慧命馬勝曰：  
　　“深廣智慧大眾師， 說時梵音具八種， 
　　　清凈其心離穢濁， 諦聽我說笑因緣。 
　　　此諸龍王敬信心， 于我設供超一切， 
　　　是等為求佛菩提， 利益一切世間故。 
　　　悲心增上觀眾生， 無有導師云何樂？ 
　　　我云何得大菩提， 成熟眾生不疲勞？ 
　　　深樂寂定具智慧， 乘安樂乘心清凈， 
　　　于空無相及無愿， 無量劫來久已修。 
　　　其心平等觀世間， 如佛所得智慧相， 
　　　慈悲喜心皆平等， 為令世間安隱故。 
　　　第一悲心憐愍者， 當得作佛稱其意， 
　　　彼等觀察世間已， 當成導師號無怨。 
　　　彼等當得甘露時， 無有魔怨亦無余， 
　　　恒常演說無我法， 一向無有世俗說。 
　　　彼諸如來具大悲， 令諸眾生入佛智， 
　　　是諸善逝說法時， 一切眾生皆信解。 
　　　彼等世世修道時， 成熟眾生不為難， 
　　　彼所成熟聞法已， 當得解脫證甘露。 
　　　諸聞法者悉解脫， 是諸眾生皆端嚴， 
　　　一切眾生皆能知， 彼諸如來所說法。 
　　　一切鬼神及畜生， 無有不解彼佛語， 
　　　一切皆得念法已， 能解如來甘露法。 
　　　無有眾生聞佛說， 當時不生愛樂心， 
　　　愛樂彼佛所說者， 一切皆悉得甘露。 
　　　彼時所有受化者， 當得解脫生老病， 
　　　及解脫死憂悲苦， 聞佛說已心無垢。”  
　　　如是釋迦牟尼佛， 說諸龍意答佛子， 
　　　如彼堅智心中轉， 為得無等菩提故。 
　　　如來授彼諸龍記， 大眾聞已皆欣喜， 
　　　大眾喜已歸依佛， 一切皆悉心寂靜。  鳩槃茶授記品第八  
　　爾時，復有諸鳩槃茶一億八千萬，見諸阿修羅、伽樓羅、龍女、龍王等，供養如來聞授記已，稱其心意，踴躍欣喜，生希有心，得未曾有。如來世尊功德智慧微妙殊勝，得如是等希有供養不怪不喜，以佛智慧于諸智慧最尊勝故，譬如大海不增不減。何以故？以深廣故。如是世尊，得勝供養心無增減，亦復如是。何以故？于一切法無所疑故。 
　　爾時，一億八千萬鳩槃茶等為供養故，化作一億八千萬蓋，皆是七寶之所成就，金線寶蓋，銀線寶蓋，毗琉璃線眾寶之蓋，玻瓈珠線眾寶之蓋，赤真珠線眾寶之蓋，瑪瑙珠線眾寶之蓋，硨磲珠線眾寶之蓋。彼諸鳩槃茶于眾寶蓋懸寶旒蘇，有種種色，金線寶蓋銀線旒蘇，銀線寶蓋金線旒蘇，毗琉璃蓋玻瓈旒蘇，玻瓈寶蓋毗琉璃線以為旒蘇，赤真珠蓋硨磲旒蘇，硨磲寶蓋赤真珠線以為旒蘇，瑪瑙寶蓋玻瓈旒蘇。又復化作一億八千萬眾寶之車，亦種種色甚奇微妙，所謂金、銀、琉璃、玻瓈、真珠、硨磲、瑪瑙。于其車上，復更化作一億八千萬眾寶之蓋，與車相連。一一寶蓋皆有百子，其諸蓋莖皆用金、銀及以玻瓈、毗琉璃等。于彼寶蓋，復化種種寶華旒蘇，嚴飾其蓋，所謂金華旒蘇、銀華旒蘇、毗琉璃華以為旒蘇、玻瓈旒蘇、赤寶旒蘇、龍珠旒蘇、赤真珠華以為旒蘇，復以赤真珠網彌覆其上。又復化作鳩槃茶樂，出種種聲而用樂佛。復更化作一億八千萬眾寶色馬，調伏駿疾以駕其車。 
　　爾時，鳩槃茶等各乘寶車，繞佛三匝，以七寶華而散佛上。爾時，彼諸鳩槃茶等，從車而下來至佛前，頭面禮已，復繞三匝，曲躬合掌，住立一面，以偈贊曰：  
　　“不增不減大牟尼， 譬如須彌諸山王， 
　　　受此無上供養者， 如來以得無畏故。 
　　　觀諸眾生但有名， 及但有用不取著， 
　　　導師以修寂滅定， 是故智者無貢高。 
　　　牟尼知世猶如幻， 亦如夢中受欲樂， 
　　　復似水月春時焰， 如是觀察悉無余。 
　　　譬如干城無有實， 于十方求不可得， 
　　　其城無實但有名， 佛見世法悉如是。 
　　　一切人天所供養， 寶車寶蓋及音樂， 
　　　幢華旒蘇合掌等， 世尊觀知如影響。 
　　　我等設是供養已， 愿我當來得作佛， 
　　　亦愿我知世如夢， 知已說法如世尊。 
　　　我等見諸苦惱者， 生老病死之所逼， 
　　　愿知無死佛菩提， 說令聞者得解脫。 
　　　于諸無智眾生所， 愿得菩提為說法， 
　　　演說無有垢濁法， 無道眾中為作導。”  
　　爾時，世尊知諸鳩槃茶等深生信已，現微笑相。爾時，慧命馬勝比丘，以偈問曰：  
　　“佛非無因現微笑， 不怪一切為希有， 
　　　如來不怪而現笑， 我今愿聞此因緣。 
　　　一切天人皆有疑， 見佛口中現微笑， 
　　　唯愿斷除諸疑網， 演說世尊微笑事。 
　　　誰于正法得深信？ 誰能如法見慈父？ 
　　　誰佛所贊行供養？ 人中勝者我愿聞。 
　　　今日誰于有為行， 見其過患能棄舍？ 
　　　今日誰能住實際？ 清凈心者我愿聞。 
　　　誰能降魔及眷屬？ 誰能令佛心欣喜？ 
　　　誰能得深有為底？ 我愿得聞斷疑心。 
　　　一切大眾合掌住， 為聞如來笑因緣， 
　　　愿斷一切眾生疑， 兩足尊者說彼記。”  
　　爾時，世尊以偈答慧命馬勝言：  
　　“善哉馬勝問是義， 汝于世間大利益， 
　　　以汝問笑因緣故， 諦聽馬勝我今說。 
　　　鳩槃茶眾供養我， 于寂滅法心得住， 
　　　彼等見我不驚怪， 心生希有起愿求。 
　　　彼等今日供養我， 其心簡擇寂滅法， 
　　　以深心信起大悲， 于失道者能作道。 
　　　愍眾生故供養我， 為失道者起慈心， 
　　　此等賢智作是已， 得舍鬼身生忉利。 
　　　天主恒以慈悲心， 在天數數教導彼， 
　　　彼于諸法得無疑， 得為帝釋親眷屬。 
　　　彼于無量恒沙劫， 一一國土行佛行， 
　　　被大弘誓堅固鎧， 供養具大正法者。 
　　　彼于無量諸國土， 心無疲倦令清凈， 
　　　利益大眾作導師， 當得作佛號不怪。 
　　　彼于諸國行行時， 是國人必知成佛， 
　　　以此方便未來世， 雖度眾生無怪心。 
　　　為求無上安隱道， 凈諸國土都不怪， 
　　　于所作事心無著， 于大菩提亦如是。 
　　　所問笑因我已答， 眾生疑心皆得斷， 
　　　大眾離疑得欣喜， 以定得知彼供養。”  乾闥婆授記品第九  
　　爾時，復有三億六千萬乾闥婆眾，見諸阿修羅、迦樓羅、龍女、龍王、鳩槃茶等，供養世尊聞受記已，稱其心意，欣喜踴悅，生希有心，得未曾有，嘆言希有未曾有事，乃至如來所說法界無有變異，而示有作善根增長，雖無作者而示作業。彼乾闥婆等于此法中如是知已，于如來所心生尊重，發阿耨多羅三藐三菩提心。彼欣喜已為供佛故，化作三億六千萬頭咽羅婆那大龍象王皆有六牙，一一牙上化作七池，一一池中化七蓮華，一一蓮華化作千葉，一一葉上化七玉女，一一葉間化七侍女，以天諸寶為莊嚴具而用莊飾，復執天香而用供養。復于一一咽羅婆那象王頭上，化作三億六千萬蓋，七寶旒蘇懸蓋四邊，七寶羅網以覆蓋上。復于一一咽羅婆那象王頭上，化作三億六千萬帳，皆是諸天妙香所成，繒彩旒蘇懸帳四邊。化作三億六千萬頭咽羅婆那大象王已，彼乾闥婆等各乘其象鼓天音樂，于虛空中旋繞如來三十六匝，以天旃檀末、天沉水末、天多摩羅葉末、天真金末、曼陀羅華、摩訶曼陀羅華、曼殊沙華、摩訶曼殊沙華、波樓沙華、摩訶波樓沙華、迦迦羅婆華、摩訶迦迦羅婆華，又復化作七寶之華而散佛上。彼乾闥婆等散香華時，是香華氣逆風順風縱橫皆去。復雨種種天妙香水，雨香水時，于迦毗羅城縱廣正等六十由旬，皆成香泥。其香泥氣，充滿三千大千世界；其中眾生聞香氣者，皆悉不退阿耨多羅三藐三菩提。奏音樂時，其諸音聲遍滿三千大千世界；其中眾生聞此聲者，亦得不退阿耨多羅三藐三菩提。如是一一諸乾闥婆，各于三億六千萬象王頭上設其供養，令諸玉女有作樂者、有作歌者、有作舞者。彼諸玉女作歌舞時，令諸大眾一心觀望。復有玉女動身手者、散旃檀末者、散沉水末者，廣作供養如阿修羅所設之事等無異也。 
　　爾時，乾闥婆等各乘咽羅婆那大象王頭，于虛空中繞佛三十六匝已，各從象下復繞三匝，頭面禮佛，曲躬合掌，在一面住，以偈贊曰：  
　　“世尊勝慧出有頂， 自既出已復度他， 
　　　一切世間無如佛， 相好光顏極端正。 
　　　人中最妙無邊稱， 示現世間不思議， 
　　　不見一法性相異， 而令眾生住于善。 
　　　無有變異真如法， 但有言說無余義， 
　　　無有用事及用者， 雖然佛化諸群生。 
　　　不來不去亦不生， 佛能演說如是法， 
　　　雖說諸法體性空， 世雄而令修習道。 
　　　無有一法能自作， 世間明者說有作， 
　　　諸法各各不覺知， 世尊示現一切作。 
　　　如車多集眾分支， 彼支不知自能作， 
　　　其車功用現可見， 佛說諸法亦如是。 
　　　諸法各各不相教， 亦不迭互相覺悟， 
　　　一切亦復不相依， 法本不生亦不死。 
　　　佛為世諦如是說， 世諦諸法不全無， 
　　　如世諦法體性住， 如是知已為眾說。 
　　　世尊如是說諸法， 大悲所作甚奇特， 
　　　諸法體性不可見， 如來方便說其性。 
　　　我等愿作無邊稱， 具百福相大導師， 
　　　大悲利益諸世間， 愿作世親如今佛。 
　　　我等愿于闇障者， 隨順貪駃欲流者， 
　　　渴愛所纏百苦者， 救濟度脫如世尊。 
　　　我等愿于眾苦者， 不見彼岸魔縛者， 
　　　走如猿猴輕躁者， 救濟度脫如世尊。 
　　　我等愿于盲冥者， 六趣往來疲勞者， 
　　　于己自壞業果者， 救濟度脫如世尊。”  
　　爾時，世尊知彼三億六千萬乾闥婆眾深生信已，現微笑相。爾時，慧命馬勝比丘，以偈問曰：  
　　“無邊威德現微笑， 導師如是非無因， 
　　　愿佛速說此因緣， 斷除眾生諸疑網。 
　　　今見世尊微笑已， 大眾皆悉為疑網， 
　　　一切愿聞微笑義， 唯愿大悲斷眾疑。 
　　　誰于佛法生敬信， 能得離于諸疑網？ 
　　　佛知眾生深信已， 人天勝者故現笑。 
　　　誰有智慧能隨順， 如來所說真如法？ 
　　　知其念慧解行已， 在大眾中現微笑。 
　　　一切大眾無異心， 唯欲樂聞雄猛說， 
　　　合十指掌在首頂， 一心瞻仰如來面。 
　　　離諸穢濁無憂慮， 世眼現在故欣喜， 
　　　為除一切心疑惑， 愿大悲說笑因緣。”  
　　爾時，世尊以偈答慧命馬勝言：  
　　“我所現笑為世故， 善哉汝問正是時， 
　　　大眾善根當增長， 為我微笑授記事。 
　　　馬勝諦聽我所說， 導師所現此微笑， 
　　　我今當正說彼義， 汝應欣喜聽我說。 
　　　乾闥婆王敬信佛， 其心清凈生欣喜， 
　　　依于實法入法已， 于佛正法生希奇。 
　　　諸法寂滅安不動， 此等大眾趣實際， 
　　　如乾闥城如是入， 供養于我無有等。 
　　　如是諸法無有生， 一切亦復不盡滅， 
　　　大眾思惟如幻住， 未能解了生疑惑。 
　　　不可說法方便說， 我以真實故如是， 
　　　彼等入我正法已， 乘大龍象供養佛。 
　　　觀察菩提無生滅， 乾闥婆王供養我， 
　　　悲愍愚迷眾生等， 是故求大一切智。 
　　　彼等發愿當作佛， 令諸愚迷失智者， 
　　　入真實法安住已， 使得不死寂滅句。 
　　　此等作是供養已， 舍離鬼身心喜悅。 
　　　定得往生天宮中， 恒與帝釋相親近。 
　　　得值多億那由他， 供養無垢諸善逝， 
　　　從一佛剎至一剎， 于諸佛所得聞法。 
　　　彼等修凈佛行已， 所得佛土亦清凈， 
　　　化無量眾發道心， 令其增長佛種子。 
　　　知諸世間性空已， 亦以此法教導他， 
　　　令眾安住一切智， 住世無量那由劫。 
　　　彼佛同號無邊慧， 一一諸佛住于世， 
　　　皆悉無量那由劫， 演說佛道令他聞。”  
　　　如是釋迦牟尼佛， 說乾闥婆供養報， 
　　　與其授記令得聞， 馬勝所問笑因緣。 
　　　大眾聞已皆欣喜， 知彼佛記甚可樂， 
　　　聞是無等佛記已， 皆悉歸依釋迦文。  
大寶積經卷第六十五 高齊北天竺三藏那連提耶舍譯 
菩薩見實會第十六之五夜叉授記品第十  
　　爾時，復有八億夜叉，見諸阿修羅、伽樓羅、龍女、龍王、鳩槃荼、乾闥婆等，供養如來聞授記已，欣喜踴悅，皆得稱心，生希有心，得未曾有，知佛世尊智慧無盡、最尊最勝、無所掛礙、不可思議；復更得聞法門次第，于佛世尊作導師想，復于佛所作無盡慧想。彼諸夜叉知佛智慧無有盡已，于佛正法生愛樂心。彼于佛法甚愛樂已，為供養故，發勤精進，亦以偈贊曰：  
　　“我等今贊利世者， 以佛智力具足故， 
　　　無盡無量如大海， 故人師子身無等。 
　　　須彌可得知輕重， 虛空可得知廣狹， 
　　　如來所有智慧力， 一切不能得測量。 
　　　知諸眾生敬信心， 是故應受皆已度， 
　　　于其度者知所趣， 故佛無比亦無等。 
　　　隨彼所修善惡界， 一切生處受其身， 
　　　知彼根信所應受， 故佛無比亦無等。 
　　　貪欲惡行瞋恚行， 及以癡行佛悉知， 
　　　憍慢嫉妒亦如是， 故佛無比亦無等。 
　　　眾生于此多所失， 如來善知彼業道， 
　　　世尊知彼甚捷利， 故佛無比亦無等。 
　　　善逝善見諸世間， 隨其方面所失者， 
　　　及以語言所喪失， 世尊見彼悉無余。 
　　　于六道中幾時住， 隨彼多少所受苦， 
　　　及其所受種種身， 世尊一切悉知見。 
　　　隨其煩惱力所起， 造作方便及與業， 
　　　隨業所受種種苦， 導師一切悉了知。 
　　　隨其所求解脫道， 于佛法中已出家， 
　　　精勤修學圣道已， 盡諸煩惱佛悉知。 
　　　于佛法中有凡夫， 雖得出家不知義， 
　　　誹謗明人微妙法， 世尊亦復善見彼。 
　　　彼諸誹謗正法人， 業行所得眾苦惱， 
　　　隨其地獄久近住， 如來亦能具足知。 
　　　于佛深得敬信已， 出家受持正法藏， 
　　　觀察諸法皆悉空， 斷除一切諸有道。 
　　　不愿一切諸趣身， 觀察此身猶如幻， 
　　　知諸音聲亦如響， 堅住道者佛亦知。 
　　　贊嘆無等大導師， 我今所得福德聚， 
　　　以此福德愿成佛， 亦愿眾生成自然。”  
　　爾時，世尊知夜叉眾深心信已，現微笑相。爾時，慧命馬勝比丘，以偈問曰：  
　　“人中師子所現笑， 唯愿說其笑因緣， 
　　　一切諸佛非無因， 而現微笑人中月。 
　　　今此大眾皆懷疑， 以見導師微笑故， 
　　　唯愿世尊除其疑， 皆令此眾得欣喜。 
　　　今于佛所得信者， 及知微妙正法者， 
　　　其心堅固不動者， 愿佛宣說令彼聞。 
　　　此諸大眾皆懷疑， 一切瞻仰如來面， 
　　　今日當有何等事？ 唯愿世尊斷彼疑。 
　　　今日誰現大神力？ 今日誰發大精進？ 
　　　今日佛共誰親友？ 于此大眾愿顯現。 
　　　善哉牟尼愍世間， 唯愿斷除諸疑惑， 
　　　天人大眾若得聞， 今日必當大欣喜。”  
　　爾時，世尊以偈答慧命馬勝曰：  
　　“善哉馬勝汝所問， 今當大利諸世間， 
　　　由汝能問笑因緣， 故嘆汝善解我意。 
　　　我今盡當答彼義， 汝當一心專諦聽， 
　　　知諸夜叉心意已， 我為世間現微笑。 
　　　夜叉諸眾心敬信， 以知菩提寂滅故， 
　　　嘆佛真實功德已， 發心趣向大菩提。 
　　　為知諸法空寂故， 除遣一切所有相， 
　　　于諸趣中愿舍已， 發心趣向大菩提。 
　　　以禪定力知諸陰， 但是世諦不取著， 
　　　不著諸有如蓮華， 發心趣向大菩提。 
　　　于諸有中障礙事， 彼見空故不為縛， 
　　　知佛菩提無上已， 彼等能修菩提行。 
　　　諸生老死皆悉空， 此即無上菩提道， 
　　　知法自性空寂已， 能得安隱大菩提。 
　　　知陰自性空寂已， 寂靜菩提性亦難， 
　　　所修菩提行亦空， 此智能知非凡了。 
　　　能觀智慧性自空， 所觀境界皆寂滅， 
　　　知者亦空知是已， 是人能修菩提道。 
　　　當知空亦性自空， 相愿亦復無體性， 
　　　若有人能如是知， 是人能修真實行。 
　　　天人大眾聞是已， 心生欣喜獲利益， 
　　　一切于佛敬信已， 心住菩提寂靜句。 
　　　今此殊勝供養已， 夜叉之眾心清凈， 
　　　此諸智者舍鬼道， 于善趣中久受樂。 
　　　彼于未來多億佛， 以神通力一念中， 
　　　于多佛土修供養， 即于佛所獲得忍。 
　　　于諸世界不起相， 智者能以神力往， 
　　　觀此世間猶如化， 智者游行無所著。 
　　　此等勇猛供諸佛， 當得無上大菩提， 
　　　亦得無上凈佛土， 其中當度無量眾。 
　　　彼等當成世間解， 一切同號無邊智， 
　　　名聞十方壽千劫， 寂滅智慧壽命等。 
　　　彼等所有聲聞眾， 猶如靜夜諸星宿， 
　　　彼悉易得大菩提， 一切無有苦難事。 
　　　天人大眾聞是已， 為于菩提心踴悅， 
　　　其心堅固發精勤， 以精進力持諸行。”  緊那羅授記品第十一  
　　爾時，復有八億緊那羅眾，大樹緊那羅王以為上首，見諸阿修羅、伽樓羅、龍女、龍王、鳩槃荼、乾闥婆、夜叉等，供養如來及聞授記已，甚生希有未曾有心，作是思量：“此實希有未曾有事，以其眾生不可得故，無命者故，無生者故，無有人故，無摩那婆故，無養育故，無壽者故，無有我故，亦無我所故。以諸陰故名為眾生，一切諸陰亦不可得。以其界故名為眾生，一切諸界亦不可得。以有入故名為眾生，一切諸入亦不可得。以有業故得有果報，而彼行業亦不可得。無上菩提亦不可得，一切菩薩亦不可得，一切諸佛亦不可得，世尊雖爾，而復與諸菩薩授記。以何義故，如來與諸菩薩授記示其名號，顯現業報說其當來菩薩大眾，復顯諸佛神通之力？又復說于正法之力，亦復顯現莊嚴佛土，宣說眾生有業有報？又復說于清凈佛剎，示顯菩薩游諸佛國從一佛土至一佛土？復演菩薩往彼供養，亦說供養殊勝神變，又列供具微妙希有？又復說于經若干劫當得作佛，其佛住世經若干劫，其佛當有若干聲聞，彼佛滅后正法住世經若干劫？何故如來舍諸眾生入般涅槃？” 
　　爾時，大樹緊那羅王生此疑已，與八億緊那羅眾，從座而起，偏袒右肩，右膝著地，合掌向佛，以偈問曰：  
　　“我等聞佛所記已， 甚生疑惑大智慧， 
　　　既說授記復言空， 我于二說不能解。 
　　　既說空寂離自性， 法界平等無變動， 
　　　而復如來受供養， 此事云何眾中月？ 
　　　佛既說于無有生， 而復說發菩提心， 
　　　于無量智二種說， 此言秘密我不解。 
　　　云何言滅不可得， 而人師子說有死？ 
　　　唯愿如實為記說， 除斷我疑令無余。 
　　　云何佛說猶如幻， 又復顯示生天中？ 
　　　于釋師子如是說， 此秘密教我不解。 
　　　佛說諸法無所依， 而復說依善知識？ 
　　　此是世尊秘密語， 我實不解人中雄。 
　　　云何說于無所堪， 復教眾生修諸業？ 
　　　降伏怨敵天中尊， 秘密之說我不解。 
　　　云何佛說性自空， 復言觀空得解脫？ 
　　　我今于此不能解， 愿無邊智斷我疑。 
　　　云何佛說事盡滅， 復說諸法性寂滅？ 
　　　我今唯愿無等等， 開顯此等秘密說。 
　　　云何端正修伽陀， 顯示諸法如虛空？ 
　　　而愚癡人毀謗法， 死必墮于大地獄。 
　　　大雄恒說諸天道， 又復說于諸余趣， 
　　　既言此等由作業， 復道無有作業者。 
　　　不可勝者所宣說， 種種差別不可知， 
　　　我今于此生疑惑， 唯愿世尊見除斷。 
　　　既言善業無可集， 復說修行得菩提， 
　　　沙門法王如是說， 此亦我等不能解。 
　　　云何說法不可盡， 而言謗者罪可畢？ 
　　　無量智慧愿開示， 我于是中大有疑。 
　　　如來既說真際法， 復言顛倒及施等， 
　　　無翳凈眼滅罪者， 此義唯愿為我說。 
　　　余無有能為我等， 宣釋如是所疑事， 
　　　唯有如來能斷除， 是故我敬一切智。”  
　　爾時，世尊聞大樹緊那羅王等問諸疑已，以偈答曰：  
　　“汝言說空復授記， 于此二事不能解， 
　　　諸法若是不空者， 佛不為其說授記。 
　　　以何因緣如是說， 諸法若有體性者， 
　　　一切常住不可轉， 彼應不減亦不增。 
　　　諸法體性本自空， 猶如平正清凈鏡， 
　　　能現一切諸色像， 如是當知一切法。 
　　　法界無有變異相， 汝于一切供養物， 
　　　一一諸分當觀察， 何等分中而有相？ 
　　　法界常住無變異， 智者應當如是觀， 
　　　諸凡夫人悉迷惑， 無智慧故不能解。 
　　　汝言佛說無有生， 復說發心為難解， 
　　　汝等今當一心聽， 十力所說秘密義。 
　　　凡夫沒溺生死河， 亦復系心著彼處， 
　　　心常懷于想顛倒， 故受生死諸苦惱。 
　　　從本已來未聞法， 我若為彼定說者， 
　　　凡夫愚人于此法， 轉復增長諸疑惑。 
　　　彼聞菩提勝利益， 其心專注于彼果， 
　　　其心又復生味著， 自然勝智無能過。 
　　　汝言無滅復有死， 此二我今不能知， 
　　　于此一心應諦聽， 我當為汝真實說。 
　　　為彼計常諸眾生， 是故如來說于滅， 
　　　恒見諸有皆衰壞， 無有一法是常者。 
　　　汝言諸法猶如幻， 復言生天懷疑者， 
　　　學人凡夫善趣等， 是法不定故如幻。 
　　　如汝所言無有依， 復言依止善知識， 
　　　欲求棄舍依止故， 善友為說無所依。 
　　　汝言畢竟無堪能， 復言有作我不解， 
　　　當觀車為眾分成， 亦觀車有所作事。 
　　　若復有人著于我， 亦復取于我所為， 
　　　我為是等說無堪， 雖復如是非無作。 
　　　汝言一切性自空， 復疑觀空得解脫， 
　　　顛倒愚癡無智者， 不能了知體性空。 
　　　從于妄想分別生， 虛妄攀緣故被縛， 
　　　為化如是眾生故， 善逝說于性非有。 
　　　如汝所說事盡滅， 一切諸法性亦滅， 
　　　迷惑無智諸眾生， 妄分別故生渴愛。 
　　　譬如渴者見陽焰， 以憶想故增長渴， 
　　　愚人復為虛妄害， 于無所有起分別。 
　　　渴者妄生見水想， 陽焰之處水本無， 
　　　妄想所害諸眾生， 于諸不凈起凈想。 
　　　愚癡凡夫愛所縛， 彼穢惡中性無凈， 
　　　譬如陽焰似水相， 彼中體性實無水。 
　　　如是身中無凈色， 身色亦復性非凈， 
　　　愚癡凡夫顛倒見， 妄作凈想而被縛。 
　　　雖說諸法如虛空， 亦說謗者墮地獄， 
　　　愚人聞之生怖畏， 智者雖聞心安隱。 
　　　世間體性自空寂， 愚癡無智起我想， 
　　　彼等若聞性空教， 怖畏不得更受生。 
　　　彼等毀謗妙空法， 皆由計著我見故， 
　　　如人系縛于虛空， 是無智人墮地獄。 
　　　我本所說諸善趣， 及為世間說余道， 
　　　說有作業而不失， 亦奪其執有作者。 
　　　一切諸趣猶如夢， 我為汝說如是知， 
　　　夢中無有去來相， 顛倒見者著去來。 
　　　我既演說有作業， 十方推求無作者， 
　　　譬如猛風吹諸樹， 其樹相觸則火出， 
　　　其風及樹不作念， 言謂我等能出火， 
　　　雖復如是而火生， 當知有業無作者。 
　　　汝言福德無積聚， 復云善得菩提果， 
　　　我今真實為汝說， 汝當專諦至心聽。 
　　　譬如世人得長壽， 其命至于百余歲， 
　　　然彼歲數無聚積， 一切緣集亦如是。 
　　　汝言諸法無有盡， 復言我說業可畢， 
　　　觀空法者無有窮， 隨世法故業有盡。 
　　　我雖說有實際法， 顛倒亦非實際外， 
　　　顛倒愚癡眾生輩， 不能了知真實際。 
　　　緊那羅王當諦聽， 為具智慧勤進者， 
　　　一切諸相皆一相， 所謂無相應當知。 
　　　若能解入于一字， 我為智者說菩提， 
　　　一切諸法皆無作， 此說阿字總持門。 
　　　一切菩薩之所行， 無邊之相我已說， 
　　　此亦能入一切法， 所謂阿字總持門。 
　　　一切諸法皆寂滅， 示阿字門令得入， 
　　　樹緊那羅應當知， 此亦阿字總持門。 
　　　一切諸法無分別， 入此法門已宣說， 
　　　緊那羅王應當知， 此亦阿字總持門。 
　　　一切諸法無自性， 示阿字門令得入， 
　　　樹緊那羅應當知， 此亦阿字總持門。 
　　　一切諸法無有邊， 以阿字門說諸法， 
　　　緊那羅王應當知， 此亦阿字總持門。 
　　　盡無盡法我已說， 應說一切法無盡， 
　　　一切十方諸如來， 已說無盡總持門。 
　　　一切諸法無有門， 物無有故現非有， 
　　　此亦即是總持門， 由是能入阿字門。 
　　　于諸不可思議法， 諸佛依實能顯示， 
　　　樹緊那羅應當知， 此亦阿字陀羅尼。 
　　　一切諸法無所趣， 我為智者說菩提， 
　　　此亦即是總持門， 是阿字門應當入。 
　　　一切諸法無有來， 若不修者則不得， 
　　　此亦是其總持門， 是阿字門應當入。 
　　　諸法假名皆當有， 推其自性不可得， 
　　　此亦是其總持門， 是阿字門應當入。 
　　　一切諸法無自性， 推其自性不可得， 
　　　此亦是其總持門， 是陀羅尼佛所說。 
　　　一切諸法不可得， 以法自性無故然， 
　　　此亦是其總持門， 是阿字門應當入。 
　　　樹緊那羅應當聽， 一切諸法離思念， 
　　　此亦是其總持門， 是陀羅尼善逝說。 
　　　諸佛世尊已顯示， 法無實故無障礙， 
　　　此亦是其總持門， 當入阿字陀羅尼。 
　　　一切諸法無障礙， 無有能障諸法者， 
　　　此亦是其總持門， 入阿字門我已說。 
　　　一切諸法無有生， 智者當知唯一相， 
　　　彼一切法無生者， 當知是法無有名。 
　　　一切諸法無有生， 其生本來不可得， 
　　　此亦是其總持門， 是阿字門應當入。 
　　　若法無實無生者， 不可睹見不可示， 
　　　諸法自性不可得， 是故無有能見者。 
　　　一切諸法無有比， 是故一相無有相， 
　　　譬如虛空無有等， 一切諸法亦復然。 
　　　一切諸法無增減， 非一非二非焦惱， 
　　　亦非是冷復非熱， 以非有故不可見。 
　　　無有曲相及直相， 亦復無有明闇相， 
　　　亦無見聞諸相等， 是無所有陀羅尼。 
　　　非是諂曲非正直， 無有卷舒諸相等， 
　　　亦無瞋恚及欣喜， 復無起作與寂滅。 
　　　無有入相及出相， 無進無退無來往， 
　　　亦復無眠及無寤， 離覺知相應當知。 
　　　非是其眼復非盲， 無有能見及暗障， 
　　　亦無開相及閉相， 非是調伏非不調。 
　　　非是掉動及止息， 亦非世間非涅槃， 
　　　非是真實非虛妄， 如是當知佛境界。 
　　　為欲調伏世間故， 斷除汝疑我無疑， 
　　　第一義中無人能， 除斷一切他疑網。”  
　　爾時，大樹緊那羅王，聞佛說于總持之門，心大欣喜；既欣喜已，發勇猛心，即時化作八億重閣。此諸重閣或在樹上，或蓮華上，或在山上，皆是七寶之所莊嚴。彼諸重閣，皆以種種眾寶之蓋、種種寶幢而用莊嚴，復以種種寶華旒蘇、種種雜色繒彩旒蘇而為莊飾。爾時，大樹緊那羅王，并及八億緊那羅眾，持香山中所有水陸一切諸華，以散佛上；既散佛已，一一各升七寶重閣，繞佛三匝，復以水陸所有諸華，重散如來，復繞三匝。 
　　爾時，大樹緊那羅王，及與八億緊那羅眾，從重閣下復繞三匝，頂禮佛足，一心合掌，瞻仰世尊目不暫舍，卻住一面，思念如來過去現在無量功德。 
　　爾時，世尊知大樹緊那羅王及八億眾深心樂欲，現微笑相。爾時，慧命馬勝比丘，以偈問曰：  
　　“善逝非是無緣笑， 天人所供如實說， 
　　　眾睹佛笑悉懷疑， 眾見最勝如初月。 
　　　妙色世尊誰今日， 于無二法起勝慧？ 
　　　我于今日懷疑惑， 唯愿人尊除我疑。 
　　　誰于佛法得凈心， 如來由彼現微笑？ 
　　　唯愿如來為記說， 言說中勝斷我疑。 
　　　是時一切諸大眾， 若聞佛說皆欣喜， 
　　　愿除彼等諸疑惑， 如佛所教皆能行。 
　　　是故最勝兩足尊， 除斷疑惑為記說， 
　　　愿為緊那羅王等， 及為一切諸眾生。”  
　　爾時，世尊復以偈頌答馬勝言：  
　　“善哉馬勝知時問， 我今為汝分別說， 
　　　由汝問故我顯示， 眾人當得佛功德。 
　　　汝當清凈專一心， 聽希有事勿亂意， 
　　　所謂善逝最勝智， 無有障礙大知見。 
　　　緊那羅王設疑問， 為利一切諸眾生， 
　　　我今說彼當來果， 諦聽我當斷汝疑。 
　　　樹緊那羅八億等， 王及臣民諸眷屬， 
　　　是等于我供養已， 從此命終生天上。 
　　　從此已后九億劫， 流轉在于人天中， 
　　　具足修習五神通， 得智自在心自在。 
　　　彼于那由他佛剎， 是人師子遭化生， 
　　　身處天宮而不動， 恒受禪悅安隱樂。 
　　　彼于九十千萬劫， 在于人天流轉已， 
　　　各各自于佛剎中， 皆得成于無上道。 
　　　其劫號曰常照曜， 于彼劫中成佛道， 
　　　此皆一生補處人， 彼智慧者當得佛。 
　　　彼佛國土無一人， 非是修行成熟者， 
　　　皆是一生補處人， 無求聲聞二乘者。 
　　　一切皆是大菩薩， 為世明者悉生彼， 
　　　悉是一生補處人， 后當皆得成佛道。 
　　　彼土諸大菩薩眾， 安住弘誓大愿中， 
　　　我于無量諸佛剎， 皆悉修治令清凈。 
　　　彼菩薩愿甚廣大， 于長夜中善思量， 
　　　以其清凈信樂心， 各自修治已佛剎。 
　　　彼諸佛土妙莊嚴， 遠離一切諸煩惱， 
　　　其地遍有諸宮林， 解脫一切諸惡道。 
　　　所有諸過及八難， 彼佛國土悉皆無， 
　　　既修清凈佛剎已， 眾生便即易調伏。”  
　　　如是世尊天中天， 為緊那羅說授記， 
　　　彼時一切諸大眾， 聞已心皆大欣喜。  
大寶積經卷第六十六 高齊北天竺三藏那連提耶舍譯 
菩薩見實會第十六之六虛空行天授記品第十二  
　　爾時，復有八萬虛空行天，見阿修羅、伽樓羅及龍女、龍王、鳩槃茶、乾闥婆、夜叉、緊陀羅等，供養如來并聞授記，皆大欣喜，踴躍無量，于佛法中深心愛樂，為供養佛故，起勇猛心。彼虛空行天，于迦毗羅城外，周遍八方六十由旬，雨曼陀羅華遍布其地，至于人膝；雨曼陀羅華遍布地已，持供養佛，繞佛三匝，即以偈頌，而贊佛言：  
　　“諸根寂靜微笑面， 救護一切諸眾生， 
　　　善逝具足大慈悲， 故為世尊人師子。 
　　　如來大眾皆安住， 于佛法中及涅槃， 
　　　導師世尊勝妙足， 我今頭面而頂禮。 
　　　如十五日月盛滿， 世人皆禮星中月， 
　　　如是一切諸天眾， 睹佛笑面咸敬禮。 
　　　積集無量大福聚， 亦復成就智慧身， 
　　　具足無量大威德， 故我頂禮世間親。 
　　　具足十力功德山， 于諦無畏離三垢， 
　　　成就十八不共法， 明見無疑說中勝。 
　　　具足三十二種相， 八十種好而自嚴， 
　　　其心勝上如帝幢， 故我頂禮無等等。 
　　　已能究竟持戒力， 禪力決定不傾動， 
　　　執持最上智慧劍， 最勝勇健降天魔。 
　　　于智慧力到彼岸， 調御聲聞心無吝， 
　　　其心寂靜游諸方， 度脫一切諸天人。 
　　　世尊人中勝師子， 得于最上寂滅法， 
　　　惟然十力愿我等， 亦當得此勝妙法。 
　　　愿我亦當天人中， 為諸世間所信樂！ 
　　　愿如世尊等無異， 了知眾生心樂欲！ 
　　　愿我得利諸世間， 以憐愍心大悲心！ 
　　　墮生死海苦眾生， 愿我皆能得度脫！ 
　　　愿我于諸天人中， 得作無上大導師， 
　　　我當解脫諸有趣， 為百苦逼諸眾生。”  
　　爾時，世尊知虛空行天深心信樂已，即便微笑。時，馬勝比丘即以偈頌，而問佛言：  
　　“佛牟尼王非無緣， 三界照明現微笑， 
　　　唯愿十力為我說， 為何眾生現喜相？ 
　　　見佛如來最勝面， 現微笑相令眾喜， 
　　　一切大眾皆懷疑， 愿聞佛說笑因緣。 
　　　愿大導師速為說， 微笑因緣利益事， 
　　　愿為除斷眾疑網， 沙門中王為宣說。 
　　　孰能令佛現喜笑， 誰于佛所上供養？ 
　　　令誰能達生死底？ 愿人師子除我疑。 
　　　誰于今日動魔宮， 令魔狂亂心不安？ 
　　　誰于今日令天眾， 悉皆欣喜大踴躍？ 
　　　唯愿為我速宣說， 除斷一切世疑網， 
　　　大眾若得聞佛說， 一切皆悉大欣喜。”  
　　爾時，世尊即以偈頌答馬勝言：  
　　“馬勝汝今請問我， 虛空行天受記事， 
　　　汝今問我大利益， 無量世間諸人天。 
　　　十力師子若無問， 不得為說佛子記， 
　　　汝于今日問如來， 廣利一切世間故。 
　　　是空行天于我所， 以欣喜心供養我， 
　　　過于阿僧祇劫數， 滅除煩惱得成佛。 
　　　從于此間終沒已， 便即生于天勝處， 
　　　于無量億諸佛所， 悉知香華修供養。 
　　　于彼佛所發道心， 亦復增進菩提意， 
　　　以諸無量勝妙偈， 贊人師子自然智。 
　　　此等當于未來世， 無量無邊諸佛所， 
　　　以勝香華而供養， 亦以妙偈而贊佛。 
　　　那羅延身菩薩等， 供養贊嘆諸佛已， 
　　　于當來世欣喜劫， 得成最勝無上智。 
　　　其佛號曰華幢尊， 名稱普聞無譏毀， 
　　　彼等八萬天神眾， 皆同一劫得作佛。 
　　　彼佛剎中無地獄， 亦無餓鬼及畜生， 
　　　彼土亦無修羅趣， 無有一切八難等。 
　　　此空行天成佛時， 彼土一切諸人民， 
　　　彼諸眾生壽無量， 果報猶如忉利天。 
　　　其國不聞惡道名， 何況而有作惡者？ 
　　　彼時眾生皆如法， 一切悉是調伏眾。 
　　　彼佛度人無量億， 其數過于恒河沙， 
　　　為說無依無著法， 十力度脫彼眾生。 
　　　彼佛入般涅槃已， 廣布舍利起佛塔， 
　　　彼佛一一諸舍利， 于中皆現佛身相。 
　　　名稱無毀諸身分， 為彼眾生示神變， 
　　　無量億數諸眾生， 皆發無上菩提心。”  
　　　導師如是智方便， 為彼空行天授記， 
　　　一切大眾聞記已， 皆悉欣喜大踴躍。  四天王授記品第十三  
　　爾時，九萬四天王天，見阿修羅、伽樓羅、龍女、龍王、鳩槃茶、乾闥婆、夜叉、緊陀羅等供養如來，并聞授空行天記，皆大欣喜，踴躍無量，于佛法中深心信樂。譬如有人乘于瓦船入于河中，心作是念：“如此瓦船，不久當壞。未沒以來，可速度岸，以免水難。”如是九萬四天王天亦復如是，睹佛威神，為得佛法故，起深信樂，發勇猛心，供養如來。 
　　爾時，四天王天并四天王，變化九萬七寶妙帳，雜色種種，端妙希奇，廣大嚴麗，其中多有赤真珠帳、火珠寶帳、琉璃寶帳、天金色帳、金剛珠帳，化作如是九萬七寶帳已，于虛空中繞佛三匝。又復化作九萬天樂，于虛空中亦復旋轉繞佛三匝。又復化作曼陀羅華、摩訶曼陀羅華、曼殊沙華、摩訶曼殊沙華、迦迦羅婆華、摩訶迦迦羅婆華，持此化華，而散佛上。復繞三匝，即以偈頌而贊佛言：  
　　“諸天有九億， 悉于導師所， 
　　　皆一心合掌， 愿樂佛功德。 
　　　無掉亦無沒， 無貪亦無悔， 
　　　無舉亦無下， 故禮兩足尊。 
　　　斷除諸有種， 亦滅無明闇， 
　　　拔除煩惱刺， 能摧我慢山。 
　　　佛善拔毒箭， 能滅諸瘡疣， 
　　　善修不逸行， 身圓滿無減。 
　　　滅除諸煩惱， 解脫一切縛， 
　　　斷除諸結使， 出離諸憒鬧。 
　　　空及無相法， 是佛之所行， 
　　　一切諸有中， 其心無愿樂。 
　　　除斷渴愛根， 棄舍無明闇， 
　　　于諸四顛倒， 悉皆能遠離。 
　　　佛能知實際， 世間無知者， 
　　　凡夫聞生懼， 如鹿怖獵師。 
　　　墮身見眾生， 于空不能知， 
　　　無明所覆蔽， 著世間系縛。 
　　　如實見真如， 觀世猶空拳， 
　　　為世顯實智， 由彼獲凈眼。 
　　　顯示諸陰空， 名色亦復然， 
　　　界法體非有， 諸入亦如是。 
　　　此法及余法， 以名字而說， 
　　　此名字諸法， 佛說悉皆空。 
　　　譬如大幻師， 化作種種像， 
　　　無眾生施設， 無命亦無人。 
　　　如是諸陰界， 諸根十二入， 
　　　皆從幻化生， 如來作是說。 
　　　譬如善畫師， 畫作白象身， 
　　　枝節皆相似， 高下亦復然。 
　　　實無高下相， 但惑愚者眼， 
　　　是法界平等， 愚者自迷惑。 
　　　佛皆為顯示， 如掌庵羅果， 
　　　智者不迷惑， 善學諸佛教。 
　　　如來大智慧， 為世間智炬， 
　　　轉于妙法輪， 教化諸群生。 
　　　當愿開覺我， 無上寂菩提， 
　　　轉于妙法輪， 如佛今所轉。 
　　　我等于世間， 迷失道路者， 
　　　當為說妙法， 如今佛所說。”  
　　爾時，世尊知彼四天王天深心所念，即便微笑。其佛口中，出于種種五色光明。爾時，馬勝即以偈頌，問如來言：  
　　“佛非無因緣， 而現微笑相， 
　　　大雄佛世尊， 愿為說笑緣。 
　　　睹佛現微笑， 一切諸會眾， 
　　　悉懷大疑惑， 人尊應當知。 
　　　誰今壞魔眾？ 誰今得除疑？ 
　　　誰于法決定？ 唯愿人尊說。 
　　　誰今得供佛？ 誰奉佛教行？ 
　　　此眾皆懷疑， 愿導師為說。 
　　　兩足尊說記， 眾生若聞已， 
　　　悉皆除疑網， 唯愿導師說。 
　　　復令諸眾生， 依于種智道， 
　　　速逮得菩提， 是故應說記。”  
　　爾時，世尊復以偈答馬勝言：  
　　“善哉汝馬勝， 為眾故請佛， 
　　　其微笑因緣， 諦聽為汝說。 
　　　為愍諸世間， 當一心專聽， 
　　　諸天滿九萬， 悉皆住我前。 
　　　以清凈信心， 已曾供養佛， 
　　　復以偈贊嘆， 了知諸空法。 
　　　于法得決定， 安住我法中， 
　　　此等諸天眾， 曾供八億佛。 
　　　復于當來世， 無量億佛所， 
　　　供養彼諸佛， 求于無上道。 
　　　于無量億佛， 若不供養者， 
　　　彼于菩提樹， 終不坐取證。 
　　　彼等當來世， 得成于佛道， 
　　　號名曰大持， 于世間最上。 
　　　彼諸世間燈， 各有聲聞眾， 
　　　八十眾會集， 知見無障礙。 
　　　彼等成佛已， 彼土諸眾生， 
　　　一切皆壽命， 具足八億歲。 
　　　彼佛無量智， 無數億比丘， 
　　　皆遠塵離垢， 悉住最后身。 
　　　彼佛滅度后， 為彼功德者， 
　　　莊嚴彼佛剎， 遣作無量塔。 
　　　彼無量千眾， 及百那由他， 
　　　供養彼塔廟， 利益世間人， 
　　　或發菩提心， 或有證涅槃。 
　　　彼佛滅度已， 正法久住世， 
　　　經于八億歲， 無量那由他， 
　　　彼諸法王子， 受持護法故。”  
　　　四天王天眾， 彼佛授記已， 
　　　為利益世間， 成熟眾生故。 
　　　大眾得聞已， 心皆大欣喜， 
　　　踴躍無有量， 奉順如來教。  三十三天授記品第十四  
　　爾時，復有八億忉利諸天，其天帝釋最為上首，見阿修羅、伽樓羅、龍女、龍王、鳩槃茶、乾闥婆、夜叉、緊那羅、虛空行天乃至四天王天，供養如來及聞授記，皆大欣喜，踴躍無量，于佛法中深心信樂。深信樂已，爾時帝釋及忉利天，起勇猛心，供養如來，即便化作八億七寶重閣，種種雜色端嚴殊特精妙希奇，皆悉垂布赤珠、瓔珞、琉璃、瓔珞、雜瓔珞、火珠寶瓔珞。一一重閣皆有百級莊嚴幢門，一一級中皆悉復有四小重閣，莊飾窗牖及師子座、幢幡、帳蓋、寶鈴、羅網。有天童女端嚴第一，侍重閣所及師子座，擊諸天樂。又復化作八億善調馬車，天莊嚴具而嚴飾之，所謂寶幢幡蓋及諸音樂。于一切迦毗羅大城，周遍縱廣六十由旬，散曼陀羅華、摩訶曼陀羅華、曼殊沙華、摩訶曼殊沙華、迦迦羅婆華、摩訶迦迦羅婆華、波盧使迦華、摩訶波盧使迦華，遍布其地，至于人膝。爾時，帝釋又復化作八億伊羅龍象，一一龍象有八億頭，一一象頭各有六牙，一一牙上有七華池，一一池中有七蓮華，一一蓮華皆有千葉，一一葉中有七天女，一一天女有七侍女，種種莊嚴。于重閣間，安置龍象、寶車隨后供養如來。天重閣上，雨天栴檀末、天沉水末、天真金末，雨天曼陀羅華、摩訶曼陀羅華、曼殊沙華、摩訶曼殊沙華、波盧沙華、摩訶波盧沙華、迦迦羅婆華、摩訶迦迦羅華、金華、銀華、毗琉璃華、種種雜色波吒梨華，如是化作一切種種勝妙寶華而散佛上。彼天童女或作音樂，或歌或舞，或動其身，如阿修羅中廣說。又復化作八億善調馬王，種種莊嚴而乘其上。復以種種天諸供具，而散佛上。復有八億諸天音樂，在虛空中自然而作。復于八億寶車之上，一一各有一化天女。彼八億天女或歌或舞，或作音樂，或動其身，如修羅中廣說。彼伊羅龍王頭中，所化天女悉作音樂，如阿修羅供養中廣說。爾時，八億天女悉供養佛。 
　　爾時，彼八億天作如是念：“是化天女供養如來，一切諸法亦復如是，如佛所說。”彼知一切法如幻化已，于諸法中無有疑網。彼諸法中得無疑已，繞佛三匝，頂禮佛足，卻住一面。彼于諸法知如幻已，亦知自身同于幻化，知彼供養及以如來亦同于幻，佛所說法亦復如是。于諸幻法得無疑已，即以偈頌而贊佛言：  
　　“此諸化人設供養， 一切諸人亦復然， 
　　　帝釋天等及諸法， 一切悉皆如幻化。 
　　　如來導師亦如幻， 聲聞眾從法化生， 
　　　于佛所說悉無疑， 能解如來所說記。 
　　　如來世尊所說法， 愚癡凡夫不能了， 
　　　如來所說諸法等， 一切悉皆猶如幻。 
　　　若諸學人及無學， 佛弟子眾調伏者， 
　　　此等亦復如幻化， 我于此法得無疑。 
　　　世尊若人樂寂默， 獨一無惱如騏驎， 
　　　此等一切悉同幻， 我于此法亦無疑。 
　　　若行佛行菩薩行， 利益眾生不放逸， 
　　　彼是菩薩如來子， 一切悉皆如幻化。 
　　　善逝導師自然智， 十力大悲智無量， 
　　　智慧自在世間最， 彼佛如是亦如幻。 
　　　如佛世尊所說法， 清涼寂靜無所依， 
　　　得涅槃法及涅槃， 彼等亦復猶如幻。 
　　　善逝如法無所有， 一切猶如幻化性， 
　　　于此佛法及智慧， 我等于中悉無疑。 
　　　我等常愿得如佛， 見一切法亦如幻， 
　　　我等行此佛境界， 愿得成佛無有疑。”  
　　爾時，世尊知八億三十三天深心信樂已，即便微笑。爾時，慧命馬勝即以偈頌，請問佛言：  
　　“名稱無比具諸德， 如來現笑非無因， 
　　　如來今日為何笑？ 唯愿為說除我疑。 
　　　眾見如來現微笑， 見已眾皆懷猶豫， 
　　　唯愿除彼眾疑惑， 令眾勿懷諸疑網。 
　　　彼諸天眾皆欣喜， 贊嘆如來及供養， 
　　　如來現笑今為誰？ 愿佛為說令眾喜。 
　　　諸德清凈猶如月， 應供養者愿為說， 
　　　如來所說彼若聞， 此等欣喜得成佛。 
　　　如此諸天大眾等， 知一切法猶如幻， 
　　　諸天修學無障礙， 唯愿十力說此事。 
　　　一切大眾若除疑， 以欣喜心修菩提， 
　　　起增上欲不下劣， 眾聞即發勇猛心。”  
　　爾時，世尊以偈頌答馬勝言：  
　　“馬勝汝今問如來， 善合時機大利益， 
　　　佛知天眾欣喜已， 我現笑緣今當說。 
　　　汝為天眾問笑因， 今大利益諸眾生， 
　　　我今為汝說笑因， 以清凈心善諦聽。 
　　　如是諸天大眾等， 知一切法猶如幻， 
　　　無量無礙智見慧， 當來離闇得作佛。 
　　　過去流轉生死中， 曾供諸佛如恒沙， 
　　　于彼佛所數修習， 一切諸法猶如幻。 
　　　今復于我設勝供， 亦知諸法同幻化， 
　　　此于佛法深信樂， 當來之世必成佛。 
　　　于此佛法所作福， 無有失壞及障礙， 
　　　天眾于我供養已， 復知諸法猶如幻。 
　　　當來世近住劫中， 得成最勝說中勝， 
　　　彼勝福者皆同號， 名因陀羅幢王佛。 
　　　彼佛宣說如幻法， 度脫無量億眾生， 
　　　是故汝等舍放逸， 修一切法應如幻。 
　　　是不逸者我所化， 為滿菩提分法故， 
　　　精進由如救頭燃， 速求寂滅勝菩提。”  夜摩天授記品第十五  
　　爾時，復有四億夜摩天眾，見阿修羅、伽樓羅、龍女、龍王、鳩槃茶、乾闥婆、夜叉、緊那羅、虛空行天、四天王天、忉利天等，供養如來并聞授記，皆大欣喜，踴躍無量。爾時，夜摩天眾，知佛如來以無礙智授彼記已，即于佛法起信樂心；起信樂已，即作是念：“如是佛法甚奇微妙！若證佛法者，無有不知，無有不見，無不簡擇，無有不證，于已生、未生、現生，或已滅、當滅、現滅，若業及報，皆如實知。甚奇！如來能知世諦及第一義，善知此二更無有余。彼佛世尊于其空法善能知見，善知簡擇善證相應，故名薩婆若。何謂世諦？一切世俗生死所行，于此諸法悉能曉知。第一義者，無有言說，無有知者，非心所行；以無知故，無能說者，無顯示者，無開說者，無有聞者；以無說故，亦無知者，無生無示，無有見者，無有施設，無有取著，無有覺知，無有能到亦無所到，無能親近，無能測量，無有建立，無有棄舍，無有所作亦無能作，無譽無毀無利無衰，無稱無譏無苦無樂，非色非非色，非數非非數，非明非非明，非有煩惱非離煩惱，非世間非涅槃，非覺非觀，非進非退，無動無作，無有戲論，過諸戲論；所說色相不可得，受、想、行、識亦不可得；眼相不可得，耳、鼻、舌、身、意諸相亦復如是；色相不可得，聲、香、味、觸、法相不可得；眼識相不可得，耳、鼻、舌、身、意識亦不可得；眼觸相不可得，耳、鼻、舌、身及意觸相亦復如是；眼觸生受亦不可得，耳、鼻、舌、身、意觸生受亦復如是；色思覺相亦不可得，乃至法思覺相亦復如是；意相不可得，空相不可得，地界、水界、火界、風界、識界亦不可得；欲界相不可得，色界相不可得，無色界相不可得；有為相不可得，無為相不可得。如是等若彼彼法言說無能說者，如是如是法名不可說法也。佛法最勝無聞，愚癡凡夫眾生不能知故，聞已驚怖。彼于佛法心生怖畏，于一切智智便即退失。諸天世人應當憐愍，如此眾生常處生死，恒為苦切。” 
　　爾時，夜摩天觀諸世間煩惱眾生已，為得佛法故，為供養如來故，起勇猛心，所設供具過忉利天而供養佛；供養佛已，頂禮佛足，右繞三匝，卻住一面。 
　　爾時，夜摩天即以偈頌，而嘆佛言：  
　　“佛見諸陰皆空寂， 于其界入亦復然， 
　　　諸根聚積皆離相， 如來如實悉了知。 
　　　世間智者于實法， 不從他聞自然解， 
　　　所謂世諦及真諦， 離此更無第三法。 
　　　如來悲愍于一切， 為利世間說俗諦， 
　　　如來宣說于世間， 為諸眾生顯六趣。 
　　　地獄畜生及餓鬼， 人天之道及修羅， 
　　　下劣之家及勝家， 所有貧家及富家， 
　　　奴仆之屬及婢使， 男女等類及二根， 
　　　所有世間諸六道， 佛無比身悉已說。 
　　　觀于世諦諸法已， 佛為利世故宣說， 
　　　眾生樂著于生死， 不能離于世八法。 
　　　所謂利衰及毀譽， 所有稱譏及苦樂， 
　　　得利便即生欣喜， 失利心即生瞋惱。 
　　　余如所說應當知， 世間皆隨此八法， 
　　　于俗諦中說真者， 彼顛倒慧應當知。 
　　　不凈樂中說樂凈， 于無我中說為我， 
　　　無常法中說為常， 住此相中而取著， 
　　　聞于如來所說教， 恐怖誹謗不信受。 
　　　誹謗如來實教已， 墜墮極苦地獄中， 
　　　凡愚貪求世樂故， 轉受無邊百種苦。 
　　　若有于其佛法中， 如實觀察不顛倒， 
　　　棄舍諸有入涅槃， 猶如蛇脫其故皮。 
　　　一切諸法體性無， 空無有相第一義， 
　　　若聞此法生愛樂， 必得無上勝菩提。 
　　　如來如實說此法， 除斷天眾諸疑惑， 
　　　悉發無上菩提心， 為度一切眾生故。 
　　　如此天眾發心已， 皆悉欣喜心清凈， 
　　　得聞最勝佛法已， 此諸天眾皆成佛。”  
　　爾時，世尊知彼四億夜摩天眾深心信樂，即便微笑。爾時，馬勝即以偈頌，問如來曰：  
　　“佛為世間故現笑， 一切時眾皆生疑， 
　　　唯愿世尊說笑因， 令此眾會皆欣喜。 
　　　聞于諸天授記已， 一切皆悉大踴躍， 
　　　有智慧者發勇猛， 于佛法中如說行。 
　　　此佛如來諸勝眾， 具足有佛功德器， 
　　　善哉宣說美妙言， 為攝如是大眾故。 
　　　聞佛功德心喜樂， 此諸大眾必當得， 
　　　聞于如來授記已， 如法當勤修精進。 
　　　善哉人尊說中勝， 于疑惑眾二心者， 
　　　唯愿世尊速為說， 時眾一心樂欲聞。 
　　　彼夜摩天授勝記， 愿人師子速為說， 
　　　此諸大眾皆欣喜， 一切悉發菩提心。”  
　　爾時，世尊即以偈頌答馬勝曰：  
　　“為利世間故現笑， 馬勝合時善咨問， 
　　　利益無量諸大眾， 聞佛如來功德故。 
　　　樂著貪瞋諸眾生， 于佛功德無樂慧， 
　　　其心愚癡所惑亂， 當沒生死大海中。 
　　　若于佛法深信樂， 曾于先佛已請問， 
　　　與大悲心相應者， 是人能得佛功德。 
　　　若人見彼衰惱逼， 勝人于彼起悲心， 
　　　彼諸眾生聞佛德， 頂受佛教如華鬘。 
　　　我諸眾會大清凈， 于先佛所曾修福， 
　　　彼于如來功德所， 頂受猶如婆師鬘。 
　　　夜摩天眾先佛所， 曾修持戒除貪著， 
　　　厭離煩惱心清凈， 于穢眾生起悲心。 
　　　于無量佛曾親近， 其數猶如恒河沙， 
　　　彼曾修習無量善， 為求無上菩提故。 
　　　知眾生沒煩惱已， 于苦眾生起悲心， 
　　　于人師子利世者， 問諸法門無有量。 
　　　我今導師為彼說， 聞者悉得成佛道， 
　　　知彼眾生煩惱鉤， 為說最上勝妙法。 
　　　彼勝丈夫大導師， 為彼眾生說空法， 
　　　彼聞諸佛所說已， 悉皆了知諸法空。 
　　　所謂空無諸法相， 說無自性無相法， 
　　　如是了知諸佛法， 悉皆安住佛功德。 
　　　此等勝妙供養我， 如法各自受記莂， 
　　　當于來世星宿劫， 悉皆得成無上道。 
　　　如是如來無增減， 其數滿足四十億， 
　　　其佛同號凈智尊， 開悟無量諸眾生。”  
　　　大仙降伏諸怨者， 答于馬勝所咨問， 
　　　滿夜摩天所愿求， 大眾天人皆欣喜。  
大寶積經卷第六十七 高齊北天竺三藏那連提耶舍譯 
菩薩見實會第十六之七兜率陀天授記品第十六  
　　爾時，八億兜率陀天，見諸阿修羅、伽樓羅乃至夜摩天等供養如來，聞授記已，欣喜踴躍，作如是念：“于何等法，世尊與授阿耨多羅三藐三菩提記？為色受記，受、想、行、識得授阿耨多羅三藐三菩提記耶？”彼等諸天復作是念：“非與色記，亦復非與受、想、行、識阿耨多羅三藐三菩提記。何以故？色既不生，菩提亦不生，云何無生色能悟無生菩提？如是乃至識亦不生，云何無生識能悟無生菩提？色既不滅，菩提亦不滅，云何不滅色能悟不滅菩提？如是乃至識亦不滅，云何不滅識能悟不滅菩提？色無分別，菩提亦無分別，云何無分別色能悟無分別菩提？如是乃至識亦無分別，云何無分別識能悟無分別菩提？色既無二，菩提亦無二，云何無二色能悟無二菩提？如是乃至識亦無二，云何無二識能悟無二菩提？色既無作，菩提亦無作，云何無作色能覺無作菩提？如是乃至識亦無作，云何無作識能覺無作菩提？色既不可得，菩提亦不可得，云何不可得色能覺不可得菩提？如是乃至識陰不可得，菩提亦不可得，云何不可得識能覺不可得菩提？如是于彼不可得諸法中，何者是佛？何者是菩提？何者是菩薩？何者是授記？色陰空，受、想、行、識亦復皆空。何以故？性自空故。如是佛空、菩提空、菩薩空、授記空。何以故？自體空故。如是性空一切法中所言佛者，但名，但用，但是世諦，但是言說，但是施設；所言色陰，受、想、行、識亦但名用，世俗言說及以施設，智者于此不應取著。譬如有人于其夢中受五欲樂，彼人寤已不見彼樂，憶念不得五欲樂故便生苦惱；如是住于菩薩乘者，若有取著不會菩提，不證菩提故不得其味，以不得味故心生苦惱。何以故？如是諸法如夢不實。彼法義別愚癡凡夫，取解各異。一切諸法當如是知。何法是佛？何法是菩薩？何法是菩提？彼諸佛法皆不可得，凡夫不可得，凡夫法亦不可得，聲聞不可得，聲聞法亦不可得，辟支佛不可得，辟支佛法亦不可得，菩薩不可得，菩薩法亦不可得，佛不可得，佛法亦不可得，菩提不可得，涅槃亦不可得。我等于此諸法之中，解了無疑。” 
　　爾時，兜率陀天，于斯法中既無疑慮，于世尊所樂修供養，所作供養勝夜摩天，頂禮佛足，右繞三匝，卻住一面，即以偈頌贊世尊曰：  
　　“所有住佛功德者， 如來為其說行法， 
　　　彼得三種解脫門， 無等境界中修行。 
　　　無色亦無受想行， 無其受者亦無心， 
　　　斯則無礙智境界， 樂離欲陰人師子。 
　　　彼諸智慧妙丈夫， 不取發于菩提想， 
　　　離陰已獲勝善根， 于佛功德無疑慮。 
　　　志愿無上大菩提， 然于菩提離取著， 
　　　是故內心無憂喜， 名為佛子修圣行。 
　　　同佛見法悉平等， 是故于法無所畏， 
　　　智者于此世間處， 求佛功德起修行。 
　　　簡擇色相無所著， 棄舍一切有相心， 
　　　于彼三有不起愿， 觀察諸有悉皆空。 
　　　能知五陰各不生， 如來授記及菩提， 
　　　菩提心等亦無生， 作是說者非愚惑。 
　　　如來功德及生死， 此諸佛法悉無生， 
　　　如是知者人中勝， 是為真實如來子。 
　　　若能知是陰不滅， 界入及以如來法， 
　　　佛與菩提及授記， 斯等諸法皆不滅。 
　　　若為菩提修行者， 當知彼亦是不滅， 
　　　知諸世間不滅故， 彼求菩提不為難。 
　　　五陰界入與菩提， 佛及菩薩皆無作， 
　　　如是了知為佛子， 彼人能持佛正法。 
　　　陰界諸入皆無覺， 菩提與佛并菩薩， 
　　　及以授記悉無覺， 如是知者為佛子。 
　　　五陰界入性空寂， 佛與菩提及授記， 
　　　如來真子修行者， 斯等亦皆自性空。 
　　　陰界諸入悉虛妄， 兩足世尊及菩提， 
　　　行者授記亦虛妄， 如是了知為佛子。 
　　　非是依止非不依， 亦非有法非無法， 
　　　非是有為非無為， 如是了知為佛子。 
　　　世尊如是見世間， 我等如是知佛心， 
　　　即為勝妙供養佛， 及以一切賢圣眾。 
　　　我等贊佛所得福， 唯佛世尊能了知， 
　　　以斯功德施群生， 愿皆成佛具眾相。”  
　　爾時，世尊聞彼兜率諸天贊已，及知深信，即為天眾而現微笑。爾時，慧命馬勝以偈問曰：  
　　“得大勢力無上士， 以其因力現笑光， 
　　　愿佛說是微笑因， 令眾得聞皆欣喜。 
　　　以見如來微笑故， 此諸大眾悉懷疑， 
　　　眾會殷勤普瞻仰， 咸皆一心欲聽聞。 
　　　猶如世間有病人， 唯思醫師及良藥， 
　　　如是大眾于佛所， 愿樂欲聞說授記。 
　　　斯等皆有深智慧， 志求菩提無所著， 
　　　一切恭敬悉瞻仰， 唯希如來為記莂。 
　　　世尊于此起大悲， 以佛智力斷疑網， 
　　　是故大眾得欣喜， 咸皆愿求佛功德。 
　　　世尊今正授記時， 唯愿除滅諸疑惑， 
　　　如來久已離怨敵， 愿斷眾邪外道論。”  
　　爾時，世尊即以偈答慧命馬勝言：  
　　“汝今啟請如來義， 問其微笑正是時， 
　　　為利世間故致問， 必當饒益諸眾生。 
　　　知諸天眾心樂欲， 故我現是微笑光， 
　　　以知佛法勝妙故， 于我便作上供養。 
　　　彼皆如實見世間， 隨順圣教得證法， 
　　　已到三種解脫門， 非諸世間所能知。 
　　　過去已供無量佛， 亦曾問是深義趣， 
　　　于彼佛所久修空， 今故于斯顯空義。 
　　　是故今者于此處， 便得值遇佛世尊， 
　　　以空贊嘆無上士， 利益一切諸世間。 
　　　如斯世間悉無生， 諸佛菩提及授記， 
　　　所有修行菩提者， 彼等一切亦無生。 
　　　眾生悉同有此法， 如是知已得菩提， 
　　　過去曾學菩提心， 彼于此義能解了。 
　　　如是世間亦不滅， 斯諸天眾善通達， 
　　　明智照了悉無疑， 是故彼天皆作佛。 
　　　決定必得無依處， 于法不取離分別， 
　　　一切世間皆無作， 彼于斯義能了知。 
　　　一切法體離自性， 天眾心凈無疑惑， 
　　　菩提及與菩提心， 一切皆空無自性。 
　　　兜率諸天堅固慧， 皆悉安住無所依， 
　　　故得菩提不為難， 必當速成無上智。 
　　　于其未來星宿劫， 當得度脫無邊眾， 
　　　彼天一切皆成佛， 同號名曰擇法王。”  
　　　如來于此諸天眾， 知其心樂為記說， 
　　　一切天人聞說已， 咸皆踴躍稱心意。  化樂天授記品第十七  
　　爾時，化樂天王為首，與其眷屬七億化樂諸天眾等，見諸阿修羅、伽樓羅，乃至見諸兜率天等，供養如來，聞授記已，欣喜踴躍，咸皆稱心，得住實際，于真如中無有疑惑；從坐而起，偏袒右肩，右膝著地，頭面作禮，向佛合掌，異口同音，而白佛言：“世尊，如我解佛所說義，一切諸法是真實際、無邊際、無礙際、無住際、無盡際、不二際、非際、實際。世尊，所言實際者，不顛倒故；無邊際者，無限量故；無礙際者，離對治故；無住際者，離自性故；無盡際者，無有生故；不二際者，謂一味故；言非際者，是非有故。世尊，彼實際者遍一切處，無有一法而非實際。世尊，謂菩提者亦是實際。世尊，何者是菩提？一切法是菩提，離自性故。乃至五無間業亦是菩提。何以故？菩提無自性，五無間業亦無自性，是故無間業亦是菩提。世尊，言菩提者，如無余涅槃性亦如無間業性。何以故？一切法即是無余涅槃性，亦是無間業性。是故無余涅槃界即是菩提。世尊，若有眾生住生死者可求涅槃，于實際中無住生死求涅槃者。何以故？實際無二故。世尊，我等于此解了無疑。若于此法無疑慮者，當知是人已曾過去于諸佛所，得授阿耨多羅三藐三菩提記。” 
　　爾時，世尊聞化樂天王及諸七億化樂天等說授記已，欲令大眾心喜悅故，而現微笑。爾時，慧命馬勝以偈問曰：  
　　“憐愍世者現微笑， 而不說其笑因緣， 
　　　天人導師非無因， 現此奇特微笑相。 
　　　既見世尊笑光已， 今諸大眾悉懷疑， 
　　　唯愿說其微笑因， 斷除一切諸疑網。 
　　　斯等若蒙如來說， 聞已咸生希有心， 
　　　為彼眾會凈真路， 趣向菩提作因緣。 
　　　若有眾生疑慮者， 是人難得妙菩提， 
　　　唯愿大智斷疑惑， 精勤速證無上道。 
　　　世尊此諸大眾等， 志求菩提離諸惡， 
　　　得聞諸天授記已， 決定當成大法王。 
　　　是故世尊愿憐愍， 除斷一切疑惑心， 
　　　授此諸天菩提記， 令諸大眾皆欣喜。”  
　　爾時，世尊以偈答慧命馬勝曰：  
　　“哀愍世間故現笑， 馬勝汝今問我義， 
　　　我悉與彼天授記， 汝等咸各凈心聽。 
　　　此諸化樂天眾等， 自說授記得菩提， 
　　　眾中既作師子吼， 能壞外道諸邪見。 
　　　譬如空中雨眾石， 必墮大地無有疑， 
　　　如是佛子離疑惑， 自知定當成佛道。 
　　　猶如日沒至夜時， 當知日出必不久， 
　　　如是佛子備眾行， 定知必當具十力。 
　　　又如日在正中時， 觀諸色像皆明了， 
　　　如是佛子具眾行， 自知必得薩婆若。 
　　　喻若日光至沒時， 眾人咸知日不見， 
　　　如是佛子皆自知， 決定當得最勝智。 
　　　譬如眾流趣其下， 智者當知歸大海， 
　　　如是佛子具明慧， 定知必得上菩提。 
　　　如人以石擲虛空， 決定墮地無疑慮， 
　　　如是佛子悉自知， 不久當得世間解。 
　　　智者法爾有此見， 以知法故不致疑， 
　　　自知分有佛功德， 必定近于自然智。 
　　　假使諸魔那由眾， 現佛言汝不作佛， 
　　　不能沮壞其心意， 已自善解真法故。 
　　　決定于彼佛功德， 咸各自說得授記， 
　　　于斯諸天授記事， 如來悉生隨喜心。 
　　　此天所修菩薩行， 悉自了知不由他， 
　　　彼等自說成善逝， 世尊于此皆隨喜。 
　　　是故馬勝若有人， 欲得無上菩提者， 
　　　可于此法應勤求， 必獲最勝安隱處。 
　　　自成正覺悟斯理， 隨義如實能了知， 
　　　親近供養善知識， 彼證菩提不為難。 
　　　若有千劫修苦行， 皮膏血肉無戀惜， 
　　　若能解了斯義趣， 此福廣大勝于彼。 
　　　過去所有一切佛， 未來憐愍眾生者， 
　　　及以現在諸世尊， 悉依此法成佛道。 
　　　化天于我供養已， 咸皆善知第一義， 
　　　曾供過去諸如來， 悟斯義理當成佛。 
　　　諸佛所有勝三昧， 及以現在所住定， 
　　　彼天深得佛境界， 由本先世久修習。 
　　　馬勝化樂天子等， 于彼三昧無有疑， 
　　　清凈佛法既善學， 今于佛道現修行。 
　　　是故于理生信解， 當正勤求離苦邊， 
　　　常應親近多聞者， 必得無上大菩提。 
　　　聞佛所說妙法已， 化樂諸天眾會等， 
　　　皆悉欣喜除疑網， 流注趣向大涅槃。”  他化自在天授記品第十八  
　　爾時，他化自在天王為首，與其眷屬八十那由他諸天眾等，見諸阿修羅、伽樓羅、龍女、龍王、鳩槃茶、乾闥婆、夜叉、緊那羅、訶羅伽阇天、四天王、忉利天、夜摩天、兜率陀天、化樂天等，供養如來聞授記已，欣喜踴悅，皆得稱心，異口同聲，而白佛言：“世尊，化樂諸天所說實際者，我等尚不見實，況復見際？何以故？世尊，若見實者可言見際。何以故？是人行于二處住如是乘者，若善男子、善女人，應為彼說此二種法：‘此二法者，非真境界。’世尊，若善男子、善女人于不二法不信不入，雖復如是此人發心望得菩提，當知是人行于非徑。何以故？此于菩提非道行故。世尊，若有眾生求菩提者，是人不見一法可覺。何以故？無有少法可得覺悟阿耨多羅三藐三菩提故。世尊，彼法非過去非未來非現在，非有為非無為，非有非無，非可識非可知，非可舍非可修非可證。謂菩提者，彼法非與余法作對治，余法亦不與彼法作對治。何以故？彼法非雜煩惱非離煩惱，法體不可得性自離故，此法不與彼法作對治，彼法亦不與此法作對治。何以故？一切諸法離諸相故。是故彼法非可知非可識，非可舍非可修非可證。世尊，色生者離生相故，彼亦非可知乃至非可證，受、想、行、識亦復如是。世尊，色滅者離色相故，彼亦非可知乃至非可證，受、想、行、識亦復如是。世尊，過去者離過去相故，彼亦非可知乃至非可證；未來者離未來相故，彼亦非可知乃至非可證；現在者離現在相故，彼亦非可知乃至非可證。世尊，有為者離有為相故，彼亦非可知乃至非可證；無為者離無為相故，彼亦非可知非可識，非可舍非可修非可證。世尊，如是等乃至為陰所攝，或過去所攝、現在所攝、未來所攝，或有為所攝、無為所攝，此等諸法皆不可得。以不得故，是故彼法非可知非可識，非可舍非可修非可證。世尊，若有如是為求菩提發心修行善男子、善女人，彼皆名為住菩薩乘。” 
　　爾時，他化自在諸天，咸各說已所知法已，以偈贊曰：  
　　“世尊善說盡有邊， 永不暫受六趣身， 
　　　世間無智畏生死， 發心欲度生死岸。 
　　　彼諸陰體不可得， 以陰性相本自空， 
　　　一切法空皆無相， 是故諸法離對治。 
　　　自體即空無有物， 無有可知及修舍， 
　　　亦復非是可證法， 如來說有即非有。 
　　　相求菩提不可得， 助道諸法亦如是， 
　　　取心求佛不可得， 菩薩相求亦不得。 
　　　堅著諸相愚癡輩， 彼等望得悟菩提， 
　　　顛倒境界取相行， 無智非行菩提道。 
　　　入佛境界離眾相， 名為智者如法行， 
　　　遠離諸相及無相， 亦離于空及不空。 
　　　彼能悟解無上道， 于諸外道非境界， 
　　　亦非聲聞所能知， 又非緣覺之所趣。 
　　　心得解脫凈無垢， 羅漢于法相應者， 
　　　及諸一切辟支佛， 非彼智慧之境界。 
　　　彼句非為相心知， 及修少空亦不解， 
　　　若有解空說空者， 亦說諸法無自性。 
　　　彼受佛教無毀訾， 是名善修空寂靜， 
　　　能悟難悟菩提道， 世尊于彼真導師。 
　　　贊佛二足最尊已， 所獲無量諸功德， 
　　　回施一切諸群生， 成佛覺悟未覺者。”  
　　爾時，世尊知彼八十那由他他化自在天，及以天王等得深信已，欲令大眾增益善根，故現微笑。爾時，慧命馬勝以偈問曰：  
　　“二足世尊現微笑， 以知他化深信故， 
　　　未曾演說笑因緣， 唯愿如來為解釋。 
　　　大圣今者非無因， 現是希有微笑相， 
　　　愿佛開顯因緣義， 滅除大眾諸疑惑。 
　　　由見世尊微笑故， 今此眾會悉懷疑， 
　　　憐愍一切世間者， 唯愿敷演分別說。 
　　　此眾咸皆背生死， 合掌恭敬求涅槃， 
　　　斯等靡不懷猶豫， 無礙說者愿斷除。 
　　　悉皆正信善逝法， 心得開解離取著， 
　　　咸有凈信尊重心， 善哉牟尼愿解說。 
　　　勇猛精進于佛法， 遠離疑網登圣路， 
　　　一切諸佛游此道， 是故愿除大眾疑。”  
　　爾時，世尊以偈答慧命馬勝曰：  
　　“汝為憐愍大眾故， 以偈問我正是時， 
　　　具足辯才有巧便， 乃能問此微笑義。 
　　　以問如來現笑故， 必當利益無量眾， 
　　　是故一切眾會等， 皆得住于勝菩提。 
　　　知彼他化深信已， 故我現是微笑光， 
　　　一切隨順如來教， 為求菩提修妙行。 
　　　觀察世法離諸相， 如見陽焰非真實， 
　　　愚者見焰謂是水， 欲求菩提勿同彼。 
　　　取相貪樂凡夫境， 無智常怖于無相， 
　　　愚癡執相舍正路， 離相能獲妙菩提。 
　　　妄想思量虛偽法， 隨所分別即被縛， 
　　　智者觀相悉皆空， 得上寂滅陀羅尼。 
　　　執相凡愚住惡心， 彼皆無智歸六趣， 
　　　輪回逼迫受眾苦， 都由愚癡住相故。 
　　　著相眾生見諸陰， 佛與菩提及菩薩， 
　　　智者離相見空已， 能得無上大菩提。 
　　　住相之類增煩惱， 能觀無相得除結， 
　　　所謂結者即是相， 觀結無相即斷除。 
　　　若有分別求道者， 分別于道為障礙， 
　　　智者雖復行于欲， 彼欲即為無相行。 
　　　諸法無體不可得， 分別諸法說言空， 
　　　若離分別得無相， 彼即菩提更無余。 
　　　聞于善逝說是語， 大眾除疑得無畏， 
　　　頂受牟尼所說法， 如智頂戴瞻葡華。 
　　　斯諸天眾獲無畏， 于我設供最無上， 
　　　亦知諸法佛境界， 當作世間大導師。”  諸梵天等授記品第十九  
　　爾時，六千萬諸梵眾天，見諸阿修羅、伽樓羅乃至他化自在天等供養如來，聞授記已，欣喜踴躍，皆得稱心。彼于世諦禪，以喜悅為食，亦于佛法中，得智慧明宿植善根故，已曾親承供養諸佛故，及深信清凈故，于甚深法獲得法忍。彼諸天等，知諸法無作非無作、非生非不生、非有非不有、非起非不起、非滅非不滅、非依非不依、非清非濁、非憎非愛、非賢非愚、非知非不知、非見非不見、非受非不受、非惻非不惻、非無非非無、非物非非物、非可得非不可得、非去非來、非趣非不趣、非空非不空、非相非不相、非愿非不愿。彼諸梵天，于一切法心無所著，亦無所住，于非用中不作非用想，于非不用中亦不作非不用想，于語言中無語言想，于非語言亦無非語言想，于有作中無其作想，于無作中亦無無作想，于凡夫不作凡夫想，于非凡夫亦不作非凡夫想，于凡夫法不作凡夫法想，于非凡夫法亦不作非凡夫法想，于聲聞不作聲聞想，于非聲聞亦不作非聲聞想，于聲聞法不作聲聞法想，于非聲聞法亦不作非聲聞法想，于緣覺不作緣覺想，于非緣覺亦不作非緣覺想，于緣覺法不作緣覺法想，于非緣覺法亦不作非緣覺法想，于菩薩不作菩薩想，于非菩薩亦不作非菩薩想，于菩薩法不作菩薩法想，于非菩薩法亦不作非菩薩法想，于佛不作佛想，于非佛亦不作非佛想，于佛法不作佛法想，于非佛法亦不作非佛法想，于涅槃不作涅槃想，于非涅槃亦不作非涅槃想，于生死不作生死想，于非生死亦不作非生死想。如是彼天一切皆悉離諸分別，定心清凈。彼等既得清凈心故，以寂滅法，說偈贊佛：  
　　“大圣甚深寂滅智， 修行寂滅到彼岸， 
　　　演說寂滅度眾生， 亦自常行寂滅法。 
　　　菩提寂滅善清凈， 斯法牟尼之境界， 
　　　速得寂滅勝甘露， 以是今得盡諸有。 
　　　恒說寂滅微妙道， 是彼智者所行處， 
　　　八正之路滅惱濁， 拔濟一切諸群生。 
　　　善修寂滅證菩提， 乃是先佛之所行， 
　　　修彼能到安隱城， 過去諸佛所證知。 
　　　是諸如來修學法， 導師如是化世間， 
　　　若人能行有學法， 獲得無學勝菩提。 
　　　一心趣向寂滅道， 諸根寂靜久修習， 
　　　當得為佛世間解， 那羅延力度群生。 
　　　若知寂滅甘露者， 能盡一切諸有相， 
　　　是為真實如來子， 寂滅能除世間畏。 
　　　彼等所設供養佛， 勝上希有最殊特， 
　　　所說寂滅盡煩惱， 于諸無相最第一。 
　　　世間寂滅離諸相， 所謂寂滅即涅槃， 
　　　眾生輪轉受諸苦， 遠離寂滅取相故。 
　　　牟尼諸法不思議， 即是菩提一切智， 
　　　已度淤泥到彼岸， 故佛于此無疑慮。 
　　　若有離陰得解脫， 于佛大乘不愿樂， 
　　　欲求菩提思滅度， 于其五陰生怖畏， 
　　　離欲凈心求涅槃， 彼等如是簡擇智， 
　　　于法取相凡夫境， 是謂如來之所說， 
　　　若取寂滅即是縛， 以是不得一切智。 
　　　若有于其五陰相， 不生存執取著心， 
　　　彼能利益釋迦法， 是名喜樂無相行。 
　　　能獲無名安隱處， 逮得菩提佛境界， 
　　　降魔諍論滅煩惱， 速得成就一切智。 
　　　我等贊嘆無上士， 所獲寂滅諸功德， 
　　　唯佛大智能了知， 回施眾生愿成佛。”  
　　爾時，娑婆世界主大梵天王，知諸梵天贊嘆佛已，對佛正立，以實功德而贊頌言：  
　　“法王已知一切法， 不實虛誑如空拳， 
　　　亦如秋云及電光， 是故大圣離取心。 
　　　猶如夢中饑餓人， 餐食百味甘美膳， 
　　　夢人饑食皆不實， 如來見法亦如是。 
　　　又如夢中焦渴人， 得飲清凈涼冷水， 
　　　夢渴飲水皆虛妄， 佛見諸法亦如是。 
　　　無作無受無眾生， 無其作業及得報， 
　　　亦無得受果報者， 世尊于此無疑慮。 
　　　譬如美言得人愛， 然彼語言無可最， 
　　　亦無言說及聽者， 大圣了知皆不實。 
　　　如聞箜篌美妙音， 其聲亦無真實性， 
　　　世尊如是見諸陰， 知陰無體不可得。 
　　　猶如摩尼性自凈， 系之衣上隨色變， 
　　　諸法自體本清凈， 虛妄分別增倒染。 
　　　譬如無垢鮮白衣， 隨受染色種種變， 
　　　諸法如是性自凈， 隨所分別而染污。 
　　　猶如有人聞貝聲， 尋其貝聲從何來， 
　　　其聲非自非他性， 大仙見法亦如是。 
　　　如人思美肴膳食， 其食眾緣所合成， 
　　　觀食各各無自性， 如來見法皆如是。 
　　　譬如眾緣號為城， 推其城體無自性， 
　　　如是眾緣皆悉空， 法王見法亦如斯。 
　　　喻若有人擊鼓聲， 雖能令人心欣喜， 
　　　聲及眾緣皆悉空， 大圣見法亦如是。 
　　　譬如有人打鼓時， 其聲不從十方來， 
　　　聲滅亦不向諸方， 世尊見法皆如是。 
　　　如是彼人擊鼓已， 其鼓不生憎愛心， 
　　　亦不分別眾緣性， 佛見諸法皆若斯。 
　　　又如彼人打妙鼓， 聲不作心生他喜， 
　　　及以眾緣皆亦然， 導師見法皆如是。 
　　　如人擊彼妙鼓時， 鼓亦不生苦樂想， 
　　　亦不觀察眾緣性， 如來見法皆如是。 
　　　猶如有人擊妙鼓， 聲不即緣亦不離， 
　　　及彼伎緣亦復然， 牟尼見法皆如是。”  
　　爾時，世尊知諸梵天大梵王等深心敬信，及以寂滅贊頌佛已，又見大眾欲生善根，即便微笑。爾時，慧命馬勝以偈問曰：  
　　“既見如來口中出， 離垢清凈微笑光， 
　　　世間天人大眾等， 一切咸生希有心。 
　　　以見世尊微笑故， 諸來大眾普懷疑， 
　　　皆悉瞻仰如來面， 殷勤愿樂欲聽聞。 
　　　愿佛開示笑因緣， 蕩除大眾疑惑心， 
　　　最勝牟尼非無因， 而現希有微笑相。 
　　　諸佛所現微笑光， 必為利益諸世間， 
　　　今者為誰現此笑？ 唯愿敷演分別說。 
　　　大眾得聞必欣喜， 由知微笑因緣故， 
　　　斯諸大眾皆合掌， 一心瞻仰樂欲聞。 
　　　是故愿佛為解釋， 必當斷滅諸疑惑， 
　　　導師為彼諸來眾， 愿垂演說微笑因。 
　　　眾會若聞必喜悅， 以得洗除疑網故， 
　　　眾心堅固皆清凈， 專念希仰如來德。 
　　　大眾瞻仰世尊顏， 猶如睹見初生月， 
　　　具八妙聲如梵天， 一心渴仰愿速聞。 
　　　天人眾等聞佛說， 必得除疑住正法， 
　　　梵音演說義相應， 得聞甚深出世法。 
　　　佛智善巧能悅豫， 故令大眾增踴躍， 
　　　此眾心凈離疑結， 能樂如來一切智。 
　　　精進勇猛有力人， 乃能志求無上道， 
　　　是故導師愍世間， 唯愿解說令眾喜。 
　　　善哉世尊平等心， 憐愍一切諸眾生， 
　　　令諸大眾增善根， 安心不動求佛智。”  
　　爾時，世尊即以偈答慧命馬勝曰：  
　　“憐愍一切諸世間， 故我現是微笑光， 
　　　汝當諦聽說彼因， 其義甚深微妙句。 
　　　此諸眾會若得聞， 發勤精進修善業， 
　　　當得利益諸眾生， 于佛妙法起勝行。 
　　　斯諸梵眾皆欣喜， 如來法中悉無疑， 
　　　那由他劫久修行， 猶如恒河沙劫數。 
　　　于諸境界悉不著， 心如虛空無障礙， 
　　　雖樂常修菩薩行， 而不速取菩提證。 
　　　此等復于未來世， 無量億劫恒沙數， 
　　　天眾清凈無垢穢， 得大勢力住世間。 
　　　然后當成一切智， 為大法王有威力， 
　　　具足功德盡諸有， 觀諸世間悉空寂。 
　　　彼佛如本久修行， 壽命限量亦如是， 
　　　斯諸善逝住世時， 能于苦惱度眾生。 
　　　彼佛國土無倫匹， 世界嚴凈甚滋茂， 
　　　無量那由劫數中， 如來演說不可盡。 
　　　彼佛剎土嚴凈事， 無量佛說亦不盡， 
　　　彼佛同號大智力， 國土皆悉名最勝， 
　　　為眾演說不動法， 不可思議無所依。 
　　　彼佛世界眾生等， 咸皆修治諸善根， 
　　　無一眾生受后有， 生死之中重生者。 
　　　彼等當時有一苦， 于其世間便顯現， 
　　　唯畏諸行皆無常， 令諸眾生起厭離。 
　　　爾時彼國眾生輩， 離老病死諸苦相， 
　　　一切依于一教法， 同厭無常修勝行。 
　　　彼諸眾生當爾時， 耳更不聞余音聲， 
　　　唯聞不凈無常苦， 無我寂滅空無相。 
　　　甘露涅槃及菩提， 安隱清涼無上樂， 
　　　斯等如是勝妙音， 恒常數數而得聞。 
　　　爾時更無余聲響， 若樹若壁及露地， 
　　　或復空中及寺廟， 但聞如是微妙句。 
　　　聞已一切皆得道， 便于生死得解脫， 
　　　皆是如來神力故， 具八功德妙音聲。 
　　　爾時無有雜毒心， 所謂離欲及瞋恚， 
　　　亦無愚癡出惡聲， 粗言逼惱來經耳。 
　　　一切厭背于生死， 趣向涅槃大正路， 
　　　彼土一切悉當空， 佛及眾生皆滅度。 
　　　斯是彼佛大神力， 發弘志愿不思議， 
　　　曾于過去那由劫， 為求菩提修道行。 
　　　彼國所有諸眾生， 一切悉皆當作佛， 
　　　此諸梵天發廣愿， 皆由觀察寂滅句。 
　　　悉得證知甚深義， 解了如來吉祥路， 
　　　其所修學皆通達， 于諸世間為導師。 
　　　彼能觀察眾生空， 不生疲倦懈怠心， 
　　　是故巧入諸法性， 修集菩薩勝妙行。”  
大寶積經卷第六十八 高齊北天竺三藏那連提耶舍譯 
菩薩見實會第十六之八光音天得授記品第二十  
　　爾時，五十八千萬光音諸天，見諸阿修羅、伽樓羅乃至梵天等供養如來，聞授記已，欣喜踴躍，皆得稱心，偏袒右肩，右膝著地，向佛合掌，恭敬作禮，白佛言：“世尊，有三昧名照耀一切法，若菩薩摩訶薩學是三昧，一切法中悉得光明，得入菩薩法門。菩薩摩訶薩解了知已，得無邊辯、無礙辯、相續辯、種種辯、美妙辯、真善辯、相應辯、解脫辯、微細辯、不共辯、甚深辯，乃至得于如來之辯。世尊，何者名為照耀一切法三昧？菩薩入此諸法門故，念諸覺觀，知一切法無覺離覺。是無覺法遍一切處，無有一法能覺察者。何以故？性自離故。若法無性，云何能覺知一切法？無其覺已。入阿字門得上辯才，彼菩薩入阿字門已，得無邊辯。阿字無邊，阿字非普遍，阿字無作，阿字非有為，阿字非成就，阿字非事，阿字無所依，阿字無動轉，阿字非略，阿字非廣，阿字非分別，阿字非眾事成，阿字不可穿，阿字非色，阿字不可示，阿字不可觀，阿字無有能見者，阿字非可思，阿字不定住，阿字非可知，阿字非能知，阿字非可測，阿字不能自示現，阿字亦不能示他，阿字非思議，阿字不去，阿字不來，阿字非近，阿字非遠，阿字非言說，阿字亦非可說法，阿字非名，阿字非用，阿字非現前，阿字非覆障，阿字非移轉，阿字非可改，阿字非差別，阿字無二，阿字非生，阿字非虛妄，阿字非真實，阿字不可說，阿字非生滅，阿字非清凈，阿字亦非可凈法，阿字非執持，阿字非攝他，阿字非棄舍，阿字不為他法作，阿字亦不作他法，阿字不生，阿字不滅，阿字不能生他法，亦復不能滅諸法，阿字非生非不生，阿字不與生法作生因，亦復不作不生緣，阿字非依非不依，阿字非假非不假，阿字非卻非不卻，阿字非許非不許，阿字非可得亦非不可得，阿字非空非不空，阿字非分別非不分別，阿字非相非不相，阿字非愿非不愿。世尊，一切諸法皆如是相，所謂無相；一切諸法皆同一實，所謂無實；皆同一趣，所謂無趣；皆同一入，所謂無入；皆同一假，所謂無假；皆同一用，所謂無用；一切諸法皆同一說，所謂無說。世尊，諸法無起不可得故，諸法非有以無有故，諸法無生以不生故，諸法無滅以不滅故，無為法者無有作故。世尊，一切法皆同一如，當如是知。世尊，是諸不生法，彼法事用云何得知？世尊，譬如有人夢中所作，當知諸法亦復如是。何以故？夢所作事，不生不起亦非有故。夢雖不實，非無假名說有夢作，一切諸法皆亦如是。世尊，譬如響聲唯有假名，諸法但假亦復如是。世尊，喻若幻人但是假名，當知諸法亦復如是。世尊，譬如陽焰但假名字，諸法假名亦復如是。世尊，如鏡中像但有名用，當知諸法亦復如是。世尊，為悅豫凡愚說有夢事，夢中所作皆非真實；響、幻、焰、影亦復如是，但有假名皆無實作。世尊，我等如是解知如來所說法義。” 
　　爾時，光音諸天以偈贊佛：  
　　“世尊善知此法義， 及余種種無邊法。 
　　　如來所有諸佛子， 得父資財常游戲， 
　　　世間少智莫能入， 由常計著我心故。 
　　　十方求我不可得， 我體本來性自空， 
　　　如空陽焰非實水， 愚癡見彼作水想。 
　　　都由無智生迷惑， 虛妄顛倒計我人， 
　　　彼癡愚惑如來教， 是故不解深義趣。 
　　　凡夫心識如焰水， 不能了知諸陰義， 
　　　心樂生死著苦箭， 諸根駃流所漂溺。 
　　　斯等畢竟無自性， 為癡覆蔽妄受苦， 
　　　彼皆失智心迷亂， 于諸苦中生樂想。 
　　　心常顛倒順三毒， 是諸煩惱甚可怖， 
　　　貪欲瞋恚及愚癡， 斯諸結使常隨逐。 
　　　深樂受故生渴愛， 愚癡不識故受苦， 
　　　無智隨順諸煩惱， 如人癡負怨家行。 
　　　聞佛所說空教門， 于空反畏失解脫， 
　　　譬如怯人執持刀， 應得安隱反生畏。 
　　　大智世尊所說法， 謂是微妙阿字門， 
　　　能生真實勝智慧， 猶如平地生大樹。 
　　　降諸魔怨那由眾， 能悟安隱妙菩提， 
　　　以彼八正大船筏， 于諸有海度群生。 
　　　世尊所有諸佛子， 了知如來勝教法， 
　　　速滅煩惱諸怨敵， 疾證無上大菩提。 
　　　既自解脫離毒心， 見余毒者施智藥， 
　　　得到究竟彼岸果， 獲大安樂無為處。 
　　　一切諸法皆悉空， 諸余外論妄分別， 
　　　明人棄惡就正路， 皆由本來久修學。 
　　　心無所著即解脫， 諸法體性自如是， 
　　　彼能如是了知者， 成佛大力那羅延。 
　　　無有系縛及縛者， 諸法性空皆亦無， 
　　　真如寂滅及非如， 非是垢穢亦非凈， 
　　　煩惱無相亦無斷， 以其本來性自空。 
　　　如是能知真實法， 彼人當得一切智， 
　　　自證解脫復度他， 此等不生亦不滅。 
　　　世間天人皆迷惑， 如春禽獸見焰水， 
　　　虛妄分別起渴心， 想見男女受苦惱。 
　　　以業種種生諸趣， 由心作故有差別， 
　　　造業有報及以受， 彼業無有能作者。 
　　　我等如是解佛法， 是諸如來妙境界， 
　　　是故如來心調伏， 諸根寂靜能忍辱。 
　　　世尊如法得供養， 清凈無垢盡諸穢， 
　　　具足眾德離闇冥， 唯佛能施三界眼。 
　　　我今贊佛所獲福， 唯有出世大導師， 
　　　二足世尊功德聚， 能知我等所得報。 
　　　以此微妙勝善根， 回施一切諸群生， 
　　　愿彼當于未來世， 悉得成就一切智。”  
　　爾時，世尊知光音天深信心已，及知修行辯才具足，欲令大眾功德善根當復漸漸勝進增長故，是時如來即現微笑。爾時，慧命馬勝即以偈頌，問世尊曰：  
　　“大悲善逝非無因， 而現希有微笑相， 
　　　能利世間無上士， 正覺智慧超群生。 
　　　兩足世尊功德聚， 憐愍眾生愿演說， 
　　　為誰而現此微笑， 殊勝光顯于世間？ 
　　　一切眾生若得聞， 心意決定大喜悅， 
　　　修行善業證佛果， 得離生死到涅槃。 
　　　斯諸世間天人眾， 生死苦惱之所逼， 
　　　愿度群生于有海， 演說八正大船路。 
　　　如是得聞大仙說， 具八功德最勝道， 
　　　世間于是生欣喜， 樂修諸善愿成佛。 
　　　勇猛精進有大力， 內心清凈離諸疑， 
　　　當傳如來所說法， 是佛真子順圣教。 
　　　此諸眾會無余念， 一心瞻仰大瞿曇， 
　　　唯愿敷演授記事， 令其決斷疑惑心。 
　　　合掌恭敬正意住， 咸皆愿樂欲聽聞， 
　　　善哉愿說甘露味， 諸有渴法當得飲。 
　　　是等一切諸會眾， 心凈愛樂勝功德， 
　　　瞻仰如來最勝顏， 猶如嬰兒觀母面。 
　　　大慧愿授此天記， 開現微笑因緣事， 
　　　得聞如來授記已， 世間當獲大利益。 
　　　誰于牟尼增善根， 及以發愿得滿足， 
　　　克獲微妙功德藏？ 我今樂聞彼受記。 
　　　大眾必生欣喜心， 聞佛所說授記故， 
　　　決定當具念慧力， 及得修行三昧定。”  
　　爾時，世尊即以偈答慧命馬勝言：  
　　“善哉馬勝所問事， 辯才應機正是時， 
　　　斯即如來神通力， 以是汝今生智慧。 
　　　為利世間故增辯， 是故汝今能致問， 
　　　我今為彼說授記， 寂靜諸根一心聽。 
　　　此諸勝慧光音天， 過去已供無量佛， 
　　　見是世間孤無救， 發心安住欲作佛。 
　　　修治真實微妙行， 必定當成一切智， 
　　　為求佛道諸眾生， 如迷失徑教正路。 
　　　如是得聞世尊教， 其聲最勝無等等， 
　　　樂佛功德智慧人， 必得究竟到彼岸。 
　　　彼有智力知善惡， 決定當獲佛菩提， 
　　　欣喜已發菩提愿， 如婦生男稱其心。 
　　　此天為求菩提者， 示其出世真正路， 
　　　于不可說那由劫， 修習菩薩勝妙行。 
　　　所化眾生過眾星， 安置于佛菩提已， 
　　　當來具足世間解， 自然成就一切智。 
　　　彼等妙土不可說， 世界寬廣有百億， 
　　　是諸妙剎甚清凈， 無量種種勝莊嚴。 
　　　彼佛國土諸眾生， 無三惡趣及八難， 
　　　一切皆發菩提心， 咸各得住不退轉。 
　　　彼諸如來國土中， 亦復無有小乘法， 
　　　眾生悉皆求佛道， 便得進趣不退地。 
　　　是諸剎土眾生類， 一切壽命悉齊等， 
　　　經于十億恒沙劫， 皆由值遇諸佛故。 
　　　若教那由剎眾生， 悉得入于小涅槃， 
　　　若復有人化一人， 或男或女入大乘。 
　　　初福比此功德聚， 算數譬喻不能及， 
　　　是故若住大乘者， 應當轉化于余人。 
　　　馬勝以是因緣故， 如來出世甚為難， 
　　　猶如優曇極難值， 無邊大智如是說。 
　　　以巧深智善知識， 善解方便示正路， 
　　　安隱無上勝菩提， 若人求者應親近。 
　　　從佛口聞如是語， 具足微妙甚深義， 
　　　一切大眾皆欣喜， 踴躍充滿稱心意。 
　　　那由諸天住空中， 皆散天衣旋轉下， 
　　　欣喜贊聲滿虛空， 敬禮無比大神力。 
　　　清凈妙智度世間， 能滅眾生煩惱熱， 
　　　佛說甘露滅三毒， 如阿伽陀消眾毒。 
　　　得聞智慧斷諸結， 世間迷惑多苦惱， 
　　　于其有趣當得脫， 從佛得聞勝法故。”  遍凈天授記品第二十一  
　　爾時，十二那由他遍凈諸天等，見諸阿修羅、伽樓羅乃至光音天等，供養如來，聞授記已，欣喜踴躍，皆得稱心，自現威力，而白佛言：“世尊，有三昧名超過一切法。菩薩摩訶薩得是三昧已，于諸攀緣及一切事，皆生樂受，不生苦受。假使于其地獄事中，受諸苦惱皆生樂想；或復于其畜生道中，受畜生報亦生樂想；或復餓鬼道中，受饑餓苦亦生樂想；或復于彼阿修羅道中亦生樂想；或復人中所受諸苦，亦起樂想不生苦想。假使截手及以截足、割耳、劓鼻，或復鞭打杖刺入身，或復牢獄系閉，或復倒懸，或復裁割猶如衣帛，或復裹系及以束縛，或復切膾，或復錘搗猶如甘蔗，或復蹉蹋破如蘆葦，或復火燒如穌油炷，或復燃身喻若明炬，或與師子虎狼為食，或復釅醋及以辛汁澆灌口鼻，或復蒸煮及以火炙，或與狂象踐踏其身，或復挑目，或以鉾槊穿刺高舉，假使瞋怒來截其首，如是一切悉生樂想。何以故？由彼菩薩于其長夜修菩薩行時，發如是愿：‘若有眾生施我食者，愿彼一切得涅槃樂。若有與我洗浴身體，禮拜奉迎，尊重供養，若有眾生罵辱于我，復有人人贊嘆于我，若有眾生鞭打斫刺奪我身命，愿彼一切得涅槃樂，乃至覺悟無上菩提。’彼菩薩成就如是心，具足如是業，亦復具足如是愿，于一切眾生皆起樂想，常能修集無間不斷，以是業報故，得一切法樂善取三昧。彼菩薩得此三昧時，不為眾魔之所動壞，亦不為魔事之所系縛。當知是菩薩得五種自在。何等為五？一者、壽命自在，二者、生自在，三者、業自在，四者、覺觀自在，五者、眾具果報自在。彼菩薩摩訶薩，若欲過一生證阿耨多羅三藐三菩提者，以彼三昧力故即便能得；若不樂速證無上菩提，能住無量阿僧祇劫度脫眾生。何以故？當知彼菩薩住于大乘，與諸菩薩常為導師，攝受一切諸余菩薩。是大菩薩厭離諸趣為眾生故，亦復生于一切趣中，究竟一切菩薩所學，為般若波羅蜜之所攝受，具足一切巧方便力，知諸魔業得法究竟。彼諸菩薩承佛威神，于一切法皆得盡知。” 
　　爾時，遍凈諸天即以偈頌，贊世尊曰：  
　　“我等一切遍凈天， 于諸佛法皆盡知， 
　　　頭面歸敬天人師， 諸根寂靜知寂滅。 
　　　解了諸義智所供， 已度生死牟尼尊， 
　　　我今贊嘆大導師， 能善導他非他導。 
　　　諸法性相非究竟， 亦復無有依住處， 
　　　如來善知妄想事， 猶如幻師知幻術。 
　　　智人解了語言音， 喻若深谷諸響聲， 
　　　世尊如是善知見， 一切世間天人等。 
　　　無有眾生及以命， 亦復無人無壽者， 
　　　大智觀察一切想， 了達眾想悉歸空。 
　　　二足世尊慈無等， 恒常行慈不暫舍， 
　　　一切世間諸天人， 不能測知如來智。 
　　　導師演說緣眾生， 所謂慈心是善修， 
　　　了知一切諸眾生， 無有眾生及命者。 
　　　我等于此無垢濁， 其心清凈離疑惑， 
　　　是故于佛勝智慧， 應受供者令供養。 
　　　于其十方世界中， 求苦畢竟不可得， 
　　　如來無上天中天， 說于眾生起慈心。 
　　　斯即是其世尊教， 我今得解亦如佛， 
　　　是故我于世間解， 今得供養應供者。 
　　　既無眾生亦無苦， 是故無有可救度， 
　　　已得遣除心憂悶， 便獲欣喜大踴悅。 
　　　如是佛教不思議， 我等已得如實知， 
　　　是故我今供養佛， 愿得如來無上智。 
　　　佛于諸趣不見苦， 涅槃亦復不可得， 
　　　增上棄舍于生死， 以此饒益諸世間。 
　　　無苦無趣無眾生， 亦無涅槃而可依， 
　　　如是得知佛法已， 是故我等今供養。 
　　　佛具慈悲及喜舍， 轉為世間常演說， 
　　　而復不見有眾生， 得住于四無量心。 
　　　不見有其放逸者， 亦復不見不放逸， 
　　　如是知佛教法已， 我今供養大導師。 
　　　于身離身無上士， 觀身畢竟不可得， 
　　　雖然亦非不有說， 而說有念失念者。 
　　　善逝常說修學念， 所謂觀身正念處， 
　　　我等如是知佛法， 今得供養救度者。 
　　　世尊觀受不可得， 以受無有體性故， 
　　　亦復觀察于受者， 畢竟無其真實性。 
　　　又復觀彼修念者， 究竟亦復不可得， 
　　　我等如是知佛性， 今得供養天人師。 
　　　觀心及以心數法， 畢竟無體不可得， 
　　　亦復不見有修念， 及以正住念處者。 
　　　佛說念與心和合， 樂求解脫應修學， 
　　　我等如是知佛教， 今得供養正遍知。 
　　　如來不見有諸法， 亦復不見修法者， 
　　　大圣所說修習念， 彼念亦復性自空。 
　　　復說念與法和合， 欲求解脫應當修， 
　　　我等如是知佛法， 今得供養一切智。 
　　　念處一尚不可得， 何況而復有三四？ 
　　　所謂于彼念住處， 彼諸念處皆悉無。 
　　　是故真求不可得， 畢竟無受苦樂者， 
　　　我等如是知圣教， 今得供養佛世尊。 
　　　牟尼所說四正勤， 若有比丘專修習， 
　　　斯即能為解脫路， 當得出于生死海。 
　　　而無解脫無縛者， 無佛無教及菩提， 
　　　然復不壞假名用， 是故我今供大圣。 
　　　佛說四種如意足， 勝妙安隱解脫道， 
　　　寂靜諸根眾生輩， 修行此道得涅槃。 
　　　如意及足修行者， 真實觀察不可得， 
　　　而非斷絕示有作， 智慧境界不可見。 
　　　如是世尊教法中， 我等于此皆悉知， 
　　　其心清凈無垢穢， 皆得遠離諸疑惑。 
　　　以斯即為上供養， 供養堪受勝供者， 
　　　是故妙智無倫匹， 我今悉得修供養。 
　　　世間解者說五根， 出世能趣解脫道， 
　　　慎莫放逸常勤修， 是為趣向涅槃路。 
　　　無根及以修根者， 亦無解脫及脫者， 
　　　我等于此悉無疑， 是故今得供養佛。 
　　　導師所說五種力， 非邪能趣涅槃城， 
　　　此能盡滅煩惱縛， 令諸縛者得解脫。 
　　　彼諸力體性自空， 煩惱及佛皆亦無， 
　　　我等于此無疑慮， 是故今得供如來。 
　　　大仙所說七種善， 菩提分法最勝道， 
　　　能解一切眾生縛， 趣向涅槃大正路。 
　　　無有系縛及解脫， 亦無受縛得脫者， 
　　　我等于斯無疑惑， 是故今得供養佛。 
　　　世尊說此八正路， 顯示一切諸群生， 
　　　是諸煩惱苦之本， 修學圣道能斷除。 
　　　斯等二法離對治， 所謂圣路及煩惱， 
　　　諸天于此悉無疑， 故今供養應供者。 
　　　修奢摩他及舍那， 斯道能盡諸苦邊， 
　　　令受諸苦習氣垢， 世尊曠劫已蕩除。 
　　　奢摩他及舍那果， 是等一切皆悉空， 
　　　天眾于此離疑網， 是故我等今供養。 
　　　佛說不凈治貪欲， 慈心對治于瞋恚， 
　　　毗婆舍那癡對治， 如來顯示諸眾生。 
　　　斯皆無作無暫停， 是故無垢亦無凈， 
　　　我等于是悉無疑， 常樂供養大導師。 
　　　如來所說十不善， 斯等名之為業道， 
　　　殺生偷盜及邪淫， 妄語兩舌與惡口， 
　　　綺語貪欲及瞋恚， 最后第十名邪見， 
　　　佛說此等為不善， 是諸眾生惡業道。 
　　　既無眾生亦無害， 自余九業亦如是， 
　　　無有對治諸善惡， 以彼自性空寂故。 
　　　然復非無十力教， 以其不壞法體性， 
　　　我于佛慧亦不疑， 是故今供無上智。 
　　　若有修此如來法， 是人即為真佛子， 
　　　彼人處處皆受樂， 恒常遠離諸苦惱。 
　　　如是善逝勝智慧， 安隱引導諸群生， 
　　　我等于此離疑心， 今悉供養應供者。”  
　　爾時，遍凈諸天偈贊佛已，咸皆默然，卻住一面。爾時，世尊見彼天眾默然而住，及知彼天深信心已而現微笑。爾時，慧命馬勝以偈問曰：  
　　“今佛世尊最勝智， 為利世間現微笑， 
　　　十力世雄超一切， 而能化伏諸大眾。 
　　　善解諸法大導師， 所現微笑非無因， 
　　　心無所乏世間解， 唯愿解說微笑義。 
　　　此諸大眾皆一心， 無其亂想住正念， 
　　　喜心瞻仰功德山， 唯樂聽聞恭敬住。 
　　　于佛自在大論師， 若得聞說必欣喜， 
　　　善解諸法決定智， 當得作佛導群生。 
　　　若人于佛生凈信， 必成大智世間最， 
　　　測知微妙甘露句， 是人能觀于十方。 
　　　誰于未來世劫中， 當得作佛愍世間， 
　　　微妙言辭大導師？ 唯愿說彼令眾喜。 
　　　若于圣雄沙門所， 生其敬信尊重心， 
　　　亦住正法生信慧， 一切諸魔不能動。 
　　　若能生信得決定， 即是佛子從心生， 
　　　唯愿世尊演說彼， 以是大眾得除疑。 
　　　若有于其眾生所， 慈心普覆遍世間， 
　　　智慧堅固當成佛， 便得安住一切智。 
　　　百福莊嚴無上士， 唯愿開演除疑網， 
　　　誰欲受持世尊法， 如來為其現微笑？ 
　　　愿得聞佛善巧說， 具八功德微妙音， 
　　　先自得趣于善道， 后能引導諸群生。 
　　　如是善逝微妙法， 佛子得住于彼中， 
　　　世尊佛種不斷絕， 必得久住于世間。”  
　　爾時，世尊即以偈答慧命馬勝言：  
　　“馬勝汝今問笑光， 我為利益諸世間， 
　　　汝獲福德稱其心， 斯福無量不可盡。 
　　　妙士乃能應時問， 以是大利諸眾生， 
　　　汝及一切大眾等， 欣喜一心聽我說。 
　　　斯等遍凈諸天眾， 于我法中悉無疑， 
　　　一切欣喜凈信心， 以偈贊頌我功德。 
　　　此天曾于過去世， 供養千億那由佛， 
　　　亦于彼佛問斯義， 一切法中得無疑。 
　　　由彼往昔因緣故， 今以偈頌贊嘆我， 
　　　亦復凈心當贊嘆， 賢劫一切諸如來。 
　　　當于優波羅劫中， 成佛大力那羅延， 
　　　教化不思那由眾， 引導入于涅槃城。 
　　　彼諸大仙成佛時， 所得名稱甚微妙， 
　　　我今為汝說彼佛， 一心寂靜善諦聽。 
　　　同其劫中悉作佛， 號曰法幢等正覺， 
　　　咸皆救度不思議， 那由他眾入涅槃。 
　　　彼諸如來滅度已， 焚身廣布諸舍利， 
　　　以此舍利皆起塔， 遍滿佛剎如散華。 
　　　爾時一切佛舍利， 各各皆悉廣流布， 
　　　彼佛一一涅槃后， 咸皆饒益于世間。 
　　　不思那由眾生輩， 供養彼佛舍利已， 
　　　當得甘露妙涅槃， 三世諸佛之所贊。 
　　　若有稱彼諸佛名， 所獲微妙勝善根， 
　　　當得成就有學道， 值佛轉獲殊勝果。 
　　　猶如無量難思眾， 皆于我所種善根， 
　　　欣喜信樂清凈心， 當得值遇彌勒佛。 
　　　如是彼佛聲聞眾， 從佛復至諸佛所， 
　　　常得值佛入眾會， 皆由供養彼舍利。”  
　　　得聞如斯佛語已， 一切大眾生希有， 
　　　勝妙功德有威神， 遍凈諸天清信士。 
　　　及諸大眾普欣喜， 悉皆流注向菩提， 
　　　得知如來大勢力， 咸各頂禮世尊足。  
大寶積經卷第六十九 高齊北天竺三藏那連提耶舍譯 
菩薩見實會第十六之九廣果天授記品第二十二  
　　爾時，八億廣果諸天，見諸阿修羅、伽樓羅、龍及龍女、鳩槃茶、乾闥婆、夜叉、緊那羅、摩睺羅伽、訶羅伽阇天、四天王天、三十三天、夜摩天、兜率陀天、化樂天、他化自在天、梵摩天、光音天、遍凈天等，供養如來，聞授記已，欣喜踴躍，皆得稱心；入一一法門，從一一法門見無量法門，于一切法門得無量辯、不斷辯、相應辯、解脫辯、無著辯、無礙辯、微細辯、甚深辯、種種辯、美妙辯、相續辯；于諸辯才皆悉知已，于如來所敬信尊重，而作是言：“世尊，有陀羅尼名無量門，若有菩薩修集是陀羅尼者，當知得彼不斷辯等，于一切境界中心不迷惑，是諸境界無有一法非陀羅尼。是菩薩摩訶薩得是陀羅尼時，于諸法中悉得陀羅尼解辯才無礙。若菩薩住是無量法門陀羅尼時，于五陰入、十二入，入十八界，入于諸根，入四諦，入十二因緣，入于眾生入及非眾生，入于有入非有，入于取相入非取相，入于依入非依，入于空入于我，入于相入非相，入于愿入非愿，入于有為入無為，入如是一切處，得不壞辯才。是菩薩于陰入中得陀羅尼，所謂色陰者即非成就。何以故？無有少色法得成就者。何以故？地地界性非成就。如是水、火、風界性亦非成就。何以故？地性離故。若法無體性，是名非成就；如是水、火、風性自離故，以法無體性，是故非成就。如是色非成就，以非成就故，不可說名過去、現在及以未來。何以故？色非有法故，是故不可得。若色不生者即是不滅，以不生滅故，即不可說。復有如是說，所有過去色、現在未來色，此等和合名為色陰，其色體性亦不可得，何有過去、現在、未來？是故色陰非是可說。受、想、行、識亦復如是。是故陰入即是陀羅尼入，以陀羅尼入故，陰不可得；以陰不可得故，陀羅尼亦不可得；以陀羅尼入不可得，唯是但名，但用，但假，但是世俗，但是言說，但是施設，非陰、非色，亦非色入，亦非陀羅尼體性可得。何以故？所謂陰等非是作法，以非作法故，無有積聚；以積聚故，得名為陰。譬如世間多物積聚，假名城屋、舍宅、殿堂、重閣、樓闕、窗牖、欄楯、城壁、女墻、卻敵、寮孔，周回具足名之為城。彼色性即不可得，無有積聚；以無積聚故，即便無色，亦無色陰。受、想、行、識亦復如是，性不可得，無有積聚；以無積聚故，即便無識亦無識陰，彼諸陰入應如是知。彼眼入者是誰入？謂苦入。何者是眼？謂清凈四大所造色名為眼。何等是四大？謂清凈地界、水火風界。彼凈地界性自離故，以法體不可得，彼即非成就。如是清凈水、火、風界體性自離，以法體不可得，彼即非成就。如是眼入非成就，是故不可說言過去、現在、未來。何以故？眼入非物，以非物故不生不滅，若不生滅者即是不可說。如是眼不生滅，入亦不生滅；以不生滅故，即是不可說，應當如是知，唯是但名，但用，但假，但是世俗，但是言說，彼名名體亦離自性。何以故？無有一法得名為眼，名為入，名為苦；以名不可得，是故眼入亦不可得；以眼不可得即是陀羅尼入，是陀羅尼入亦不可得。何以故？性自離故，但名，但用，但假施設、世俗言說，如是以眼入入得陀羅尼，得陀羅尼已便得辯才。當知耳鼻舌身意、色聲香味觸法亦皆如是。于彼界入得陀羅尼眼，眼體不可得，界體不可得。何以故？眼離眼性故，界離界性故，以法體不可得，彼即非物，以非物故即非成就，非成就者不生不滅；以不生滅故，彼即非過去、非現在、非未來，但名，但用，但假，但世俗，但言說，但施設。彼名離名自性，乃至施設亦離施設自性。若法無自性不可得者，即是非物，以非物故即非成就，非成就者即非生滅；以不生滅故，彼即非過去、非現在、非未來。若于三世所不攝者，彼名即非相，亦非想，非用非假，非有為非可說，非來非去，非可為他說非可顯示，非可知非可識，非黑非白，非窟宅離窟宅故，非至非可至故，非得非可得故，非證非可證故，非凡夫亦非凡夫地，非聲聞亦非聲聞地，非緣覺亦非緣覺地，非菩薩亦非菩薩地，非佛亦非佛地，非地亦非非地，此即是真如不異如非非如，寂滅無相但用但假。謂如來者，但世俗故說名如來，非第一義有如來也。何以故？彼法不可得故無如來。于彼界入，應當入如是眼耳鼻舌身意界、法界、意識界。如是一切余界亦應知，應當如是廣入法界。 
　　“世尊，彼法界說言陰時，而不壞彼法界本性；說言入時說言界時，說言四諦時，說言十二因緣時，亦不壞本法界體性。彼法界隨所說處，一切諸法建立名字，皆不壞彼法界體性。世尊，譬如地界隨其所在作異名字，而不壞彼本地界性。世尊，如是法界隨其所在作異名字，亦復不壞法界本性。如是水、火、風界亦復如是。世尊，譬如虛空隨其所在差別異用，而不壞彼虛空體性。世尊，如是法界隨其所在差別名用，而不壞彼法界體性。世尊，入諸根時即是入法界。言諸根者，所謂眼根、耳根、鼻根、舌根、身根、意根、男根、女根、命根、樂根、苦根、喜根、憂根、舍根、信根、精進根、念根、定根、慧根、未知欲知根、知根、知己根。彼眼眼體不可得根，根體不可得。何以故？是眼離眼自性故。以法無體性，彼即非物，以非物故即非成就，非成就者彼即不生，若不生者即是不滅；以不生滅故，不可說言彼是過去、現在、未來；若于三世中不生滅者，彼即非眼亦非眼根，云何有用？應如是知。世尊，譬如空拳虛誑無物，但有名字乃至言說，于第一義中空拳亦無如是眼及眼根。猶如空拳虛妄非實而現虛相誑惑凡夫，但有名字乃至言說，于第一義眼及眼根俱不可得。如是世尊得一切智已，為度眾生故說名為根；彼等諸根于第一義，性自離故根體皆空。其法體空者用亦虛妄，非有非實誑惑凡愚。離自性故不生不滅，不生滅者不得說言彼是過去、現在、未來。若于三世中無者彼即無名無相，非可說非可為他說，非生非可生，非已知非當知，非已聞非當聞，非識非可識，非已證非當證，非已得非當得，非已見非當見，非已到非當到。何以故？彼非有故。世尊，譬如有人于其夢中受樂喜笑囈語游戲，是人爾時從寐寤已，憶念夢中受樂游戲，念已求之不見不得。何以故？彼人夢中受樂喜笑囈語游戲，尚自無實，何況寤時？若見若得，無有是處。世尊，如是諸根，猶如夢中受樂游戲，實不可得；如是一切諸法體性亦不可得，以不可得故，不可說言彼是過去、現在、未來；若于三世中不可得者，彼即不可說。一切諸根當如是知。世尊，若入法界即入一切法，入一切法即是入法界。 
　　“世尊，入四諦法即是入法界。何等為四？謂苦、集、滅、道。世尊亦說一切諸法皆悉是空，非眾生、非命、非補特伽羅、非想、非相，我等于此法中無有疑慮。世尊，以無眾生故亦復無苦。何以故？眾生無處苦諦亦無。以無苦故集諦亦無。何以故？無如是因而無果者。世尊，以無集故滅諦亦無。何以故？無集諦故亦無斷集。以無滅故道諦亦無。何以故？無有是道不斷集者。世尊，道果者謂是滅諦，彼煩惱不可得斷，煩惱滅亦不可得，以滅不可得故道亦不可得，無有如是道而無其果。此四圣諦但是分別虛妄非有，以非有故，不可說言過去、現在及以未來；若于三世中不可得者，彼即非生非滅，非相非想，非設非可設，非示非可示，非顯非可顯，非語言非可語言，非言辭非可言詞，非說非可說，非見非可見，非知非可知，非識非可識，非測非可測，非達非可達，非到非可到，非得非可得，非聞非可聞，非見非可見，非對非可對，非證非可證，非白非黑，非明非暗，非去非來，非淺非深，非清非濁，非畏非安，非縛非解，非憎非愛，非煩惱非清凈，非智非非智，非路非非路，非壞非非壞，非攝受非非攝受，非生死非非生死，非可得非不可得，非眾生非非眾生，非命非非命，非壽者非非壽者，非我非非我，非物非非物，非空非不空，非相非非相，非愿非不愿，非依非不依，非有為非無為，非斷非常，非邪非正，非實非妄，非妄想非非妄想，非處非非處，非宅非非宅，非知非不知，非舍非修，非生死非涅槃，非覺非不覺，非凡夫境界，非聲聞境界，非緣覺境界，非菩薩境界，非佛境界，非境界非非境界，非作非不作。如是入諦即是入法界，入法界已即得陀羅尼，得陀羅尼已即得辯才。 
　　“入十二因緣即是入法界，無明緣行，行緣識，識緣名色，名色緣六入，六入緣觸，觸緣受，受緣渴愛，渴愛緣取，取緣有，有緣生，生緣老死憂悲苦惱，是眾苦大聚。如是無明滅則行滅，乃至憂悲苦惱滅眾苦大聚滅。世尊，彼無明無明體不可得。何以故？性自離故。若法無體性彼即非物，以非物故即非成就，非成就者非生非滅，非生滅者即非過去、非現在、非未來；若于三世中不可得者，無名無形，無相無想，亦非差別，是但名，但假，但用，但世俗，但言說。為教化一切凡夫眾生故，彼無明于第一義實不可得，不可得者即非差別用，亦不可說。世尊，若是但名乃至但施設，彼即非實，唯是虛妄、言說分別、覺觀非定，但是戲論。彼無明若無自性者，云何能生行？無明無故行亦不生，以不生故，彼即不老不病不死不流轉即不生。何以故？若不生者云何有老？以無老故乃至不生。若不生不死者，即是一切過現未來諸佛菩提，但世俗名字，非第一義。所言無明即是菩提，當知諸有支亦復如是。如是入十二因緣，當知即是入于法界。 
　　“世尊，如來不生，一切諸法亦不生，是故一切法即是如來。如來不滅，一切諸法亦不滅，是故一切法即是如來。世尊，如來無相，一切諸法亦無相，是故一切法即是如來。略而言之，如是無相不可得，非垢非凈，非愛非憎，法界不可識，亦復不可知。世尊，真如者即是如來，一切諸法即是真如，是故一切法即是如來。世尊，實際者即是如來，一切諸法即是實際，是故一切法即是如來。世尊，隨所法中即有如來，于其法中即有一切法，是故一切法即是如來。世尊，若有人言‘如來得阿耨多羅三藐三菩提’者，彼諸眾生是計著見。何以故？如來不二，菩提亦不二；不二者，不能覺悟于不二。世尊，若復有人作如是言：‘如來轉于無上法輪。’彼諸眾生是執著見。何以故？如來非進退。世尊，若復有人作如是言：‘如來滅度無量眾生。’彼等一切皆是執見。何以故？一切諸法實無眾生，是故無有得滅度者。世尊，若復有人作如是言：‘如來利益無量眾生。’彼等一切是取著見。何以故？如來不為利益眾生，亦復不為不利眾生出現于世。世尊，若復有人于未來世作如是言：‘如來舍壽。’彼諸眾生皆是執見。何以故？法界無攝受亦無舍故。世尊，若復有人作如是言：‘如來入于無余涅槃界。’彼諸眾生是計著見。何以故？法界非生死，亦非涅槃。世尊，若復有人于我所說法，能決定知者，彼諸眾生于阿耨多羅三藐三菩提皆不退轉。世尊，假使法界有其變異，是諸善男子、善女人能如是信者，必定當覺無上菩提無有變退。” 
　　爾時，八億廣果諸天，于世尊所演說自己所證法已，頭面禮足，右繞三匝，卻住一面，合掌而立，異口同聲，以偈贊佛：  
　　“敬禮善逝知法者， 那羅延力大導師， 
　　　憐愍一切勝牟尼， 方便示現于真實。 
　　　既自了知一切法， 如實顯示諸世間， 
　　　稽首無量功德身， 智慧最勝無上士。 
　　　如是真實微妙法， 圣說相應無有異， 
　　　世尊無等大醫王， 能令眾生法眼凈。 
　　　敷演八種真圣路， 為得無上大菩提， 
　　　歸敬無量功德身， 智慧最勝無上士。 
　　　顯示菩提正直道， 畢定趣向大涅槃， 
　　　獲得無等勝菩提， 寂滅安隱最堅固。 
　　　度脫多億那由他， 輪回生死苦眾生， 
　　　頂禮無量功德身， 智慧最勝無上士。 
　　　觀察五陰悉空無， 陰體畢竟不可得， 
　　　彼陰即體離諸觀， 唯誑愚惑癡眾生。 
　　　凡夫于此悉被縛， 猶如獼猴膠所粘， 
　　　智者于斯得解脫， 游行無礙如空風。 
　　　諸界即體性自空， 一切智人如是說， 
　　　彼空亦空無自性， 究竟求之不可得。 
　　　凡夫于此皆被縛， 都由不知真實性， 
　　　智者觀察得解脫， 于其三界無所著。 
　　　諸入無體自空寂， 一切智人如是說， 
　　　猶如空拳虛非實， 誑惑愚癡眾生輩。 
　　　凡夫妄起取著心， 皆由于法生疑惑， 
　　　墜落生死皆喪壞， 猶如商人沒巨海。 
　　　彼等諸根性自空， 畢竟推求不可得， 
　　　譬如鏡中現面像， 其像無實畢竟空。 
　　　凡愚無智于此著， 正由不知真實法， 
　　　猶如眾鳥入羅網， 亦如淵中所釣魚。 
　　　眾生無體離生相， 依真求之不可得， 
　　　譬如壁上彩畫像， 究竟無實眾生性。 
　　　凡夫無智而取著， 皆由不知真實義， 
　　　智者觀彼得解脫， 猶如卵生出于[穀-禾+卵]。 
　　　因緣生法悉無常， 皆悉空寂離攀緣， 
　　　譬如夢中所受樂， 非實誑惑癡凡夫。 
　　　愚無智慧為彼縛， 由不思量妄分別， 
　　　智人觀察得解脫， 猶如飛鳥出籠網。 
　　　如佛功德不思議， 一切諸法亦如是， 
　　　諸法無相如牟尼， 法體寂滅如涅槃。 
　　　諸法無依如如來， 于其三界不取著， 
　　　是故所有成佛者， 皆由得知此義故。 
　　　諸法無怖如世尊， 不起自身及他想， 
　　　諸法難思如導師， 唯佛能知導群生。 
　　　法無分別如善逝， 非是凡夫心所行， 
　　　是諸如來妙境界， 唯佛大圣能了知。 
　　　若有無智作是言， 佛證無等大菩提； 
　　　若復有人作是言， 世尊已轉妙法輪； 
　　　若復有人作是言， 善逝已度那由眾； 
　　　彼悉為見之所縛， 皆由不知真實性。 
　　　若人謂佛如是說， 殺害行陰及與命； 
　　　若言十力入涅槃， 利益無量眾生已； 
　　　彼人一切皆執見， 入于魔羅之所縛， 
　　　不能解知真如法， 以不知故不知佛。 
　　　若有善知是非者， 彼皆能知大導師， 
　　　當獲無上功德聚， 成佛憐愍于世間。 
　　　斯即真如無變易， 一切諸法離疑惑， 
　　　人中無上最勝尊， 我等已知如是義。 
　　　如是廣果諸天眾， 咸皆于法得盡知， 
　　　對佛導師自演說， 現己內心凈信解。 
　　　一切欣喜無疑慮， 各自見已當成佛， 
　　　此是如來微妙法， 彼即自受導師記。”  
　　爾時，世尊知廣果諸天深信具足，于佛法中決定無疑，欲令大眾種善根故，而現微笑。爾時，慧命馬勝以偈問世尊言：  
　　“智慧導師功德山， 非是無因而現笑， 
　　　我從善逝親自聞， 世尊現笑必有因。 
　　　如來示此微笑相， 令眾皆受清涼樂， 
　　　天人修羅大導師， 唯愿演說笑因緣。 
　　　今見如來從面門， 所現微笑甚清涼， 
　　　此諸眾會悉懷疑， 一心瞻仰如來面。 
　　　大悲最勝人中上， 愿說希有微笑因， 
　　　世間若得從佛聞， 決定必除疑惑心。 
　　　世尊彼等諸天眾， 咸皆演說自授記， 
　　　以何功德獲何果？ 愿說成佛神通事。 
　　　開演微妙梵音聲， 唯愿普斷諸有疑， 
　　　一切大眾聞佛說， 皆悉踴悅甚欣喜。 
　　　斯等合掌皆一心， 凈信瞻仰恭敬住， 
　　　佛子天眾各思惟， 希求無上大菩提。 
　　　是諸眾會有疑惑， 唯愿如來為除斷， 
　　　必當得力知是非， 具足成就一切智。 
　　　得聞如來八種音， 天眾靡不皆喜悅， 
　　　當得護持如來教， 隨順正法如說行。 
　　　觀察知彼天心已， 無上大智愿解說， 
　　　以是大眾生欣喜， 于佛法中得信解。 
　　　今于導師愿得聞， 天眾過去所修行， 
　　　若蒙如來解說已， 所愿皆悉得滿足。 
　　　廣果諸天如法行， 必得成就一切智， 
　　　當度世間諸群生， 顯示真如法體性。”  
　　爾時，世尊即以偈答慧命馬勝曰：  
　　“善哉馬勝汝知時， 今者問我正是宜， 
　　　我為廣果諸天輩， 于此大眾現微笑。 
　　　今當為汝分別說， 咸皆一心共諦聽， 
　　　所現微笑因緣義， 汝及大眾悉得聞。 
　　　如來具足一切智， 觀察因緣有三種， 
　　　二足德聚正觀已， 而現微笑示世間。 
　　　有樂住于涅槃者， 少智微淺愿聲聞； 
　　　復有樂住默然者， 志求辟支佛菩提； 
　　　復有樂求世導師， 成佛大力那羅延； 
　　　我觀彼等深信已， 隨所樂欲而度脫。 
　　　為求聲聞示現者， 當知是其最下笑； 
　　　應當知我中品笑， 為求辟支而示現； 
　　　馬勝當知此上笑， 為諸天眾授佛記； 
　　　我說此三解笑因， 所謂最下及中上。 
　　　善解世間勝導師， 而作微笑現瑞相， 
　　　佛知眾生欲三乘， 愿樂求證于圣果。 
　　　為求聲聞現笑者， 微笑光明從足沒； 
　　　為求辟支所示現， 當知笑光入臍輪； 
　　　為受無上十力者， 其光從佛頂上入； 
　　　馬勝汝今應當知， 微笑因緣有三種。 
　　　我向所現微笑光， 彼光于我頂上沒， 
　　　當知先所現微笑， 悉為無上菩提記。 
　　　我今當更為汝說， 微笑復有三種因， 
　　　善哉馬勝及大眾， 一心靜意俱諦聽。 
　　　前現微笑為佛者， 其光即從頂上入； 
　　　有光少時住身腰， 須臾沒者為辟支； 
　　　我現微笑放光明， 暫時在于足前住， 
　　　斯光隨乘而變現， 當知此為聲聞人。 
　　　今復更說微笑因， 馬勝諦聽有三種， 
　　　導師所放諸光明， 出已圍繞于十力。 
　　　其光既出皆疏散， 還復速聚繞身腰， 
　　　漸漸轉復更增廣， 亦還右繞于如來。 
　　　有光初停后廣大， 漸漸右繞于我身， 
　　　彼光悉遍世尊形， 與身俱等無有異。 
　　　其光莊嚴佛身相， 暉赫猶如真金聚， 
　　　牟尼所放微笑光， 當知此光記剎土。 
　　　有光出已猶如蓋， 于上遍覆世尊身， 
　　　有光如華空中住， 其光照曜于導師。 
　　　彼光一切皆右旋， 三匝圍繞如來身， 
　　　當知此光記壽命， 出世大智現斯瑞。 
　　　斯等三種微笑光， 善逝隨根差別現， 
　　　馬勝汝今應當知， 此是三種微笑因。 
　　　世間導師所現相， 善知眾生深信樂， 
　　　今于如來教法中， 汝等聞此得除疑。 
　　　是諸廣果天眾等， 其數滿足有八億， 
　　　廣說微妙正法門， 各于異剎得成佛。 
　　　壽命具足無有量， 經由多劫住于世， 
　　　是故如來現斯瑞， 廣大光明五種色。 
　　　此諸天眾于過去， 三十有六僧祇劫， 
　　　常得值遇諸世尊， 親承供養習諸善。 
　　　又復經于三十六， 阿僧祇劫廣修行， 
　　　斯等大士住世間， 供養如來未曾倦。 
　　　思惟救度眾生故， 數數勤修供養佛， 
　　　供養世尊應其宜， 希求無上大菩提。 
　　　彼諸天眾未來世， 當得作佛那羅延， 
　　　成妙牟尼功德山， 其劫號曰勝金幢。 
　　　是諸如來各自住， 清凈莊嚴國土中， 
　　　彼佛同號日光輪， 具足無量功德聚。 
　　　一一如來各住世， 經于無量那由劫， 
　　　此諸善逝所集眾， 無量無邊不可數。 
　　　一一導師成佛時， 所有聲聞弟子輩， 
　　　十力住經那由劫， 算數彼眾不可盡， 
　　　若有算師悉共聚， 亦算彼眾不能盡。 
　　　當時所有諸菩薩， 倍多于彼聲聞眾， 
　　　皆悉發心住佛乘， 愿得當成一切智。 
　　　于其清凈國土中， 悉當成佛具十力， 
　　　是諸菩薩所修行， 皆如本師無有異。 
　　　彼諸如來滅度后， 正法興顯久住世， 
　　　經于十二那由劫， 為諸佛子所護持。 
　　　此諸佛法熾盛時， 有發無上菩提心， 
　　　其數過于恒河沙， 皆悉勤修菩薩行。 
　　　彼諸善逝滅度已， 所有一切聲聞眾， 
　　　斯眾皆悉得涅槃， 過于大海諸沙數。 
　　　如是彼諸佛正法， 具足興顯于世間， 
　　　饒益無量諸眾生， 彼教如法大興盛。 
　　　如是聞佛所說已， 一切大眾皆信解， 
　　　必當得成佛世尊， 廣能利益諸群生。 
　　　是時眾會悉欣喜， 頭面禮拜如來足， 
　　　無等恭敬于善逝， 如法供養天人師。 
　　　是故踴躍發精進， 猶如有人救頭燃， 
　　　常應親近善知識， 勤修般若波羅蜜。 
　　　此是見實勝進行， 汝等比丘應修習， 
　　　當成無上二足尊， 功德如山利世間。”  
大寶積經卷第七十 高齊北天竺三藏那連提耶舍譯 
菩薩見實會第十六凈居天子贊偈品第二十三之一  
　　爾時，凈居諸天子，知無量眾生得住菩提，于佛法中無有疑慮已，稱意踴悅，各以妙偈贊佛功德：  
　　爾時，信施天子以偈贊曰：  
　　“所愛妻子施， 并舍所重身， 
　　　乃至王位財， 我禮檀度者。”  
　　爾時，樂持戒天子以偈贊曰：  
　　“如來本持戒， 一切無所著， 
　　　獲果到彼岸， 我禮戒度者。”  
　　爾時，樂忍天子以偈贊曰：  
　　“佛昔修忍辱， 堪受解支節， 
　　　初無悔惱心， 我禮忍度者。”  
　　爾時，樂精進天子以偈贊曰：  
　　“不退勇健首， 精進有大力， 
　　　已得上菩提， 我禮進度者。”  
　　爾時，樂禪天子以偈贊曰：  
　　“佛本修禪定， 世間所不知， 
　　　三際得平等， 我禮禪度者。”  
　　爾時，威德天子以偈贊曰：  
　　“大雄于般若， 相續而修行， 
　　　獲得無盡慧， 我禮智度者。”  
　　爾時，界慧天子以偈贊曰：  
　　“布施及愛語， 利益與同事， 
　　　以此度眾生， 我禮大導師。”  
　　爾時，凈慧天子以偈贊曰：  
　　“于大慈悲喜， 長夜常修習， 
　　　以是濟群生， 歸命大船師。”  
　　爾時，凈心天子以偈贊曰：  
　　“以度無諍行， 調心大牟尼， 
　　　能調未調者， 我禮調御師。”  
　　爾時，無垢慧天子以偈贊曰：  
　　“廣心柔軟心， 心調及諸根， 
　　　知諸眾生心， 我禮悉知者。”  
　　爾時，凈意天子以偈贊曰：  
　　“具足正念者， 安住堅慧中， 
　　　明達悉了知， 禮覺覺他者。”  
　　爾時，莊嚴心天子以偈贊曰：  
　　“佛久心清凈， 亦凈佛國土， 
　　　及凈群生慧， 我禮凈法王。”  
　　爾時，無勝天子以偈贊曰：  
　　“所愿無能壞， 降伏魔怨力， 
　　　滿足諸大愿， 悅喻諸天眾。”  
　　爾時，速營事天子以偈贊曰：  
　　“如來速知法， 亦疾凈眾生， 
　　　已見難見法， 我禮速事者。”  
　　爾時，堅精進天子以偈贊曰：  
　　“處處悉解脫， 離癡無諸漏， 
　　　已度彼岸住， 我禮堅固力。”  
　　爾時，樂威儀天子以偈贊曰：  
　　“離欲無諸過， 除闇得漏盡， 
　　　為世勝福田， 我禮應供者。”  
　　爾時，善住天子以偈贊曰：  
　　“世尊住正法， 三界所供養， 
　　　一道安隱行， 是故我敬禮。”  
　　爾時，無動天子以偈贊曰：  
　　“佛如堅固山， 不為風所動， 
　　　毀譽常平等， 是故今敬禮。”  
　　爾時，得平等天子以偈贊曰：  
　　“大雄色殊勝， 具三十二相， 
　　　有大深智慧， 我禮端正智。”  
　　爾時，深慧天子以偈贊曰：  
　　“非身大身者， 安住真如法， 
　　　顯說于實際， 世間無與等。”  
　　爾時，無等礙慧天子以偈贊曰：  
　　“究竟同不二， 勇健能伏魔， 
　　　不疑于深義， 照法到彼岸。”  
　　爾時，喜意天子以偈贊曰：  
　　“喜意本勇健， 所學皆通利， 
　　　棄舍此三界， 如蛇脫故皮。”  
　　爾時，定意天子以偈贊曰：  
　　“譬如闇室燈， 油盡故明滅， 
　　　智者如是滅， 由聞佛法故。”  
　　爾時，住舍摩他天子以偈贊曰：  
　　“如來普觀察， 為欲所結縛， 
　　　佛能斷彼罥， 由執智劍故。”  
　　爾時，多舍摩他天子以偈贊曰：  
　　“定心及定行， 定威儀境界， 
　　　佛能滅煩惱， 我禮伏怨者。”  
　　爾時，無畏舍摩他天子以偈贊曰：  
　　“學佛舍摩他， 菩薩得名稱， 
　　　正定導引故， 成就定心佛。”  
　　爾時，定食天子以偈贊曰：  
　　“寂滅一切法， 大雄所演說， 
　　　解彼大智者， 疾成于如來。”  
　　爾時，常觀天子以偈贊曰：  
　　“常觀諸眾生， 悉隨如來學， 
　　　獲得勝菩提， 滿足大智慧。”  
　　爾時，持德天子以偈贊曰：  
　　“如來智彼岸， 菩薩修學故， 
　　　成世大威德， 能見無量法。”  
　　爾時，造光天子以偈贊曰：  
　　“彼得不思光， 當獲無垢樂， 
　　　照世如來所， 得聞智境界。”  
　　爾時，無垢光天子以偈贊曰：  
　　“諸法無分別， 以善方便故， 
　　　修習如是智， 故成妙丈夫。”  
　　爾時，無所住天子以偈贊曰：  
　　“無住無觸嬈， 諸法無所覺， 
　　　不覺于自他， 佛依真實見。”  
　　爾時，宅慧天子以偈贊曰：  
　　“諸法無窟宅， 導師如是見， 
　　　為眾生說故， 隨順取法相。”  
　　爾時，無依慧天子以偈贊曰：  
　　“諸法無所依， 遠離于彼此， 
　　　如來顯真實， 如掌庵羅果。”  
　　爾時，虛空行天子以偈贊曰：  
　　“知法如虛空， 不生亦不滅， 
　　　佛見法如是， 故能離世間。”  
　　爾時，無積聚天子以偈贊曰：  
　　“無求亦無慢， 無覺無不覺， 
　　　依真無自性， 是佛見世間。”  
　　爾時，修慧天子以偈贊曰：  
　　“猶如巧幻師， 幻作種種事， 
　　　非實而見實， 故佛無與等。”  
　　爾時，喜悟天子以偈贊曰：  
　　“譬如鏡中像， 雖見非真實， 
　　　佛如是見法， 不迷于世間。”  
　　爾時，除疑天子以偈贊曰：  
　　“佛如呼聲響， 諸法亦復然， 
　　　說聞俱非實， 是佛見世間。”  
　　爾時，無礙辯天子以偈贊曰：  
　　“安住正法者， 辯才深妙說， 
　　　世尊久證法， 故能具足辯。”  
　　爾時，無障智天子以偈贊曰：  
　　“依真無自性， 一切法如是， 
　　　如來如實知， 故能除闇冥。”  
　　爾時，無憂天子以偈贊曰：  
　　“無憂亦無惱， 無靜無嬈濁， 
　　　諸法無垢染， 佛見真實性。”  
　　爾時，行具足天子以偈贊曰：  
　　“無來亦無去， 諸法無所有， 
　　　如來真實見， 如是為世說。”  
　　爾時，勝慧天子以偈贊曰：  
　　“無染亦無凈， 非愚亦非智， 
　　　諸法無能所， 佛依如實見。”  
　　爾時，得無礙天子以偈贊曰：  
　　“非明亦非闇， 非色非非色， 
　　　非縛非解脫， 佛慧如實見。”  
　　爾時，勇目天子以偈贊曰：  
　　“非局亦非遍， 非有亦非無， 
　　　如夢受五欲， 佛見法如實。”  
　　爾時，不瞬天子以偈贊曰：  
　　“不生亦不滅， 亦不住中間， 
　　　迷彼無智者， 唯佛見真實。”  
　　爾時，住空天子以偈贊曰：  
　　“非人非眾生， 非用非世財， 
　　　隨說故有用， 佛能真實見。”  
　　爾時，住無相天子以偈贊曰：  
　　“所用一切法， 彼皆悉無相， 
　　　諸法性相離， 導師如是見。”  
　　爾時，無愿天子以偈贊曰：  
　　“因法空無相， 以是不起愿， 
　　　假設有愿求， 唯佛如實知。”  
　　爾時，三昧流注天子以偈贊曰：  
　　“已得解脫門， 無有解脫者， 
　　　煩惱本亦無， 佛見真實性。”  
　　爾時，無毀天子以偈贊曰：  
　　“舍棄一切惡， 集諸功德聚， 
　　　故佛無毀訾， 亦無毀訾事。”  
　　爾時，電云天子以偈贊曰：  
　　“猶如雷電云， 降雨充大地， 
　　　佛注正法雨， 充足諸群生。”  
　　爾時，不唐愿天子以偈贊曰：  
　　“世尊辭無上， 能轉正法輪， 
　　　明達深法理， 具足一切智。”  
　　爾時，具智慧天子以偈贊曰：  
　　“無生亦無滅， 諸法自性爾， 
　　　如來善知故， 亦復轉教他。”  
　　爾時，師子吼天子以偈贊曰：  
　　“如來師子吼， 演說空法時， 
　　　外道皆怖畏， 如獸畏師子。”  
　　爾時，業無放逸天子以偈贊曰：  
　　“現前無放逸， 佛修成菩提， 
　　　導師于正法， 無逸到彼岸。”  
　　爾時，住無放逸天子以偈贊曰：  
　　“安住不放逸， 增益佛正法， 
　　　十力及余行， 佛法不思議。”  
　　爾時，無放逸生天子以偈贊曰：  
　　“會于無放逸， 助道得生長， 
　　　以此濟群生， 佛亦自解脫。”  
　　爾時，成無放逸天子以偈贊曰：  
　　“無逸得成就， 諸有依解脫， 
　　　聲聞及菩薩， 皆從如是學。”  
　　爾時，不逸行天子以偈贊曰：  
　　“所有諸佛子， 常不放逸行， 
　　　能取一切智， 善觀世間故。”  
　　爾時，無逸護天子以偈贊曰：  
　　“佛修菩提時， 守護不放逸， 
　　　逮得勝菩提， 大悲莊嚴故。”  
　　爾時，住不放逸天子以偈贊曰：  
　　“若住不放逸， 揀擇一相法， 
　　　佛子大勇健， 當得父遺財。”  
　　爾時，樂不放逸天子以偈贊曰：  
　　“勇健樂不逸， 能破煩惱山， 
　　　是等以佛智， 疾滅高慢聚。”  
　　爾時，堅持不放逸天子以偈贊曰：  
　　“守護無放逸， 昔求一切智， 
　　　阿僧祇億劫， 佛心無疲倦。”  
　　爾時，舍摩他現前天子以偈贊曰：  
　　“法寂自性爾， 是諸佛境界， 
　　　智者依彼住， 能趣勝菩提。”  
　　爾時，依舍摩他天子以偈贊曰：  
　　“諸佛依舍摩， 依而不取著， 
　　　眾生煩惱滅， 如雨淹諸塵。”  
　　爾時，住舍摩他天子以偈贊曰：  
　　“諸佛住舍摩， 不動如大山， 
　　　天魔不能壞， 心寂故歸命。”  
　　爾時，舍摩他調伏天子以偈贊曰：  
　　“舍摩所調伏， 佛子無譏毀， 
　　　億魔不能動， 離欲如羅漢。”  
　　爾時，修舍摩他天子以偈贊曰：  
　　“大雄昔修習， 舍摩他定時， 
　　　無有知佛心， 依何得禪定。”  
　　爾時，舍摩他上首天子以偈贊曰：  
　　“佛轉正法輪， 奮得舍摩他， 
　　　余法悉依彼， 以是獲菩提。”  
　　爾時，留舍摩他天子以偈贊曰：  
　　“佛說舍摩他， 是為心籠網， 
　　　眾生墮迷獄， 佛教降伏心。”  
　　爾時，舍摩他境界天子以偈贊曰：  
　　“諸佛妙境界， 是為舍摩他， 
　　　修此得無礙， 成就大導師。”  
　　爾時，滿足舍摩他天子以偈贊曰：  
　　“以禪充滿心， 復更修集慧， 
　　　故佛得菩提， 復能安眾生。”  
　　爾時，重舍摩他天子以偈贊曰：  
　　“不見有余道， 唯在佛法中， 
　　　獲得大智慧， 成就無上士。”  
　　爾時，欣毗婆舍那天子以偈贊曰：  
　　“佛依毗舍那， 能視一切法， 
　　　菩薩隨順學， 成就自然智。”  
　　爾時，生毗婆舍那天子以偈贊曰：  
　　“到智彼岸故， 成就大醫王， 
　　　顯示四真諦， 皆由毗舍那。”  
　　爾時，住毗婆舍那天子以偈贊曰：  
　　“住毗婆舍那， 如實知諸法， 
　　　勇健證菩提， 能成大導師。”  
　　爾時，修盡毗婆舍那天子以偈贊曰：  
　　“大士以智慧， 修習勝菩提， 
　　　不生識境界， 成就大導師。”  
　　爾時，樂毗婆舍那天子以偈贊曰：  
　　“智者依真實， 觀察如此法， 
　　　能獲無等果， 成佛號導師。”  
　　爾時，勤習毗婆舍那天子以偈贊曰：  
　　“勤修智慧故， 能立諸苦行， 
　　　彼成難降伏， 不為邪道壞。”  
　　爾時，毗婆舍那天子以偈贊曰：  
　　“所有諸佛子， 觀察法相故， 
　　　彼知法相已， 成就調御師。”  
　　爾時，修毗婆舍那天子以偈贊曰：  
　　“如來于長夜， 修習勝智慧， 
　　　能成一切智， 度脫無量眾。”  
　　爾時，殊勝行天子以偈贊曰：  
　　“佛修一切智， 成就大導師， 
　　　以法濟世間， 越渡駃流水。”  
　　爾時，住毗婆舍那天子以偈贊曰：  
　　“住毗婆舍那， 觀察一切法， 
　　　出生諸佛法， 地生尼拘樹。”  
　　爾時，持毗婆舍那天子以偈贊曰：  
　　“世尊諸佛子， 攝受勝智慧， 
　　　得上菩提已， 能度諸眾生。”  
　　爾時，游戲毗婆舍那天子以偈贊曰：  
　　“游戲于諸法， 得佛無所畏， 
　　　無怯亦無怖， 勝智大牟尼。”  
　　爾時，隨順毗婆舍那天子以偈贊曰：  
　　“大雄于諸法， 皆會毗舍那， 
　　　觀察無自性， 是即佛菩提。”  
　　爾時，毗婆舍那堅固天子以偈贊曰：  
　　“諸佛智堅固， 于法無所畏， 
　　　觀見群生苦， 能起大悲心。”  
　　爾時，毗婆舍那天子以偈贊曰：  
　　“以智趣菩提， 有智能善學， 
　　　彼得勝菩提， 度脫諸眾生。”  
　　爾時，修空天子以偈贊曰：  
　　“修習于空法， 智者悟菩提， 
　　　能壞諸牢獄， 亦度結縛者。”  
　　爾時，解空天子以偈贊曰：  
　　“世尊解空故， 不見于身命， 
　　　無緣無自性， 依是為世說。”  
　　爾時，空境界天子以偈贊曰：  
　　“一切佛境界， 諸法性自空， 
　　　大雄于中學， 愍濟眾生故。”  
　　爾時，信空天子以偈贊曰：  
　　“如來離臭穢， 怖畏亦久度， 
　　　不著于諸法， 如風無所依。”  
　　爾時，樂空天子以偈贊曰：  
　　“修習空法者， 能樂佛境界， 
　　　彼即供養佛， 亦成無上供。”  
　　爾時，空建立天子以偈贊曰：  
　　“修習空法故， 導師得建立， 
　　　通達空法已， 成就世間親。”  
　　爾時，向空天子以偈贊曰：  
　　“佛知無一法， 不是涅槃者， 
　　　諸法趣涅槃， 此是佛菩提。”  
　　爾時，空成就天子以偈贊曰：  
　　“已得空寂定， 佛子得成就， 
　　　彼等供養佛， 是修空法者。”  
　　爾時，趣空天子以偈贊曰：  
　　“所有歸空者， 有智非愚癡， 
　　　無著斷煩惱， 離垢得菩提。”  
　　爾時，滿足空天子以偈贊曰：  
　　“佛法得滿足， 成就難降伏， 
　　　所有修空者， 能利益世間。”  
　　爾時，住空天子以偈贊曰：  
　　“安住佛法中， 能修空智者， 
　　　無量諸魔眾， 不能動彼等。”  
　　爾時，樂無相天子以偈贊曰：  
　　“喜樂于無相， 不著有相中， 
　　　揀擇諸法已， 佛能超世間。”  
　　爾時，無相行天子以偈贊曰：  
　　“習行無相時， 清凈寂滅行， 
　　　離相眾生等， 魔不知彼趣。”  
　　爾時，無相境界天子以偈贊曰：  
　　“無相佛境界， 如來于中修， 
　　　無相難證解， 我禮定行者。”  
　　爾時，渴樂無相天子以偈贊曰：  
　　“此等一切眾， 渴樂無相法， 
　　　希求父資財， 供養天人師。”  
　　爾時，修無相行天子以偈贊曰：  
　　“如來于無相， 晝夜常修行， 
　　　天人及鬼神， 不知佛所趣。”  
　　爾時，無相解脫天子以偈贊曰：  
　　“大雄住無相， 思量一切法， 
　　　導師所修學， 是故我敬禮。”  
　　爾時，無相游戲天子以偈贊曰：  
　　“大慈現游戲， 常依無相法， 
　　　成熟眾生故， 住于佛智中。”  
　　爾時，無相成就天子以偈贊曰：  
　　“善修離相者， 能得佛菩提， 
　　　亦能供養佛， 如子恭敬父。”  
　　爾時，久樂無相天子以偈贊曰：  
　　“彼愛佛正法， 即是眾生塔， 
　　　所有棄相者， 得住于師處。”  
　　爾時，無相道天子以偈贊曰：  
　　“眾生諸所歸， 依道得濟度， 
　　　無著寂滅行， 如來最無上。”  
　　爾時，信無相天子以偈贊曰：  
　　“信解無相者， 寂滅離諸怨， 
　　　我禮一切佛， 自度度他者。”  
　　爾時，趣無愿天子以偈贊曰：  
　　“世尊所有愿， 求之不可得， 
　　　彼等離所作， 是佛出世間。”  
　　爾時，修無愿天子以偈贊曰：  
　　“于有不起愿， 修行寂滅心， 
　　　斷除渴愛縛， 是佛離世間。”  
　　爾時，無愿生天子以偈贊曰：  
　　“彼得大精進， 于有離愛染， 
　　　是等如來子， 悉禮自己父。”  
　　爾時，從無愿生天子以偈贊曰：  
　　“彼等不起愿， 于有而壞有， 
　　　所能斷愛者， 佛子離譏毀。”  
　　爾時，無愿解脫天子以偈贊曰：  
　　“無愿得解脫， 不求離諸縛， 
　　　放舍不起愿， 佛子持威德。”  
　　爾時，出無愿天子以偈贊曰：  
　　“出離憂曠野， 拔斷愛染根， 
　　　彼等禮如來， 得除饑渴者。”  
　　爾時，必定無愿天子以偈贊曰：  
　　“善知有苦者， 亦知世樂妄， 
　　　佛是彼等父， 彼為導師子。”  
　　爾時，向無愿天子以偈贊曰：  
　　“于有見苦者， 彼人得調伏， 
　　　我禮善調伏， 破有調御師。”  
　　爾時，超無愿天子以偈贊曰：  
　　“超度有曠野， 得住安隱處， 
　　　普禮大導師， 已伏煩惱怨。”  
　　爾時，被無愿鎧天子以偈贊曰：  
　　“戰勝破怨敵， 最強難伏者， 
　　　降諸魔眾已， 勇健不求有。”  
　　爾時，無愿力天子以偈贊曰：  
　　“大力于解脫， 能斷諸魔縛， 
　　　是諸佛子等， 觀魔如網草。”  
　　爾時，觀身天子以偈贊曰：  
　　“諸有觀此身， 彼能樂佛法， 
　　　無身無作者， 是等隨順法。”  
　　爾時，念身天子以偈贊曰：  
　　“所有念此身， 穢惡不清凈， 
　　　已知身如實， 敬禮大導師。”  
　　爾時，厭患身天子以偈贊曰：  
　　“系念于內身， 觀見不凈相， 
　　　彼得離身苦， 調伏故敬禮。”  
　　爾時，舍身天子以偈贊曰：  
　　“舍此膿血身， 如蛇脫故皮， 
　　　敬禮于非身， 是大如來身。”  
　　爾時，厭惡身天子以偈贊曰：  
　　“厭惡膿血身， 不凈甚臭穢， 
　　　舍此不凈身， 歸敬天人師。”  
　　爾時，患身疲勞天子以偈贊曰：  
　　“所患爛壞身， 佛子求清凈， 
　　　彼得悉禮佛， 所修正法身。”  
　　爾時，怖身天子以偈贊曰：  
　　“觀知此四大， 猶如惡毒蛇， 
　　　彼等超度身， 敬禮大導師。”  
　　爾時，見身過天子以偈贊曰：  
　　“現前見身過， 是得智慧眼， 
　　　悉照此三有， 智者依佛慧。”  
　　爾時，不樂身天子以偈贊曰：  
　　“所有不樂身， 不依法相住， 
　　　無著于諸結， 彼等禮調御。”  
　　爾時，于有起怨想天子以偈贊曰：  
　　“于有如怨想， 修觀壞諸有， 
　　　佛子如是學， 智生悟菩提。”  
　　爾時，壞有天子以偈贊曰：  
　　“于有見過已， 能知滅無畏， 
　　　佛子勤求道， 獲得父遺財。”  
　　爾時，棄有天子以偈贊曰：  
　　“所修棄諸有， 樂住大涅槃， 
　　　心凈離眾結， 我禮大導師。”  
　　爾時，斷有天子以偈贊曰：  
　　“斷除有根本， 照達三千界， 
　　　世尊諸子等， 所學悉通利。”  
　　爾時，度有天子以偈贊曰：  
　　“已度于有海， 濟拔孤獨者， 
　　　于此三界中， 彼等不在數。”  
　　爾時，破有天子以偈贊曰：  
　　“佛子修道者， 能破于三有， 
　　　彼是供養佛， 以化眾生故。”  
　　爾時，于有解脫天子以偈贊曰：  
　　“有流得解脫， 究竟住后際， 
　　　大雄出世間， 敬禮斷有者。”  
　　爾時，滅有天子以偈贊曰：  
　　“滅除有根本， 度有到彼岸， 
　　　已斷于后際， 世間無如佛。”  
　　爾時，住后際天子以偈贊曰：  
　　“如來后際住， 寂滅到彼岸， 
　　　度有一切智， 覺了未悟者。”  
　　爾時，于有住后際天子以偈贊曰：  
　　“佛于后際住， 說彼三有因， 
　　　不見有諸結， 后能不生有。”  
　　爾時，得滅有天子以偈贊曰：  
　　“知有空寂已， 能解三有因， 
　　　精進不怯弱， 我禮平等者。”  
　　爾時，度有到彼岸天子以偈贊曰：  
　　“度有到彼岸， 拔除有根源， 
　　　救度諸群生， 導師愍一切。”  
　　爾時，于受無惱天子以偈贊曰：  
　　“于受無貢高， 無思亦無慮， 
　　　禪事悉知解， 觀受如水泡。”  
　　爾時，解受天子以偈贊曰：  
　　“如來知諸受， 本來無自性， 
　　　凡夫所著處， 如夢受欲樂。”  
　　爾時，觀受天子以偈贊曰：  
　　“有智觀諸受， 能取于善道， 
　　　不生未來受， 如是見導師。”  
　　爾時，離受天子以偈贊曰：  
　　“受及所受者， 佛見無自性， 
　　　能即為眾說， 難知甚深句。”  
　　爾時，決定知受天子以偈贊曰：  
　　“諸受但世諦， 第一義中無， 
　　　如來說真實， 除斷世間疑。”  
　　爾時，善解受天子以偈贊曰：  
　　“世尊善知受， 猶如空中云， 
　　　誰迷無智者， 獨佛能實解。”  
　　爾時，通達受天子以偈贊曰：  
　　“如來達諸受， 解受到彼岸， 
　　　知受無我所， 說法最為上。”  
　　爾時，度受天子以偈贊曰：  
　　“世尊已久度， 最難三受海， 
　　　舍離惡污泥， 佛智號無上。”  
　　爾時，斷受天子以偈贊曰：  
　　“導師于諸受， 了知出世間， 
　　　超離污染泥， 不著于諸有。”  
　　爾時，思受天子以偈贊曰：  
　　“如來念諸受， 由受苦世間， 
　　　眾生煩惱縛， 佛知真實性。”  
　　爾時，解心天子以偈贊曰：  
　　“佛心伏煩惱， 亦降諸魔怨， 
　　　依真無所破， 故佛號牟尼。”  
　　爾時，識心天子以偈贊曰：  
　　“佛久識心相， 猶如巧幻師， 
　　　幻作種種像， 故佛號應供。”  
　　爾時，心行天子以偈贊曰：  
　　“大雄已修行， 能斷心所緣， 
　　　億劫阿僧祇， 心性不可得。”  
　　爾時，攝心天子以偈贊曰：  
　　“躁動難調伏， 無體而住窟， 
　　　佛斷速疾心， 故能受勝供。”  
　　爾時，揀擇心天子以偈贊曰：  
　　“佛已揀擇心， 眾生為心縛， 
　　　佛能真實知， 如幻師教子。”  
　　爾時，修心境界天子以偈贊曰：  
　　“所行心境界， 導師決定見， 
　　　如夢受五欲， 迷彼愚癡者。”  
　　爾時，心自在天子以偈贊曰：  
　　“調伏作業已， 心無分別事， 
　　　如來見心相， 世間所不知。”  
　　爾時，心勇天子以偈贊曰：  
　　“所言心勇者， 能破魔軍眾， 
　　　以心見心者， 觀心不疲倦。”  
　　爾時，建立天子以偈贊曰：  
　　“如來觀眾生， 于法建立者， 
　　　以心能知心， 彼則真佛子。”  
　　爾時，定心天子以偈贊曰：  
　　“所有伏心者， 彼能行寂滅， 
　　　是等離諸縛， 不為魔所惱。”  
　　爾時，柔軟心天子以偈贊曰：  
　　“勇健柔軟心， 調伏眾生輩， 
　　　所樂佛法者， 不著于諸欲。”  
　　爾時，凈心天子以偈贊曰：  
　　“善心樂清凈， 審思而作業， 
　　　聞佛正法已， 無疑于深義。”  
　　爾時，住法天子以偈贊曰：  
　　“所有向法心， 深樂不退沒， 
　　　彼是真佛子， 已到調伏地。”  
　　爾時，思惟法天子以偈贊曰：  
　　“思惟于法界， 境界無非一， 
　　　一切法界凈， 諸佛所學處。”  
　　爾時，法界建立天子以偈贊曰：  
　　“法界所建立， 是大慈悲心， 
　　　能住一相中， 彼是真佛子。”  
　　爾時，法界境界天子以偈贊曰：  
　　“世尊說法界， 是為諸佛土， 
　　　大士所行處， 此智不思議。”  
　　爾時，法界生天子以偈贊曰：  
　　“法界所出生， 是智難思議， 
　　　不疑深佛法， 亦知諸根性。”  
　　爾時，入法界天子以偈贊曰：  
　　“入深法界者， 解法無與等， 
　　　是力不思議， 亦得諸妙愿。”  
　　爾時，法界無畏天子以偈贊曰：  
　　“已得無畏法， 是住安隱處， 
　　　所有辯才力， 無能與等者。”  
　　爾時，善解法界天子以偈贊曰：  
　　“如來解法界， 亦達一切智， 
　　　示現法界相， 如掌庵羅果。”  
　　爾時，住法界天子以偈贊曰：  
　　“世尊住法界， 見法真實性， 
　　　不依亦不離， 不取復不舍。”  
　　爾時，法界行天子以偈贊曰：  
　　“如來行法界， 寂靜如虛空， 
　　　境界大牟尼， 敬禮慈悲父。”  
　　爾時，歸法界天子以偈贊曰：  
　　“隨其種種門， 世尊說法界， 
　　　彼彼法門中， 無心亦無色。”  
　　爾時，法界精進天子以偈贊曰：  
　　“世尊說精進， 能知于法界， 
　　　因修精進故， 覺智到彼岸。”  
　　爾時，法界充滿天子以偈贊曰：  
　　“大慈以正法， 充飽諸世間， 
　　　能知法界者， 彼得住菩提。”  
　　爾時，徹法界天子以偈贊曰：  
　　“世尊徹深法， 故能觀世間， 
　　　法界悉知已， 我禮天人師。”  
　　爾時，住智處天子以偈贊曰：  
　　“是處人中上， 如來智所得， 
　　　法界及十方， 導師所行處。”  
　　爾時，住處天子以偈贊曰：  
　　“法界是住處， 眾智所行道， 
　　　諸有一切法， 悉作一相解。”  
　　爾時，知處天子以偈贊曰：  
　　“世尊知法界， 已作一相修， 
　　　眾生諸欲性， 佛亦悉了知。”  
　　爾時，出處天子以偈贊曰：  
　　“能取一切智， 是謂諸佛子， 
　　　于此法界處， 惟智所能知。”  
　　爾時，學處天子以偈贊曰：  
　　“所習法界者， 安住菩提中， 
　　　得達自然處， 疾成于如來。”  
　　爾時，非處學天子以偈贊曰：  
　　“所見非處者， 能樂如來教， 
　　　千億眾魔軍， 不能迷惑彼。”  
　　爾時，知非處天子以偈贊曰：  
　　“所有知非處， 智者得欣喜， 
　　　我等修菩提， 億魔不能動。”  
　　爾時，深密處天子以偈贊曰：  
　　“善學深智處， 安住正法中， 
　　　能乘魔波旬， 如車駕調馬。”  
　　爾時，善非處天子以偈贊曰：  
　　“非處善法界， 習學于一相， 
　　　若魔能惱者， 佛說無是處。”  
　　爾時，住處天子以偈贊曰：  
　　“是處及非處， 示現愚癡者， 
　　　如來自覺已， 復為眾生說。”  
　　爾時，善取天子以偈贊曰：  
　　“彼因所取事， 及昔所作業， 
　　　彼因修業處， 世尊皆悉知。”  
　　爾時，巧業天子以偈贊曰：  
　　“貪欲及恚癡， 佛亦知因業， 
　　　為因為業者， 如來悉知彼。”  
　　爾時，知當來天子以偈贊曰：  
　　“知彼當來世， 眾生所作業， 
　　　彼因所作事， 是處佛悉知。”  
　　爾時，思現在天子以偈贊曰：  
　　“普及十方界， 眾生業與因， 
　　　處及因業事， 導師悉了知。”  
　　爾時，力境界天子以偈贊曰：  
　　“若業若與因， 處所及出生， 
　　　如來無不知， 故稱天人師。”  
　　爾時，樂力天子以偈贊曰：  
　　“因業及處所， 三世果報中， 
　　　彼有所作事， 如來皆悉知。”  
　　爾時，力主天子以偈贊曰：  
　　“因業所作事， 報因及因緣， 
　　　處所性自離， 是佛無有等。”  
　　爾時，力吉祥天子以偈贊曰：  
　　“因業所作事， 處因緣世諦， 
　　　所受用果報， 佛知彼悉空。”  
　　爾時，力悅天子以偈贊曰：  
　　“因業所作事， 俗諦因緣處， 
　　　佛自悉知已， 說彼無自性。”  
　　爾時，力游戲天子以偈贊曰：  
　　“因緣所作事， 處因緣世諦， 
　　　不由自他生， 佛知從緣起。”   
 上一部：乾隆大藏經·大乘寶積部·大寶積經一百二十卷（第五十一卷～第六十卷）  下一部：乾隆大藏經·大乘寶積部·大寶積經一百二十卷（第七十一卷～第八十卷）   
 
   
   
乾隆大藏經·大乘寶積部·大寶積經。”         
    