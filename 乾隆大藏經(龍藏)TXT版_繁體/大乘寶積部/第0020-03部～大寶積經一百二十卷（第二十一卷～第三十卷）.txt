    第0020-03部～大寶積經一百二十卷（第二十一卷～第三十卷）           
    
  
   大乘寶積部·第0020部    
大寶積經一百二十卷（第二十一卷～第三十卷）    
唐三藏法師菩提流志奉詔譯      
  

大寶積經卷第二十一 唐三藏法師菩提流志奉詔譯 
被甲莊嚴會第七之一  
　　如是我聞：一時，佛住王舍城迦蘭陀竹林，與大比丘眾，及諸菩薩摩訶薩俱，悉從種種佛剎來集。爾時，世尊無量百千眾所圍繞，供養恭敬。 
　　時彼眾中，有菩薩摩訶薩，名無邊慧，即從坐起，偏袒右肩，右膝著地，稽首作禮，合掌向佛，白言：“世尊，我有少疑請問如來。愿垂聽許，為我宣說。” 
　　爾時，無邊慧菩薩摩訶薩，而說偈言：  
　　“大雄大丈夫， 世間無與等， 
　　　我為眾生故， 少疑當請問。 
　　　不起師子座， 現身遍十方， 
　　　一切異論中， 無能傾動者。 
　　　智藏無邊際， 諸力無有量， 
　　　世尊一一力， 普能度世間。 
　　　善住一切智， 善住于十力， 
　　　無畏大師子， 最勝無上尊。 
　　　十八不共法， 如來之所有， 
　　　照明于世間， 摧伏諸外道。 
　　　了知一切法， 是故無過上， 
　　　無失大導師， 我疑當請問。 
　　　無邊離垢智， 大海不動智， 
　　　境界無礙智， 我疑當請問。 
　　　世尊善修集， 于道無疑惑， 
　　　安隱大導師， 我疑當請問。 
　　　已度諸暴流， 已斷諸結縛， 
　　　能拔眾毒箭， 我疑當請問。 
　　　已破無明[穀-禾+卵]， 已息煩惱熱， 
　　　清涼善安住， 我疑當請問。 
　　　無畏無上智， 無著無礙智， 
　　　法海一切智， 如來已證得。 
　　　佛無量功德， 智證悉圓滿， 
　　　盡一切有漏， 破諸煩惱見。 
　　　世尊多積集， 無量大功德， 
　　　不思議法王， 我疑當請問。 
　　　世尊殊勝智， 普能照世間， 
　　　演暢法光明， 無邊功德海。 
　　　導師法光故， 遍照于世間， 
　　　是故世間中， 佛法光明現。 
　　　法海一切智， 辯才無有上， 
　　　精進不思議， 清凈離諸見。 
　　　佛眼無邊故， 智境亦無邊， 
　　　世間無等尊， 我疑當請問。 
　　　法王大牟尼， 能斷眾生惑， 
　　　導師我當問， 愿隨其意樂。 
　　　我觀一切處， 天上及人間， 
　　　無有等如來， 普遍照明者。 
　　　善住諸功德， 莊嚴大丈夫， 
　　　不思議法王， 仙中照曜者。 
　　　譬如大雪山， 眾寶端嚴處； 
　　　世尊安法座， 端嚴亦如是。 
　　　妙音大精進， 能宣悅意聲， 
　　　眾生若得聞， 善根悉清凈。 
　　　世尊人中勝， 時演法光明， 
　　　以是諸眾生， 隨意便開覺。 
　　　知時知眾會， 知人大導師， 
　　　敷演法光明， 以時智慧者。 
　　　梵音大精進， 愿賜清凈言， 
　　　如天雨大地， 法潤遍沾洽。 
　　　世尊處眾會， 普宣法雨已， 
　　　于此法希望， 眾生皆滿足。 
　　　最上勝安住， 如王處妙高， 
　　　惠施諸眾生， 能令眾歡喜。 
　　　大雄兩足尊， 不思議境界， 
　　　一切諸眾生， 無有能知者。 
　　　無量大丈夫， 眾會已和合， 
　　　依怙大牟尼， 志求佛境界。 
　　　我于佛境界， 發趣故來集， 
　　　導師無礙智， 如何疾開覺？ 
　　　我隨其意樂， 瞻顏欲請問， 
　　　世尊愿開示， 為斷諸疑惑。 
　　　若聞無上法， 便得心歡喜， 
　　　踴躍充遍身， 能斷眾疑網。 
　　　法王無上尊， 一切智無畏， 
　　　一切知見者， 我疑當請問。 
　　　佛于一切法， 無有少疑惑， 
　　　精進大導師， 我疑當請問。 
　　　無上斷疑者， 于法不疑惑， 
　　　無邊功德海， 我疑當請問。 
　　　無邊大光明， 無邊大功德， 
　　　無邊清凈智， 我疑當請問。 
　　　無邊精進智， 無邊境界智， 
　　　無邊饒益智， 我疑當請問。 
　　　世尊無邊智， 離邊及無邊， 
　　　能斷一切疑， 我疑當請問。 
　　　不思議法王， 垂哀聽我問， 
　　　見許我當問， 牟尼為宣說。 
　　　請問一切智， 釋迦名稱尊， 
　　　若垂聽許我， 愿決我疑網。  
　　爾時，世尊告無邊慧菩薩摩訶薩言：“無邊慧，汝今于我渴仰志求，欲于如來幾何所問？若有問者，我當解說。” 
　　爾時，世尊而說偈言：  
　　“告無邊慧， 汝欲何問， 悉應問之，
      我當解說， 
　　　如彼所問， 一一發明， 隨其樂欲， 速為開示。 
　　　我為汝說， 一切無疑， 如汝志求， 稱汝所問。 
　　　汝今時問， 如時如義， 以時問故， 我決定說。 
　　　如汝意樂， 問所應問， 我皆隨順， 為汝說之。 
　　　汝今時問， 我亦時說， 斷汝疑網， 當得無疑。 
　　　我為法王， 了義究竟， 于一切法， 得無疑惑。 
　　　我于諸法， 正覺難思， 如眾生意， 所問為說。 
　　　我于諸法， 悉無有疑， 時而問者， 速當為說。 
　　　我時為說， 無有疑惑， 如其意樂， 釋彼所疑。 
　　　我常了知， 時及眾會， 諸眾生等， 意趣所同。 
　　　亦常觀察， 一切眾生， 有欲無欲， 彼皆明見。 
　　　若有智者， 能善修行， 我皆以時， 正法開悟。 
　　　若無智者， 愚癡迷亂， 彼無慧明， 不尊重法。 
　　　若無尊重， 于法不求， 雖聞此法， 無大明智。 
　　　法善巧者， 于法希求， 若聞此法， 得大明智。 
　　　樂大乘者， 求人中尊， 聞斯法已， 得大明智。 
　　　佛無上智， 不思議智， 而發趣者， 聞皆滿足。 
　　　樂無礙智， 求最上尊， 彼聞此法， 得大饒益。 
　　　若有智性， 求不思議， 彼聞此法， 得無上智。 
　　　若有眾生， 求佛道場， 轉無上輪， 得法歡喜， 
　　　愛樂精進， 于法尊崇， 聞離垢法， 欣然踴躍。 
　　　若有眾生， 樂善修習， 以法光明， 說無上法， 
　　　荷諸重擔， 無邊策修， 彼聞法已， 歡喜充滿。 
　　　若有希愿， 善法思惟， 于彼慈哀， 為之開釋。 
　　　哀愍汝等， 隨汝所問， 我能決定， 當斷汝疑。 
　　　我多千歲， 修行善巧， 疑惑已除， 知汝意樂。 
　　　若有疑者， 恣汝所問， 當為汝說， 斷諸疑惑。 
　　　若有疑者， 恣汝所問， 如其樂欲， 我當說之。 
　　　若有疑者， 恣汝所問， 我住于法， 得無動搖。”  
　　爾時，無邊慧菩薩摩訶薩，白佛言：“世尊，如來應正遍知，我于菩薩乘中少有所疑，今當請問：何等善丈夫遠離于怖畏，一心正念，為諸眾生被大甲胄，于大甲胄而莊嚴之，起大愛樂而尊重之，以不放逸乘此大乘，以大清凈平正之道，無諸堆阜、瓦石、荊棘、眾惡雜穢、諸見稠林，亦無毒刺苦惱坑陷，無系執怖懼艱難，正直無曲，如理平道，無障礙道，剪諸稠林，裂一切網，遠離黑闇，蠲除愛著，舍和合故，而發趣于阿耨多羅三藐三菩提？世尊，如來應正遍知，我于此義故致斯問，何等善丈夫？何等大甲胄？被此甲胄，乘于大乘，以斯大道而當發趣？ 
　　“世尊，應說諸菩薩摩訶薩甲胄莊嚴，安住于道，安住諸法理趣善巧；于法理趣住善巧故，而能起于諸法理趣善巧光明；法光明故，不舍甲胄，乘于大乘，以不退轉精進之力，無忘念根，相續慧力，速能成就法界理趣分明善巧，往詣道場轉于法輪；為諸眾生演說法故，一切眾生如其所愿，如其發趣解脫生死。世尊，如來應正遍知，此之大乘，我欲利益安樂眾生故問斯義。 
　　“世尊，如來一切知者，一切見者，以何等法成就諸菩薩摩訶薩一切諸法海印三昧？以三昧故，令諸菩薩摩訶薩乃至未證阿耨多羅三藐三菩提猶不退轉。世尊，如來知見成就未曾有法，善諸眾生智慧之藥，故我問耳！” 
　　爾時，無邊慧菩薩摩訶薩，而說偈言：  
　　“為諸菩薩故， 我問兩足尊， 
　　　一切知見者， 甚深佛法義。 
　　　大乘所修行， 何定能發趣？ 
　　　我今皆請問， 饒益諸眾生。 
　　　云何善丈夫， 能被無邊甲？ 
　　　如是被甲已， 云何當發趣？ 
　　　云何起樂欲？ 云何愛于彼？ 
　　　云何大精進？ 云何不放逸？ 
　　　云何諸菩薩， 乘于此大乘？ 
　　　乘已復云何？ 此事應當說。 
　　　云何乘大乘， 發趣菩薩道？ 
　　　唯愿世尊師， 速為我宣說。 
　　　云何平正道， 平等而發趣， 
　　　于諸見稠林， 剪伐恒無倦？ 
　　　于諸境界中， 云何得超越？ 
　　　云何以平等， 裂于貪愛網？ 
　　　云何除黑闇， 得大智光明？ 
　　　彼諸菩薩等， 云何當發趣？ 
　　　云何能觀察， 遠離眾結縛？ 
　　　云何諸菩薩， 離縛善安住？ 
　　　云何諸菩薩， 超過大怖畏， 
　　　善巧諸法義， 發趣于無上？ 
　　　菩薩被何等， 無邊大甲胄， 
　　　被斯甲胄已， 乘于此大乘？ 
　　　云何諸菩薩， 發趣平正道？ 
　　　我今所問者， 世尊應演說。 
　　　菩薩云何得， 莊嚴大甲胄， 
　　　莊嚴無上乘？ 世尊應演說。 
　　　安住于斯道， 及彼道莊嚴， 
　　　諸法之善巧， 世尊應演說。 
　　　云何能了知， 法界之理趣， 
　　　法善巧光明？ 世尊應演說。 
　　　云何諸菩薩， 得此法光明， 
　　　究竟一切法？ 世尊應演說。 
　　　云何諸菩薩， 得法光明已， 
　　　不舍大甲胄， 由是而發趣？ 
　　　云何諸菩薩， 乘于此大乘， 
　　　精進不退轉， 由是而發趣？ 
　　　云何諸菩薩， 志念常堅固， 
　　　能以智慧力， 而得善調伏？ 
　　　云何得法界， 理趣之善巧？ 
　　　法王不思議， 世尊愿宣說。 
　　　云何能速往， 至于菩提場， 
　　　轉于大梵輪， 世無能轉者？ 
　　　云何無所動， 演說于諸法？ 
　　　為一切眾生， 如其昔所愿， 
　　　演說諸法故， 解脫于生死。 
　　　云何令眾生， 究竟獲安樂？ 
　　　饒益眾生故， 我問世導師。 
　　　一切知見者， 愿為我宣說， 
　　　當以何等法， 成就諸菩薩， 
　　　一切法大海， 所作印三昧？ 
　　　樂求佛法者， 渴仰大菩提， 
　　　若聞此法者， 舉身悉充悅。 ”  
　　爾時，世尊告無邊慧菩薩摩訶薩言：“善哉！善哉！無邊慧，汝于往昔供養承事無量諸佛，種諸善根，集諸功德不可稱量，于此深法欣求渴仰，以大志樂成就眾生，而興大悲問于如來。汝今諦聽，善思念之，吾當為汝，說諸菩薩摩訶薩以功德成就，而發趣于阿耨多羅三藐三菩提。” 
　　“唯然！世尊，愿樂欲聞。” 
　　爾時，世尊告無邊慧菩薩摩訶薩言：“無邊慧，諸菩薩摩訶薩，為阿耨多羅三藐三菩提被甲胄者，為欲攝取諸眾生故被大甲胄，為諸眾生布施清凈故被大甲胄，為諸眾生持戒清凈故被大甲胄，為諸眾生忍辱清凈故被大甲胄，為諸眾生精進清凈故被大甲胄，為諸眾生禪定清凈故被大甲胄，為諸眾生智慧清凈故被大甲胄，為諸眾生獲安樂故被大甲胄，為諸眾生起饒益事相應心故被大甲胄，為諸眾生貪瞋癡病作對治故被大甲胄，為大功德作善巧故被大甲胄，為無上智善圓滿故被大甲胄，為諸眾生生死怖畏作救護故被大甲胄，為欲顯現無等等智善圓滿故被大甲胄。于此三千大千世界，所有諸魔、若魔眷屬，若魔使者、住魔業者，及行諸見稠林險逕，一切外道諸遮羅迦出家，吠陀烏摩利迦，路伽耶陀，及此外道相應之輩，與交戰故被大甲胄。諸菩薩摩訶薩如是被于大甲胄已，不舍甲胄起大精進，能入一切眾生界中，以忍安住遠離怖畏，不驚不懼，不動不亂，而復被于無邊甲胄，所謂救護一切眾生甲胄，剪一切見稠林甲胄，破諸魔軍甲胄，能授智慧甲胄，無邊津梁甲胄，度諸重擔甲胄，增長凈信甲胄，安住尸羅甲胄，凈治業藏甲胄，一切清凈力藏甲胄，方便善巧力藏甲胄，能斷一切執著甲胄，不退不悔智慧甲胄。諸菩薩摩訶薩，被于如是大甲胄已，亦不舍離，乃至盡邊際，堅固精進力曾不動搖，而發趣于阿耨多羅三藐三菩提。” 
　　爾時，世尊而說偈言：  
　　“菩薩被甲胄， 為攝諸眾生， 
　　　眾生無邊故， 被甲亦無邊。 
　　　布施清凈故， 一切令充悅， 
　　　為利諸眾生， 乃被斯甲胄。 
　　　持戒清凈故， 饒益于世間， 
　　　為利諸眾生， 乃被斯甲胄。 
　　　忍辱清凈故， 勇猛善安住， 
　　　為利諸眾生， 乃被斯甲胄。 
　　　精進清凈故， 成就不退轉， 
　　　為利諸眾生， 乃被斯甲胄。 
　　　禪凈定清故， 所行境亦然， 
　　　為利諸眾生， 乃被斯甲胄。 
　　　智慧清凈故， 無漏無過上， 
　　　為利諸眾生， 乃被斯甲胄。 
　　　一切諸眾生， 樂具悉當與， 
　　　善知此義故， 乃被斯甲胄。 
　　　菩薩于眾生， 能為饒益事， 
　　　以清凈四攝， 普遍諸有中。 
　　　若病貪瞋癡， 而為對治者， 
　　　授諸眾生藥， 所患令消除。 
　　　由是諸菩薩， 善能被甲胄， 
　　　于功德資糧， 獲無邊善巧。 
　　　眾生生死苦， 逼迫不安隱， 
　　　我當為救護， 被甲胄無邊。 
　　　無邊生死苦， 我能令解脫， 
　　　愛見網所縛， 一切皆當斷。 
　　　于此煩惱網， 一切能斷者， 
　　　堅固精進力， 勇猛而被甲。 
　　　一切諸眾生， 令住安樂道， 
　　　以是趣涅槃， 安隱而無上。 
　　　以大精進力， 乃被斯甲胄， 
　　　當共一切魔， 敵戰嘗無倦。 
　　　若住于諸見， 稠林而行者， 
　　　路伽耶陀等， 被甲利于彼。 
　　　及余無量眾， 行諸非道者， 
　　　于彼咸利益， 故被甲無邊。 
　　　如是被甲已， 不舍于甲胄， 
　　　起大精進力， 被甲勝堅固。 
　　　入于生死界， 以忍得安住， 
　　　成就堅固忍， 被甲無過上。 
　　　遠離于怖畏， 亦無有驚懼， 
　　　被無邊甲胄， 一切勤修習。 
　　　善住于甲胄， 常能正了知， 
　　　寂然不動搖， 不亂不退轉。 
　　　被如是甲已， 智者復當被， 
　　　救護眾生甲， 破壞眾魔甲。 
　　　無邊津梁甲， 一切悉當被， 
　　　勇猛勝智人， 被已得安住。 
　　　為大重擔故， 被甲無有上， 
　　　度一切眾生， 苦擔悉令脫。 
　　　增長清凈信， 善住于六根， 
　　　戒得共相應， 被甲無過上。 
　　　成就勇猛智， 菩薩能安住， 
　　　威儀戒相應， 被甲無所動。 
　　　于昔勝尊眾， 清凈修諸業， 
　　　是故被甲胄， 而常不怯弱。 
　　　以愛眾生慧， 饒益諸世間， 
　　　通達于方便， 被甲善安住。 
　　　于巧方便智， 菩薩能通達， 
　　　如是被甲已， 斷除眾結縛。 
　　　遠離一切執， 正信不違背， 
　　　被甲之智人， 發趣于無上。 
　　　菩薩能決定， 自利及利他， 
　　　以善精進力， 堅固無退轉。　  
　　“復次，無邊慧，諸菩薩摩訶薩，于無量劫荷諸重擔，被大甲胄。如是甲胄，若魔、若魔眷屬、或魔使者，及行邪見稠林惡磧諸眾生等，所不能見。何以故？無有形色，不可示現，無對無相，舍相離相，無名字故。 
　　“無邊慧，假使飛箭量如須彌，攢鋒激射無能中者。設以三千大千世界所有眾生，一一為魔，各有若干魔軍眷屬，競共俱時發諸利箭亦如須彌，彼終不能壞。諸菩薩摩訶薩，如是甲胄乃至不能損一毛端，于諸菩薩摩訶薩意，尚猶不能令有異念，何況身也！諸菩薩摩訶薩，若以一心摧伏彼者，能令眾魔退散消滅，善能安住；如是甲胄而不動搖，一切眾生無能壞者。何以故？以無相故；非諸眾生見所行故；一切眾生不能見知，諸菩薩摩訶薩而能了知一切法故；如實知見被大甲胄，為欲救護諸眾生故；于一切法無所執著，為欲饒益諸眾生故；于一切法亦無所得，是故眾生不能見知。如是甲胄無有形相、無有示現、無言說故，不與色相應，不與受、想、行、識相應，不與內相應，不與外相應，不與亦內亦外相應，不與非內非外相應，不與界相應，不與處相應，不與地界相應，不與水界相應，不與火、風、空界相應，不與欲界相應，不與色、無色界相應，不與有作相應，不與無作相應，不與亦有作亦無作相應，不與非有作非無作相應，不與聲聞地相應，不與獨覺地相應，不與佛地相應，不與語言道相應，亦不與色因相應，不與色相相應，不與受、想、行、識因相應，不與受、想、行、識相相應，亦不與相非相相應，亦不與一切法相應，非不相應，無有系縛，無有解脫，亦非算數譬喻可知，以一切法過諸數故。如是甲胄，一切法見皆不可得，色見不可得，受、想、行、識見不可得，乃至無少法見可得。如是甲胄，不與一切法相應非不相應，不與色相應非不相應，不與受、想、行、識相應非不相應，于一切法若相應不相應，彼皆遠離。如是甲胄，亦無有作，作者無故；亦無有相，相非有故；無處所相，無和合相，無有分別，無有動搖，無有攀緣，無性可見。被甲胄者亦不可得，如是被甲亦不可見。何以故？諸菩薩摩訶薩被甲胄時，而不見有誰為被甲、何處被甲、從何被甲，亦不見有我能被甲、我所被甲，亦不見有此處被甲、他處被甲，亦不見有如是被甲所為。眾生于一切法無所行故，無所有故。諸菩薩摩訶薩，被如是甲胄，則被如來所被甲胄，身不可得，心不可得，意不可得，不可得故遠離分別。諸菩薩摩訶薩，若住少法，若得少法，現被甲胄，當被甲胄，不應說名被大甲胄。若心超過，乃可說名被不思議大甲胄也。諸菩薩摩訶薩，不為少眾生故被大甲胄，亦不為一劫眾生故被大甲胄，亦不為百千劫、百千俱胝劫、百千那由他俱胝劫諸眾生故被大甲胄，為于無量無數劫中諸眾生故被大甲胄，是故說名被于無量大甲胄也。諸菩薩摩訶薩被甲胄時，被于不住眾生想甲胄，不起我想甲胄，離眾生想甲胄，滅我想甲胄，知眾生性甲胄，知我性甲胄，過想受甲胄，知一切法無作相甲胄，空相甲胄，無想相甲胄，無愿相甲胄，知一切法無生相甲胄，無滅相甲胄，知一切法差別性相甲胄，無差別性相甲胄，知一切法事相甲胄，無事相甲胄。無邊慧，若住于事而被甲胄，終不說名被大甲胄；以諸菩薩摩訶薩不住于事求大智慧，是故說為被大甲胄。” 
　　爾時，世尊而說偈言：  
　　“無量千劫中， 被大無邊甲， 
　　　為欲令眾生， 解脫諸苦惱。 
　　　如是大甲胄， 若魔若魔使， 
　　　作諸魔業者， 眼所不能見。 
　　　及余眾生等， 行見稠林者， 
　　　甲胄不思議， 亦非彼所見。 
　　　無色無形像， 無對無相待， 
　　　甲胄不思議， 故非眼所見。 
　　　無名亦無相， 遠離一切相， 
　　　甲胄無有邊， 故無相見者。 
　　　假如須彌箭， 攢鉆來中射， 
　　　甲胄不思議， 令箭自摧折。 
　　　世界所有魔， 亦以須彌箭， 
　　　于斯大甲胄， 競共來激射。 
　　　然于大甲胄， 不損如毛端， 
　　　甲胄不思議， 無能摧壞者。 
　　　由是諸菩薩， 身心無變異， 
　　　甲胄不思議， 誰能傾動者？ 
　　　若以一念心， 摧伏諸魔眾， 
　　　菩薩不思議， 魔軍咸退散。 
　　　如是大甲胄， 未嘗有動搖， 
　　　一切諸眾生， 而無能見者。 
　　　一切諸眾生， 不知甲胄相， 
　　　是故諸眾生， 眼所不能見。 
　　　菩薩為依怙， 能知一切法， 
　　　猶若勝金剛， 斯為善被者。 
　　　不受一切法， 救護諸眾生， 
　　　順諸佛法故， 斯為善被者。 
　　　甲胄無所取， 隨順一切法， 
　　　甲胄不思議， 斯為善被者。 
　　　甲胄無示現， 凈治一切法， 
　　　諸法離言說， 無能示現者。 
　　　不與色相應， 不與受相應， 
　　　不與想行識， 相應及和合。 
　　　不與內相應， 不與外相應， 
　　　不與內外俱， 相應及和合。 
　　　不與界相應， 不與處相應， 
　　　若界若處中， 亦無有和合。 
　　　不與地相應， 不與水相應， 
　　　不與火風空， 相應及和合。 
　　　不與欲相應， 不與色相應， 
　　　不與無色界， 相應及和合。 
　　　一切無所得， 不與諸有作， 
　　　不與諸無作， 相應及和合。 
　　　甲胄不思議， 無住無和合， 
　　　無縛無解脫， 亦無不相應。 
　　　甲胄無邊際， 不共聲聞地， 
　　　不共獨覺地， 相應及和合。 
　　　乃至諸佛地， 及與一切法， 
　　　一切不相應， 一切不和合。 
　　　種種語言道， 而無能及者！ 
　　　甲胄無有邊， 無體難思故。 
　　　不與一切法， 相應不相應， 
　　　甲胄不思議， 超過一切數。 
　　　甲胄無有上， 無縛無非縛， 
　　　亦無有色相， 受想行識相， 
　　　不與彼諸相， 相應及和合； 
　　　不與諸法相， 相應不相應； 
　　　亦不與無相， 相應及和合。 
　　　甲胄無有上， 無縛無解脫， 
　　　一切諸法中， 不墮一法數。 
　　　一切諸法中， 甲胄不可得， 
　　　是故無有上， 說名不思議。 
　　　甲胄無有色， 無受亦無想， 
　　　無行亦無識， 非諸蘊所攝。 
　　　如是勇猛者， 被斯大甲胄， 
　　　身心無所得， 不見微少法。 
　　　過諸思擇故， 清凈心安住， 
　　　而常無怯弱， 說名不思議。 
　　　堅固被甲胄， 其心無所動， 
　　　不計諸劫量， 說名不思議。 
　　　甲胄無有量， 不取法非法， 
　　　以無時量故， 說名不可量。 
　　　不起眾生想， 亦無有我想， 
　　　能知此想故， 一切想不生。 
　　　亦知一切法， 此法皆無相， 
　　　如是被甲胄， 說名不思議。　  
　　“復次，無邊慧，此大甲胄，名曰妙法嚴具莊嚴，亦名最上，不可壞故；亦名一切法無差別，不于少法作差別故。諸菩薩摩訶薩被此甲胄，持大慧力，乘于大乘、最上之乘、無等等乘、大攝受乘、無邊攝受乘。一切眾生乘此乘者，于此乘中無不容受，然于此乘不增不減，能令眾生安樂而住，亦令眾生安樂而出。若有眾生乘此決定安樂乘者，無有身心疲倦勞苦。 
　　“無邊慧，此乘映蔽一切世間天、人、阿修羅，聲聞、緣覺及余諸乘，而當出離。此乘無來、無去、無住、無見、無知，前際不可得，后際不可得，中際不可得，三世平等猶如虛空，不離塵染，無有相待，無有障礙，亦無執著，以此乘故而當出離。此乘無量、不可量故，本無礙相、不住相故，最上第一。乘此乘者無怯弱心，而發趣于阿耨多羅三藐三菩提。 
　　“無邊慧，此乘如燈，如日月輪，為諸眾生作大光明；此之大乘亦復如是，光照三千大千世界，無能映蔽，無能障礙，能以無邊大功德海，而發趣于阿耨多羅三藐三菩提。 
　　“無邊慧，此乘離闇，能除一切世間之病，超過一切世間之法，攝大眾生，非諸下劣所能乘也；唯除能被大甲胄者，如我所說，于無量劫救護眾生，供養諸佛種種善根，資糧清凈之所能乘。聲聞、緣覺及余下劣，系縛世間，世間相應，或增上慢，慢所調伏一切外道無信之輩，尚不欲聞此乘之名，何況而能乘此乘也？若有眾生游戲不可思議境界，乘此乘已如其勝愿，而發趣于阿耨多羅三藐三菩提。 
　　“無邊慧，此乘無際，初中后際不可了知。此乘際斷，際不可得；無邊際，是乘際；無量際，是乘際。無邊慧，乘無邊際，亦無中際，無有少際而可斷者。言際斷者，以無少際說為際斷，不分別際說為際斷，如是名為此乘際斷。際無所有說為中際，際無所有說為邊際，際無所有以際說之，于彼際中際不可得，不可得故邊際、中際無際無斷入于際門，入際門故此乘超過，于彼超過亦無所得。無邊慧，何者為際？謂斷常際。入語言故際則非際，彼斷常際無有邊際；以彼際相相無邊故，所言際者無有分別，分別斷故超過于際，遠離斷常。 
　　“無邊慧，有身見者，則于際門有所依止。若無身見，則于際門無所執著；無執著故，于斷常際乃能超過。無邊慧，斷常際者而無有實，但誑語言，于三有中分別二際！于彼二際，若不攝取、若不相應，乃能超過，斷身見故，于二際門而無所執。無邊慧，若諸菩薩摩訶薩，未離身見，則不名為被大甲胄、乘于大乘，于彼際門則為執著；設欲斷際起斷際想，于前后際而有分別。若諸菩薩摩訶薩，已離身見，是則名為被大甲胄、乘于大乘，于彼際門則無所執，過二際已，以安樂乘，而發趣于阿耨多羅三藐三菩提。 
　　“無邊慧，諸菩薩摩訶薩，以大慧力，能于一切住際之法不斷不破，善巧方便攝取止觀，修習無相得無相證，則為諸佛授法光明；法光明故一切際斷，于彼際斷亦無所執，無有少際。于彼際門，若相應、若不相應，若憶念、若不憶念，于一切法善巧方便安住止觀，便獲無邊大法光明；法光明故遠離黑闇怖畏毛豎，建大法幢，出大梵音，大師子吼告眾生言：‘汝等速來，于此大乘、大安樂乘、大調御乘、大發趣乘，而發趣于阿耨多羅三藐三菩提。’為諸眾生演法光明，法光明故，能令眾生被大甲胄乘此大乘。 
　　“無邊慧，諸菩薩摩訶薩，于此大乘、此大甲胄勿生慳吝，當愿眾生發菩提心，被此甲胄乘此大乘。于此大乘、此大甲胄亦勿慳吝，而能展轉勸諸眾生，復愿眾生被此甲胄乘此大乘而當出離。諸菩薩摩訶薩，住是行時，攝取佛國，清凈佛國，攝取聲聞及諸菩薩圓滿功德，以此無邊大功德海，而發趣于阿耨多羅三藐三菩提。 
　　“無邊慧，此之大乘等于法界，此岸、彼岸無可得者，然能運載一切眾生，從此至于法界之中，無處相應，法界相應，甲胄相應。若于此乘等于法界，勤修習者，而發趣于阿耨多羅三藐三菩提。無邊慧，譬如法界無有塵染，無能壞者，無能染者。此之大乘亦復如是，無壞無染；無壞染故，而當趣于一切智智，是故此乘說為大乘。此乘無礙，一切世間天、人、阿修羅不能退轉，以無著故而當趣于一切智智，是故此乘說為大乘。言大乘者，謂大莊嚴，一切莊嚴無不入此大乘中者。” 
　　爾時，無邊慧菩薩摩訶薩，白佛言：“世尊，于此乘中，豈有有為諸莊嚴耶？” 
　　爾時，世尊告無邊慧菩薩摩訶薩言：“如是，如是，無邊慧，我隨世俗，于此乘中亦說一切有為莊嚴。無邊慧，若轉輪王、帝釋、梵王，無不皆從此大乘出，若已出者、若當出者。雖住轉輪、釋、梵尊位，不為生死煩惱過失之所染著，能于諸欲一一稱量，既稱量已則便厭舍，于出離道而能了知。無邊慧，若諸菩薩摩訶薩，乘此乘者雖受生死，于一切處不為染污，能見過患，能知出離。若我于此未說諸法及諸莊嚴，以此乘相，于彼諸法及諸莊嚴亦能了知，而發趣于阿耨多羅三藐三菩提。” 
　　爾時，世尊而說偈言：  
　　“大乘無上乘， 此乘不思議； 
　　　若有乘此乘， 彼皆當出離。 
　　　是大依止處， 此乘不思議， 
　　　無量無邊際， 故名為大乘。 
　　　一切諸眾生， 乘于此乘者， 
　　　此乘無有減， 亦復無有增。 
　　　一切諸眾生， 乘于此乘者， 
　　　安樂而發趣， 于中無苦惱。 
　　　若諸菩薩等， 于此乘發趣， 
　　　直進無他行， 身心不疲倦。 
　　　照明于世間， 天人阿修羅， 
　　　當于此大乘， 無上而發趣。 
　　　映蔽諸緣覺， 及以聲聞乘， 
　　　亦于此大乘， 無上而發趣。 
　　　無來亦無去， 無住無前際， 
　　　后際及中際， 無得無所見。 
　　　三世悉平等， 猶若凈虛空， 
　　　此乘亦如是， 遠離諸煩惱。 
　　　此乘無相待， 無障無掛礙， 
　　　一切悉能救， 所向無執著。 
　　　此乘無有量， 亦無一切相， 
　　　自性不可得， 無畏不思議。 
　　　若有乘此乘， 得無所畏者， 
　　　乃于佛法中， 無障無掛礙。 
　　　以此乘發趣， 普明于世間， 
　　　如日百千光， 無時而不照。 
　　　此乘不可壞， 無能映蔽者， 
　　　無量德資糧， 無上而發趣。 
　　　此乘超世間， 出過于三界， 
　　　遠離諸黑闇， 能趣于無漏。 
　　　此乘唯攝取， 一切諸菩薩， 
　　　其余眾生類， 于中不容受。 
　　　若有智慧者， 無量千劫中， 
　　　方便勤修習， 乃乘于此乘。 
　　　非諸聲聞眾， 及以諸緣覺， 
　　　一切外道輩， 而能乘此乘。 
　　　若有諸眾生， 趣于非道者， 
　　　斯人鮮福德， 不堪聞此乘。 
　　　若有諸眾生， 于不思議法， 
　　　善巧而游戲， 安住于此乘。 
　　　隨其所建立， 殊勝之誓愿， 
　　　住斯正道中， 無上而發趣。 
　　　此乘無邊際， 亦無有中際， 
　　　邊際及中際， 一切不可得。 
　　　以際不可得， 此乘無有際， 
　　　一切際斷故， 安樂而發趣。 
　　　此乘無邊際， 無邊是乘際， 
　　　此乘無量際， 無量是乘際。 
　　　此乘無際斷， 無際為際斷， 
　　　于際不分別， 斷亦不可得。 
　　　乘際無邊際， 亦無有中際， 
　　　亦無無際際， 際性無所有。 
　　　于際無際相， 非際為際相， 
　　　于彼諸際中， 際相無所有。 
　　　非際說際門， 此乘已超過， 
　　　于彼所過量， 相應不可得。 
　　　我說斷常際， 有邊無邊際， 
　　　如是一切際， 彼際悉非際。 
　　　一切際無邊， 際相無所有， 
　　　一切際自性， 于中不分別。 
　　　如是諸際中， 以斷于分別， 
　　　邊際無邊際， 一切悉能斷。 
　　　若有有身見， 則說諸際門， 
　　　執著此諸際， 為無依怙者。 
　　　若無有身見， 不著諸際門， 
　　　不執一切際， 為能照明者。 
　　　一切際非際， 諸際非真實， 
　　　一切際性相， 彼皆無所有； 
　　　不受一切際， 于際悉超過， 
　　　不著諸際門， 能斷有身見。 
　　　若于有身見， 不斷不遠離， 
　　　不被大甲胄， 不乘于大乘； 
　　　以受于諸際， 分別諸際相， 
　　　前際及后際， 一切皆分別。 
　　　若于有身見， 一切已能斷， 
　　　乃被無邊甲， 乘于無上乘。 
　　　不著諸際門， 為世智慧者， 
　　　能于種種際， 一切悉超過， 
　　　由是佛法中， 安樂而發趣。 
　　　菩薩善觀察， 能以大慧力， 
　　　不得少有法， 可斷可除滅。 
　　　常以善方便， 善攝于止觀， 
　　　一相了知故， 諸相皆了知。 
　　　安住于正法， 得大法光明， 
　　　以是法光明， 決了彼諸際。 
　　　不見少有際， 若際及非際， 
　　　于彼可相應， 一切無所著。 
　　　若見苦眾生， 慰諭而告言： 
　　　汝來于此乘， 安樂而出離， 
　　　一切受生處， 能作法光明。 
　　　被甲乘大乘， 亦以此開示， 
　　　此乘此甲胄， 于彼勿慳吝； 
　　　亦令諸眾生， 被甲乘大乘， 
　　　乘此安樂乘， 無上而發趣。 
　　　如是諸菩薩， 安住此修行， 
　　　能于佛法中， 以速而發趣； 
　　　清凈佛國土， 攝受諸聲聞， 
　　　及諸菩薩等， 功德莊嚴事。  
大寶積經卷第二十二 唐三藏法師菩提流志奉詔譯 
被甲莊嚴會第七之二  
　　“復次，無邊慧，我念往昔修菩薩行時，被如是甲胄，乘如是大乘，超過諸際，能滅黑闇，能除怖畏，以大精進，乃于無量百千俱胝那由他佛所，聞此菩薩摩訶薩甲胄莊嚴、大乘莊嚴，踴躍歡喜。觀此法時，于佛世尊恭敬尊重，不作是念：‘我被如是甲胄，我有如是甲胄，我得如是法，我有如是法，我有如是種類之法。’我于爾時無有我想，遠離身見，遠離我慢，心無高下亦無分別，為欲攝受一切眾生，護持諸佛如來法藏，成熟無量百千俱胝那由他眾生，曾無一念勞倦之心。我于爾時，不舍甲胄乘無邊乘，世世生中能破魔軍，魔諸眷屬退敗消滅，魔之使者怖畏馳散；一切異道諸遮羅迦、路伽耶陀、波利婆羅遮伽，及此外道相應之輩，我皆降伏為作安隱。一切異論悉已摧殄，一切外道悉已降伏，邪趣眾生令于此乘住眾善軛，為諸眾生開示甲胄甲胄莊嚴，亦為眾生演說如是種類之法。安樂大乘，住此乘者，便獲一切安樂資具，所謂有為安樂資具、轉輪圣王安樂資具、帝釋梵王安樂資具，及得無為安樂資具。為諸眾生說此法時，令諸眾生入此法中生圣種性，建大法幢，作師子吼，而發趣于阿耨多羅三藐三菩提。 
　　“無邊慧，諸菩薩摩訶薩，應被如是大甲胄已，如理觀察而選擇之，當于何法而發趣之，于一切法盡能知見無有分別。何以故？諸菩薩摩訶薩，安住正道如理知故，正道發趣如理見故，如理清凈則不分別、非不分別，而于分別、不分別中平等知見。若見有法可求可覓，則不平等、不住如理清凈知見；以無分別、無不分別，于彼分別、不分別中而無執取；以無執取遠離分別及不分別，于此道中無有憐愍，無有施為，亦無增益，亦無取舍，住平正道；亦不分別過現未來，遍能了知一切分別所有隨眠，于一切法得住平等無顛倒義，乃得名為住斯道者。 
　　“無邊慧，何等為道及道清凈？所謂說名八支圣道，正見、正思惟、正語、正業、正命、正精進、正念、正定、正見。能斷薩迦耶見，超過一切見所行境，一切諸見于一切處悉得清凈，而能了知一切分別，若勝分別、若遍分別，則無分別，無勝分別，無遍分別；不住邪思，斷邪思惟；能見正命，見正命想，見命清凈，住清凈命，如理能見清凈身業、清凈語業、清凈意業；住于正業、正見語業，于語語者悉能見知；住于正語，能凈對治；正精進見，善攝精進，住正精進；正見憶念而無有念，亦無作意，無所執取，以清凈念住于正念；正見三昧，于三昧中無所依止而能清凈，三昧之見住于正定。 
　　“無邊慧，諸菩薩摩訶薩如是見時，得一切處清凈正見，住清凈道。此清凈道，為善丈夫之所修行，智者尊重，眾圣悅可，如來稱贊；非一切魔、魔民、魔使、魔天大眾之所行處，亦非一切愛著外道，依止諍論行見稠林，趣諸非道，路伽耶等之所行處，亦非一切愛涅槃者之所行處。何以故？住無為者則于涅槃有所分別，涅槃分別則諸行分別。何以故？涅槃界中超過一切動念分別，尚無無為，況有有為？此道能凈一切分別，乃無少有無為分別，寧有一切有為分別？若于圣道有分別者，則不名為住于圣道。若斷一切動念分別，是則名為住于圣道，住無畏道，住安隱道，住安樂道。此道能至無老病死憂苦之處，此道能至無有自性超過性處，此道能至遠離一切性非性處，此道能至無示現相非色相處，此道如空遍一切處，能至無上大宮殿中。如是去者，不復退還，便獲若干安隱快樂。彼大宮殿不可示現，無諸事相，無少有為，無少無為，已滅有為，已舍無為，不與眾生有為安樂、無為安樂。 
　　“無邊慧，諸有欣樂有為涅槃，彼尚不求有為安樂，況有能于大宮殿者？大宮殿中無有施設，清涼寂靜故名涅槃。滅貪瞋癡，斷諸隨眠，裂愛見網，竭無明流，拔眾毒箭，盡不善法，故名涅槃。遠離一切憍慢病疾眾苦逼惱，故名涅槃。非心意識、心所所行，故名涅槃。息諸諍論一切結使乃至法想，故名涅槃。絕諸意樂、意樂所求，亦無分別所分別相，故名涅槃。無邊慧，是為大般涅槃體性。涅槃無邊不可宣說。若有所趣則非是道，道亦無言不可宣說。諸菩薩摩訶薩，若以此道趣于涅槃大宮殿時，亦令無量百千眾生住于斯道。 
　　“無邊慧，諸菩薩摩訶薩，于此道中而發趣時，無有勞倦，亦無憂惱，隨欲所求，隨欲莊嚴，隨莊嚴處一一莊嚴，隨攝眾生而為說法，令諸眾生皆得歡喜。何以故？此道無等，能凈對治，所作究竟；諸佛世尊、聲聞、緣覺，皆于此道而發趣之不相違背，未到彼地，未如其愿，終不相離。何者為地？謂涅槃地、大宮殿地。譬如虛空不可為喻，唯除虛空以喻虛空，廣大空寂名曰虛空；涅槃宮殿亦復如是，為大空寂，無有主宰，亦無我所。一切眾生設入其中，無能攝取一毛端量，廣大空寂，廣大無量，名大涅槃，名大宮殿。 
　　“無邊慧，諸菩薩摩訶薩此殊勝道，非諸聲聞、緣覺所有。住此道者，成就一切功德資糧，得不退轉，為諸眾生作大饒益，以殊勝行為大莊嚴，以是道故而發趣之。如彼莊嚴，亦非聲聞、緣覺所有。諸菩薩摩訶薩住此道時，若作輪王無所顧吝，有大威德神通變現，而能了知世出世間。若作帝釋、大梵天王，無所耽著，遠離憍慢，樂見諸佛，樂聞正法，成熟無量百千諸天，趣于阿耨多羅三藐三菩提。” 
　　爾時，世尊而說偈言：  
　　“菩薩殊勝道， 世間無有上， 
　　　眾圣及二乘， 皆趣于斯道。 
　　　一切諸菩薩， 發趣大菩提， 
　　　為得道莊嚴， 以斯道開示。 
　　　若于斯道中， 已趣今趣者， 
　　　彼皆以正見， 安住于斯道。 
　　　一切諸菩薩， 若住平等見， 
　　　行于斯道中， 安樂而發趣。 
　　　斯道最殊勝， 斯道為無上， 
　　　如實能誘進， 于中無所執。 
　　　若住于斯道， 行于斯道中， 
　　　一切諸智人， 其意不傾動。 
　　　不說于斯道， 少有傾動者， 
　　　由是無所動， 于動常遠離。 
　　　我說于斯道， 無動無施為， 
　　　亦無有增益， 斯道故無上。 
　　　一切諸菩薩， 善住于斯道， 
　　　斯道無有愛， 亦復無有憎。 
　　　斯道非過去， 斯道非未來， 
　　　彼際不分別， 如是而修習。 
　　　斯道無煩惱， 斯道無分別， 
　　　于義不乖違， 如是而安住。 
　　　住于最勝道， 無住為安住， 
　　　住于斯道者， 能獲清凈性。 
　　　我說八支道， 眾圣之所行， 
　　　住于斯道者， 菩提不難得。 
　　　菩薩依怙者， 如是住斯道， 
　　　能得道清凈， 一一而進趣。 
　　　斯之最上道， 善士所修行， 
　　　如來所稱贊， 此智為無上。 
　　　魔及魔軍眾， 魔之所攝者， 
　　　外道余眾生， 非其所行處。 
　　　分別涅槃者， 不住斯勝道， 
　　　愚為分別害， 不能趣涅槃。 
　　　超過分別者， 無想無分別， 
　　　于斯大道中， 以是而發趣。 
　　　眾圣之勝道， 愚夫皆遠離， 
　　　若行此法者， 斯道為無上。 
　　　斯之最勝道， 能至無上處， 
　　　其中無衰惱， 無畏無災難。 
　　　斯之無上道， 無色無形相， 
　　　不可以色相， 而能示現者。 
　　　斯之安隱道， 正直無所畏， 
　　　以斯道發趣， 究竟大涅槃。 
　　　斯之最凈道， 猶若太虛空， 
　　　一切無掛礙， 常趣于涅槃。 
　　　若至涅槃者， 一往無復退， 
　　　斯之大涅槃， 最上勝安樂。 
　　　涅槃大宮殿， 空寂不可量， 
　　　故名大涅槃， 亦名大宮殿。 
　　　斯大涅槃中， 三毒煩惱滅， 
　　　若至其中者， 無退無受生。 
　　　涅槃大空寂， 猶若太虛空， 
　　　廣大空寂故， 于中無掛礙。 
　　　涅槃大宮殿， 永離苦憂惱， 
　　　無邊境界處， 說名為涅槃。 
　　　涅槃無數量， 數量不可得， 
　　　寂滅清涼性， 說名為涅槃。 
　　　涅槃無施設， 趣道亦無上， 
　　　無量無分別， 分別不可得。 
　　　我為諸菩薩， 開示于斯道， 
　　　若住斯道者， 彼近于涅槃。 
　　　若住于斯道， 世間勝安樂， 
　　　一切皆當得， 說名無畏者。 
　　　善住于斯道， 其心無所染， 
　　　由是道清凈， 說名無畏者。 
　　　以見平正道， 一切能隨覺， 
　　　一切資具中， 一切不貪著。 
　　　菩薩依怙者， 殊勝真實道， 
　　　饒益諸眾生， 勇猛而發趣。 
　　　若得無上道， 最上道莊嚴， 
　　　令世悉歡喜， 斯道而發趣。 
　　　斯道最殊勝， 能令意清凈， 
　　　隨其所樂求， 一切當發趣。 
　　　若得圣王位， 轉輪大軍旅， 
　　　能舍大王位， 出家行學道。 
　　　若得天帝釋， 大梵天王位， 
　　　于彼無耽著， 斯為善順道。 
　　　世間諸學處， 一切能明了， 
　　　住于斯道中， 乃為實語者。　  
　　“復次，無邊慧，諸菩薩摩訶薩，于此道中而發趣時，為欲攝取八正道故修行一法，所謂不作諸不善法。又為攝取八正道故修行二法：一者、于內隨何善法如理思惟，二者、于外隨何善法如理請問。又為攝取八正道故修行二法：一者、如事了知諸法，二者、了知無事無住無所分別。又為攝取八正道故修行二法：一者、于內隨順覺知，二者、于外無所執著。又為攝取八正道故修行二法：一者、自信無所分別；二者、眾生若未有信，我令安住于此道中。又為攝取八正道故修行二法：一者、能于所作之業如實知見，二者、能于所作之業而無執著。又為攝取八正道故修行三法：一者、于諸苦取蘊中一一了知，二者、于諸無苦取蘊勤求至樂，三者、于諸和合法中專修遠離。又為攝取八正道故修行三法：一者、宣說最上之法，語不乖違，隨說法義心無諍論；二者、不著一切文字；三者、攝取一切諸法。又為攝取八正道故修行四法：一者、于義正方便事，二者、隨義而作相應正方便事，三者、順法而作觀察正方便事，四者、不起一切執著正方便事。又為攝取八正道故修行四法：一者、能以堅誓自守如說而行，二者、能以六根善巧于道發趣，三者、能令意樂清凈，四者、能住不放逸行。 
　　“無邊慧，諸菩薩摩訶薩，以此法行攝取道故，乃可名為隨順道者。觀一切法性空故，無名故，無相故，無愿故，無生故，無作故，厭故，離故，滅故，出故。得法光明，觀生盡時，不于無生而起生想，便于爾時超升離生，出過非法，得道清凈，獲無生忍。道清凈故，過一切想，不住非想，滅于道想，離于法想，出無明網，以明修習所應得法悉能得之。明所修習得何等法？謂明修習得想受滅，得一切法決定善巧，得隨秘密順于法性。諸菩薩摩訶薩行此道時，不住于處，不為相覆，知一切法同于虛空，生如空生，性如空性，無有少相而為掛礙。此道清凈，不畏災患，被大甲胄，不為執縛，乘于大乘無所迷惑，離諸障難猶如虛空，于此道中而發趣之，為諸眾生作大光明。無邊慧，是為諸菩薩摩訶薩殊勝之道，非諸聲聞、緣覺所行。” 
　　爾時，世尊而說偈言：  
　　“為攝八正道， 演說諸法行， 
　　　若住此道中， 斯為大精進。 
　　　善法修行者， 能于一切時， 
　　　不作不善法， 斯行攝于道。 
　　　菩薩修習者， 于內如理思， 
　　　于外求請問， 斯行攝于道。 
　　　菩薩觀察者， 如事正了知， 
　　　如理如法住， 斯行攝于道。 
　　　菩薩依怙者， 于內隨覺知， 
　　　于外無所執， 斯行攝于道。 
　　　菩薩無畏者， 自信無分別， 
　　　令他住凈信， 斯行攝于道。 
　　　菩薩思惟者， 凈諸所作業， 
　　　于業無所執， 斯行攝于道。 
　　　菩薩無系者， 常知苦取蘊， 
　　　求無苦取蘊， 斯行攝于道。 
　　　菩薩善智者， 修離和合行， 
　　　能離于和合， 斯行攝于道。 
　　　菩薩思義者， 隨義能了知， 
　　　演說無違諍， 斯行攝于道。 
　　　菩薩具慧者， 不著于文字， 
　　　攝持一切法， 斯行攝于道。 
　　　菩薩行法者， 能與法相應， 
　　　亦隨義相應， 斯行攝于道。 
　　　菩薩順道者， 正住于堅誓， 
　　　如說而修行， 斯行攝于道。 
　　　菩薩道清凈， 善凈于意樂， 
　　　住法不放逸， 斯行攝于道。 
　　　菩薩一切時， 勤修此諸行， 
　　　身心獲安樂， 斯行攝于道。 
　　　菩薩正念者， 住于清凈道， 
　　　了知一切法， 皆空無有相。 
　　　菩薩觀察者， 能令愿清凈， 
　　　亦不住無愿， 遠離于諸相。 
　　　菩薩如理觀， 理趣悉平等， 
　　　于諸法不生， 無有少疑惑。 
　　　菩薩妙智者， 能觀一切法， 
　　　厭離寂滅故， 明見而發趣。 
　　　菩薩觀法者， 如理見法生， 
　　　不于生見生， 不于盡見盡。 
　　　菩薩精進者， 如是觀察時， 
　　　出離于非法， 超升正位中。 
　　　菩薩妙智者， 斯道為清凈， 
　　　速至大安隱， 成就無上忍。 
　　　菩薩妙智者， 隨順觀諸法， 
　　　超過一切想， 常住于無想。 
　　　菩薩妙智者， 斯道能凈治， 
　　　遠離于道想， 亦不住法想。 
　　　菩薩妙智者， 斯道凈治故， 
　　　出于無明網， 獲大法光明。 
　　　菩薩妙智者， 能以明修習， 
　　　教授諸眾生， 由是而發趣。 
　　　菩薩明修習， 為得一切法， 
　　　決定甚深義， 善巧大方便。 
　　　菩薩明修習， 方便離諸想， 
　　　隨順秘密法， 能知決定義。 
　　　菩薩妙智者， 以大法光明， 
　　　能滅于想受， 由是而發趣。 
　　　菩薩妙智者， 不住于斯道， 
　　　不住斯道故， 于道而發趣。 
　　　菩薩無畏者， 能知一切法， 
　　　猶若凈虛空， 諸相無所覆。 
　　　菩薩知諸法， 其性同虛空， 
　　　諸法如空故， 清凈而無垢。 
　　　菩薩如是住， 不為相所礙， 
　　　速為諸眾生， 演說而教授。 
　　　菩薩妙智者， 一切道清凈， 
　　　于道無災患， 無礙而發趣。 
　　　如是清凈道， 速往大菩提， 
　　　能于無為證， 平等而發趣。 
　　　菩薩大甲胄， 大乘及大道， 
　　　如空無掛礙， 清凈而發趣。 
　　　趣斯乘及道， 如趣太虛空， 
　　　遠離于眾相， 無相而發趣。 
　　　大乘平等乘， 廣大如虛空， 
　　　于斯清凈道， 此乘當發趣。 
　　　一切諸菩薩， 尊重于斯法， 
　　　為諸眾生故， 勇猛而發趣。 
　　　若詣大菩提， 住斯殊勝道， 
　　　非諸二乘等， 于此能發趣。 
　　　菩薩正憶念， 能令道清凈， 
　　　以斯清凈道， 最上而發趣。　  
　　“復次，無邊慧，諸菩薩摩訶薩，如是發趣之時，能以善巧而正了知無量念處、正斷、根、力、覺分、解脫，等持、等至、神足、止觀，無量功德殊勝莊嚴，為欲降伏諸世間故被大甲胄，出三界故乘于大乘，攝受天、人、阿修羅故安住斯道，而發趣于阿耨多羅三藐三菩提。 
　　“無邊慧，諸菩薩摩訶薩，被大甲胄、乘于大乘、住斯道時，不以慈悲喜舍遍照眾生，于諸眾生不愛如己；如是甲胄大乘大道，而于大地所不堪受，一切眾生不任親近。若以哀愍利益眾生，被大甲胄、乘于大乘、安住斯道；如是甲胄、大乘、大道，一切世間天、人、阿修羅所不能行，一切愚夫耽著世間住世間者亦不能見。又諸菩薩摩訶薩，哀愍一切諸眾生故被大甲胄，能以甲胄加持地界、水火風界，令此地界而不傾覆，一切眾生不生恐怖；能令水界、火界、風界，隨彼所應作所應作。又諸菩薩摩訶薩，始自初心發趣甲胄，乃至今被斯大甲胄，乘此大乘，以清凈道而發趣于一生補處，詣菩提樹坐道場時，此三千大千世界之中，金剛所成堅固場地，若不加持，踴沒傾覆。雖以堅固金剛所成，無堪荷負斯大甲胄、大乘、大道。又諸菩薩摩訶薩往昔誓愿，于諸眾生趣慈悲故，十方諸佛、諸大菩薩共稱贊故。設復金剛大輪圍山、須彌盧山，一切寶山及余山王，若不加持，亦無堪荷斯大甲胄、大乘、大道。又諸菩薩摩訶薩本愿力故，諸佛如來本愿力故，于諸眾生不為惱故，不為害故，不為損故，不為怨故，不為仇故，不凌恃故，不逼迫故，為令眾生獲安樂故，被大甲胄、乘于大乘、住斯道中，而發趣于阿耨多羅三藐三菩提。 
　　“無邊慧，諸菩薩摩訶薩被甲胄時，被慧甲胄，持慧刀仗，大慧回向，乘回向乘，起慧光明，住光明道，以慧明眼觀察諸法，而發起于一切智智。為欲攝取一切智智，為諸眾生修行般若波羅蜜、檀那波羅蜜、尸羅波羅蜜、羼提波羅蜜、毗梨耶波羅蜜、禪波羅蜜。一切皆以慧為先導，慧為修習，慧為攝持，回向阿耨多羅三藐三菩提。” 
　　爾時，無邊慧菩薩摩訶薩，白佛言：“希有世尊！諸菩薩摩訶薩若干智慧，遍一切處悉能攝持，成就無量諸佛之法。” 
　　爾時，世尊告無邊慧菩薩摩訶薩言：“無邊慧，如是，如是，如汝所說。諸菩薩摩訶薩若干智慧，遍一切處，攝一切法，被大甲胄、乘于大乘、住斯大道，一一皆以慧為先導而發趣之。無邊慧，設有智慧無慧先導，于此道中不能發趣。若有智慧以慧先導，遍一切處隨轉隨行，以慧攝持，以慧防御，爾時乃名被大甲胄、乘于大乘、住斯大道，以安隱法饒益世間，能開慧眼以眼觀察，慧身朗照放大光明，而發趣于阿耨多羅三藐三菩提。 
　　“無邊慧，是為諸菩薩摩訶薩所被甲胄，甲胄莊嚴所乘大乘，大乘莊嚴所行大道，大道莊嚴而發趣于阿耨多羅三藐三菩提。無邊慧，諸善丈夫，甲胄莊嚴、大乘莊嚴、大道莊嚴、一切功德種種莊嚴，我若具說，于無量劫不可窮盡。為令汝等而了知故，亦為未來諸善丈夫，甲胄莊嚴、大乘莊嚴、大道莊嚴、無邊功德資糧莊嚴，我今于此略說少分。彼善丈夫若聞我法，亦當被大甲胄、乘于大乘、住斯大道，功德莊嚴而發趣之。” 
　　爾時，世尊而說偈言：  
　　“我說一切斷， 亦說四念住， 
　　　一切善方便， 斯由不放逸。 
　　　具足正憶念， 法善巧相應， 
　　　勇進而出離， 斯由不放逸。 
　　　根力菩提分， 被甲乘大乘， 
　　　以此為侍衛， 菩薩當發趣。 
　　　禪定勝解脫， 等持及等至， 
　　　以此為侍衛， 菩薩當發趣。 
　　　大慈悲喜舍， 被甲乘大乘， 
　　　以此為侍衛， 菩薩當發趣。 
　　　成就于止觀， 神足及神變， 
　　　以此為侍衛， 菩薩當發趣。 
　　　無量諸功德， 被甲乘大乘， 
　　　于道無疲倦， 菩薩當發趣。 
　　　精進不放逸， 被甲乘大乘， 
　　　了知彼念處， 菩薩當發趣。 
　　　光明大甲胄， 降伏諸世間， 
　　　被斯甲胄已， 乃名為智者。 
　　　正趣一切智， 出過三界中， 
　　　乘斯大乘已， 乃名為智者。 
　　　大道清凈道， 映蔽諸世間， 
　　　天人阿修羅， 乃名遍聞者。 
　　　如是諸菩薩， 普為諸眾生， 
　　　能于一切時， 精進被甲胄。 
　　　菩薩不修習， 大慈及大悲， 
　　　大喜大舍等， 大地不堪受。 
　　　菩薩不修習， 于彼諸眾生， 
　　　知時饒益事， 大地不堪受。 
　　　菩薩不修習， 于彼諸眾生， 
　　　愛之如己者， 大地不堪受。 
　　　菩薩不修習， 以慈乘大乘， 
　　　諸山及大海， 大地不堪受。 
　　　菩薩不修習， 慈念諸眾生， 
　　　乘于此大乘， 眾生不親近。 
　　　若被斯甲胄， 慈光不照明， 
　　　于彼大甲胄， 眾生不親近。 
　　　若被斯甲胄， 功德海無邊， 
　　　加持四大界， 彼乃堪荷負。 
　　　攝取眾生故， 普照以慈光， 
　　　加持四大界， 彼乃堪荷負。 
　　　攝取眾生故， 成就大菩提， 
　　　加持四大界， 彼乃堪荷負。 
　　　不譏惱眾生， 被斯大甲胄， 
　　　大乘而出離， 斯名為智者。 
　　　善巧大方便， 一切悉加持， 
　　　無上而出離， 斯名為智者。 
　　　由是此大地， 不沒亦不傾， 
　　　水火風界等， 能作所應作。 
　　　然諸大菩薩， 被甲乃無邊， 
　　　乘于此大乘， 以道而發趣。 
　　　成就一生處， 至于最后身， 
　　　往詣樹王下， 坐于堅固地。 
　　　于此道場處， 安住如金剛， 
　　　身心不疲倦， 現證一切智。 
　　　菩薩無畏者， 若不以加持， 
　　　彼地當傾覆， 壞已無復成。 
　　　一切大地界， 若不以加持， 
　　　假使金剛成， 無不傾覆者。 
　　　菩薩于往昔， 大誓愿莊嚴， 
　　　于諸眾生所， 已起大慈念。 
　　　現在十方界， 諸佛剎土中， 
　　　遍知兩足尊， 一切皆護念。 
　　　設復余石山， 須彌盧寶山， 
　　　金剛輪圍山， 堅固嶷然住。 
　　　菩薩智慧者， 若不以加持， 
　　　于斯大甲胄， 不堪為荷負。 
　　　諸佛諸菩薩， 神力所加持， 
　　　眾生及大地， 堪近堪荷負。 
　　　被斯大甲胄， 不為惱眾生， 
　　　甲胄無有上， 以乘當發趣。 
　　　被斯大甲胄， 不為害眾生， 
　　　甲胄不思議， 以乘當發趣。 
　　　被斯大甲胄， 不為仇眾生， 
　　　為除眾生病， 以乘當發趣。 
　　　具足殊勝道， 無上最凈治， 
　　　不惱不仇怨， 不害正安住。 
　　　被慧大甲胄， 乘慧回向乘， 
　　　甲胄不可壞， 回向無過上。 
　　　菩薩依怙者， 住道慧光明， 
　　　以慧觀諸法， 無上而發趣。 
　　　菩薩殊勝道， 甲胄及大乘， 
　　　斯由慧光起， 是故心清凈。 
　　　乘諸波羅蜜， 趣佛大菩提， 
　　　慧攝慧清凈， 以慧為先導。 
　　　一切波羅蜜， 以此慧為先， 
　　　慧攝慧清凈， 能授無上智。 
　　　菩薩不思議， 能起慧光明， 
　　　能燃大慧燈， 安樂而發趣。 
　　　起慧光明故， 慧眼由是開， 
　　　于佛無上智， 明見而發趣。 
　　　菩薩勇猛者， 甲胄乃無邊， 
　　　無邊莊嚴故， 名為大甲胄。 
　　　菩薩大智者， 大乘大莊嚴， 
　　　于佛一切智， 無染而發趣。 
　　　菩薩大智者， 大道大莊嚴， 
　　　殊勝不思議， 清凈而發趣。　  
大寶積經卷第二十三 唐三藏法師菩提流志奉詔譯 
被甲莊嚴會第七之三  
　　“復次，無邊慧，諸菩薩摩訶薩，乃于無邊甲胄境界，無邊大乘境界，無邊大道境界而發趣之。何以故？于一切處能隨入故。諸菩薩摩訶薩，為欲隨入一切法故被大甲胄，為欲隨入一切法故乘于大乘，為欲隨入一切法故住斯大道，于一切法得平等故而發趣之。然此甲胄，不得少法若內若外、若粗若細、若遠若近、過現未來、有為無為、住不住者。若此甲胄，于一切法不能選擇，不能決了，不能遍知，不能隨入，不能作證，不能超過，不可名為被大甲胄。于一切法若能選擇，若能決了，若能遍知，若能隨入，若能作證，若能超過，乃可名為被大甲胄。又此大乘亦無少法若內若外，乃至回向一切智智，遍知隨入作證超過，是故此乘名為大乘、法善巧乘、至涅槃乘、無上上乘、無等等乘。又此大道亦無少法若內若外，乃至能于一切諸法，平正大道而發趣之；此平正道無有少法不遍知者，是故此道名無上道、無數量道、無等等道。 
　　“無邊慧，諸菩薩摩訶薩被大甲胄，遍能隨入一切眾生心心所行，遍能清凈一切眾生雜染煩惱，乘于大乘增長眾生一切善根，住斯大道，勸化眾生一切善法。無邊慧，諸菩薩摩訶薩，為一一眾生，一一心行，盡生死際，長時流轉求智慧樂，不舍甲胄而能堅固，被大甲胄、無量甲胄、難思甲胄、清凈甲胄、無邊甲胄、無取甲胄、知眾生想甲胄、知無眾生甲胄、知無我甲胄、知眾生自性甲胄、隨覺眾生自性甲胄、知我自性甲胄、隨覺我自性甲胄、知內自性甲胄、隨覺內自性甲胄、知外自性甲胄、隨覺外自性甲胄、知內外自性甲胄、隨覺內外自性甲胄、知一切法自性甲胄、隨覺諸法自性甲胄、知一切法無所得甲胄、知一切法自性無所得甲胄、了知一切諸法甲胄、無邊甲胄、無中甲胄、無中邊甲胄、非過去甲胄、非未來甲胄、非現在甲胄、無作甲胄、無作者甲胄。無邊慧，諸菩薩摩訶薩于此甲胄，亦無所被，亦不隨覺，亦不決了，亦不出離，亦不現證；無甲胄故而被甲胄，不隨覺故而能隨覺，不決了故而能決了，不出離故而能出離，不現證故而能現證。無所乘故而乘大乘，不于大乘而有施設，無所施設而為施設。然于大乘無少施設，若有施設則非施設，于彼施設不可得故、不可見故。亦無有乘以乘安住，以無所得而住大乘。遠離趣向，不至究竟，不到涅槃，不可得故非道為道，于道發趣以平正故。此平正道無所施設，誰為施設？何處施設？從何施設？亦無有作亦無作者，亦非和合非不和合，一切厭離，一切不求。何以故？此平正道，與一切法不異不同，不相應故。不起法想，離一切法，無垢無凈，法性亦爾無垢無凈，是故此道名無染道，以不可趣而為進趣，以不可攝而為攝取。此道甚深，無生、無起、無出、無作、無得、無行、無處、無住、無障、無事，于一切事而能顯了，于一切事而無差別，不隨事轉，以無事故，至無上處。無邊慧，諸菩薩摩訶薩，于此甲胄、此乘、此道，應如是知。然此甲胄、此乘、此道，無所可見，無所可知，不可得故。誰為被甲？誰乘此乘？誰行此道？亦不可見，亦不可知，亦不可得。 
　　“無邊慧，若諸菩薩摩訶薩聞斯法已，不驚不怖，讀誦宣說，于法理趣無所乖違，隨順修行而生愛樂入于勝解，為斯法故應勤精進。若于斯法決定理趣，善巧方便有堪能者，被此甲胄，乘于此乘，行于此道。于此深法無所得故，而發趣之，盡生死岸，為正覺者，能以無邊功德莊嚴，出現世間。無邊慧，諸菩薩摩訶薩，于此法中應生愛樂，起大精進而無放逸。若有眾生，于此深法才生愛樂，我說彼人得大饒益，況能精勤不為放逸，戒行清凈而發趣者！ 
　　“無邊慧，汝觀斯法若干廣大、若干殊勝、若干清凈。我于此法殷勤稱贊，欲令眾生而生愛樂，當得長夜利益安樂，為厭離故、寂滅故、遍知故。無邊慧，汝當復觀斯法，能授世間、出世間具足安樂。諸有若干匱乏眾生，于此深法而退失故，遠離世間及出世間，一切具足豐饒安樂。無邊慧，汝當復觀如來現前此深法寶，若干豐饒、若干易得。汝今于此甚深之法應勤修習。諸有愚夫，于我演說此法寶時尚不欲聞，況能受持如來現前法寶豐饒？不樂聽聞，不欲咨問。若于末世后五百歲正法滅時，佛及法寶及持法者三不現前，何能欲聞、愛樂咨問？ 
　　“無邊慧，然于后時，若為如來善加持者，此深法寶亦令可得。無邊慧，彼怖畏時，此深法寶實無損減，亦無滅盡；但于此法無聽聞者，無受持者。唯除我前渴仰聽聞被甲胄者，當于彼時乃能愛樂聽受斯法。彼時眾生聞此法已能生凈信，我說彼人當得成就斯廣大法。況于今時于此法中，能生凈信勤修行者！ 
　　“無邊慧，諸菩薩摩訶薩，被無上甲胄、無量甲胄、大甲胄時，應作是念：‘我為一切匱乏眾生，所謂乏于戒者、乏于聞者、乏于慧者、乏解脫者、乏于解脫知見者，以此大法而豐足之。由是大法豐足之故，一切匱乏皆令舍離，戒財、聞財、慧財、解脫財、解脫知見財皆令富饒，貪瞋癡火皆令息滅，一切眾病皆令除愈，無上良藥皆令服之，服斯藥故眾病消除，獲大安樂永離有余，證清涼性無上涅槃，無復有余思惟觀察，不求一切有為無為。何以故？以此涅槃最上安樂，一切所求更無余故，所求永息已滅盡故。’ 
　　“無邊慧，諸菩薩摩訶薩，被于如是大甲胄已，又為哀愍攝取一切諸眾生故，乘此大乘。此大乘者，過去諸佛已乘出離，未來諸佛當乘出離，現在諸佛今乘出離，無有去者，亦無有乘，亦無出離。何以故？以空、無相、無愿、無生、無作者故。非已出離，非今出離，非當出離，乘此乘者如是出離，為善出離而無執著，于一切法，非有和合，非無和合，無來無去。此乘、此道而出離時，亦非和合，無來無去。此乘、此道于大甲胄而出離時，亦非和合，非不和合，無來無去，不可得故。 
　　“無邊慧，諸菩薩摩訶薩，以此甲胄、此乘、此道而發趣之。又此甲胄、此乘、此道而發趣時，不作是念：‘若凡夫法、若聲聞法、若緣覺法、若諸佛法，彼法于我若遠若近。’亦不作念：‘若空、無相、無愿、無生、無作，彼法于我若遠若近。’亦不作念：‘若厭、若離、若滅，乃至大般涅槃，彼法于我若遠若近。’無邊慧，此大甲胄、此乘、此道，一切菩薩、一切聲聞、一切緣覺、一切眾生，所不能動，而發趣于阿耨多羅三藐三菩提。 
　　“無邊慧，諸佛世尊于此甲胄、此乘、此道，得不動已而般涅槃。何以故？一切諸法不可動故；一切法性、法性之相，相遠離故，相清凈故，遍清凈故，不可以相而為觀察，為勝觀察，為遍觀察；一切法相、法相之性，不可以性而為觀察，為勝觀察，為遍觀察。一切諸法無性無相，不可顯示，不可言說，是為諸法真實性相。 
　　“無邊慧，如此甲胄、此乘、此道，真實之相不可顯示，不可言說亦復如是。為令眾生當了知故，增長一切法光明故，于此甲胄、此乘、此道，假以施設而略說之。汝今若欲于此甲胄、此乘、此道隨義行者，勿以施設，勿以顯示，勿以言說，應隨義行。隨義行者，無少應行，無少隨行。若于非義，不應隨行；若于是義，則應隨行。隨義行時，不隨聲行，不隨字行，不隨語行，不隨行者，不隨彼轉。何者為義？謂秘密說。于秘密說應隨覺了，應以信行。以信行者，于是義中無所分別，于無分別乃應隨行。應隨行者，乃為不行，亦不隨行。何以故？于是義中無少有行，無少隨行，無少遍行。遠離行故，不應隨行，不隨菩提相應而行，不隨流轉相應而行。于彼相應及不相應，皆非作意，皆非正念；念清凈故，故不應行。 
　　“無邊慧，于是義中，汝應隨行，勿異有行。若異隨行則為妄失，隨逐音聲，隨逐文字，隨逐語言，于彼語言不能舍離。遍知音聲，超過文字，隨覺語言，則不隨行，則不流轉；于是義中，如是隨行。如是隨入則無少行，行止息故。無邊慧，于義行時，勿復以行而行于義；若不以行而行于義，則為不來不復退還；若得不來不復退還，于此甲胄、此乘、此道，隨順趣于阿耨多羅三藐三菩提，為諸眾生作大饒益。 
　　“無邊慧，若于此法如是說者，隨義行者，能隨入者，心不顛倒，無有疑惑成就勝解。于此甲胄、此乘、此道若未攝取，能攝取之，速當發趣。若有未被斯甲胄者，則能速被。若有未乘于此乘者，則能速乘。若有未住于此道者，則能速住。 
　　“無邊慧，彼諸眾生當攝廣大福德資糧，為佛世尊之所護念，于法無違，與僧同行。 
　　“無邊慧，汝已攝取無量善根，于后末世當以此法攝諸眾生，為諸眾生荷負重擔，所獲福德其量難說。” 
　　爾時，世尊而說偈言：  
　　“菩薩無畏者， 如是被甲時， 
　　　為利諸眾生， 乃被無邊甲。 
　　　眾生若貧乏， 弊苦無法財， 
　　　無戒無多聞， 無慧無解脫； 
　　　被此無邊甲， 令法致豐饒， 
　　　以法豐饒故， 一切獲安樂。 
　　　為舍諸貧苦， 演說無上法， 
　　　聞者皆離塵， 住斯安樂道。 
　　　戒蘊備充足， 多聞如大海， 
　　　便得最上慧， 由斯能斷縛。 
　　　解脫遍照明， 解脫正知見， 
　　　若能現證者， 一切獲安樂。 
　　　貪瞋癡大火， 恒燒遍熾然， 
　　　眾生由是苦， 彼火我令滅。 
　　　授諸眾生藥， 一切病皆除， 
　　　若病消除已， 得至涅槃界。 
　　　永舍一切余， 趣于安樂處， 
　　　從彼安樂中， 無有退還者。 
　　　一切有為樂， 于彼不復求， 
　　　無上大安樂， 于彼皆當證。 
　　　以無戲論法， 成熟諸眾生， 
　　　究竟大安樂， 一切皆當得。 
　　　如是發趣者， 一往不復還， 
　　　出過于發趣， 常得勝安樂。 
　　　于大安樂中， 樂欲不樂欲， 
　　　發趣無發趣， 一切皆當斷。 
　　　如是被甲已， 當乘于此乘， 
　　　為愍諸眾生， 一切皆攝取。 
　　　過去正遍知， 此乘已出離； 
　　　未來正遍知， 此乘當出離； 
　　　現在佛世尊， 此乘今出離； 
　　　故于此大乘， 無不皆乘者。 
　　　一切諸最勝， 世間大依怙， 
　　　以此乘出離， 不起于乘想。 
　　　非乘以為乘， 非道以為道， 
　　　非出以為出， 出離故無上。 
　　　此乘出離時， 曾無少出離， 
　　　以空無有相， 無愿無作故。 
　　　非乘非出離， 乃名為大乘， 
　　　一切悉平等， 由是而發趣。 
　　　此乘無和合， 亦無不和合， 
　　　發趣無上道， 現證大安樂。 
　　　此乘無相應， 亦無不相應， 
　　　無處無所依， 由是而發趣。 
　　　此道無有來， 此道亦無去， 
　　　行斯正道者， 寂靜而發趣。 
　　　我說于此道， 此乘此甲胄， 
　　　于法無所依， 寂靜最無上。 
　　　一切凡夫法， 一切聲聞法， 
　　　一切緣覺法， 一切不可得。 
　　　于佛一切法， 離垢無上法， 
　　　不遠亦不近， 一切不可得。 
　　　于空無相法， 無愿無作法， 
　　　不遠亦不近， 一切不可得。 
　　　于厭離滅法， 涅槃寂靜法， 
　　　不遠亦不近， 一切不可得。 
　　　此乘此甲胄， 此道無所取， 
　　　無上不可動， 畢竟不可得。 
　　　一切法自性， 真實希有相， 
　　　不可以施設， 諸法性空故。 
　　　此乘此甲胄， 此道無顯示， 
　　　如諸法自性， 彼性亦如是。 
　　　一切諸法中， 相性不可得， 
　　　于無相性法， 我略為開示。 
　　　一切諸法中， 一切自性相， 
　　　于我如是說， 畢竟無所有。 
　　　此乘及此道， 甲胄自性相， 
　　　于彼求言說， 畢竟亦非有。 
　　　言說非有故， 是為希有相， 
　　　于彼言說中， 語相亦非有。 
　　　諸法不可量， 無勝無邊量， 
　　　一切不可測， 是故法無上。 
　　　此乘此甲胄， 此道亦如是， 
　　　于彼無相中， 如是應隨入。 
　　　為令諸眾生， 遍知勤修習， 
　　　速逮法光明， 故我如是說。 
　　　諸法無語言， 一切不可說， 
　　　于彼諸法中， 一切應隨入。 
　　　以法無言故， 于彼應隨行， 
　　　行無少有行， 一切法無行。 
　　　無求而樂求， 無行而隨行， 
　　　如是隨行者， 于義不觀察。 
　　　汝今于實義， 一切應隨行， 
　　　音聲及語言， 于彼勿隨轉。 
　　　音聲語言中， 若得不隨轉， 
　　　于義乃隨行， 是為求義者。 
　　　何者名為義？ 應知秘密說， 
　　　以信無分別， 是義乃隨行。 
　　　明了如是義， 能于秘密說， 
　　　無執無所著， 不行不隨轉。 
　　　若有隨行者， 彼則隨執著； 
　　　若無隨行者， 一切不隨轉。 
　　　由是正憶念， 遠離于隨轉， 
　　　菩提及生死， 二俱不相應。 
　　　于彼亦無念， 無念為正念， 
　　　于念清凈故， 說為清凈者。 
　　　若異此修行， 遠離無上法， 
　　　汝應于是義， 如說而修習。 
　　　若隨語言者， 是則隨音聲， 
　　　于彼不超過， 同于世間法。 
　　　音聲及文字， 不應隨彼轉， 
　　　應知真實義， 無行以隨行。 
　　　實義無音聲， 亦無有文字， 
　　　超過語言故， 乃名為實義。 
　　　是義應隨行， 隨行無所有， 
　　　以行止息故， 乃名為實義。 
　　　于真實義中， 不行以為行， 
　　　斯則不退轉， 不舍于甲胄。 
　　　隨順大甲胄， 大乘及大道， 
　　　趣于安樂處， 利益諸眾生。 
　　　此諸安隱法， 我今為汝說， 
　　　汝當隨義行， 能斷汝疑惑。 
　　　若乘此乘者， 乘已當發趣， 
　　　速詣大菩提， 現證無上覺。 
　　　于此最上乘， 不乘為速乘， 
　　　于道于甲胄， 其義亦如是。 
　　　于此無上法， 精勤修習者， 
　　　彼諸眾生等， 為佛之護念。 
　　　于后怖畏時， 汝當開此法， 
　　　廣為諸眾生， 而作利益者。 
　　　于后怖畏時， 若能開此法， 
　　　所生無上福， 其數不可量。  
　　“無邊慧，諸菩薩摩訶薩，所被甲胄名曰大勝，亦名無邊勝，亦名大莊嚴；所乘之乘名曰大商，亦名無邊光，亦名妙莊嚴；所行之道名曰無量莊嚴資糧，亦名無量方便資糧。以是道故，諸善丈夫而發趣于阿耨多羅三藐三菩提。 
　　“復次，無邊慧，乃往古昔過無量劫，復倍是數，有佛出世，號栴檀香光明如來、應供、正遍知、明行足、善逝、世間解、無上士、調御丈夫、天人師、佛世尊，劫名電光，國名光明。時，彼剎土地平如掌，無諸雜穢、瓦礫、荊棘，黃金白銀而為沙聚，行列國界，睹者欣悅。時，四天下其洲皆廣二億由旬，一一洲中復有四萬八千大城。其城一一廣十由旬，長二十由旬，垣墻周回，嚴麗峻極。一一城有八俱胝人止住其中，十千聚落、一千園苑圍繞莊嚴。而此國界，復有種種華樹、果樹、香樹、衣樹、上味之樹及金剛樹間錯莊飾。池沼泉流，涯岸端直，八功德水盈滿其中，優缽羅華、波頭摩華、拘物頭華、芬陀利華，雜色輝映靡不周遍。彼栴檀香光明如來，壽六十八俱胝那由他歲，復有六十俱胝那由他諸聲聞眾以為眷屬。彼時人民顏貌端正，安隱快樂，薄貪瞋癡，易可開示，以少勸化而能遍知諸法性相。 
　　“無邊慧，復于彼時有轉輪王，名一切義成，七寶具足，四天歸化。彼閻浮洲有一大城，其城縱廣四十由旬，人民熾盛安隱豐樂。宮城之內廣五由旬，間以七寶而為莊飾，妙多羅樹垂諸鈴鐸，真金羅網彌覆其上。王之正殿純紺琉璃，廣一由旬，四面千柱。其殿之上復有千樓，高峻嚴麗，眾寶裝飾。于其殿前，有大香池周環澄澈。其傍復有十六香光小池，七寶所成，布列圍繞。一一池間流渠激注，出妙音聲如奏眾樂。一一小池有八階道，香光大池三十二道，一一階道純金所成。寶樹行列，寶網彌覆，上妙香氣遍滿城中，故號彼池名曰香光。無邊慧，彼轉輪王有四夫人，一名無邊音，二名賢善音，三名眾妙音，四名鵝王音。一一夫人各有二子，一名不空勝，二名賢勝，三名龍勝，四名勝音，五名妙音，六名梵音，七名勝云，八名云音。婇女六億，諸子十千。 
　　“爾時，彼王于內宮中，與其眷屬娛樂嬉戲，忽于空中見一如來妙色之身。時，彼如來即告王言：‘大王，應被無上甲胄，乘無上乘，而發趣于阿耨多羅三藐三菩提，授諸眾生智慧之藥。勿得貪著人天五欲！此大甲胄而能攝受無上安樂，此無上乘而能誘入無上園苑，入此中者不復退還。一切人天種種諸欲，皆是無常變壞之法，勢不久住，須臾磨滅。’無邊慧，爾時一切義成大王，聞此說已，于彼如來而白言曰：‘其誰能示斯大甲胄，如彼甲胄而嚴被之？其誰能示斯之大乘，如彼大乘而乘御之？其誰能示斯之大道，如彼大道而發趣之？’時彼如來告一切義成大王言：‘大王當知，有栴檀香光明如來，王應詣彼。當為大王演說斯法，被大甲胄，乘于大乘，趣于大道。’時彼如來如是說已，欻然不現。 
　　“無邊慧，爾時一切義成大王，睹斯事已，悚栗毛豎，發希有心便生怖畏，不樂人天種種欲樂，厭舍一切諸行有為，求大甲胄、大乘、大道。即與八子及四夫人并余諸子、婇女侍從俱，往詣彼栴檀香光明如來所。既到彼已，與其眷屬恭敬作禮，稽首佛足。即以一百檀盧那七寶雜華，散于如來應正遍知；復以無量支婆羅，奉獻如來及聲聞眾；復以一切安樂資具，滿十千歲而供養之。從是以后，棄舍王位，與其眷屬，于栴檀香光明如來法中出家。無邊慧，時彼栴檀香光明如來，知一切義成比丘及其眷屬至樂之心，便為開示甲胄莊嚴、大乘莊嚴。彼既聞已發堅固心，為深法故盡其軀命，端坐思惟，精勤無退，常近如來，而于世間一切諸欲得無動念。 
　　“無邊慧，時彼如來，問一切義成比丘言：‘善男子，汝于今時，被大甲胄，乘于大乘，發趣道耶？以是道故而能成就一切智智、無等等智，汝當如理精勤修習。’彼一切義成比丘白栴檀香光明如來言：‘世尊，我于今時乃不見有名甲胄法，亦不見有能被甲胄者，亦不見有被甲所從，亦不見有被甲之處。世尊，我不見有名乘之法，亦不見有乘大乘者，亦不見有乘之所從，亦不見有乘大乘處。世尊，我不見有名道之法，亦復不見由此道故已發趣者、今發趣者，亦不見有道之所從，亦不見有道之處所。世尊，我于阿耨多羅三藐三菩提，若遠若近、若去來今，無得無見。如我今者作是觀時，實無少法而可親近而可證者。若我無證，世尊，寧當而問我言：被大甲胄，乘于大乘，發趣道耶？世尊，一切知者、一切見者，如我等比于法修行，唯有如來乃能了知，非諸聲聞、緣覺境界。’無邊慧，彼一切義成比丘于如來前作是說時，與其眷屬便得菩薩無生法忍，得法忍故皆不退轉。爾時，栴檀香光明如來悉為授記：‘過五百阿僧祇劫，當證阿耨多羅三藐三菩提。’彼聞授記歡喜踴躍，上升虛空高七多羅，即以偈頌贊如來曰：  
　　“‘無量大名稱， 挺特如山王， 
　　　　世尊一切智， 能演諸功德。 
　　　　佛眼悉明見， 猶如日照臨， 
　　　　尊嚴大會中， 我禮如來足。 
　　　　無量德資糧， 佛智已圓滿， 
　　　　我等亦當得， 世尊無上智。 
　　　　無上大光明， 普照于人天， 
　　　　開示諸法藏， 無邊功德海。 
　　　　智慧常無失， 正覺離煩惱， 
　　　　慧光大精進， 我禮深功德。 
　　　　大龍大莊嚴， 眾相以嚴身， 
　　　　安住如須彌， 御眾無倫匹。 
　　　　能為世導師， 映蔽人天眾， 
　　　　演說無所畏， 我禮勝丈夫。 
　　　　世尊大牟尼， 無邊功德海， 
　　　　能開我法眼， 令我被甲胄。 
　　　　然我一切時， 為乘大乘者， 
　　　　常于此勝道， 發趣更無余。 
　　　　牟尼勇猛尊， 覺知一切法， 
　　　　世無有過者， 我等咸歸命。’　  
　　“無邊慧，彼栴檀香光明如來應正遍知說此法時，成熟無量無數眾生。一切義成比丘從是已后，與其眷屬供養承事無量無數諸佛世尊，過五百阿僧祇劫，證阿耨多羅三藐三菩提，號曰超無邊境界王如來。彼佛剎土，所有功德廣長之相，亦如栴檀香光明如來應正遍知光明世界無有異也。諸聲聞眾其數無量。王之夫人諸子眷屬，亦過五百阿僧祇劫，皆證阿耨多羅三藐三菩提。 
　　“無邊慧，諸菩薩摩訶薩，被大甲胄，乘于大乘，于此道中，持大法炬，作大法明，放大法光，建大法幢，擊大法鼓，乘大法船，以攝大法而發趣之。善丈夫戲而游戲之，霔以法雨潤于眾生，皆令歡喜，精勤勇進，而發趣于阿耨多羅三藐三菩提。 
　　“無邊慧，諸菩薩摩訶薩，住此道時得法光明，以光明故能見一切諸法緣起，自性本空，自性無相，自性無起。不于色中而見于色；受、想、行、識亦復如是，不于識中而見于識，異識緣起，了知識相自性本空，自性無相，自性無起，但屬眾緣見緣和合，眾緣亦空無相無起。作是見時，不于眼中而見于眼；耳、鼻、舌、身、意亦如是，不于意中而見于意，異意緣起，了知意相自性本空，自性無相，自性無起。乃至地界、水界、火界、風界、空界，欲界、色界及無色界，無有作者，無有受者，不于少法見有少法，異緣而起屬眾因緣，自性無相，自性無起，緣性亦空無相無起。無邊慧，是為諸菩薩摩訶薩，住此道觀察緣起；作是觀已，能以智慧，于緣起中證真實際。以斯一切法光明故，如來十力、四無所畏、十八不共、大慈大悲大喜大舍，乃至一切諸佛之法，速得圓滿。” 
　　爾時，世尊而說偈言：  
　　“菩薩無畏者， 如是能安住， 
　　　作大法光明， 妙智而發趣。 
　　　建于大法幢， 此幢無有上， 
　　　一切佛法中， 正念而發趣。 
　　　智慧善游戲， 法施諸眾生， 
　　　霔于大法雨， 無畏而發趣。 
　　　以法潤眾生， 皆令得歡喜， 
　　　以是諸菩薩， 妙善而發趣。 
　　　如是諸菩薩， 得大法光明， 
　　　能于正法中， 勇猛善安住。 
　　　由是法光明， 了知一切法， 
　　　以眾緣故起， 一切無堅實。 
　　　諸法自性空， 自性無有相， 
　　　自性無有生， 自性無有體。 
　　　諸法以眾緣， 和合而共起， 
　　　眾緣和合故， 自性無所有。 
　　　菩薩能觀察， 了眾緣亦空， 
　　　眾緣自性空， 自性無有相， 
　　　亦無有生起， 亦非有所作， 
　　　如是觀察者， 于法勤修習。 
　　　諸起無體故， 眾緣亦非緣， 
　　　如是如理觀， 能知一切法。 
　　　觀諸色受想， 行識亦如是， 
　　　皆以眾因緣， 由斯諸蘊起。 
　　　諸蘊無有實， 自性本來空， 
　　　性空故無相， 一切無所起。 
　　　諸蘊遠離相， 離相則無生， 
　　　無生則無滅， 諸蘊如是相。 
　　　無相妄有相， 彼相從何有？ 
　　　諸法無體故， 斯蘊亦無性。 
　　　界處亦如是， 一切從緣起， 
　　　自性本來空， 無相無有體。 
　　　一切諸法中， 法體不可得， 
　　　了知一切法， 名義思惟者。 
　　　欲色無色界， 一切從緣起， 
　　　自性本來空， 無相亦無體。 
　　　觀此能觀智， 何能知彼境？ 
　　　此智及彼境， 自性常遠離。 
　　　所起及眾緣， 此二俱無作， 
　　　能作如是知， 斯為真實相。 
　　　無相以相說， 菩薩由斯入， 
　　　而亦不分別， 若相及無相。 
　　　如斯善智者， 能見真實相， 
　　　于諸法界中， 不作少法相。 
　　　若法及法界， 此二俱無相， 
　　　諸法遠離相， 說名為法界。 
　　　說名法界者， 無界無非界， 
　　　雖名為法界， 然實不可得。 
　　　思惟此義時， 不念不可得， 
　　　離諸分別故， 獲大法光明。 
　　　諸法無性故， 光明亦無性， 
　　　由斯觀察故， 復得法光明。 
　　　不見能觀智， 斯見亦不見， 
　　　見法虛妄故， 說此名為觀。 
　　　光明不思議， 無邊無有量， 
　　　見諸法皆空， 說名不分別。 
　　　若法有諸相， 常無證入者， 
　　　聞斯凈法音， 應生大歡喜。 
　　　若法無有生， 常無分別者， 
　　　聞斯凈法音， 寂然獲安樂。 
　　　若后末世時， 聞斯無上法， 
　　　應說彼眾生， 久集諸功德。 
　　　若后末世時， 聞斯無上法， 
　　　當于此法中， 以速而發趣。  
大寶積經卷第二十四 唐三藏法師菩提流志奉詔譯 
被甲莊嚴會第七之四  
　　“復次，無邊慧，諸菩薩摩訶薩，如是觀察一切法時，便于諸法得法光明。不于空中而見于空，亦不離空而見于空，不見少法與空相應、若不相應，不以空空，不見于空，不見不空，亦不以見觀一切法。作是見時，不于無相而見無相，不異無相而見無相，亦無少法而與無相若相應、若不相應，不于無相以無相見，不于有相以有相見，非有相見，非無相見，無生無作亦復如是。不于盡中而見于盡，亦不異盡而見于盡，不見少法與盡相應、若不相應，亦不于盡而以盡見，亦不于盡以無盡見，亦非盡見、非無盡見。諸菩薩摩訶薩作是見時，無有少法若可得見、不可得見，若可顯了、不可顯了，若可趣入、不可趣入，若可覺知、不可覺知。無邊慧，是為菩薩摩訶薩安住斯道大法光明，法光明故見一切法悉無有邊，于邊、于中亦無所執，無所執故于佛法中而發趣之。” 
　　爾時，世尊而說偈言：  
　　“不于空見空， 不異空見空， 
　　　能作如是見， 說名為見空。 
　　　不住于少法， 亦不見少法， 
　　　于彼空相應， 及以不相應。 
　　　空以自性空， 于空無所取， 
　　　以無所取故， 能知一切法。 
　　　于見無所取， 于觀無所執， 
　　　能知見與觀， 此二俱不受。 
　　　于見悉清凈， 于觀不可得， 
　　　如是觀諸法， 畢竟無所執。 
　　　不以無相見， 不以無相觀， 
　　　亦不于無相， 而作無相觀。 
　　　無相無所顯， 無愿不可得， 
　　　無有少法體， 而可修習者。 
　　　不念于無相， 亦不念無愿， 
　　　如是無分別， 顯了相無相。 
　　　不趣于無相， 亦不入無相， 
　　　無趣無所入， 顯了平等住。 
　　　智人不見相， 亦不見無相， 
　　　不見不思惟， 一切無顯了。 
　　　若人常思惟， 無思無顯了， 
　　　于思及顯了， 平等平等住。 
　　　如是于無相， 無作亦復然， 
　　　雖顯無所顯， 思惟了知故。 
　　　無生亦如是， 曾無少法生， 
　　　自性無所有， 顯了而無體。 
　　　若生若無生， 有作及無作， 
　　　亦無少所執， 智者不分別。 
　　　念慧無所動， 顯了無思擇， 
　　　有體及無體， 平等離諸性。 
　　　不于盡見盡， 亦不見無盡， 
　　　顯了無所見， 盡智無過上。 
　　　若盡若無盡， 二俱不分別， 
　　　以無分別故， 無念平等住。 
　　　于盡無盡見， 亦無無盡見， 
　　　如是見盡時， 不執盡無盡。 
　　　若于盡無盡， 一切無所執， 
　　　以無所執故， 盡智當顯了。 
　　　盡智之境界， 無畏之所得， 
　　　顯了斯法故， 菩薩善安住。”  
　　爾時，眾中復有菩薩摩訶薩，名曰勝慧，從坐而起，偏袒右肩，右膝著地，合掌向佛，白言：“世尊，諸菩薩摩訶薩，為欲攝取諸法智故，起于修行，乃能得此大法光明。于法光明無少可見，法光明故了一切法有為無為、世間出世間、若順若逆、若有戲論若無戲論。世尊，此法光明，豈諸菩薩摩訶薩無修行而當得耶？” 
　　爾時，世尊告勝慧菩薩摩訶薩言：“勝慧，諸菩薩摩訶薩無少修行，無勝修行，不隨修行，不遍修行，能得無邊大法光明。諸菩薩摩訶薩，尚不可得，不可見耳！況菩薩行，而當可得，當可見乎？如何乃見？若干劫行，能得無邊大法光明。諸菩薩摩訶薩，一切行息，所行清凈，得法光明。法光明行，非數量行，非隨相行，從何施設一切諸行？然所修行，非施設行而亦不離。勝慧，諸菩薩摩訶薩住此行時，舍一切行，無所執取。具斯行者，非數量行，非隨相行，無相無行，乃能得此大法光明。” 
　　爾時，世尊而說偈言：  
　　“菩薩無所行， 而亦無有行， 
　　　得無有行者， 無畏而發趣。 
　　　未曾有勝行， 亦無有遍行， 
　　　無行無勝行， 平等而發趣。 
　　　此行無示現， 示無有諸相， 
　　　無相無行者， 斯為行之相。 
　　　菩薩無相行， 不住于諸事， 
　　　無行無所住， 智者乃成就。 
　　　無行則無動， 斯行為無上， 
　　　能行不動行， 勇進而發趣。 
　　　菩薩不可得， 行亦不可見， 
　　　亦不見色身， 斯為善順者。 
　　　無色無形相， 故無一切行， 
　　　于見無所取， 斯為無比行。 
　　　菩薩無上行， 不墮于施設， 
　　　亦無有遷變， 于中無所執。 
　　　行無施設故， 乃為無上行， 
　　　若得如是行， 獲大法光明。 
　　　菩薩所修行， 無言無劫量， 
　　　能以無量劫， 顯說于諸行。 
　　　菩薩行清凈， 清凈妙安住， 
　　　悉舍一切行， 曾無攝取者。 
　　　菩薩恒住舍， 守護于諸行， 
　　　已舍一切行， 于舍妙安住。 
　　　菩薩無邊行， 離邊及無邊， 
　　　彼行無所動， 名為無上行。 
　　　菩薩無相行， 斯行為無上， 
　　　修行此行時， 超越諸魔界。 
　　　菩薩無相行， 明了于無相， 
　　　若相及無相， 一切無所依。 
　　　菩薩住此智， 此行善成就， 
　　　無有少所行， 說名不行者。 
　　　菩薩常清凈， 于行無所畏， 
　　　正念而發趣， 斯為善安住。”  
　　爾時，勝慧菩薩摩訶薩，復白佛言：“希有世尊！諸善丈夫若干修行，乃為甚深！非諸愚夫有相有為所修行者，少能行之。世尊，無有少法入此行中，是故此行為善丈夫平等之行。世尊，善丈夫行，非諸數量邊際能測。” 
　　爾時，勝慧菩薩摩訶薩，即以偈頌贊如來曰：  
　　“大雄正等覺， 無上兩足尊， 
　　　演說甚深行， 饒益諸菩薩。 
　　　世尊妙辯才， 其量頗難測， 
　　　無邊辯才者， 最勝大丈夫。 
　　　法王息譏論， 斯由正遍知， 
　　　乃為諸菩薩， 說此無上行。 
　　　世尊能演說， 滅行之方便， 
　　　于行悉超過， 智人當發趣。 
　　　大龍不思議， 無邊智境界， 
　　　遍知兩足尊， 善開斯妙行。 
　　　世尊所開示， 牟尼不動行， 
　　　此行無能動， 故名無比行。 
　　　大雄大牟尼， 往昔所修行， 
　　　設以多劫行， 無人能到者。 
　　　菩薩聞斯法， 雖住于世間， 
　　　而于諸種智， 不久亦當證。 
　　　我等愍眾生， 當于末世中， 
　　　于此無上法， 能為護持者。 
　　　我等聞斯法， 當于末世中， 
　　　為諸眾生故， 能行亦能說。 
　　　我等以光明， 當于末世中， 
　　　為諸求法者， 而興大利益。 
　　　我等發誓愿， 當于末世中， 
　　　為諸眾生故， 護持而建立。 
　　　我等常思念， 當于末世中， 
　　　供養佛法海， 愿持無上法。 
　　　我等于法藏， 當為勝丈夫， 
　　　愿持此法門， 守護令久住。 
　　　我等于法水， 誓愿悉能飲， 
　　　而于此法門， 當為守護者。 
　　　我等聞法已， 當于末世中， 
　　　愿為大丈夫， 受持佛正法。 
　　　我等寧失命， 不舍無上法， 
　　　愿于此法中， 而為持法者。 
　　　我等持此法， 未曾生喜足， 
　　　渴聞斯甚深， 決定契經故。 
　　　我等于末世， 為求諸法者， 
　　　當演斯正法， 能令悉歡喜。 
　　　法王叵思議， 能作大依怙， 
　　　愿垂加護我， 念我持法者。”  
　　爾時，世尊告勝慧菩薩摩訶薩言：“善哉！善哉！勝慧，汝能于后末世之中，為欲護持此諸法故，被大甲胄。亦如往昔諸菩薩摩訶薩，于最勝所供養承事，種諸善根，久修梵行，被大甲胄，護持諸佛世尊法者而無異也。” 
　　爾時，世尊而說偈言：  
　　“于后怖畏時， 汝當持此法， 
　　　為利諸眾生， 以此法開示。 
　　　于后末世時， 汝持最勝法， 
　　　若聞斯法者， 悉當生愛樂。 
　　　于后末世時， 汝為持法者， 
　　　我說甚深法， 汝當悉受持。 
　　　秘密修多羅， 汝聞當憶念， 
　　　于斯理趣中， 勿復有疑惑。 
　　　決定甚深義， 汝聞當憶念， 
　　　饒益諸眾生， 為持法藏者。 
　　　以法施一切， 普潤諸眾生， 
　　　聞已令充悅， 身心遍歡喜。 
　　　為諸菩薩道， 所行之理趣， 
　　　及彼修多羅， 究竟受持故。 
　　　汝當能廣度， 無量諸眾生， 
　　　一切世間中， 所不能度者。 
　　　汝持此法故， 饒益諸世間， 
　　　獲勝眾福聚， 以是而發趣。 
　　　我今說此法， 汝當悉受持， 
　　　于后末世中， 為諸聰慧說。 
　　　現在未來世， 能持斯法者， 
　　　則為能受持， 千佛之正法。 
　　　為諸眾生故， 護持斯法門， 
　　　于后末世中， 而興大饒益。 
　　　若能于末世， 護持斯法者， 
　　　彼不于一佛， 親近而承事。 
　　　若能于末世， 護持斯法者， 
　　　彼已多承事， 善說斯法者。 
　　　能于此法中， 無有少疑惑， 
　　　末世護持法， 斯為聰慧者。 
　　　被大無邊甲， 敵戰為殊勝， 
　　　而于末世中， 乃能持此法。 
　　　彼于佛正法， 疑網悉已除， 
　　　聞法無所畏， 乃能持此法。  
　　“是故，勝慧，若有善男子、善女人，勤求最勝大功德者，于末世中為深法故，應被甲胄，受持讀誦，解說其義。 
　　“復次，勝慧，我念往昔過無量劫，復倍是數，有佛出世，號曰遍照如來、應供、正遍知、明行足、善逝、世間解、無上士、調御丈夫、天人師、佛世尊，劫名超勝，國名離垢。其地平正，廣博嚴凈，七寶所成。時彼大洲，廣長延袤七萬由旬。于中復有六萬大城，一一大城縱廣正等十六由旬，垣墻周匝，樓雉嚴飾，門剎殊勝，睹者歡悅，妙多羅樹行列圍繞，百千園苑而共莊嚴。諸園苑中，臺座床敷處處嚴設，池沼渠流一一盈滿，涯岸階砌飾以眾寶，周回平正出入安隱。于其岸邊，沉水、栴檀、多摩羅等雜香之樹扶疏布列。彼一一城，各有十千俱胝人民止住其中。彼諸眾生悉已成就十善業故，一切皆受如是安樂。時彼如來，始從初劫超二百劫于中出現，是故彼劫名曰超勝。于彼劫中，有五百如來次第出現。一一剎土皆七寶成。其佛滅后，正法住世各十千歲。如是五百如來現化于世，多有聲聞、菩薩法會。一一法會各有俱胝那由他數無量菩薩，趣一乘道獲無生忍。 
　　“時彼劫中有轉輪王，名勇猛軍，七寶成就，王四天下。于閻浮提有一大城，其城周回六十由旬。復有八萬俱胝人民止住其中，安隱快樂，豐饒熾盛。七重隍塹，七重行樹，七重街道，七重表剎，七重鈴網。一千園苑所共圍繞莊嚴大城，一一園苑縱廣正等二十由旬。其中各有七重垣墻，七重羅網，種種莊嚴，一一微妙眾寶珍玩猶如諸天。各各復有一百池沼，毗琉璃寶以為堤岸，瑪瑙雜玉以為階砌，眾華敷榮，寶樹行列。于大城中，王之正殿量七由旬，黃金、青寶間錯所成，周以寶竿飾以琉璃，摩尼珠網彌覆其上，諸多羅樹暉映莊嚴。二十淵池圍繞縈帶，底布真金，覆以金網，雜琉璃寶以為津橋，純妙黃金而為階道。于其池中，優缽羅華、拘勿頭華、芬陀利華敷榮遍滿。 
　　“彼轉輪王，二千婇女，六萬諸子，與其眷屬于彼園中五欲娛樂，竊作是念：‘諸欲無常，不久變壞。我當決定志求佛法，若聞法已如教修行，令我長夜利益安樂。’適思惟已，忽然有天現虛空中，告彼王言：‘善哉丈夫！今有遍照如來出現于世，演說正法初中后善。王應速詣于彼佛所，當聞正法，令王長夜利益安樂，成就佛法，圓滿佛法。’王聞天言踴躍歡喜，與其眷屬侍從圍繞，即往遍照如來之所，頭面禮足而白佛言：‘世尊，以何等法，能攝諸法善巧方便，能令梵行速得圓滿？我當修行！’如是問已，時彼如來廣為開示。王聞法已，與其眷屬，悉舍安樂資生之具，恭敬供養遍照如來及諸大眾滿二萬歲，于遍照如來法中出家修行正法。以聞法故，于時獲得受法善根、持法善根、說法善根，有所聞法思惟不忘，無量功德精勤修習，乃發誓愿：‘愿持如來三時正法，為諸眾生種種宣說。’作是愿已，于勝超劫諸如來所，一一親近供養承事。彼諸如來現前正法、中時正法、后時正法悉能受持，教化成熟四萬八千俱胝那由他眾生趣于阿耨多羅三藐三菩提，方便調伏無量眾生住于聲聞、辟支佛乘。 
　　“彼劫之中最后如來，號曰電光，勇猛軍比丘，聞電光如來說法之時，獲無生忍。電光如來即為授記：‘汝勇猛軍，于未來世供養無量千佛世尊，受持如來三時正法，利益無量無數眾生，安立百千俱胝那由他眾生于阿耨多羅三藐三菩提，無量眾生住聲聞乘。如是乃過阿僧祇劫，證阿耨多羅三藐三菩提，號曰無邊精進光明功德超勝王如來。其佛剎土，積集無量清凈功德，安隱豐樂人民充滿，多有聲聞及菩薩眾。其佛壽命至五小劫，滅后正法住一小劫，法教流布天人受持，舍利塔廟遍諸剎土。’ 
　　“是故，勝慧，諸菩薩摩訶薩于此清凈甚深之法，應當尊重受持修習，以法嚴具莊嚴其身；法莊嚴故，證得如來金剛所成大那羅延堅固之身。假使三千大千世界，一切眾生盡其軀力，而欲破壞堅固之身，乃無有能摧伏之者。一切世間天、人、阿修羅眾中，演法光明，亦無有能敵論之者。若有眾生，于此深法受持讀誦，精勤修習，隨其意樂生于清凈大族姓家，乃至坐于菩提樹下，名稱具足！世界殊妙，不雜異道，尚無梵志遮羅迦名，況有惡見邪求之輩？諸不善法亦嘗未聞，寧有習行不善根者？能以足指放大光明，遍照無邊一切世界，一切眾生遇斯光者，皆得安樂，當證阿耨多羅三藐三菩提。是故，勝慧，若諸菩薩摩訶薩，于我法中勤修行者，當獲如是殊勝功德。我若具說，不可窮盡。”  
　　爾時，世尊告無邊慧菩薩摩訶薩言：“無邊慧，若有住斯菩薩道者，勤修如是清凈深法，與空相應、寂靜相應，得法光明。以法光明見一切法自性無異，性無異故所見清凈，見清凈故則無法見，亦無有法，離自性見，法見清凈，亦無清凈、無清凈者、無清凈時，能得清凈智之境界，見諸法界非界非非界，界見清凈，遠離諸界種種性想。離性想故，于界理趣秘密言辭而能覺了，亦能遍知諸法非界。以見法界無差別故，不可壞故，不變異故，便獲一切法界理趣善巧方便。以善方便遍能了知法界理趣，以等持力于諸法界差別理趣隨順能入。住此行時，以一切法善巧方便，于一切法無住無著；無所著故能于一切法界理趣，隨其所應種種開示；等持力故復能出生靜慮解脫等持等至，游戲神通，變一為多、變多為一，山石墻壁、飛行自在而無掛礙；善巧能知四界和合不住于界，知一切界與空界合，于虛空界無著無系；以界和合善巧智故，于一切界方便修習；以修習故決了水界，能于水界或令起煙，或令發焰，或復于中煙焰俱熾，乃至無量種種變現，為諸眾生作大饒益。以能安住法界理趣善巧方便而無所動，隨其意樂，隨何佛剎，能于諸有轉胎藏形受化生身，常見十方一切世界諸佛如來，彼諸如來如是名號、如是族姓、如是眾會、如是說法，悉分別知。”  
　　爾時，眾中復有菩薩摩訶薩，名無邊勝，前白佛言：“世尊，諸菩薩摩訶薩住何等法，如佛所說，能得如是最勝功德？” 
　　爾時，世尊告無邊勝菩薩摩訶薩言：“無邊勝，諸菩薩摩訶薩，于一切法無所住者，如我所說，能得如是最勝功德。無邊勝，諸菩薩摩訶薩，若住于色、受、想、行、識，若住地界、水界、火界、風界、空界，若住欲界、色界、無色界，我于此經，則不說有斯諸功德。然諸菩薩摩訶薩，于一切法而無所住，不入不出，故我說彼當得無邊大功德海。何以故？諸菩薩摩訶薩，無有少法可得可住，亦無少法若入若出，善能安住諸法理趣而無所動。何以故？諸菩薩摩訶薩無住無動，以無動故無高無下；無高下故，遠離于高，不住于下；以不住故名善處住；善處住者于無處住；無處住者不住于處。諸菩薩摩訶薩，不于少法若有安立、若有積集，無處無住，無起無作。何以故？處不可得。以無處故則無分別，無分別故不動處住如法界住，無有處住則無有住，于處無處無所執著，名為善住。無邊勝，諸菩薩摩訶薩，于法理趣而安住者，如是安立住于無住。無住處住，見一切法無有分別；住于如是無分別行，以如是行，見一切法而無所動，則與如理而住相應，則與如理不動相應，則與如理不取相應。” 
　　爾時，世尊而說偈言：  
　　“菩薩正憶念， 于義善思惟， 
　　　不住諸法中， 說名為智者。 
　　　未曾有少法， 可為安立者， 
　　　以無安立故， 無畏而發趣。 
　　　不立于諸色， 亦不立諸受， 
　　　諸想及諸行， 識等亦如是。 
　　　不住于諸蘊， 諸界及諸處， 
　　　若處若非處， 亦常無所住。 
　　　不住于地界， 亦不住水界， 
　　　火界及風界， 亦常無所住。 
　　　不住于欲界， 色界無色界， 
　　　得無安立故， 不住于三界。 
　　　及以虛空界， 于彼無所住， 
　　　以無有所住， 平等而發趣。 
　　　故無有少法， 于中而可住， 
　　　若得無所住， 斯為妙智者。 
　　　妙智無所住， 無住為菩薩， 
　　　能得如是住， 則住法界中。 
　　　無住相應故， 彼常能善住， 
　　　無住無依止， 于法得安住。 
　　　若得不依止， 則常無所動， 
　　　不入亦不出， 平等善安住， 
　　　于法如是住， 斯為勇猛者。 
　　　一切法無高， 一切法無下， 
　　　如是無所動， 法界善安住。 
　　　安住不動故， 便得無上住， 
　　　不住住相應， 斯為勇猛者。 
　　　不住于住處， 于處無所動， 
　　　成就無住處， 而得善安住。 
　　　若處若非處， 一切無所動， 
　　　住于不動處， 乃名為不動。 
　　　若住不動處， 一切無所住， 
　　　不念處非處， 常住無分別。 
　　　不住于處故， 則無有所動， 
　　　于處無所動， 一切得無住。 
　　　若得不住處， 處非處不動， 
　　　若于處不動， 乃善住于處。 
　　　善住處安住， 則住無所住， 
　　　能見一切法， 住法相應住。 
　　　如是見諸法， 種種無所住， 
　　　無住無安住， 善巧于法住。 
　　　常住于諸法， 而無有分別， 
　　　離諸分別故， 斯為不動者。 
　　　若能住不動， 于行無分別， 
　　　遠離處非處， 斯為觀察者。 
　　　若能觀不動， 一切無所動， 
　　　諸法常平等， 如是而發趣。 
　　　如理住相應， 如理而不動， 
　　　得無動處者， 常住于無處。”  
　　爾時，無邊勝菩薩摩訶薩，復白佛言：“希有世尊！乃能安立諸菩薩摩訶薩，于法理趣，無有系縛，無有解脫。世尊，諸菩薩摩訶薩，于法理趣善巧安立，不與少法若相應若不相應、若和合若不和合、若攝取若不攝取、若有所歸若無所歸、若貪離貪、若瞋離瞋。世尊，諸菩薩摩訶薩，于一切法理趣之中善巧安立。設有眾生供養恭敬，不生貪愛；毀辱逼惱，不生瞋恚。無種種想，離一切法，不見少法能與少法若相應若不相應，超過相應不相應故，遠離相應不相應想，了知相應不相應想，超過了知，不于少法若進若退、若有所趣若無所趣而作相應。于一切法理趣之中，而無妄念，亦無所取，以善方便不壞法性。世尊，諸菩薩摩訶薩，于一切法如是住時，能以善巧宣說一切法界理趣，一切佛法速得圓滿。” 
　　爾時，世尊告無邊慧菩薩摩訶薩言：“無邊慧，諸菩薩摩訶薩，于佛法中，無所安立，無所住時，則見佛法；無有安立，無有所住，亦無勝住，亦無遍住，見佛法住。不傾動故，不流轉故，不變異故，一切法界相應而住，乃名一切法界理趣善巧安立。 
　　“無邊慧，諸菩薩摩訶薩于佛法中，無住無不住，無勝住無遍住，無處住無非處住，亦無所動，亦無分別，無勝分別，無遍分別，乃名一切法界理趣善巧安立。 
　　“無邊慧，諸菩薩摩訶薩不見少法能與少法而為安立，亦不見有一切法處為勝安立，亦無分別，無勝分別，無遍分別，乃名一切法界理趣善巧安立。 
　　“無邊慧，諸菩薩摩訶薩，不見少法若住若去，亦無分別，無勝分別，無遍分別；見一切法如凈虛空，光明顯照遠離煩惱；于一切法光明照故，乃名一切法界理趣，得善方便不以安立而觀法界。何以故？不于法界少安立故。譬如虛空及以風界，無有處所，亦無可見，無安立處，無依止處，無可示現；法界亦爾，無可入處，無可見處，無安立處，無依止處，亦無了知，亦無示現。諸菩薩摩訶薩無示現故，與如如界相應而住。 
　　“無邊慧，一切法界，無生無命，無老無死，無升無沉，無示現界，是為法界。無變異界，是為法界。而法界者，遍一切處。無邊慧，法界無去亦無去處，無去處故乃名法界相應而住。如如法界，于中無處亦無非處。何以故？如如法界，如如自性無所有故。 
　　“無邊慧，諸菩薩摩訶薩聞我此說，則于一切法界理趣，便獲無邊大法光明，以法光明得無生忍，速能圓滿如來十力、十八不共一切佛法，為欲成熟一切眾生廣大善根勝資糧故，如來種性無斷絕故，速詣道場轉于法輪，蔽諸魔宮，摧伏異論，作善丈夫，大師子吼，為諸眾生演說妙法，隨其樂欲，隨其志愿，隨其發趣正解脫故，皆令趣于阿耨多羅三藐三菩提。” 
　　爾時，世尊而說偈言：  
　　“一切菩薩， 不住諸法， 于佛法中，
      無所安立。 
　　　一切菩薩， 無安立故， 于佛法中， 無畏發趣。 
　　　一切菩薩， 見諸佛法， 無住無處， 妙善安立。 
　　　一切菩薩， 不住于處， 能見諸法， 無住無退。 
　　　一切菩薩， 見法無住， 不動佛法， 不求佛法。 
　　　一切菩薩， 見法不異， 不動佛法， 亦不推尋。 
　　　一切菩薩， 見法如是， 于法善巧， 方便而住。 
　　　一切菩薩， 見常平等， 不住佛法， 亦非不住； 
　　　常無住處， 亦非無處； 常不分別， 非不分別； 
　　　種種分別， 常無所有。 
　　　一切菩薩， 無住相應， 于諸時處， 而無所動。 
　　　一切菩薩， 于法理趣， 平等住時， 名為善住。 
　　　一切菩薩， 于法理趣， 不見少法， 可平等住。 
　　　一切菩薩， 能見諸法， 無有處所， 亦不離處， 
　　　得無所動， 亦無親近。 
　　　一切菩薩， 于一切法， 理趣善巧， 方便安住， 
　　　住無所住， 名為菩薩。 
　　　一切菩薩， 不于少法， 若去若來， 分別而住， 
　　　爾時乃住， 諸法理趣。 
　　　一切菩薩， 于法理趣， 種種安住， 能起無邊， 
　　　大法光明； 以法光明， 住平等見， 見一切法， 
　　　及法理趣， 如凈虛空， 如影如像， 平等無垢。 
　　　一切菩薩， 于見了知， 亦無了知， 遠離自性。 
　　　一切菩薩， 如是觀察， 于一切法， 理趣而住； 
　　　能于法界， 堅固勤修， 說名法界， 理趣方便。 
　　　一切菩薩， 不住法界， 觀諸法界， 畢竟非有。 
　　　一切菩薩， 決了法界， 見一切法， 如虛空風， 
　　　無有安立， 遍一切處； 法界亦爾， 遍一切處。 
　　　法界難思， 無可示現， 于諸智者， 不作親近。 
　　　無示現界， 乃為法界。 無有住處， 名為住者。 
　　　法界無生， 無命無老， 無死無沉， 亦無出離。 
　　　法界難思， 無來無去。 法界非蘊， 非界非處， 
　　　亦不離處， 而無所動。 法界如如， 自性非有。 
　　　一切菩薩， 如是了知， 法界難思， 得法光明。 
　　　由是發趣， 往詣道場， 而于佛法， 無有疑惑。 
　　　不為所動， 以法光明， 令諸眾生， 獲大安樂。”  
　　“無邊慧，諸菩薩摩訶薩，能于如是甚深之法，勤修行者，乃得如是大法光明；以此智慧，而發趣于阿耨多羅三藐三菩提。  
大寶積經卷第二十五 唐三藏法師菩提流志奉詔譯 
被甲莊嚴會第七之五  
　　“復次，無邊慧，我念往昔過二阿僧祇劫，爾時有佛出現世間，號曰月燈王如來、應供、正遍知、明行足、善逝、世間解、無上士、調御丈夫、天人師、佛世尊，劫名甘露，國名清凈。彼佛世界，玻瓈所成，常有光明遍照其土。若有眾生遇斯光者，凈妙端嚴，是故世界名為清凈，無別城邑聚落之名。交道殊妙，金繩界飾。諸交道間，一一等量半俱盧舍。一一道間，光明寶柱雜多羅樹，各八十四輝映行列。復有四池堤塘圍繞，七寶臺觀人民止住。覆以鈴網懸諸繒帶，華飾珍玩猶如諸天。彼界眾生寂靜安樂，十善業道悉已成就，顏貌端嚴，壽命長遠，薄貪瞋癡易可開悟，以少方便廣知諸法。彼佛壽命千俱胝歲；滅度之后，正法住世一俱胝歲。十會說法，諸聲聞眾住學地者，一一法會各有二十俱胝那由他；諸菩薩眾趣一乘者，其數無量。 
　　“無邊慧，彼月燈王如來寶菩提樹，周五十由旬，高一百由旬，珊瑚為根，琉璃為干，黃金為枝，瑪瑙為葉。道場縱廣一百由旬，基陛周匝，欄楯圍繞，妙多羅樹布植行列，金鈴寶網彌覆莊嚴。大菩提座高三由旬，細軟敷具張施其上，妙衣百千間飾垂下，幢幡二十樹列其傍。月燈王佛于此座上，證阿耨多羅三藐三菩提。時彼國界無三惡趣及惡趣名，亦無諸難及諸難名。月燈王佛常于一切諸世界中，化現其身轉于法輪。 
　　“無邊慧，彼月燈王如來有二菩薩，一名云音，二名無邊音。是二菩薩，于彼如來白言：‘世尊，云何諸菩薩摩訶薩，于一切法理趣之中，而得善巧方便安立？’時彼如來，欲令諸菩薩摩訶薩于一切法理趣之中，而得善巧方便安立，為二菩薩廣說斯法。時諸菩薩摩訶薩聞斯法已，于一切法理趣之中，便獲善巧方便安立。是二菩薩從是已后，于二萬歲，無有睡眠，無欲恚惱，不起食想，不生臥想，亦無病緣湯藥等想，不樂世間游觀談戲。于彼如來說法之時，即于法座得無生忍。時，彼如來而問之曰：‘善男子，于一切法理趣之中，如是善巧方便安立，汝今求耶？’是二菩薩即白佛言：‘世尊，我尚不見有一切法理趣善巧安立之名，亦復不見有一切法理趣善巧安立之法，況一切法理趣善巧方便安立？世尊，我亦不得一切諸法，我亦不得諸法安立，于一切法無住無不住。世尊，我如是見，寧復說言于一切法理趣之中，如是善巧方便安立，為求耶？為不求耶？世尊，我亦不見于一切法理趣之中，如是善巧方便安立而作求者，亦不見有若內若外若二中間、若一切法、若法理趣善巧方便而安立者，亦不見法若內若外若二中間、若一切法、若法理趣善巧方便而可安立。世尊，我亦不見乃至少法內外中間理趣善巧方便安立而可趣向，而可親近。世尊，既無少法而可趣向，而可親近，我于其中當何安立？世尊，我亦不見過現未來為安立處。若安立處無所有者，我于何處而可安立？世尊，無安立故，非住相應，非不住相應，無盡相應，無生相應。世尊，我亦不見從誰、由誰、何處、何時，我心意識，若生若滅？當何說言，以心意識，于一切法理趣善巧方便安立？’ 
　　“無邊慧，是二菩薩，于如來前如是說時，一千菩薩得無生忍，千俱胝菩薩發菩提心。爾時，月燈王如來復告之曰：‘善男子，汝以無住而住無處，而住于一切法理趣善巧方便安立。善男子，一切諸法亦復如是。如來隨順世俗道故，現證阿耨多羅三藐三菩提。若于如來不隨世俗，現證阿耨多羅三藐三菩提，亦復如是。善男子，諸法無處亦非無處，若處無處皆隨世俗。若隨世俗，則于其中無有少法而可生者，而可了者。是故，善男子，應加精勤，速于諸法逮得解脫。’是二菩薩，于如來前聞斯法已，飛騰虛空，即以偈頌贊如來曰：  
　　“‘法王不思議， 得未曾有法； 
　　　　遍知兩足尊， 佛法無過上。 
　　　　以法無上故， 如來世無等； 
　　　　一切法無生， 我今獲此忍。 
　　　　我常不分別， 若生若無生， 
　　　　如是亦不念， 一切無分別。 
　　　　法王大牟尼， 功德離言念， 
　　　　愿說清凈法， 令眾皆歡喜。 
　　　　于佛勝功德， 欲知其邊際， 
　　　　設經無量劫， 而亦不可得。 
　　　　功德無邊故， 最勝無過上， 
　　　　一切法無生， 我亦不分別。 
　　　　我于佛法中， 未曾有毀壞， 
　　　　不謂眾善根， 云何當可得？ 
　　　　諸法無示現， 無生亦無相， 
　　　　如是無相忍， 于此亦皆證。 
　　　　我今所得忍， 畢竟無退轉， 
　　　　故于一切智， 以此生歡喜。 
　　　　我于如來法， 決定不猶豫， 
　　　　亦于一切法， 遠離眾疑惑。 
　　　　無上佛法中， 我今得此忍， 
　　　　我亦不分別， 亦無不分別。’  
　　“無邊慧，是二菩薩說此偈已，于月燈王如來右繞三匝，以天妙華、栴檀、末香而散佛上。時，彼如來即為授記，而告之曰：‘汝云音等，過二萬劫，當證阿耨多羅三藐三菩提。’是二菩薩，聞如來記，踴躍歡喜，諦觀如來，入于諸禪游戲神通，出沒自在，煙焰暉發，復為眾生說法開示，令二十四俱胝人天趣于阿耨多羅三藐三菩提。是二菩薩，乃至盡命勤修梵行，于彼如來中時正法、后時正法悉能護持。復于爾時，教化成熟四俱胝眾生趣于阿耨多羅三藐三菩提。是二菩薩，次第供養親近承事多百千佛，及諸如來三昧正法一一受持。過二萬劫，復值寶幢如來，隨轉法輪，教化成熟無量眾生趣于阿耨多羅三藐三菩提。寶幢如來剎土清凈，無諸聲聞，唯有一生補處菩薩。寶幢如來將滅度時乃為授記：‘我滅度后，云音菩薩次當現證阿耨多羅三藐三菩提，號曰日燈王如來。其佛剎土成就莊嚴，積集無量無邊功德，菩薩、聲聞大眾圓滿。日燈王如來滅度之后，無邊音菩薩，次當現證阿耨多羅三藐三菩提。’ 
　　“無邊慧，以此法門無所得故，無言說故，不可示現，無生無滅。諸菩薩摩訶薩，當應如理精勤修習。若有菩薩，住一切法理趣善巧方便安立，以無所得獲無生忍，圓滿佛法無量功德以為莊嚴，而發趣于阿耨多羅三藐三菩提。無邊慧，我曾不說諸菩薩摩訶薩離此法外，別有少法速能成就一切智智。若有于此無生無滅甚深空法勤修行者，速得菩薩法界理趣善巧方便及陀羅尼，具足辯才，無上攝化，諸佛世尊之所稱贊，以法嚴具而莊嚴之，能圓滿施，住清凈戒，得清凈忍、無上精進、無緣禪定；以大智慧而發趣于阿耨多羅三藐三菩提，于諸勝中最為殊勝，速得名為一切智者坐于道場，四大天王持蓋來詣請轉法輪，為諸人天作大光明，皆令趣于阿耨多羅三藐三菩提。 
　　“復次，無邊慧，若諸菩薩摩訶薩，于一切法海印三昧勤修行者，見一切法同于法界；如是見時，不于法界見一切法，不于諸法見于法界。精進修習，以一切法諸界和合善巧方便，于一切法諸界和合，無所執著，亦無所動；于一切法諸界和合善巧方便，亦無執著，亦無分別。能于一法和合之中，而見一切諸法和合；能于一切諸法和合，而復見于一法和合；不于一切諸法和合而親近于一法和合，不于一法和合之中親近一切諸法和合。以能了知此一法故，亦能了知一切諸法；以能了知一切法故，于此一法應了知處亦能了知，不以諸法親近一法。于諸取蘊和合之中，悉能了知；不于取蘊種種性相若有和合、若無和合而生執著。諸菩薩摩訶薩如是行時，若有諸法以眾因緣和合而生，若有諸法以眾因緣和合而成，于彼諸法悉能了知。若有諸法因緣和合，以種種性相應而起，于彼諸法亦能了知亦無執著。隨順了知一切諸法施設之相，亦能了知若相無相，亦能了知諸界差別、諸界種種性相差別，亦能了知以誰為因，不以煩惱親近趣向諸緣起法，亦于世間、出世間法不相違背，隨順了知世間、出世間一切諸法，世間相印皆遍了知。以一法門而能了知一切法門，以諸法門復能了知一法之門；不以一切諸法之門而親近于一法之門，亦復不以一法之門而親近于諸法之門。如是法門悉能凈治。 
　　“無邊慧，諸菩薩摩訶薩，于此法中勤修習者，以一理趣言教之門，而能了知一切諸法性同一味，于一切法得勝無諍，如理寂靜不相違背，能于大會贊說斯法，精勤修習得一切法海印三昧。如是修習，若有諍論、若無諍論，皆令寂靜如理而住，隨順斷除憍慢放逸，于決定說善能受持，差別名言亦能覺了，法界理趣方便勤修，于諸法門善寂思念，當以何法何法相應若不相應，能以方便于決定義住清凈念。無邊慧，諸菩薩摩訶薩，于此法門如是住者，以少加行得一切法海印三昧。以此無量法海三昧，而發趣于阿耨多羅三藐三菩提。” 
　　爾時，世尊而說偈言：  
　　“汝觀一切法， 流入法界中， 
　　　諸法同法界， 理趣悉平等。 
　　　復觀于法界， 流入諸法中， 
　　　法界同諸法， 理趣亦平等。 
　　　不于法界中， 觀察一切法， 
　　　亦不離法界， 而見于諸法。 
　　　不于諸法中， 觀察于法界， 
　　　亦不離諸法， 而見于法界。 
　　　了知種種界， 法界種種性， 
　　　一切法和合， 善巧無所住。 
　　　一切時及處， 種種性和合， 
　　　無住無所依， 亦無有所取。 
　　　和合差別性， 分別不分別， 
　　　于彼二俱無， 智者平等見。 
　　　知一和合故， 則知諸和合； 
　　　知諸和合故， 則知一和合。 
　　　和合不和合， 一性差別性， 
　　　不近不分別， 無執無所著。 
　　　了知一切法， 彼法無和合， 
　　　亦不念和合， 無執無所著。 
　　　了知一切種， 彼法施設相， 
　　　亦不念親近， 無執無所著。 
　　　業及業果報， 一切悉能知， 
　　　于彼不相違， 斯為精進者。 
　　　業及業作者， 此二和合相， 
　　　知彼相無相， 斯為精進者。 
　　　于諸界和合， 諸界差別性， 
　　　知彼常平等， 斯為精進者。 
　　　因果相系屬， 一切悉能知， 
　　　于彼諸緣法， 被甲如理住。 
　　　能知出世法， 于諸世間法， 
　　　無有少相違， 如是平等住。 
　　　亦知世間法， 于諸出世法， 
　　　亦無少相違， 如是平等住。 
　　　世間所應作， 一切諸相印， 
　　　隨順能觀察， 遍知平等住。 
　　　能以一法門， 了知諸法門； 
　　　亦以諸法門， 了知一法門。 
　　　不以一法門， 親近諸法門； 
　　　不以諸法門， 親近一法門。 
　　　一切法門中， 平等遍清凈， 
　　　于法無異相， 斯為觀察者。 
　　　于諸法言教， 而能平等說， 
　　　常住平等性， 斯為觀察者。 
　　　于諸法言教， 如理能知見， 
　　　便得善相應， 斯為方便者。 
　　　不起于諍論， 不作諍因緣， 
　　　一切不相違， 斯為相應者。 
　　　常起于無諍， 無諍得相應， 
　　　平等不相違， 斯為智慧者。 
　　　于法理趣中， 永息諸諍論， 
　　　被甲如理修， 斯為勇猛者。 
　　　如是遍觀察， 純一無違諍， 
　　　能于法會中， 贊說無上法。 
　　　如是諸菩薩， 成就一切法， 
　　　大海印三昧， 斯為正念者。 
　　　如是勤修習， 純一無違諍， 
　　　息諍論相應， 成就此三昧。 
　　　如理而安住， 能知秘密說， 
　　　知我及我慢， 斷慢絕矜高； 
　　　決定言教中， 成就善方便， 
　　　亦知差別名， 斯為有智者。 
　　　諸法理趣中， 如理勤修習， 
　　　能見諸法門， 斯為見法者。 
　　　如是勤修習， 能知一切法， 
　　　何法共相應， 何法不相應。 
　　　一切諸法中， 念業清凈者， 
　　　能于決定義， 而得善方便。 
　　　一切諸法中， 精進思惟者， 
　　　了知一切法， 乃獲此三昧。  
　　“復次，無邊慧，諸菩薩摩訶薩，于此法中勤修習者，復有能攝三昧之法。諦聽！諦聽！善思念之，吾當解說。” 
　　“唯然！世尊，愿樂欲聞。” 
　　爾時，世尊告無邊慧菩薩摩訶薩言：“無邊慧，有諸菩薩摩訶薩法光明門，而能出生諸法理趣善巧方便，亦能出生一切法印，能入一切法印之門，于一切法所應作者能了能入，于法光明能得能說，以法光明隨順趣入諸法句門。何者名為法光明門而能出生善巧光明？謂能了知異名教門、秘密教門、異名事門、攝取事門、諸差別門。云何于彼而得了知？乃能出生三昧之門，一切法界理趣之門，入于一義，能隨解了諸法光明。 
　　“無邊慧，諸菩薩摩訶薩，于此甚深諸法理趣善巧方便，若現修行、若當修行，若現求者、若當求者，聞此法門，以少加行，得大光明入諸法門；從此法門復起光明，以是光明隨何法門、隨何所行，應入應行，如其理趣，以三昧力觀諸法門，于三昧門出生智慧，而能了知如實理趣三昧力故，觀法門故，生智慧故，以三昧門了知法界，住善方便，能起一切法門光明，得一切法海印三昧。 
　　“無邊慧，云何法門？謂阿字印，印一切法，無明所作，行得圓滿。阿字為首，無明止息，無所作故。諸菩薩摩訶薩，應入無相印門，以[橠-多+可]字印印一切法，業異熟果，業所應作，業果和合，了知業果和合緣故。諸菩薩摩訶薩，應入無業無果無有和合無緣印門，以諸行印印一切法，于種種業，業所應作，起一切法智光明故。諸菩薩摩訶薩，應入一切諸行善巧印門，以[打-丁+袲]字印印一切法，以么字助，施設名言與種種法而作相應，了知[打-丁+袲]么而相助故。諸菩薩摩訶薩，應入無合無助無名印門，以無邊印印一切法，一切分別而不可得，離分別故。諸菩薩摩訶薩，應入無分別印門，以無際印印一切法，際不和合，盡于際故。諸菩薩摩訶薩，應入無尋無伺無言說印門，以無種種自性之印印一切法，以一自性起作之相，斷除種種自性想故。諸菩薩摩訶薩，應入種種自性印門，以欲相應和合之印印一切法，現起有為諸行圓滿，離欲寂靜，無和合故。諸菩薩摩訶薩，應入盡欲智見無和合印門。無邊慧，是為菩薩摩訶薩印門印一切法，以此印門而應入于一切法中。 
　　“無邊慧，復有無障礙門、無和合門，諸菩薩摩訶薩應隨悟入。云何無障礙門、無和合門？謂虛空印印一切法。諸菩薩摩訶薩，應入無著印門，以空閑印印一切法。諸菩薩摩訶薩，應入無二印門，以寂靜印印一切法。諸菩薩摩訶薩，應入止息印門，以無門印印一切法。諸菩薩摩訶薩，應入不動印門，以無處印印一切法。諸菩薩摩訶薩，應入無染印門，以性空印印一切法。諸菩薩摩訶薩，應入無得印門，以無相印印一切法。諸菩薩摩訶薩，應入善巧修習方便印門，以無愿印印一切法。諸菩薩摩訶薩，應入善寂靜愿光明印門，以無貪印印一切法。諸菩薩摩訶薩，應入遍知分別如實印門，以無生印印一切法。諸菩薩摩訶薩，應入生正智見無生印門，以寂滅印印一切法。諸菩薩摩訶薩，應入離蘊印門，以盡相印印一切法。諸菩薩摩訶薩，應入生盡印門，以法界印印一切法。諸菩薩摩訶薩，應入顯現法界善巧印門，以無念印印一切法。諸菩薩摩訶薩，應入實無分別平等印門，以離性印印一切法。諸菩薩摩訶薩，應入遍知一切自性印門，以涅槃印印一切法。諸菩薩摩訶薩，應入如實寂靜順滅印門。無邊慧，是為諸菩薩摩訶薩于一切法無障礙門、不和合門，超過一切斷常見門、無邊際門、前后際門，以厭離故，寂滅故，止息故，清涼故。諸菩薩摩訶薩，于此一切法印之門隨學隨入。以善修行此諸法門，得一切法海印三昧。此三昧者，如實相應，能攝諸法善方便智。是故諸菩薩摩訶薩，于此印門，應善修習住一切法海印三昧，觀一切法，而能出生無量無邊大法光明。 
　　“無邊慧，譬如大海水，乃無量而無有能測其量者；一切諸法亦復如是，終無有能測其量者。又如大海，一切眾流悉入其中；一切諸法入法印中，亦復如是，故名海印，印一切法，悉入諸法海印之中。于此印中，見一切法同于法印。又如大龍及諸龍眾諸大身眾，能有大海，能入大海，于彼大海以為住處；諸菩薩摩訶薩亦復如是，而于無量百千劫中，善修諸業，乃能入此三昧印門，于彼印門以為住處，為欲證得諸佛法故，善巧圓滿一切智故，成就如是諸法印門。諸菩薩摩訶薩，精勤修學此法門時，則能修學一切法門；見諸法門在此門故，而能發起諸法光明，入于一切法海之中。是故此法，名一切法海印三昧。又如大海，是大珍寶積集之處；此三昧者亦復如是，是一切法及法善巧積集之處。 
　　“無邊慧，若有眾生，為得無上佛之知見，于此三昧，若已求者、若當求者、若現求者，彼則能求一切法海圓滿智慧。以是義故，我此法印付囑于汝，汝于末世后五十歲正法滅時，以此法印印諸眾生。為此法印而印之者，皆于阿耨多羅三藐三菩提得不退轉，成就佛法，速詣道場，轉無上輪，紹隆佛種，隨順住于一切智地，能于無上大般涅槃而般涅槃，令諸天人受持正法。無邊慧，諸菩薩摩訶薩，若欲攝取如是無量殊勝功德，于此深法，精勤愛樂而無放逸。 
　　“復次，無邊慧，我念往昔過大無量阿僧祇劫，復倍是數，爾時有佛出現世間，號曰超過須彌光王如來、應供、正遍知、明行足、善逝、世間解、無上士、調御丈夫、天人師、佛世尊，劫名善住，國名悅意。時彼劫中，眾生壽命不可限量，安隱豐饒，住眾善法，是故彼劫名為善住。彼佛國界廣博嚴飾，多諸美妙，見者和樂，悅意名香周流普遍，是故彼國名為悅意。時四洲中，三洲等量八萬由旬。一一洲中有二萬城，一一城量各十由旬。唯有閻浮一洲，廣量俱胝由旬，有八萬城。一一城量二十由旬，重樓表剎，垣墻周匝，種種衣樹、種種味樹、諸雜華樹、寶多羅樹而莊嚴之。國界安樂，人民充滿。其中復有最大都城周百由旬，二萬園苑而圍繞之。諸園苑中，澄潭溯流處處盈注，華蕊甘實一一榮茂，名香普熏聞者欣悅，鳥獸和鳴其聲雅亮。爾時，彼佛住一園中為眾說法。 
　　“無邊慧，超過須彌光王如來壽十小劫；滅度之后，正法住世滿一小劫。時，彼如來四會說法。一一法會，諸聲聞眾住學地者，各有五百俱胝那由他；諸阿羅漢及菩薩眾，各有五十俱胝那由他。時，彼如來有二菩薩，一名勇猛軍，二名勇猛力。是二菩薩，具足神通得無生忍，前白佛言：‘世尊，以何等法，成就菩薩摩訶薩一切諸法海印三昧？’時彼如來，以此句門廣為宣說。說此法時，十千菩薩得無生忍。是二菩薩證一切法海印三昧，及證菩薩一切三昧。以證諸法海印三昧，及證菩薩諸三昧故，能于一切佛剎土中，現大神變，放大光明，出妙梵音，為諸眾生演說正法，而能成熟八俱胝人趣于阿耨多羅三藐三菩提。時，彼如來即為授記：‘過一百劫，皆當證于阿耨多羅三藐三菩提。百劫之中于一一劫，供養承事五百如來。于彼如來中時正法、后時正法悉能受持，為諸眾生作大饒益。一一劫中一心不亂，一一生處皆受化生，一一生中不退三昧，神變說法度諸眾生。過百劫已，復值無邊功德如來，供養親近，善能游戲無量三昧神變解脫。是二菩薩于彼佛所，一名離憂，二名善住，能隨如來轉于法輪，教化無量無數眾生令住三乘。時，彼如來復為授記：“我滅度后，離憂當證阿耨多羅三藐三菩提，號曰無邊辯才如來。滅度之后，善住當證阿耨多羅三藐三菩提，號曰最勝光明如來。共壽一劫，剎土積集無量功德。”’是二菩薩，于如來前受斯決已，次第證于阿耨多羅三藐三菩提。 
　　“無邊慧，若諸菩薩摩訶薩，為一切法海印三昧，應生愛樂，起大精進不惜身命，以不放逸而修行之。”  
　　時彼眾中，復有菩薩摩訶薩，名曰慧義，即從坐起，前白佛言：“希有世尊！乃能為諸菩薩摩訶薩，得一切法智善巧故，及得如來一切智故，說一切法海印三昧。世尊，若得諸法海印三昧，決定當得諸法理趣善巧方便速詣道場，以此無邊功德大海，而發趣于阿耨多羅三藐三菩提，常見諸佛，勤修正法，與僧同行，能消如來最上之供，超過聲聞、緣覺之地。” 
　　爾時，世尊告慧義菩薩摩訶薩言：“如是，如是，如汝所說。慧義，諸菩薩摩訶薩，得一切法海印三昧，則得無量殊勝功德。若住諸法海印三昧，能以諸法海印三昧善巧方便，決定趣于阿耨多羅三藐三菩提。 
　　“慧義，譬如須彌山王眾寶所成，出于大海，量高八萬四千由旬，嶷然安住，最極光明；諸菩薩摩訶薩亦復如是，以此三昧善發趣故，出于一切法藏大海，映蔽一切世間天人，無上安住，最極光明。又如滿月，眾星圍繞；諸菩薩摩訶薩亦復如是，能于一切世間天人大眾之中，作大光明。 
　　“慧義，汝觀斯法，其誰于此不生愛樂，不起精進而為放逸？唯除下劣薄福眾生。若諸眾生有大智慧，而能成就此廣大法。廣大法者，具足功德，諸善丈夫之所攝取，如我所說。若能攝此廣大法財，為諸天人之所侍衛，十方諸佛、諸大菩薩之所護念。”  
　　爾時，世尊告無邊慧菩薩摩訶薩言：“無邊慧，諸菩薩摩訶薩，若于此法勤修學者，能為眾生作大饒益，除一切疑，解一切結，舍諸習氣，斷諸隨眠，超諸喜愛，渡諸有海，永滅黑闇，永離驚怖，速以善巧能知一切眾生之心。” 
　　爾時，世尊說是語已，放大光明。其光遍照無數世界，映奪一切日月光明。放斯光已，復告無邊慧菩薩摩訶薩言：“無邊慧，諸菩薩摩訶薩，若能勤修海印三昧，亦當如是現大神變，放大光明，大師子吼演說斯法，超過三界作大照明，如我今日而無異也。” 
　　時，無邊慧菩薩摩訶薩白佛言：“世尊，唯愿如來加持此法。于后末世，若有眾生聞斯法名，當獲無量無邊功德！” 
　　爾時，世尊為欲加持此法門故，又放光明。復以一指，遍動三千大千世界，令諸眾生得大安樂。于時會中，天、龍、夜叉、乾闥婆、阿修羅、迦樓羅、緊那羅、摩睺羅伽，如是眾等，散天妙華及天妙衣，天諸妓樂俱時而作。無量諸天手執天衣，搖裔翩翻滿虛空中，同聲唱言：“奇哉！奇哉！諸佛境界不可思議。若有受持此深法者，當知堪受一切眾生恭敬作禮。” 
　　爾時，世尊復告無邊慧菩薩摩訶薩言：“無邊慧，后末世時薄福眾生，不得聞此甲胄莊嚴三昧莊嚴。若諸眾生有善方便，攝大資糧，于后末世乃聞斯法。若于斯法勤修行者，則為三世諸佛世尊之所攝受。無邊慧，于后末世大怖畏時，我此法門付囑汝等。我于無數俱胝那由他劫，積集無上諸法寶藏，具足功德無邊安樂，汝今皆得。一切苦蘊，汝今皆舍。汝以無邊功德大海，而速趣于阿耨多羅三藐三菩提。” 
　　爾時，無邊慧菩薩摩訶薩，與五百菩薩摩訶薩及諸居士，賢護商主等而為上首，頂禮佛足，白言：“世尊，我隨力能當持如來大菩提法，于后末世，為諸眾生作大饒益。” 
　　爾時，諸菩薩摩訶薩，各從坐起，以諸雜華散于如來，脫身妙衣持以供養，作如是言：“世尊，以此善根，我皆回向一切眾生，愿諸眾生悉得圓滿菩提分法，成就如來一切法智。于后末世一切眾生所有善根，愿皆成就。” 
　　爾時，世尊為令一切菩薩摩訶薩生歡喜故，而說偈言：  
　　“為諸眾生故， 當興大饒益， 
　　　持我菩提法， 法王師子吼。 
　　　于后末世中， 若諸求法者， 
　　　聞斯廣大法， 一切獲安樂。 
　　　如我之所說， 若有見此乘， 
　　　聞斯契經法， 得隨其所樂。 
　　　若有智慧者， 修習善方便， 
　　　聞斯最上法， 身心大歡喜。 
　　　若在于此會， 現前見我說， 
　　　得聞斯法已， 善能愛樂者， 
　　　于后末世中， 生汝大福聚， 
　　　無數無有量， 廣大無邊際。 
　　　于后末世中， 若能受持此， 
　　　法王所說法， 為佛之攝受。 
　　　于后末世中， 持我菩提法， 
　　　則為無量佛， 最后持法者。”  
　　爾時，世尊說此法已，無量菩薩得無生忍，無量眾生成熟善根。無邊慧菩薩摩訶薩，及諸菩薩摩訶薩，一切世間天、人、阿修羅等，聞佛所說，皆大歡喜，信受奉行。  
大寶積經卷第二十六 梁三藏法師曼陀羅奉詔譯 
法界體性無分別會第八之一  
　　如是我聞：一時，佛在舍衛國祇陀林給孤獨園，與大比丘八千人俱。菩薩摩訶薩萬二千人，從無量佛土而來集會。復有三萬二千天子，悉向大乘。 
　　時，大眾中有菩薩摩訶薩，名文殊師利童子及寶上天子，爾時，寶上天子作是思惟：“若今世尊告文殊師利演說于法，若告已說，令諸魔宮皆悉闇蔽無復威德，使魔波旬憂惱不悅，令諸魔眾悉善調伏，諸增上慢者破增上慢，自記所得善修行者獲沙門果，已得果者轉更增上，使佛法僧種相續不斷，令多眾人發菩提心，此如來無量阿僧祇劫所集菩提令得久住。若如來在世及滅度后，常聞說此法，隨所向乘，疾得滅度。” 
　　爾時，世尊于寶上天子所念，即告文殊師利童子：“于此眾中可少說法，今此大眾欲從汝聞。” 
　　爾時，文殊師利童子，即白佛言：“世尊，當說何法？” 
　　佛言：“說于法界體性因緣。” 
　　文殊師利言：“世尊，一切諸法界法界體性。世尊，出法界外，無有所聞。世尊，云何言因法界演說于法？” 
　　佛言：“文殊師利，憍慢眾生若聞此法生于驚怪。” 
　　文殊師利言：“世尊，法界體性無有驚怪。世尊，是驚怪者即法界體性。”  
　　爾時，大德舍利弗，問于文殊師利童子：“文殊師利，若一切法皆法界體性，眾生何處有污染凈？法界體性無污凈故。” 
　　文殊師利言：“大德舍利弗，是諸眾生身見顛倒，安住我勝、我所勝。是凡夫人發起我想，是眾生等執著我想，及著他想，起心心數法。是心心數法，造作諸業若善不善，是諸眾生行業因故獲得果報。大德舍利弗，若已有生即有染污，是污染者法界體性。大德舍利弗，若知污染是法界體性，是名白凈。然第一義，無有污凈，若污染法、若白凈法。” 
　　文殊師利說是法時，五百比丘悉斷諸漏，得無漏心。 
　　爾時，大德舍利弗語文殊師利童子言：“所說法界無有錯謬。” 
　　說是法已，過百比丘悉斷諸漏，得無漏心。 
　　文殊師利言：“大德舍利弗，此法界者，本是系縛，今得解耶？” 
　　舍利弗言：“文殊師利，是法界者，非本系縛，今得解耶？” 
　　“大德舍利弗，是諸比丘今于何處心得解脫？” 
　　舍利弗言：“文殊師利，如來甚多調伏聲聞，皆斷諸漏，心得解脫。” 
　　文殊師利言：“大德舍利弗，汝是世尊聲聞不耶？” 
　　舍利弗言：“文殊師利，如是，如是，如汝所說，我是世尊聲聞人也。” 
　　文殊師利言：“大德舍利弗，汝斷諸漏，得于無漏解脫心耶？” 
　　舍利弗言：“我得無漏解脫之心。” 
　　文殊師利言：“大德，以何等心得于解脫？為過去心，為未來心、現在心耶？大德，過去世心已滅之想，未來世心未至之想，現在世心不住之想，云何大德心得解脫？” 
　　舍利弗言：“文殊師利，非過去心得于解脫，非未來、現在心得于解脫。” 
　　文殊師利言：“大德，汝云何言心得解脫？” 
　　舍利弗言：“文殊師利，住世諦說心得解脫；第一義中，都無有心系縛解脫。” 
　　文殊師利言：“大德舍利弗，汝欲令法界體性，有于世諦、第一義諦耶？” 
　　舍利弗言：“文殊師利，法界體性無有世諦、第一義諦。” 
　　文殊師利言：“大德，汝云何說住于世諦，心得解脫？” 
　　舍利弗言：“文殊師利，寧無有心得解脫耶？” 
　　文殊師利言：“大德舍利弗，若心有內、有外、中者，是得解脫。大德，而是心者無內外中，無系縛、解脫。”  
　　爾時，眾中有二百比丘，聞于文殊師利所說，即從坐起，說如是言：“若無解脫，無解脫心，我等何故出家修道？若無出世，何故修道？”是諸比丘說粗語已，背眾而去。 
　　爾時，文殊師利童子，欲調伏是諸比丘故，知諸比丘所去道，前化一比丘。是諸比丘到化比丘所在，化比丘前，如是問言：“大德，從何處來？” 
　　是化比丘答諸比丘：“大德，我于文殊師利所說，不解不知，不信不向，以是緣故從彼眾來。” 
　　是諸比丘即復語此化比丘言：“大德，我等亦爾，不解不知，不信不向，以是緣故從彼眾來。” 
　　化比丘言：“大德，于文殊師利所說法中，云何不適？違逆汝意從眾出來。” 
　　諸比丘言：“大德，以文殊師利說無向果，無有證果，又無解脫。我等聞已作如是念：‘若無向果，無有證果，無解脫者，我等何義修行梵行？若無出者，何故修道？’思是義故出彼眾來。” 
　　是化比丘作如是言：“大德，汝不解故，為誹謗故，為罵詈故，出彼眾來。” 
　　諸比丘言：“我等亦不誹謗罵詈，但以不見于解脫故出彼眾來。” 
　　是化比丘即便稱嘆諸比丘言：“善哉！善哉！大德，我等今當善共思議。若非罵詈，則非諍訟；非諍訟者，是第一義沙門法也。汝等心者，何等相耶？為青、黃、赤、白、紫、玻瓈色？實耶？不實耶？常耶？無常耶？色耶？非色耶？” 
　　諸比丘言：“大德，心者非色，而不可見，無有形照，亦無觸對，無處無教。” 
　　化比丘言：“大德，而是心者，實非是色，而不可見，無有形照，亦無觸對，無處無教。而是心者，內住、外住、內外住耶？” 
　　是諸比丘答言：“不耶。” 
　　化比丘言：“大德，汝心非色，而不可見，無有形照，無有觸對，無處無教，非內外中，是正成就不？” 
　　是諸比丘答言：“不也。” 
　　化比丘言：“大德，汝心非色，而不可見，無有形照，無有觸對，無處無教，非內外中，是正成就不？” 
　　諸比丘答言：“不也。” 
　　化比丘言：“大德，若心不實，無成就者，云何解脫？” 
　　是諸比丘答言：“不也。” 
　　化比丘言：“大德，以是義故，文殊師利說法界體性無污染凈。大德，汝凡夫顛倒故，執我我所而起于心，行諸境界起攀緣心。是盡能滅一切攀緣生滅，不住變易之法，若心緣出家受具足戒，修道得果。是心體性，空無有實，從妄想起。若不實妄想，則是不生、不住、不滅。若其非是生、住、滅者，無有系縛，亦無解脫，無向無得。大德，以是義故，文殊師利說法界體性無污染凈，亦無向得，無解脫者。” 
　　是化比丘如是說時，諸比丘等無漏解脫。得解脫已，即便還向文殊師利所，到已各脫郁多羅僧，以用供養文殊師利，說如是言：“文殊師利，汝今善能守護我等。我等不信向是甚深調伏法故，遠離舍去。”  
　　爾時，大德須菩提如是問言：“諸大德等，為何所得？為何所覺？各各脫于郁多羅僧，以為供養文殊師利？” 
　　諸比丘言：“大德須菩提，我等今者無得無覺，是故我等供養文殊師利童子。大德須菩提，我等以有所得想故，于此眾中從坐起去。我等已能舍離得想，是故還此。” 
　　須菩提言：“何故汝等說如是語？” 
　　諸比丘言：“大德須菩提，著名為動搖愛著。若有動搖、有愛著者，無向無得。大德須菩提，若無向、得，即于此處能斷一切動搖愛著。” 
　　須菩提言：“誰調伏汝？” 
　　諸比丘言：“大德須菩提，無有所得，無所覺者，是調伏我。是人不生亦不滅度，亦非禪定又非亂心。” 
　　須菩提言：“誰調伏汝？” 
　　諸比丘言：“可問文殊師利童子！”  
　　爾時，大德阿難問文殊師利言：“此諸比丘誰所調伏？” 
　　文殊師利言：“大德阿難，無陰、界、入者，亦非凡夫，非緣覺，非聲聞，非菩薩，非如來，非身相應，非言相應，非心相應。” 
　　阿難言：“文殊師利，爾說誰耶？” 
　　文殊師利言：“大德阿難，若如來化化，而是化者有相應乎？” 
　　阿難言：“文殊師利，化無有法可與相應、不相應者。” 
　　文殊師利言：“大德阿難，一切諸法體性是化。 
　　阿難言：“文殊師利，如汝所說，一切諸法體性是化。” 
　　文殊師利言：“大德阿難，是化調伏此諸比丘。大德阿難，如化調伏者，一切聲聞亦復如是。大德阿難，如是調伏者正是調伏。若不解如是調伏者，當知名為增上慢者。” 
　　爾時，大德阿難問于文殊師利童子：“文殊師利，是增上慢比丘可識知也？” 
　　文殊師利言：“大德阿難，戒聚清凈即是動搖，當知此即是增上慢；定聚、慧聚、解脫聚、解脫知見聚清凈即是動搖，當知此即是增上慢；我得我證，如是思惟動搖妄想，當知此即是增上慢；驚畏身見，亦空如空，入一道亦空，此說是正說，當知此即是增上慢。復次，大德阿難，若比丘云：‘身見是空，乃至入一道空，如是之空是平等空。’當知此即是增上慢。何以故？大德阿難，身見異空，異故身見即是空，空與異道不異，道者即是空。復次，大德阿難，若有驚畏無明，有愛喜明解脫，當知此即是增上慢。何以故？若有二相，非是解脫。 
　　“復次，大德阿難，若有比丘，畏貪瞋癡，喜三解脫；驚畏四倒，喜于四相；驚畏五蓋，喜于五根；驚畏六入，喜于六通；驚畏七識住，喜七助道法；驚畏八邪，喜八圣道；驚畏九眾生居，喜九次第定；驚畏十不善，喜十無漏善；驚畏有為界，喜無為法。當知此即是增上慢。何以故？大德阿難，而是一切皆是動搖，皆是戲論。大德阿難，若有動搖，若有戲論，心即自高。自在攝取，依止妄想，堪忍成就，如是等法，名為自在；自在故生于憍慢。大德阿難，如是比丘，當知名有增上慢也。所以者何？大德阿難，云何有為界空？是空入空。當知此比丘有增上慢。” 
　　大德阿難，問文殊師利：“云何比丘無增上慢？” 
　　文殊師利言：“大德阿難，若有比丘，寂靜于內則外寂靜，一切境界，若平等非平等、若有若無、若有為無為，無有動搖，亦無妄想無不妄想，無二無一，無莊嚴無不莊嚴，非有戲論不執著，始見于一切諸法平等，亦無平等無不平等，無有一法能作平等非平等者。如是不動不搖，無有妄想無不妄想，又不執著亦不見妄想，何況向解、得果、智證？有動搖者，無有是處。 
　　“大德阿難，如是比丘，無增上慢侶，亦無戲論，遠自他伴，舍諸愛著，一切愛著非愛著故。離諸攀緣，覺觀思惟；思惟解脫、解脫向，無有取者，悉皆寂靜；因寂靜緣，是我身、我所身度到彼岸，不見有法解向斷證。若有比丘如是修行，無增上慢，空平等故；解知一切諸法平等，無有上下、若善不善、可作不可作、有漏無漏、若世出世、有為無為，如是等上下動搖，無不妄想亦不見知；如是諸法悉見平等，喻如虛空。大德阿難，若有比丘如是解者，名善解脫，如是比丘無增上慢。以是義故，如來說言：‘若有比丘解諸法平等，喻如虛空，如動于虛空，無所觸著；沙門法者，亦復如是。’” 
　　說是語時，二百比丘悉斷諸漏，得于無漏解脫之法。  
　　爾時，寶上天子問文殊師利：“云何菩薩無增上慢？愿如實說！” 
　　文殊師利言：“天子，若有菩薩一切智心、無等等心、三界最勝心，過諸聲聞及緣覺外諸境界，以安住心。然亦修行一切善根，為增上故，化眾生故，攝正法故，為余眾生、為他人說一切智心。是心如實解本始平等，如隨所聞其心體性，解知一切眾生體性；解知一切諸法體性故，解知一切善根體性；解知一切善根體性故，解知演說菩薩體性。天子，是菩提薩埵如實說授記。 
　　“復次，天子，若菩薩布施、隨所施與、隨所愿施及諸余施，一切無礙。施無所依不著，無覺無有解，無有解故即是空也。若能如是解施體性，解施體性故，解如實始體性；解如實始體性故，解諸法體性；解諸法體性故，解諸一切眾生體性；解諸一切眾生體性故，說菩薩體性。天子，是名菩薩施清凈故說授記也。 
　　“復次，天子，若有菩薩，解知身者即解知戒，解知口者即解知戒，解知心者即解知戒，解身口者解覺寂靜；解覺寂靜故，解眾生寂靜；解眾生寂靜故，解一切法寂靜；解一切法寂靜故，解如實始寂靜；解如實始寂靜故，得寂靜法，因寂靜、緣寂靜，隨有所聞一切諸法能說寂靜。天子，是名菩薩戒清凈故如實說授記。 
　　“復次，天子，若有菩薩，知于法性畢竟是空，知于法性畢竟自在，于諸眾生能忍眾惡，心不起忍，不思外事，不背眾生，能滅一切眾惡。如諸眾生性，忍體性亦爾；如忍體性，菩提性亦爾；如菩提性，一切諸法體性亦爾；如知一切諸法體性，如實如法亦爾。如如所聞同盡法性，法性界畢竟空，法性畢竟空說行順忍。天子，是名菩薩真實凈忍說授記也。 
　　“復次，天子，菩薩知慎一切法行離諸思惟，無諸莊嚴成舍進行，如有所為亦無所作。其知堅固一切能離，內性寂靜，外化眾生。知精進寂故，知菩提寂；知菩提寂故，亦知一切諸法寂靜；知諸法寂故，知如實始、如所聞法，精進性寂故一切能說。天子，是名菩薩清凈精進如實知授記。 
　　“復次，天子，若菩薩入諸法平等無增減禪，以禪力故，其心安住；心安住故，識無所住；識無所住故，七覺心平等；七覺心平等故，得禪定平等；得禪定平等故，知菩提平等；知菩提平等故，知一切眾生平等；知識一切眾生平等故，知諸法平等。若如是知諸法平等，隨所聞法，能說諸法體性平等。天子，是名菩薩清凈禪定如實說授記。 
　　“復次，天子，若有菩薩慧眼清凈，如實知見于一切法，隨所見法皆無所見、無有動搖，得無動智無行無因無緣行，亦不行諸威儀法則亦非不行，不行因緣，知諸法平等不救不行。何以故？若不行者即無分別，斷諸妄想希望貪著。是菩提薩埵離諸所有，亦行一切眾生行處，為欲教化諸眾生故，聚集一切助菩提法故，攝取正法故，不斷三寶種故。如來所行者，于一切法清凈體性無所分別，以此般若體性凈故，知菩提體性凈；知菩提體性凈故，知眾生體性凈；知眾生體性凈故，知一切法體性凈；知一切法體性凈故，于諸法體性得如實智；得如實智故，隨所聞事是法界性說無分別。天子，是名菩薩慧眼清凈如實說授記。 
　　“復次，天子，菩薩觀身行身念處，知過去身無有邊際；知未來身無趣向者；現在身者，猶如草木瓦石墻壁，身亦如是。若能如是觀身身行，是身體性癡行寂靜，思惟并行亦無發起，不思惟不起自在是名離我，識無所住修身念處行，亦無有法可修行者亦非不修，知一切法無有體性非不有性。如是觀身修于身行，觀心如幻化，知心如響應，如實知心，受樂不愛，受苦不苦，受不苦樂不失正念，不執無明，離受于受不為所牽，是名如實知見受念處。若能如是觀受行者，于諸受法，心無所行，心不安住，是一切心亦不放舍，菩提之心亦不失念，亦不遠離，是名觀心行心念處。善知法，知見法行法，無念無思惟，入于法性無身受心，非觀法相，發起見行入于法性，是名觀法行法念處。是一切法體性和合，聚集無物猶如虛空，如所聞事無念無思惟，自然說法念處。天子，是名知于凈法念處說授記也。 
　　“復次，天子，又是菩薩一切智心，而得自在如所教悔，正住不施不亂不失，念于初發一切善根無垢心行，隨所行處一切能舍，訶犯戒心不依止戒，忍無諍訟，身口心意于諸眾生不生瞋心，不起聲聞、緣覺精進乘進，不念思惟一切善法，不依諸禪定次第定，心無所行不見行諸見，不行諸法入一切法，如諸圣人，于諸境界而無所行。雖近非圣身口意業，未曾被訶，不以信故；求于善法獨行無侶，欲自過世行精進行，永斷貪欲瞋癡結故；心無煩惱，不破戒故；亦不親近行惡行者，無有諛諂內行凈故；無散亂語者，口業凈故；無所求者，自財知足故；非驅使者，非邪命活故；無積聚者，隨有所得皆知足故；無希望者，離三界欲故；是知足者，離惡求故；是寂靜者，解一切法皆寂靜故；現瞋癡者，舍世行故；無戲論者，斷諸戲論故；是不還者，斷欲瞋癡故；貪嗜法者，調伏憍慢故；是易解者，善調心故；善守護者，護戒聚故；心善解脫者，慧聚凈故；是不舍者，行圣種故；無退轉者，發菩提心畢究竟故；無所用者，一切世行故；無諍訟者，等一切眾生故；善自護者，護他人故；調自心者，不求他過故；離諸希望者，護凈戒故；廣說法者，無吝惜故；是愛護者，護于一切眾生心故；初發心者，集一切善法故；無異行者，于一切法得一味故；不動搖者，斷諸動故；不觀種性者，教化眾生故；等眾生者，攝取一切諸眾生故；初觀空者，一切法故；調諸見者，善教化故；無想行者，調伏行想諸眾生故；知無愿者，所愿滿足善調伏故；一切知者，觀無作故；是行善者，不知足故；無物觀物者，示現非物而是物故；不思惟觀者，我寂靜故；無自我者，觀化眾生以無我故；無非道行者，化諸眾生離結使故；方便之心得畢竟者，修行般若故；定住無去者，終不證觸一切聲聞、緣覺乘故；離道非道者，第一義故；離行非行者，一切凡夫證正行故；無莊嚴無不莊嚴者，無不希望諸法故；不自贊者，不戲論他故；無等等智者，具佛法故；無生法忍者，一切諸法無生無滅忍故。天子，是名菩薩得于自在。 
　　“天子，菩薩者隨所生處，非不知故生，以知故生；而是菩薩攝取生死得自在故，亦得具足成就佛法；而是菩薩非生死流轉，以愿力故，在在處生得自在智，是名菩薩得自在智。菩薩非以得邊際故，名自在智；若不斷絕一切善根，是名菩薩得自在智。菩薩非得諸善根故，名自在智；于諸善根無厭足故，名自在智。菩薩非不生三界得名自在，為化眾生故生三界名為自在。菩薩非以離自結故得名自在，為諸眾生斷結使故勤修精進，是名菩薩得自在智。菩薩不以為己身故得名自在，為于寂靜一切眾生諸苦惱故名為自在。菩薩非以舍故自在，攝取教化眾生故名為自在。菩薩非斷自貪瞋癡得名自在，斷諸眾生貪欲瞋癡諸結使故名為自在。菩薩非自證滅法故得名自在，為諸眾生證滅法故得名自在。菩薩非自斷漏故得名自在，菩薩為諸善根增長不斷漏法名得自在。菩薩非證三解脫故名得自在，菩薩解了三解脫故名為自在。菩薩非自在寂滅五陰名得自在，為舍一切眾生重擔名為自在。菩薩非以滅六根故名得自在，知諸眾生上下根故名為自在。菩薩非以生分盡故名得自在，菩薩不以斷絕生故名為自在。菩薩非得過于聲聞、緣覺解脫名得自在，菩薩道場得解脫果，受用一切諸眾生故名為自在。” 
　　演說如是自在品時，于是眾中三萬二千諸天子等皆發無上正真道心。 
　　爾時，世尊贊于文殊師利童子：“善哉！善哉！善說一切菩薩受記。文殊師利，若有菩薩聞說如是菩薩受記，一向信解，不生驚畏，諸佛世尊為說真實無上道記。” 
　　爾時，寶上天子語文殊師利童子：“汝今演說于受記也。” 
　　文殊師利言：“天子，我說受記，我有是法，有覺了者，我說受記。天子，我今不得乃至一法亦無覺了，云何說受記？” 
　　天子言：“文殊師利，恒河沙等諸佛世尊，豈無解向而得果耶？” 
　　文殊師利言：“天子，諸佛世尊無解向得果。天子，諸佛世尊不為解向得果說法。” 
　　天子言：“文殊師利，諸佛世尊云何說法？” 
　　文殊師利言：“天子，諸佛世尊亦不分別體性而說法也。無生無滅，無因無緣，無去無來，無有眾生非無眾生，無污染無白凈，無生死無涅槃。天子，諸佛世尊如是說法。” 
　　天子問文殊師利言：“諸佛世尊不為涅槃而說法者，何以故名為佛出世耶？”  
大寶積經卷第二十七 梁三藏法師曼陀羅奉詔譯 
法界體性無分別會第八之二  
　　文殊師利言：“天子，覺了身見之體性故，名佛出世。天子，示現無明有愛體性，名佛出世；覺了貪瞋癡體性故，名佛出世。天子，示現顛倒體性平等，名佛出世。天子，覺了諸見之體性故，名佛出世。天子，示陰、界、入法界體性，名佛出世。天子，佛出世者，諸法無生，是名演說無生法也。是無生法，都無生死，亦無涅槃。” 
　　天子言：“文殊師利，當為眾生說莊嚴無上正真道法。何以故？文殊師利，諸佛出世無所增長。” 
　　文殊師利言：“天子，知恩報恩者。” 
　　天子言：“有所作者，當知報恩。” 
　　文殊師利言：“天子，汝欲使如來有所作也。” 
　　天子言：“文殊師利，如來者無有所作，諸佛如來到于無為，無為之道無有所作。” 
　　文殊師利言：“天子，汝許無為者，無報恩非不報恩。” 
　　天子言：“文殊師利，如此法者，不應為初發意者說。何以故？若聞是法生于驚畏，便當退轉。” 
　　文殊師利言：“天子，若有菩薩初發無上菩提之心，驚畏退轉，是人則住于退轉也。” 
　　天子言：“文殊師利，何故說是？” 
　　文殊師利言：“天子，若有菩薩初發道心，驚畏聲聞、緣覺地，則便退轉。若慳惜、破戒、瞋怠、亂癡，住于不退。” 
　　天子言：“文殊師利，云何住也？” 
　　文殊師利言：“天子，若有菩薩初發道心，安住法界平等中故是名善住，初發心菩薩名之為住。” 
　　天子言：“文殊師利，菩薩齊幾名初發心？” 
　　文殊師利言：“天子，若有菩薩初發心者，修行于空無相無作，解一切法無生無滅，是名菩薩初發心也。” 
　　天子言：“文殊師利，云何菩薩名為久行？” 
　　文殊師利言：“天子，一切凡夫名為久行，于生死中不知始故。” 
　　天子復問文殊師利：“云何菩薩名久行者？” 
　　文殊師利言：“天子，若有菩薩行于愛染，為化愛染諸眾生故，而亦不共是愛染住，名菩薩久行。行于瞋恚，為化瞋恚諸眾生故，不共瞋住；亦行愚癡，為化愚癡諸眾生故，不共癡住；亦行等分，為化等分諸眾生故，而亦不共一切結住。天子，若有菩薩，化眾生故觀一切相，亦不分別法界體相，名菩薩久行者。” 
　　天子言：“文殊師利，云何菩薩名為不退轉？” 
　　文殊師利言：“天子，若有菩薩觀一切法無災無不災，觀法界體性無災無不災，是名菩薩不退轉也。復次，天子，若有菩薩亦退不退，是名菩薩不退轉也。所以者何？退者，欲界退諸善故。復次，天子，菩薩不知不解故退；以知解故無有諍訟，是名不退。何以故？解一切性法性。我以能解了一切法性更不復退，是名不退。于佛法無疑，不信他語，離是不是，初心清凈，無有嫉妒亦無動搖，智慧明照，于一切法而得自在，解了佛法，是名菩薩不退轉也。” 
　　天子言：“文殊師利，云何菩薩名為一生？” 
　　文殊師利言：“天子，菩薩若知一切諸生而亦不生，亦知一切眾生生死，于諸生中善能說法，教化眾生生處無取，亦取諸生離生死取，不去不來，不上不下，一切諸法悉平等故；亦知因緣和合增長，一切眾生身口心意悉皆平等，一切眾生無有境界，住佛境界，入于法界，法界平等故；平等解了眾生之心，善解知時至于道場，是名一生。天子，是則名為菩薩一生。” 
　　爾時，寶上天子問于文殊師利童子：“云何名菩薩不生，亦于一切而得自在？” 
　　文殊師利言：“天子，若有菩薩知于行業，非憍慢故。是菩薩不生，亦于一切而得自在。復次，天子，菩薩能舍一切所有菩提之心，畢竟不退，是名不生；若不共諸嫉妒結住，是名一切而得自在。若有菩薩威儀法則，諸功德戒具成就行，是名不生；不共犯戒住，是名一切而得自在。心不舍背一切眾生，是名不生；不共一切無明瞋恚諸結使住，是名一切而得自在。于諸善根堅住不動，是名不生；于善根中發勤進勇意，是名一切而得自在。入諸禪定及次第定，是名不生；不味禪樂，是名一切而得自在。若勤精進求般若慧學問無厭，是名不生；不共癡住，是名一切而得自在。不瞋惱諍，是名不生；不共瞋惱諸諍訟住，是名一切而得自在。若如實語，是名不生；若如實住，名得自在。若內寂靜，是名不生；若不污染外諸境界，名得自在。若能究竟一切智心，是名不生；不求下乘，名得自在。覺諸業果，是名不生；降伏魔業，名得自在。得世光明，是名不生；世法不污，名得自在。不逆所住，是名不生；不墮所作，名得自在。若離諸慢放逸勢力，是名不生；若智慧識成就圣樂，名得自在。不退所誓，是名不生；所誓出世，名得自在。順行緣生，是名不生；不執緣生法，名得自在。若以盡智觀一切空，是名不生；具諸善根，名得自在。若方便智發起所作，生大悲心修勤進行，是名不生；若能安住諸解脫法，名得自在。若不污染于一切法，名為不生；若斷諸見而為說法，名得自在。若善思惟不見諸法，是名不生；得力不證一切諸法，名得自在。若觀一切諸法性空，是名不生；若不放舍一切眾生，名得自在。若不住三界，是名不生；為眾生故不入涅槃，名得自在。 
　　“復次，天子，若有言語，是動搖語，是妄想語，是執著語，是有發起。天子，于一切法無有言語，不行不動，無諸戲論語，不舍眾生亦不滅度，無所言說。天子，若無言說，亦無文字，則無所說。若有用者，則有發起言說文字。天子，以是義故，菩薩之行，不可說用，不可行念，是名慈心，是名不殺，于諸圣中得名自在。” 
　　說是法已，世尊贊言：“善哉！善哉！文殊師利，善為諸菩薩說不生自在。文殊師利，若菩薩行如是法自在無礙，是菩薩疾得諸佛授無上道。” 
　　聞此法時，于是眾中，有五百菩薩得無生法忍。爾時，世尊即與無上正真道記，各各佛土、各各名字、某甲如來。 
　　爾時，眾中有一天子，如是思念：“是寶上天子，當于幾時成無上道？佛名何等？佛土云何？” 
　　以佛力故，爾時，大德阿難白佛言：“世尊，是寶上菩薩，當于幾時得成無上正真之道？佛土云何？得成道已，其佛何名？” 
　　佛告阿難：“是寶上天子，于百千劫，當成無上正真之道，號寶莊嚴如來，于此東方，其佛國土名寶莊嚴，劫名寶來。阿難，是寶莊嚴佛土豐樂，甚可欣樂，饒諸財寶，多諸人民，無有諸難，亦無惡道。阿難，是佛土中，無諸瓦石、沙土、荊棘、山谷、堆阜，地平如掌，三寶所成，閻浮檀金、琉璃、玻瓈，互相間錯甚可愛樂，以金網覆上。阿難，如化樂天宮殿，園池衣服豐饒，行來往返；是寶莊嚴佛土人民亦復如是。土無聲聞、緣覺乘名，唯有菩薩，受種種法樂，入種種禪定莊嚴，作于種種神通，以自娛樂無有余樂，唯除法喜悅預之樂，是故世界名寶莊嚴。彼佛壽命六十六億歲，出家菩薩僧六十六億，在家菩薩無量無邊。是莊嚴如來，為諸菩薩演說法時，上升虛空高八十億多羅之樹，結跏趺坐滿千國土，出千光明照彼佛土，雨于天華、天香、末香，天樂各各有百千種，說法音聲普聞佛土，說無盡主陀羅尼法。 
　　“何謂無盡主陀羅尼法？一切諸法寂靜主故，顯示身心寂靜之想。一切諸法觀照主故，顯示分別于一切法。一切諸法善思惟主故，顯示一切諸法寂靜。一切諸法善行主故，顯示一切可作之法光明照曜。一切諸法智光明照平等主故，顯示諸法無有增減。一切諸法決定主故，顯示一切諸法增長。一切諸法智慧主故，顯示一切法無諍訟。一切諸法善觀主故，顯示一切諸法無瞋。一切諸法正念主故，顯示一切法不失念。一切諸法導引主故，顯示一切諸法相義。一切諸法慧分別主故，顯示一切法清凈意。一切諸法空寂主故，顯示諸法斷諸見道。一切諸法無相主故，顯示一切諸法寂靜。一切諸法無愿主故，顯示諸法斷于諸道。一切諸法無作主故，顯示諸法離于作者。一切諸法無出主故，顯示一切諸法無出。一切諸法無生主故，顯示一切諸法無盡。一切諸法離欲主故，顯示一切諸法無錯。一切諸法無二主故，顯示一切法現在智。一切諸法無二主故，顯示一切諸法離二。一切諸法無依主故，顯示一切諸法不動。一切諸法無眾生主故，顯示諸法眾生平等。一切諸法寂靜主故，顯示一切諸法不變。一切諸法不得主故，顯示一切諸法無行。一切諸法無居主故，顯示一切諸法離處。一切諸法無定主故，顯示一切無法自在。一切諸法因緣生故，顯示一切諸法出過。一切諸法勇猛主故，顯示一切諸法不出。一切諸法無過主故，顯示一切諸法無起。一切諸法如主故，顯示一切法無不如。一切諸法如始寶主故，顯示一切諸法無壞。一切諸法法性主故，顯示一切諸法一味。一切諸法如實主故，顯示諸法三世平等。一切諸法不可說主故，顯示不執一切諸法言語談論。一切諸法禪定主故，顯示一切諸法寂靜。一切諸法法性主故，顯示一切諸法無人。一切諸法菩提主故，顯示一切諸法平等，一切諸法愿主故。阿難，寶莊嚴如來坐空未起，此無盡主陀羅尼、陀羅尼主，為諸菩薩廣演說之，彼土無量阿僧祇菩薩摩訶薩皆得法忍。” 
　　爾時，大德阿難白佛言：“世尊，未曾有也。若諸如來自然無作，過去、未來、現在法中得無礙智。” 
　　佛言阿難：“我今為汝說諸如來自然無作，過去、未來、現在法中得無礙智。” 
　　爾時，大德阿難語寶上天子言：“天子，汝得大利，如來說汝無上道記。” 
　　天子言：“大德阿難，都無有法不說受記。何以故？色非菩薩，非說色記；受、想、行、識非菩薩，非說識記。地界非菩薩，非說地界記；水、火、風界亦非菩薩，非說風界記。眼非菩薩，非說眼記；耳、鼻、舌、身、意非菩薩，非說意記。名色非菩薩，非說名色記；過去、未來、現在非菩薩，非說三世平等之記。因見非菩薩，非說因見記。生滅非菩薩，非說生滅記。大德阿難，菩薩名者即是假名，是寂靜句；若法究竟是寂靜者，無有受記。 
　　“大德阿難，夫受記者，攝取一切言所說法。大德阿難，亦無有法菩薩可執，若內若外、若善若不善、若有為無為，然后受記。大德阿難，菩薩記者，一切諸法無有所屬，名為受記；一切法不取，是名受記；一切法無處，是名受記；一切法無居，是名受記；一切法無出，是名受記；一切諸法無有妄想，是名受記。大德阿難，夫菩薩者，如是受記。” 
　　爾時，世尊贊寶上天子言：“善哉！善哉！天子，菩薩通達是諸法故，則能如是說于受記，如諸佛世尊說于無上菩提道記。” 
　　說是法時，魔王波旬與諸眷屬，各有所乘來至佛所，到已卻住一面，說如是言：“世尊，何因緣故說菩薩記，不說聲聞？” 
　　波旬問已，佛即答言：“波旬，是菩薩者，三千大千世界國土，所有人天悉善知之，以是因緣故說菩薩記。聲聞者，非人天所識，是故不記說。菩薩記，多諸眾生發菩提心，以是緣故說菩薩記。說聲聞記者，菩薩退轉，是故不說。” 
　　爾時，文殊師利童子語波旬言：“汝今何故來至此眾？” 
　　波旬答言：“文殊師利，以佛世尊為寶上天子說無上道記：‘汝當作佛，號寶莊嚴如來應供正遍知。’不說記聲聞。我宮殿、樓觀、欄楯、寶樹、園林娛樂處，互相棖觸出如是音云：‘釋迦如來應供正遍知，為寶上天子說無上道記。’又聞是音：‘波旬，汝今往至眾所，勿令更受記菩薩來生汝宮。’” 
　　文殊師利語波旬言：“說菩薩記，汝今不喜也。” 
　　魔言：“文殊師利，我實不喜！為閻浮提一切眾生，說羅漢記，我無愁惱。說一菩薩無上道記，我之愁惱不可言也！何以故？文殊師利，若說菩薩無上道記，我諸魔宮闇蔽不明。而是菩薩以三乘法，拔濟無量阿僧祇諸眾生等出于三界。文殊師利，我以是事受諸憂惱。” 
　　文殊師利言：“波旬，汝還所止，汝無力勢能留難遮，畢竟向于菩提之道，成就方便具足般若波羅蜜行者。何以故？是諸菩薩離諸魔縛，成畢竟行，善知方便，行般若波羅蜜。” 
　　時，佛神力令魔波旬問：“文殊師利，云何菩薩修畢竟行，善知方便，行般若波羅蜜？” 
　　文殊師利答言：“波旬，若有菩薩離于一切諸少分行，是名菩薩成畢竟行。若見一切結使魔業，悉能利益于無上道，是名菩薩善知方便。不共一切諸結使行，是名菩薩行般若波羅蜜。 
　　“復次，波旬，若菩薩心畢竟拔濟諸眾生故，以大莊嚴而自莊嚴，是名菩薩畢竟心行。若以四攝攝諸眾生，是名菩薩善知方便。若畢竟觀一切眾生體性寂滅，是名菩薩行般若波羅蜜。 
　　“復次，波旬，若有菩薩舍于內外一切能施，菩提之心畢竟究竟，是名菩薩畢竟心行。菩薩若為一切眾生起受者心，是名菩薩善知方便。若有菩薩乞者受者，知如實始行平等行，是名菩薩行般若波羅蜜。 
　　“復次，波旬，若有菩薩于諸善法，從初發心終不退轉，是名菩薩畢竟行于菩提之心。若有菩薩不為他逼能舍自利，是名菩薩善知方便。菩薩念義，不念文字，是名菩薩行般若波羅蜜。 
　　“復次，波旬，若見乞者不背舍之，是名菩薩畢竟心行。若有菩薩集諸善根愿求一切智，是名菩薩善知方便。菩薩善知諸法體性，是名菩薩行般若波羅蜜。” 
　　爾時，寶上天子語文殊師利言：“是魔波旬、眷屬及乘，可以神力內之腹中，或能令諸善男子、善女人向大乘者，為作留難。” 
　　文殊師利言：“天子，不如汝言，內魔波旬置菩薩腹。復次，天子，汝所受持佛相莊嚴第一受樂，令魔波旬坐師子座，以佛力故，佛辯說法。”爾時，波旬聞是語已，欲隱身出眾而不能隱，文殊師利之所持故。 
　　爾時，文殊師利作是念已，魔王波旬作佛身相，坐師子座。是時，一切大眾見知是魔波旬。 
　　文殊師利復言：“波旬，汝今得諸如來道耶？” 
　　成佛色身坐師子座，以文殊師利力所持故，魔波旬言：“文殊師利，世尊尚不得于菩提，況我得也？所以者何？菩提者是報恩相，非離欲得，非解向得。又菩提者得無為相，彼得無為相故，覺知空相，是名菩提，非空覺知空故。覺知無相相，是名菩提，非以無相覺知無相相故。覺知無愿相，是名菩提，非無愿相覺知無愿相故。覺知法界之體性者，是名菩提，非以體性覺知體性故。覺知于如無分別相，是名菩提，非如覺知如故。覺知住于如實始故，是名菩提，非住如實始覺知住于如實始故。覺無我、無有眾生、無命、無人丈夫體性，是名菩提，無覺知者故。文殊師利，若有菩薩聞說如是菩提之相，聞已能于諸法體性無所分別，即名為佛。” 
　　魔以佛辯說是法時，五百菩薩得無生法忍。 
　　爾時，大德舍利弗，語文殊師利言：“未曾有也！汝力持故，令魔波旬作如來身，身相具足坐師子座，說是深法。” 
　　文殊師利言：“大德舍利弗，一切草木樹林無心，可作如來身相具足，悉能說法。我亦能令大德舍利弗作如來身，身相具足，以佛辯說法。” 
　　爾時，大德舍利弗即作是念：“我今可于此眾中沒。文殊師利或能使我作如來身身相具足，戲弄于我，令聲聞人作世尊相。”文殊師利神力持故而不能隱。 
　　時，文殊師利知大德舍利弗心所念，變大德舍利弗為如來身，身相具足坐師子座，一切眾會亦悉見知。 
　　爾時，文殊師利童子語大德舍利弗：“汝可與魔波旬共說，猶如如來共如來說。” 
　　爾時，大德舍利弗，如是問言：“波旬，夫菩提者，何等體性？” 
　　波旬答言：“覺知一切諸法平等，是菩提體性。覺知二法，是菩提體性。一切智觀，是菩提體性。非不體性，非行非不行，永斷一切諸行非行，非道非不道，是名諸佛世尊菩提。” 
　　波旬問言：“大德舍利弗，諸佛如來住于何處？” 
　　舍利弗言：“住生死中平等，住涅槃不動，住一切諸見如實之性，住于一切眾生結使，亦住一切諸法根本，住于有為、無為二法，諸住不住無有住故。波旬，諸佛如來如是住也。” 
　　時，舍利弗問波旬言：“菩提者，當何處求？” 
　　波旬答言：“大德舍利弗，從身見根本求于菩提，無明有愛求于菩提，顛倒起結求于菩提，障礙覆蓋求于菩提。” 
　　舍利弗言：“波旬，何因緣故如是說也？” 
　　波旬答言：“大德舍利弗，如實覺知如是諸法，是名菩提。” 
　　說是法時，八百比丘悉斷諸漏，得無漏心。諸天子等信舍利弗、魔波旬故，三萬二千諸天子等發阿耨多羅三藐三菩提心。為欲調伏諸天子故，文殊師利童子令魔波旬及大德舍利弗，作如來身身相具足。文殊師利還攝神力，大德舍利弗及魔波旬，身復本相。 
　　爾時，四方出千菩薩，從諸佛土乘空而來，至于佛所，頂禮佛足，右繞如來，住一面已，白佛言：“世尊，我等聞說法界體性無分別經，聞已來此守護正法。世尊，我等受持守護此經，讀誦通利，為他廣說，攝取正法。” 
　　爾時，大德阿難白佛言：“世尊，是諸菩薩從何處來？” 
　　佛告阿難：“是諸菩薩各各集在諸佛國土。此等菩薩，皆是文殊師利童子本所教化，常為說此法界體性無分別經，以開化之。是諸菩薩知報經恩故來至此，及見如來禮敬圍繞，亦欲供養禮拜文殊師利童子，又愿護此經是故來此。阿難，我涅槃后，是諸菩薩于此閻浮提，當廣流布護此正法。阿難，是諸菩薩于百千佛所，志意勇猛護持正法。” 
　　是時，眾中有釋、梵、護世諸天王等，白言：“世尊，我等若此若彼有護持法者，是善丈夫、善男子女人等，我當守護供給，使令得無苦惱。” 
　　爾時，世尊贊釋、梵、護世諸天王言：“善哉！善哉！汝能勇猛守護是諸愛護正法善丈夫等，即是供養過去、未來、現在諸佛，并愛護正法。” 
　　爾時，佛即告于文殊師利童子：“汝受持此經，后末世時，于閻浮提當廣流布。” 
　　文殊師利言：“世尊，火災起時而此虛空，都無受持，亦不被燒。世尊，如虛空體性，是一切法亦復如是。而是諸法不生不滅，若法無生無有滅者，亦無受持，諸法體性無受持故。如法體性，受持諸法亦復如是。” 
　　文殊師利即白佛言：“唯愿世尊，受持此經，為善男子、善女人等種善根故。若供養法者，貪樂此經。世尊，如是如是受持此經，調伏憍慢諸怨憎故，無能留難，于當來世此閻浮提廣行流布。” 
　　爾時，世尊身放光明。是光遍照三千大千佛之世界，皆作金色。爾時，佛告文殊師利童子：“如來光明一切普照，而此經者亦復如是。心行無礙者，于佛法究竟，是善男子、善女人等手執此經。” 
　　爾時，世尊復告阿難：“阿難，受持此經，讀誦通利，為他廣說。阿難，汝則供養去來現在諸佛世尊。” 
　　爾時阿難白佛言：“世尊，此經何名？云何受持？” 
　　佛告阿難：“汝受持此經，名《說法界體性無分別》，亦名《寶上天子所問》，亦名《文殊師利童子所說》，善受持之。” 
　　佛說是經已，大德阿難、文殊師利童子、寶上天子，及諸佛土諸來菩薩，天、人、阿須羅及世間人，皆大歡喜，頂戴奉行。  
大寶積經卷第二十八 元魏北天竺三藏佛陀扇多譯 
大乘十法會第九  
　　如是我聞：一時，婆伽婆住王舍大城耆阇崛山中，與大比丘眾五百大阿羅漢俱，菩薩摩訶薩無量無邊。 
　　爾時，會中有一菩薩摩訶薩，名凈無垢寶月王光，即從坐起，整服右肩，右膝胡跪蓮華臺上，至如來所合掌向佛，白言：“世尊，行大乘、住大乘比丘，云何行大乘？云何住大乘？世尊，以何義故，此大乘名為大乘？復以何義，名為住大乘？” 
　　爾時，世尊告凈無垢寶月王光菩薩摩訶薩言：“善哉！善哉！凈無垢寶月王光，善男子，汝善能問此甚深義。諦聽！諦聽！善思念之，我今為汝分別解說。” 
　　時，凈無垢寶月王光菩薩摩訶薩，聞佛聽許，即白佛言：“唯然！世尊，頂受圣教。” 
　　佛言：“善男子，菩薩摩訶薩成就十法，是行大乘，是住大乘。何等為十？一者、信成就，二者、行成就，三者、性成就，四者、樂菩提心，五者、樂法，六者、觀正法行，七者、行法慎法，八者、舍慢大慢，九者、善解如來秘密之教，十者、心不希求聲聞、緣覺乘。” 
　　時，凈無垢寶月王光菩薩摩訶薩白佛言：“世尊，云何菩薩摩訶薩信成就？” 
　　佛言：“善男子，菩薩摩訶薩行不諂行，得柔軟行。彼菩薩信諸如來正真正覺無上菩提；信諸如來于一念中說三世事；信如來藏不老不死、無量無邊、不生不滅、不常不斷；信諸佛實際法界，一切智一切智人所知力、無所畏、不共佛法；信諸如來無見頂相；信諸如來三十二相、八十種好莊嚴其身，身有圓光；信聲聞所說、緣覺所說、菩薩所說；及信所有善言說者；信此世過世；信正行者、住正行者，若有沙門、若婆羅門；信善業果甚可愛樂，微妙最勝，所謂若天、天主，若人、人主；信不善果不可愛樂，苦惱無量，或在地獄，或在餓鬼，或在畜生。彼菩薩如是信已，得離三法：一疑，二惑，三不決定。善男子，菩薩摩訶薩成就如是信，名為信成就。” 
　　爾時，世尊為顯此義，偈重說言：  
　　“信為增上乘， 信者是佛子， 
　　　是故有智者， 應常親近信。 
　　　信是世間最， 信者無窮乏， 
　　　是故有智者， 應常親近信。 
　　　若不信之人， 不生諸白法， 
　　　猶如燒種子， 不生根芽等。  
　　“善男子，云何菩薩摩訶薩行成就？善男子，菩薩摩訶薩行成就故，剃除須發，被正法服，舍家出家。既出家已，修學菩薩戒行等事，修學聲聞戒行等事，修學緣覺戒行等事。修菩薩如是學已，身口意等惡業悉滅。何者名為身不善業？所謂殺生、偷盜、邪淫，瓦石刀杖欺擲他人，傷手足等，若來若去行欺凌事。善男子，如是等名身不善業。善男子，何者名為口不善業？所謂妄言、綺語、兩舌、惡口，不善言說，誹謗正法甚深經典，說諸和尚、阿阇梨等住正法者所有過短，如是等名口不善業。善男子，何者名為意不善業？所謂姤吝邪見、增上妒吝，樂利、樂稱、樂親愛等，家慢、色慢、恃少壯慢、恃無病慢、恃壽命慢、恃多聞慢、恃修行慢，欲覺、害覺、瞋惱覺等，及國土覺、衣服等覺，著處、著乘、著敷具等，著飲、著食及著兒女，犁牛耕種諸所作等，憂奴、憂婢、憂諸作者，谷帛庫藏諸財物等。彼菩薩如是著已，于向所說種種事中若失一事，其心則生憂悲苦惱。彼菩薩以愛潤心，是故生于后有芽心。善男子，略說意業猶如輪轉，如是名為意不善業。彼菩薩離身等業，于和尚所起于尊想，于阿阇梨起和尚想，于余若老若少起止恭敬。彼菩薩在于獨處作是思惟：‘我不應爾！我已起度一切眾生、救一切眾生心，令一切眾生住正定行中。’彼菩薩作是思惟：‘我今自身不調諸根，不勤修行，不覆諸根，不調諸根。’彼菩薩作是思惟：‘今我已作如是修行。是諸眾生既見我已，心即調伏隨順我教，諸佛歡喜，及諸天、龍、乾闥婆等悉皆歡喜。’善男子，如是等行名菩薩慚。彼菩薩作是思惟：‘勿令若道若俗，于我若身、若口、若意等業諸威儀中，訶責我者，所謂毀壞戒行，或作見行，或作行行，或行邪命。’彼行菩薩如是慚已，日夜系心觀察戒行；觀戒行已，無諸憂悔，離諸障礙。菩薩如是正修行已，于諸如來正法之中而修諸行。善男子，如是等行名菩薩愧。善男子，菩薩摩訶薩成就如是行，名為行成就。” 
　　爾時，世尊為顯此義，偈重說言：  
　　“行為增上乘， 諸佛緣覺等， 
　　　是故智者修， 彼等微妙事。 
　　　菩薩大名稱， 無畏行成就， 
　　　是故證菩提， 諸佛本所說。  
　　“善男子，云何菩薩摩訶薩性成就？善男子，菩薩摩訶薩性自少欲、少瞋、少癡，不吝、不澀、不粗獷、不我慢、不卒暴，調和柔軟，善言軟語，易共同止。彼菩薩于一切上勝供養，如心行施，所有諸事、衣服、飲食分舍與他；如是施已，即生歡喜遍滿身心，如是乃至舍上身分。善男子，彼菩薩行如是行，若見如來、若見聲聞，見已即生歡喜之心。善男子，菩薩摩訶薩成就如是法，名為性成就。” 
　　爾時，世尊為顯此義，偈重說言：  
　　“相煙即知火， 見鴛鴦知水， 
　　　異相知菩薩， 菩薩大智慧。 
　　　不澀不惱眾， 舍諸諂曲行， 
　　　善信眾生故， 是名菩薩性。  
　　“善男子，云何菩薩摩訶薩樂菩提心？善男子，菩薩摩訶薩，以有菩提相故發菩提心；未發菩提心時，或諸如來、或諸聲聞，勸發菩提心。善男子，此是菩薩初發菩提心相。善男子，彼菩薩聞有菩提，聞菩提心有大功德，聞發阿耨多羅三藐三菩提心，此是菩薩第二發菩提心相。善男子，彼菩薩見諸眾生，無主無親，無救無護，無能度之令至彼岸。菩薩即為彼諸眾生，起慈悲心而作是言：‘我當于彼無主無親、無救無護諸眾生等而作救護。為彼因緣故，發阿耨多羅三藐三菩提心。’此是菩薩第三發菩提心相。善男子，彼菩薩以見如來相具足身，生歡喜心，生勇悅心，心生歡喜，以是因緣故發阿耨多羅三藐三菩提心，此是菩薩第四發菩提心相。 
　　“善男子，彼菩薩為彼眾生令得利益安隱樂故，修行布施、持戒、忍辱，修行精進、禪定、般若。善男子，云何菩薩修行布施？善男子，菩薩作是思惟：‘我當云何行于布施？’即生念言：‘須食施食，須飲施飲，須床敷者施與床敷，須衣服者施與衣服，指環、臂釧、若寶冠等，所須之物皆施與之。’善男子，菩薩乃至割自身肉施于眾生，如是行施愿取阿耨多羅三藐三菩提，而不取著受者財物，不住事等，是名菩薩修行布施。善男子，菩薩云何修持于戒？善男子，彼菩薩先自調順身業、調順口業、調順意業，菩薩所有自身惡業一切舍離，所有口惡業一切舍離，所有意惡業一切舍離，持戒不缺不漏不雜。菩薩如是持禁戒已，回向阿耨多羅三藐三菩提，而心終不取著于戒，是名菩薩修持于戒。善男子，云何菩薩修行忍辱？善男子，菩薩為聞若道若俗，乃至毀罵，聞說其惡，若打系閉，若截手足，皆能忍受，為彼前人起忍辱心。菩薩如是修行忍已，回向阿耨多羅三藐三菩提，不以彼忍而起慢心，是名菩薩修行忍辱。善男子，菩薩云何修行精進？善男子，菩薩作是思惟：‘如虛空界無量無邊，眾生界亦無量無邊。唯我一人獨無等侶，令入無余涅槃界中。’如是菩薩為彼因緣發精進行，初持自身，持身行已觀受心法；如是正觀受心法已，行持心行。菩薩既行持心行已，次復修行見法等行。菩薩如是持心意已，為令未生惡不善法斷不生故起欲勤精進，為令未生善法生故起欲勤精進。菩薩如是次復修行初如意足，如是修行第二、第三乃至第四如意足分，修如是行不起慢心。是名菩薩修行精進。善男子，菩薩云何修行禪定？善男子，菩薩不著欲故，不著滅故，不著離欲故，不著自身故，不著他身故，不著色、受、想、行、識，不著欲界，不著色界，不著空，不著無相、無愿，不著此世界，不著未來世界，而行布施，不依止施，不依止戒，不依止忍，不依止精進，不依止禪。如是修行禪定，回向阿耨多羅三藐三菩提，而不分別。是名菩薩修行禪定。善男子，菩薩云何修行般若？善男子，菩薩常作如是思惟而化眾生，化眾生已復作是念：‘我化無量無邊眾生界，令入無余涅槃界中，而無一眾生入涅槃界者。何以故？如佛所說，一切諸法，無我、無眾生、無命、無養育、無富伽羅。’如是修慧，而以彼慧回向阿耨多羅三藐三菩提，作如是愿而于智慧不生分別，是名菩薩修行般若。善男子，菩薩摩訶薩如是發菩提心，名為菩薩樂菩提心。” 
　　爾時，世尊為顯此義，偈重說言：  
　　“猶如真寶珠， 光明不舍離， 
　　　又如礦中金， 治已轉增明。 
　　　如是菩提性， 轉明菩提心， 
　　　二邊清凈已， 魔所不得便。  
　　“善男子，云何菩薩摩訶薩樂法？善男子，菩薩摩訶薩，性自樂法、喜法、潤法，若見沙門、若婆羅門如法人已，隨所有物而以奉上，若飲食等一切施與，乃至合掌生恭敬心；生恭敬已，從彼聞于未曾聞法。菩薩如是求正法已，如實修行。菩薩于彼持法法器，生于尊想，生和尚想、阿阇梨想，起如是意：‘我從昔來久失導師！’今忽遇之，生導師想。又作是念：‘我常縛在世間牢獄，無解、無救、無推訪者。’今忽遇之，生推覓想。又作是念：‘我久遠來睡于世間，愚癡盲目。忽于今者令我目開！’即起覺想，起開示想。又作是念：‘我久遠來沒深泥中，無拔濟者。’今忽遇之，生拔濟想。又作是念：‘我久遠來失于導師引導眾生。’今忽遇之，起導師想。又作是念：‘我久遠來閉在世間貧苦難處，無救接者。’今忽遇之，是故即生救接者想。又作是念：‘我久遠來遇難愈病，無有良醫能療治者。’今忽遇之，起良醫想。又作是念：‘我久遠來為貪欲火之所燒燃，未蒙云雨。’今忽遇之，是故即起大云雨想。菩薩如是為彼因緣，忍寒熱等諸苦惱事，及諸眾生能惱人者，若蚊虻等皆能忍之，亦能忍受饑渴等事，見樂眾生不生著心。彼菩薩作如是念：‘我雖得受世間快樂。若我得聞一句法已，能成聞慧。’生聞慧想。菩薩以是樂法因緣故，行布施不生憂愁，乃至無有憂苦等事。菩薩如是遠離一切憂苦等事，起如是心：‘我為得聞如來所說一句法故，乃至入于阿鼻地獄，壽命一劫，若百千劫無疲倦；無疲倦已，然修行一切種智，若有未得佛正法者，能令得之。’善男子，菩薩摩訶薩，如是樂法，名為菩薩樂法。” 
　　爾時，世尊為顯此義，偈重說言：  
　　“大智求法者， 所謂諸菩薩， 
　　　求法無厭足， 以恭敬心故。 
　　　當求于正法， 是名菩薩相， 
　　　聞已常憶持， 復如法修行。  
　　“善男子，云何菩薩摩訶薩觀正法行？善男子，菩薩摩訶薩作如是觀：一切法如幻，誑凡夫故；愚癡覆心，無正慧故；一切法虛妄如夢，以唯念故；一切法如水中月，非有事故；一切法如鏡中像，無眾生故；一切法如響，空聲生故；一切法生滅，因緣成故；一切法不生，真如性故；一切法不滅，以無生故；一切法無作，以無作者故；一切法如虛空，以無染故；一切法寂靜，體性無染故；一切法離垢，離一切垢故；一切法永滅，以本滅煩惱故；一切法無色，不可見故；一切法離心意意識，以無身故；一切法無住滅，一切阿梨耶故；一切法無求，離此彼親愛故；一切法無著，離一切煩惱境界故；一切法如蛇，以無方便咒術力故；一切法如芭蕉，以不實故；一切法如水沫，性無力故。善男子，菩薩摩訶薩如是觀正法行，名為菩薩觀正法行。” 
　　爾時，世尊為顯此義，偈重說言：  
　　“一切法如幻， 覆眾生心故， 
　　　虛妄猶如夢， 應如是受持。 
　　　諸法如水月， 以影像起故， 
　　　諸法如鏡像， 智何不覺知？  
　　“善男子，云何菩薩摩訶薩觀法順法？善男子，菩薩摩訶薩觀色無常，而不以滅色故證于法界。以如實智于法界中所有諸法，如實覺知諸法相已，善記善修彼法界中所有諸相，有所說者、修者、記者，自然如是入法界行。如是乃至受、想、行、識，以如實觀，正觀察已，而不滅識，不厭離識，證入法界，所有法界一切諸法，以實智慧如實證知。彼諸法中有諸名字，善說、善知、善修、善記；以善知故，以善修故，以善記故，自然如是入法界行。如知無常，如是知苦、無我、不凈亦復如是。觀色無常如實善知，于彼色中，不復生于恐怖之想。何以故？如實知色虛妄生故。如是菩薩如實善知受、想、行、識，悉皆無常，皆苦、無我及不凈等，于彼識中不復生于恐怖之想。何以故？如實知識是虛妄故。菩薩如是如實善知。善男子，譬如善巧幻師、幻師弟子，幻作種種四兵等事，所謂象兵、馬兵、車兵、步兵。智者見已，不生恐怖。何以故？善知虛妄幻所作，誑惑眾生而示現之。善男子，菩薩如是觀色無常，觀無常已，于中不生恐怖之想。何以故？如實知色虛妄生故，菩薩如是如實善知。受、想、行、識悉皆無常，觀無常已，則于識中不生恐怖。何以故？如實知識虛妄生故，菩薩如是如實善知。善男子，菩薩如是觀法順法。” 
　　爾時，凈無垢寶月王光菩薩摩訶薩白佛言：“世尊，云何菩薩觀色無常，而不離色說于法界，證于法界，習學法界，一切諸法以智慧力如實證知？” 
　　爾時，世尊告凈無垢寶月王光菩薩摩訶薩言：“善男子，為汝問故，我今說喻。善男子，譬如世間有智之人持諸毒藥；持毒藥已，或煎或熬，或合余藥；合余藥已，為財利故而炫賣之，而不自食。何以故？彼人思惟：‘勿令我身由此因緣，而致斷命。’善男子，菩薩摩訶薩心順向涅槃，心潤向涅槃，心潤流涅槃，心正取涅槃，菩薩摩訶薩而不證涅槃。何以故？菩薩思惟：‘勿令我身由此因緣退轉菩提。’ 
　　“復次，善男子，我更說喻。善男子，譬如有人奉事于火，彼事火已，尊重敬順，善將護之，而不生于如是之心：‘我供養火，尊重贊嘆，善將護故，二手捉之。’何以故？彼人作念：‘勿令我身由此因緣身苦心惱。’善男子，菩薩摩訶薩雖心順向涅槃，心潤向涅槃，心潤向涅槃流，心正取向涅槃，順向涅槃岸，而彼菩薩不證涅槃。何以故？菩薩思惟：‘勿令我身以此因緣退菩提智。’” 
　　爾時，凈無垢寶月王光菩薩摩訶薩白佛言：“世尊，如我解佛所說法義，菩薩應當常住世間。” 
　　佛言：“善男子，如是，如是，菩薩常應住于世間。” 
　　時，凈無垢寶月王光菩薩摩訶薩白佛言：“世尊，云何菩薩住于世間，而不為世間法之所染？” 
　　佛言：“善男子，我今為汝以譬喻說。善男子，譬如有人，善解方便，捉諸禽獸；以咒力故，共毒蛇戲，捉諸毒蛇若含若磨種種弄之，而終不以弄蛇因緣被害命終。何以故？以有善巧咒術力故。善男子，菩薩摩訶薩住于世間行世間法，以有善巧大智方便咒術力故，共諸煩惱惡毒藥戲，弄煩惱蛇，而不為彼煩惱因緣退于菩提。何以故？菩薩成就善巧方便智慧力故。” 
　　爾時，凈無垢寶月王光菩薩摩訶薩白佛言：“世尊，甚奇世尊！奇哉善逝！最難有世尊！最難有善逝！世尊，是諸菩薩摩訶薩，雖心向涅槃而不證涅槃，雖在世間而不為世法之所染污。世尊，我今歸依諸菩薩。世尊，若有善男子、善女人得聞如此菩薩行已，生歡喜心者，彼人過去種諸善根。何以故？若聞此法門，乃至一彈指頃生希有心。世尊，彼諸善男子、善女人，已為如來之所記也。何以故？聞此法門至心諦聽故。” 
　　佛言：“善男子，如是，如是。” 
　　說此法門時，五百比丘得無漏心；得無漏心已，從座而起，整服右肩，右膝著地，合掌向佛，白言：“世尊，世尊，諸菩薩可以正恭敬！善逝，可以禮敬諸菩薩！” 
　　佛言：“諸比丘，如是，如是。善男子，菩薩摩訶薩如是觀法順法，名為菩薩觀法順法。” 
　　爾時，世尊為顯此義，偈重說言：  
　　“應敬大智慧， 應敬大無畏， 
　　　應敬正服者， 應敬佛所生。 
　　　以方便力故， 智慧善巧故， 
　　　超過聲聞地， 菩薩大智慧。 
　　　善知諸陰虛， 生滅不定故， 
　　　見世間火燃， 是故不證滅。  
　　“善男子，如是名為菩薩摩訶薩觀法順法。 
　　“善男子，云何菩薩摩訶薩離慢大慢？善男子，所言慢者生如是心：‘我今所有若家、若姓、若色，及以種種金銀珍寶、諸寶藏等，象兵、馬兵、車兵、步兵，不劣他人。’若人如是起憍慢心，是名為慢，以其不生恭敬心故。善男子，何者大慢？善男子，若有菩薩作如是念：‘唯我若家、若姓、若色、若金銀寶藏，象兵、馬兵、車兵、步兵，勝于他人。’是故不生恭敬之心，是名大慢。善男子，如是憍慢及以大慢，菩薩摩訶薩悉已舍離。善男子，菩薩摩訶薩，如是離慢，離于大慢。” 
　　爾時，世尊為顯此義，偈重說言：  
　　“離慢離大慢， 常行慈悲心， 
　　　以彼潤心故， 于世不放逸。 
　　　雖行乞食事， 諸菩薩大事， 
　　　說義利益事， 若諸天及人。  
　　“善男子，云何菩薩摩訶薩善解如來秘密之教？善男子，菩薩摩訶薩，于諸經中所有隱覆甚深密義，于彼說中如實善知。善男子，何等是為如來密教？善男子，我記聲聞得阿耨多羅三藐三菩提者，此不應爾。如言：‘阿難，我患背痛。’此不應爾。語諸比丘：‘我今老弊，汝可為我推覓侍者。’此不應爾。語目連言：‘汝可往問耆婆醫王，我所有患當服何藥？’此不應爾。善男子，如來處處逐諸外道論義捔勝，此不應爾。善男子，佉陀羅刺刺如來足，此不應爾。善男子，如來又說提婆達多是我宿怨，常相隨逐求覓我便，此不應爾。善男子，如來昔日入舍衛城，于奢犁耶婆羅門村，周遍乞食空缽而出，此不應爾。善男子，旃遮摩那毗孫陀梨，木器合腹以謗如來，亦不應爾。善男子，如來昔在毗蘭多國，受毗蘭若婆羅門請，三月安居而食麥者，此不應爾。” 
　　爾時，凈無垢寶月王光菩薩摩訶薩白佛言：“世尊，此向所說，當云何取？世尊，何故記諸聲聞得阿耨多羅三藐三菩提？” 
　　佛言：“善男子，我記聲聞得阿耨多羅三藐三菩提者，以見聲聞有佛性故。” 
　　時，凈無垢寶月王光菩薩摩訶薩白佛言：“世尊，此諸聲聞斷諸有漏，離于三有，生分已斷而有性故，為如來授阿耨多羅三藐三菩提記者，此事云何？” 
　　佛言：“善男子，我今為汝說于譬喻。善男子，譬如灌頂轉輪圣王具足千子，隨最大者授其王位。然彼輪王以子根鈍，應初教者而中教之，應中教者而后教之，一切工巧咒術等事。然是王子以根鈍故，應初學者而中學之，應中學者而后學之。善男子，于意云何？彼輪王子如是學已，豈可非是王正子耶？” 
　　時，凈無垢寶月王光菩薩摩訶薩言：“不也，世尊。不爾，善逝。是真王子。” 
　　佛言：“善男子，菩薩摩訶薩亦復如是，以根鈍故，應初學者而中學之，應中學者而后學之。如是依觀眾生五陰，滅諸煩惱；煩惱滅已，然后得成阿耨多羅三藐三菩提。善男子，于意云何？彼諸聲聞以此因緣得成正覺，豈可得言聲聞不得成正覺耶？” 
　　時，凈無垢寶月王光菩薩摩訶薩言：“如是，世尊。我曾不見若人、若天、若魔、若梵，是等眾中，而有能說聲聞不得成正覺者。若有能說，無有是處，除一闡提。” 
　　爾時，如來告凈無垢寶月王光菩薩摩訶薩言：“善男子，我今為汝更說譬喻。善男子，利根菩薩住第十地，除二無我坐道場者，為除故坐，不除坐耶？” 
　　時，凈無垢寶月王光菩薩摩訶薩言：“世尊，已除故坐，世尊。已除故坐，善逝。” 
　　佛言：“善男子，彼利根者以此因緣，豈可不得成正覺耶？” 
　　時，凈無垢寶月王光菩薩摩訶薩言：“得成，世尊。得成，善逝。” 
　　爾時。如來告凈無垢寶月王光菩薩摩訶薩言：“善男子，此處亦如是。” 
　　爾時，凈無垢寶月王光菩薩摩訶薩言：“世尊，如來何故昔告阿難我患背痛？” 
　　佛言：“善男子，我觀后世，憐愍眾生作如是說，言我背痛，令諸病者作如是知：‘佛金剛身，尚有背痛，何況我等及其余者！’以是事故我說此言。而諸愚人如實取之，謂佛有病、有背痛等，則便自壞亦令他壞。” 
　　如來復告凈無垢寶月王光菩薩摩訶薩言：“善男子，我于昔日告比丘言‘我今老弊，汝可為我推覓侍者。’善男子，我說此言，亦為憐愍念后世故，作如是說。為令后世聲聞弟子，年老朽弊應須給侍，故說此言：‘我今老弊，須覓侍者。’令未來世如是知已不生退轉，以是義故我說此言：‘我今老弊，汝可為我推覓侍者。’而諸愚人如實取之，如來老弊故須侍者。 
　　“善男子，云何當知佛告目連，令到耆婆大醫王所，問服藥法？善男子，此亦是我憐愍后世故作是說。有諸聲聞假藥持身，彼當憶我：‘佛金剛身猶尚服藥，何況我等及其余者！’以是事故我說此言：‘汝到耆婆大醫王所，問服藥法。’而諸愚人如實取之，謂如來身是病患身。善男子，如來昔告目連比丘，令彼目連問耆婆藥。耆婆無容故不正答，唯作是言：‘但當服酥，但當服酥。’然是如來示業果報，令諸弟子聞當憶知而不退還。 
　　“善男子，如來處處逐諸外道尼乾子等，捔勝論義。此事云何？善男子，我觀后世愍念眾生故作是事。令彼眾生作如是知：‘諸佛如來正真正覺尚有怨家，何況我等及其余者！’而諸愚人如實取之，謂佛如來實有怨家。善男子，轉輪圣王以少福故尚無怨家，何故如來成就無量無邊功德？ 
　　“善男子，佉陀羅刺刺如來足。是事云何？善男子，如來示現業果報故。令未來世作如是知：‘如來成就無量功德而有業報，何況我等及其余者！’以是因緣令彼息惡。復為因緣我作是說，有是業報。而諸愚人如實取之，佉陀羅刺刺如來足。” 
　　時，凈無垢寶月王光菩薩摩訶薩言：“世尊，提婆達多是佛宿怨，覓如來便。” 
　　佛言：“善男子，若無提婆善知識者，終不得知如來具有無量功德。善男子，提婆達多是善知識，共我諍勝現作怨家，得顯如來無量功德。善男子，提婆達多善友知識，在于宮內語阿阇世王，令害如來。時，王故放護財象王，令滅如來。善男子，如來見象即調伏之。爾時無量無邊眾生，見象調伏生奇特心，即生正信歸依三寶，所謂佛寶、法寶、僧寶，顯三寶故。善男子，如此之事應如是知，提婆達多是善知識，久來隨逐示現怨家。而諸愚人如實取之，作如是言：‘提婆達多是害佛者，是怨家者。’善男子，乃至過去五百世中所生之處，提婆達多是善知識，示怨家事，悉是示現顯諸菩薩及顯如來無量功德。而諸愚人如實取之：‘提婆達多是害佛者，是怨家者。’以是不善取義因緣，墮三塗中，所謂地獄、餓鬼、畜生諸苦惱處。何以故？善男子，提婆達多善知識者，善修無量諸勝功德，善修善根，親近諸佛宿植德本，心向大乘，順向大乘，向大乘彼岸，近于阿耨多羅三藐三菩提。善男子，彼壞心故于未來世，生于地獄、餓鬼、畜生諸惡道中。” 
　　爾時，凈無垢寶月王光菩薩摩訶薩言：“世尊，如來昔日入舍衛城，于奢犁耶婆羅門村，周遍乞食，空缽而出。此事云何？” 
　　“善男子，我此所作，亦為愍念后世眾生故示是事。令未來世作如是知：‘如來具足無量功德，尚空缽出，何況我等及其余者！’善男子，復有說言：‘是魔波旬勸于婆羅門、長者、居士，令其不肯供養如來。’此亦不爾。何以故？善男子，魔王無力能勸長者，令不供養如來食故。善男子，此事不應如是取之。何以故？魔王無力而能遮障如來供養。乃是如來勸持魔王，令語長者、婆羅門等而不供養。善男子，如來已滅一切障礙，成就無量諸勝功德。而有能障如來供養，無有是處。如來無有實業果報，為彼眾生令得道故，如來示現如是方便善巧諸事。善男子，如來若斷一食食已，令諸聲聞及魔波旬、天龍八部及諸天子，作如是念：‘無令眷屬生憂苦心，為彼諸事。’是故如來日夜示現如是等事，令發一念不善之心，乃是如來斷于諸有，如前示現，后亦如是。令未來世作如是知：‘如來斷有，尚有此事，何況我等及其余者！’現此事時，七萬天眾于如來所起清凈心。如來爾時知其心已，種種說法，彼聞法已得法眼凈。善男子，我觀后世故示是事，如來無有如是業報。” 
　　爾時，凈無垢寶月王光菩薩摩訶薩言：“世尊，旃遮摩那毗孫陀梨，木器合腹以謗世尊。此事云何？” 
　　佛言：“善男子，此亦不爾。如來成就無量功德，無業報患。善男子，乃是如來威神之力，能令旃遮摩那毗孫陀梨等，置過無量恒河等世界之外。而被謗者，乃是如來以方便力示業果報。我諸弟子以薄福故，既得出家在我法中，以被謗故則退我法，以不思量如來言教，作如是說：‘我等今者已被謗故，不應得在佛正法中。’令彼諸人聞教憶念：‘諸佛如來具足成就一切白法，滅諸惡法，尚有如是惡對被謗，何況我等及其余者！’如是知已，不復退還，修凈梵行。善男子，旃遮摩那毗孫陀梨等，起于惡心，以佛力故令夢開悟：‘我實謗佛！我若舍身，必墮三惡！’善男子，如來若知可防護者必防護之，是故示現如此之事。善男子，無一眾生如來舍者，故現此事。” 
　　爾時，凈無垢寶月王光菩薩摩訶薩言：“世尊，如來昔在毗蘭多國，受毗蘭若婆羅門請，而食麥者。此事云何？” 
　　佛言：“善男子，我亦愍念后世眾生故現是事。如來實知諸婆羅門、居士等請而不供養，而受其請，彼處安居。何以故？善男子，彼安居處有五百馬，所有食麥施與眾僧，令至三月。善男子，彼馬悉是大菩薩也！宿植德本而值惡友，造諸惡業生畜生中。善男子，彼五百馬有調馬者，是日藏菩薩，以愿力故生在彼處。善男子，是日藏菩薩，勸五百馬發菩提心，為令得脫故生彼處。善男子，以彼善調馬主力故，彼五百馬皆憶宿命，得菩提心還得本心。善男子，如來愍念彼五百馬故，受彼請，彼處安居。調馬人麥與如來食，五百馬麥諸弟子食。善男子，彼調馬者以馬音聲調五百馬，皆令懺悔，勸其發心；復令彼馬于佛法中，于三寶所起敬重心。善男子，過三月已，彼五百馬舍身生于三十三天。彼在畜生尚得是利！如來爾時為彼說法，令得阿耨多羅三藐三菩提記。善男子，彼處所有調五百馬，防護馬者，如來記彼，當得成就自調伏心緣覺之道。 
　　“善男子，世間無有是可食物，如來食之而有不作微妙味者！善男子，假使如來食于土塊瓦石等物，而無不退微妙味食。善男子，如來所食皆作上味，無有世間三千大千世界之中所食之物而可比者。何以故？以如來得味中上味，得食上味，得大丈夫諸相好等。善男子，汝今應當如是正取如來所食，悉微妙味，無有可比。善男子，阿難比丘憐愍我故而作是言：‘云何如來生轉輪圣王家，舍王位出家而能食麥？’如來善知阿難心已，故與一麥告言：‘阿難，汝當知之此是何味？’阿難食已生奇特心，即語我言：‘世尊，我生在王家，長養王家，而未曾得如是上味。’善男子，阿難比丘以彼食味身心得安，七日不食。善男子，以是事故當知，如來無有業報。然彼居士、婆羅門，請諸有德清凈比丘不供養者，諸比丘等受請往彼，而不供養示現業報。善男子，汝應當觀如來神力，彼婆羅門請佛及僧而不供養，如來記彼不墮惡道。善男子，共佛受請彼處安居五百比丘，于中乃有四十比丘，多有貪心不能觀察，不凈行故，若得稱意微妙食者，悉皆退轉；食馬麥故，不生欲心，過七日已，得阿羅漢果。善男子，如來善巧知眾生心故，受彼請，為度彼故。善男子，菩薩摩訶薩，善巧成就如是甚深秘密法教示現之事。若如是知，名為善解如來密教。” 
　　爾時，世尊為顯此義，偈重說言：  
　　“善知漸法門， 及以頓所說， 
　　　內心善巧知， 諸菩薩示現。 
　　　善巧知秘密， 遠離諸疑惑， 
　　　善知諸佛說， 所有秘密教。”  
　　爾時，凈無垢寶月王光菩薩摩訶薩白佛言：“世尊，云何菩薩摩訶薩不求聲聞、緣覺乘？” 
　　佛言：“善男子，菩薩摩訶薩在于地獄、餓鬼、畜生諸惡道中，雖在彼處受極重苦不可具說，而心不求聲聞、緣覺乘，亦無心求自得解脫，不念少欲，不念少作，不行少欲，不行少作事。善男子，菩薩于彼善業眾生而與同事，然是菩薩于彼眾生善勸化之，令其修行發阿耨多羅三藐三菩提心。善男子，菩薩摩訶薩成就如是法故，不求聲聞、緣覺菩提。” 
　　爾時，世尊為顯此義，偈重說言：  
　　“常化諸眾生， 心不生疲惓， 
　　　于無上菩提， 堅固不退轉。 
　　　其心不可動， 猶如妙山王， 
　　　修行慈悲心， 不求二乘道。”  
　　爾時，凈無垢寶月王光菩薩摩訶薩白佛言：“世尊，如來已說菩薩成就如是等法，是故名為行大乘、住大乘。而如來不說，以何義故此大乘名為大乘？” 
　　爾時，世尊告凈無垢寶月王光菩薩摩訶薩言：“我今問汝，隨汝意說。善男子，于意云何？轉輪圣王所行之道，具四兵眾所行處道，以何而說？” 
　　時，凈無垢寶月王光菩薩摩訶薩言：“世尊，是名王道，是名大道，是無畏道，是無礙道，是勝一切諸國王道。” 
　　佛語凈無垢寶月王光菩薩摩訶薩言：“善男子，諸佛如來正真正覺所行之道，彼乘名為大乘，名為上乘，名為妙乘，名為勝乘，名無上乘，名無上上乘，名無等乘，名不惡乘，名為無等等乘。善男子，以是義故，名為大乘。” 
　　時，凈無垢寶月王光菩薩摩訶薩白佛言：“善哉！世尊。善哉！善逝。善哉！世尊，快說如是大乘名義。” 
　　如來說是十法法門時，魔波旬作是念言：“今日沙門瞿曇過我境界。若我具備四種兵眾，惱彼瞿曇，令其不得說此法門。”時魔波旬作是念已，即具四兵，至王舍城耆阇崛山。 
　　時，凈無垢寶月王光菩薩摩訶薩，遙見波旬具四兵眾，為惱如來，令不得說此法門故欲來至此。時，凈無垢寶月王光菩薩摩訶薩即現神通；現神通已，令魔波旬至王舍城四衢道頭，唱如是言：“汝王舍城諸人民等，當知今日沙門瞿曇，在王舍城耆阇崛山，為諸四眾具說正法，初中后善，文義俱深，淳備具足清凈梵行。汝等諸人，可往詣彼沙門瞿曇，聽其說法，令汝長夜成大安樂諸利益事。” 
　　爾時，王舍大城之中，諸婆羅門、剎利、長者及居士等，被魔勸已，手執香華、涂香、末香、燒香、寶幢、寶蓋，出王舍城至耆阇崛山，到如來所，頂禮佛足，尊重贊嘆，卻坐一面。時，魔波旬亦具四兵，從王舍城出至耆阇崛山，到如來所，化作曼陀羅華散如來已，與四兵眾卻坐一面。 
　　時，凈無垢寶月王光菩薩摩訶薩，知魔波旬坐一面已，即語魔言：“汝魔波旬，以何因緣將四兵眾，惱亂如來，并障如來說此法門？汝今應當于如來所，生慚愧心，起懺悔心。無令汝于長夜得無利益，成大苦報。” 
　　時，魔波旬聞凈無垢寶月王光菩薩語已，即合十指，爪掌拄地，禮如來足，于如來所生慚愧心，起懺悔心，而作是言：“我于今者甚畏如來！甚奇善逝！唯愿大慈，受我懺悔。我甚愚癡，無有智慧，無善巧智，不自惜身，而于如來起于惡心，復欲令此法門絕滅。善哉！世尊，重受我懺。” 
　　佛言：“波卑椽，善哉！善哉！長養善根。若我法中有善男子、若善女人，起心懺悔以求清凈。善哉！波卑椽。” 
　　時，魔波旬至佛所立，白言：“世尊，如來諸經，皆斷惡語、不善語耶？” 
　　如來答言：“如是，如是。” 
　　魔波旬言：“云何如來法王、法主，得法自在而語，稱我言波卑椽，如是喚我？” 
　　佛言：“波卑椽，我今為汝說于譬喻。善男子，譬如長者居士財富無窮，唯有一子甚愛念之，不用離目以命系子。然彼一子，諸根不調甚惡諂曲，長者居士愛念心故以杖打之，或瓦或石，欲令此子息彼事故。善男子，于汝意云何？是長者居士撾打其子，有惡心不？” 
　　魔波旬言：“不也，世尊。欲令成就愛念子故，作如是事。” 
　　佛言：“波旬當知，如來正真正覺善知眾生心性根欲，是故觀察，應以惡言而得度者，即說惡言；應以默然無所言說而得度者，即為默然；應以驅遣而得度者，即驅遣之；應以說法而得度者，即為說之；應以攝受而得度者，即攝受之；應見色身而得度者，即現色身令彼見之；應聞聲香若得味觸而得度者，即為現聲而為說法，至香味觸現令得度。” 
　　時，魔波旬歡喜踴躍，復合十指爪掌，頂禮佛足，白言：“世尊，隨所有處，若村、若城、若在王都，說此法門。我為聽受此法門故，當往其所護此法門，亦為護彼持法法器。世尊，我至彼時必有眾相，諸眾寂定離睡眠蓋，復令諸方上勝法器而來問法。若讀、若誦、若受持者，身心俱安，不起慢心隨說此法。若廣說者，若略說者，于如來所生歡喜心。又復如來，于諸眾生起歡喜心；彼諸眾生心歡喜已，善根增長，惡法消滅。” 
　　時，大眾中有諸外道尼乾子等，聞魔波旬如是懺悔，心大歡喜，踴躍無量，得無生忍。  
　　爾時，尊者阿難白佛言：“世尊，以何因緣說此法時，此諸外道得無生忍？” 
　　佛言：“阿難，乃往過去過無量劫，此王舍城耆阇崛山，爾時有佛，名上力足正真正覺，在此說法。佛說法已，有諸外道來向佛所，欲惱如來，復欲障說此法門故來至佛所。既聞法已，心生歡喜，即言：‘世尊，快說此法！’于如來所生奇特心，以是因緣六十劫中，不墮地獄、餓鬼、畜生；唯生人天，所生之處憶念彼佛，雖憶念佛而無善友。阿難，于意云何？彼諸外道尼乾子等，豈異人乎？今此眾中諸外道是。何以故？此諸善男子，當爾之時具足惡見故，欲惱如來并障此法。彼既聞法生大歡喜，以是因緣今蒙佛記，是諸外道當得阿耨多羅三藐三菩提，何況于今得無生忍！” 
　　說此法門時，萬二千眾生遠塵離垢得法眼凈，二萬眾生發阿耨多羅三藐三菩提心。 
　　爾時，尊者阿難白佛言：“世尊，若有善男子、若善女人，于此法門起一念信功德無量，況復讀誦受持，擁護廣為人說！” 
　　佛言：“阿難，若有善男子、善女人，勸無余眾生界，令發阿耨多羅三藐三菩提心。若復有善男子、善女人，于此法門起一念信，若讀若誦，廣為他說，此人得福過前說者。何以故？阿難，以此法門是一切智智道處。阿難，若有男子、女人，聞此法門及見持此法門法師，若起惡心得罪過前。” 
　　爾時，凈無垢寶月王光菩薩摩訶薩言：“若有男子、女人，謗此經者，如來已說得罪過前。” 
　　佛告凈無垢寶月王光菩薩摩訶薩言：“若男子、女人，一時挑卻一切眾生所有眼目。若復有男子、女人，于此法門及持法者，起一惡心得罪過彼。何以故？阿難，以此法門名為光明，能施一切眾生慧目。” 
　　尊者阿難白佛言：“世尊，此法門不應于不信男子、女人前說。何以故？須護眾生故。世尊，我見如是謗法業緣，生于地獄、餓鬼、畜生惡道中故。” 
　　佛言：“阿難，應說此法門，不應不說。何以故？以此名為彼者因故，令修行已得阿耨多羅三藐三菩提故。” 
　　阿難白佛言：“世尊，當以何名名此法門？云何奉持？” 
　　佛言：“阿難，阿難當知，以說十法，是故名為《十法法門》，如是受持；亦名《凈無垢寶月王光菩薩所問》，如是受持。” 
　　佛說此法門時，尊者阿難，凈無垢寶月王光菩薩摩訶薩，并眾會中諸大菩薩，及聲聞眾、天龍八部，聞佛所說，皆大歡喜，頂受奉行。  
大寶積經卷第二十九 唐三藏法師菩提流志奉詔譯 
文殊師利普門會第十  
　　如是我聞：一時，佛在王舍城耆阇崛山中，與大比丘眾八百人俱，菩薩摩訶薩四萬二千。時有菩薩名無垢藏，與九萬二千諸菩薩眾，恭敬圍繞從空而來。 
　　爾時，世尊即告大眾：“彼諸菩薩，為遍清凈行世界，普華如來，勸發來此娑婆世界，令于我所聽受普入不思議法門。其諸菩薩亦當集會。”說是語已，無量無邊他方此界諸菩薩眾，悉來集會耆阇崛山，頂禮佛足，卻住一面。 
　　爾時，無垢藏菩薩，手持七寶千葉蓮華，至如來所，頭面禮足，白佛言：“世尊，遍清凈行世界，普華如來，以是寶華奉上世尊，致問無量：‘少病少惱，起居輕利，安樂行不？’”作是語已，即升虛空，結跏趺坐。  
　　爾時，文殊師利菩薩摩訶薩，于大眾中即從座起，偏袒右肩，右膝著地，合掌恭敬而白佛言：“我念過去久遠世時，曾于普燈佛所，聞說普入不思議法門。我于爾時，即便獲得八千四百億那由他三昧，又能了知七十七萬億那由他三昧。善哉！世尊，愿垂哀愍，為諸菩薩說此法門。” 
　　爾時，佛告文殊師利：“汝今諦聽，善思念之，當為汝說。” 
　　文殊師利言：“唯然！世尊，愿樂欲聞。” 
　　佛言：“若諸菩薩欲學此法，應當修習諸三昧門，所謂色相三昧、聲相三昧、香相三昧、味相三昧、觸相三昧、意界三昧、女相三昧、男相三昧、童男相三昧、童女相三昧、天相三昧、龍相三昧、夜叉相三昧、乾闥婆相三昧、阿修羅相三昧、迦樓羅相三昧、緊那羅相三昧、摩睺羅伽相三昧、地獄相三昧、畜生相三昧、閻魔羅界三昧、貪相三昧、瞋相三昧、癡相三昧、不善法三昧、善法三昧、有為三昧、無為三昧。文殊師利，若諸菩薩于如是等一切三昧，善通達者，是則已為修學此法。 
　　“文殊師利，云何名為色相三昧？”即說頌曰：  
　　“觀色如聚沫， 中無有堅實， 
　　　不可執持故， 是名色三昧。  
　　“復次，文殊師利，云何名為聲相三昧？”即說頌曰：  
　　“觀聲如谷響， 其性不可得， 
　　　諸法亦如是， 無相無差別， 
　　　了知皆寂靜， 是名聲三昧。  
　　“復次，文殊師利，云何名為香相三昧？”即說頌曰：  
　　“假令百千劫， 常嗅種種香， 
　　　如海納眾流， 而無有厭足。 
　　　其香若是實， 則應可滿足， 
　　　但有假名字， 其實不可取。 
　　　以不可取故， 鼻亦無所有， 
　　　了知性空寂， 是名香三昧。  
　　“復次，文殊師利，云何名為味相三昧？”即說頌曰：  
　　“舌根之所受， 堿醋等諸味， 
　　　皆從眾緣生， 其性無所有。 
　　　若能如是知， 因緣和合起， 
　　　了此不思議， 是名味三昧。  
　　“復次，文殊師利，云何名為觸相三昧？”即說頌曰：  
　　“觸但有名字， 其性不可得， 
　　　細滑等諸法， 皆是從緣生。 
　　　若能知觸性， 因緣和合起， 
　　　畢竟無所有， 是名觸三昧。  
　　“復次，文殊師利，云何名為意界三昧？”即說頌曰：  
　　“設集三千界， 無量諸眾生， 
　　　一心共思求， 意界不可得。 
　　　不在于內外， 亦不可聚集， 
　　　但以于假名， 說有種種相。 
　　　猶如于幻化， 無住無處所， 
　　　了知彼性空， 是名意三昧。  
　　“復次，文殊師利，云何名為女相三昧？”即說頌曰：  
　　“四大假為女， 其中無所有， 
　　　凡夫迷惑心， 執取以為實。 
　　　女人如幻化， 愚者不能了， 
　　　妄見女相故， 生于染著心。 
　　　譬如幻化女， 而非實女人， 
　　　無智者迷惑， 便生于欲想。 
　　　如是了知已， 一切女無相， 
　　　此相皆寂靜， 是名女三昧。  
　　“復次，文殊師利，云何名為男相三昧？”即說頌曰：  
　　“自謂是男子， 見彼為女人， 
　　　由斯分別心， 而生于欲想。 
　　　欲心本無有， 心相不可得， 
　　　由妄分別故， 于身起男想。 
　　　是中實無男， 我說如陽焰， 
　　　知男相寂靜， 是名男三昧。  
　　“復次，文殊師利，云何名為童男相三昧？”即說頌曰：  
　　“如樹無根枝， 華則不可得， 
　　　以華無有故， 其果亦不生。 
　　　由無彼女人， 童男亦非有， 
　　　隨于分別者， 假說如是名。 
　　　了知彼女人， 及童男非有， 
　　　能如是觀察， 是童男三昧。  
　　“復次，文殊師利，云何名為童女相三昧？”即說頌曰：  
　　“如斷多羅樹， 畢竟不復生， 
　　　何有智慧人， 于中求果實？ 
　　　若有能了知， 諸法無生者， 
　　　不應起分別， 童女為能生。 
　　　又如焦谷種， 其芽本不生， 
　　　女人亦復然， 是童女三昧。  
　　“復次，文殊師利，云何名為天相三昧？”即說頌曰：  
　　“因清凈信心， 及以眾善業， 
　　　受諸天勝報， 端正殊妙身。 
　　　珍寶諸宮殿， 非由造作成， 
　　　曼陀羅妙華， 亦無種植者。 
　　　如是不思議， 皆因業力起， 
　　　能現種種相， 猶若凈琉璃。 
　　　如是殊妙身， 及諸宮殿等， 
　　　皆從虛妄生， 是名天三昧。  
　　“復次，文殊師利，云何名為龍相三昧？”即說頌曰：  
　　“受此諸龍身， 由不修于忍， 
　　　興澍大云雨， 遍滿閻浮提。 
　　　不從前后際， 亦不在中間， 
　　　而能生此水， 復歸于大海。 
　　　如是諸龍等， 積習性差別， 
　　　起于種種業， 業亦無有生。 
　　　一切非真實， 愚者謂為有， 
　　　能如是了知， 是名龍三昧。  
　　“復次，文殊師利，云何名為夜叉相三昧？”即說頌曰：  
　　“是大夜叉身， 從于自心起， 
　　　是中無有實， 妄生于恐怖。 
　　　亦無有怖心， 而生于怖畏， 
　　　觀法非實故， 無相無所得。 
　　　空無寂靜處， 現此夜叉相， 
　　　如是知虛妄， 是夜叉三昧。  
　　“復次，文殊師利，云何名為乾闥婆相三昧？”即說頌曰：  
　　“彼實無所趣， 名言假施設， 
　　　了知趣非趣， 乾闥婆三昧。  
　　“復次，文殊師利，云何名為阿修羅相三昧？”即說頌曰：  
　　“修羅相所印， 其相本無生， 
　　　無生故無滅， 阿修羅三昧。  
　　“復次，文殊師利，云何名為迦樓羅相三昧？”即說頌曰：  
　　“無身以為身， 名字假施設， 
　　　名相無所有， 迦樓羅三昧。  
　　“復次，文殊師利，云何名為緊那羅相三昧？”即說頌曰：  
　　“法無作而作， 說為緊那羅， 
　　　了知此不生， 緊那羅三昧。  
　　“復次，文殊師利，云何名為摩睺羅伽相三昧？”即說頌曰：  
　　“彼由于名字， 隨世而安立， 
　　　是中無有法， 而妄起分別。 
　　　了知此分別， 自性無所有， 
　　　彼相寂靜故， 摩睺羅三昧。  
　　“復次，文殊師利，云何名為地獄相三昧？”即說頌曰：  
　　“地獄空無相， 其性極清凈， 
　　　是中無作者， 從自分別生。 
　　　我坐道場時， 了此無生相， 
　　　無相無生故， 其性如虛空。 
　　　此相皆寂靜， 是地獄三昧。  
　　“復次，文殊師利，云何名為畜生相三昧？”即說頌曰：  
　　“如云現眾色， 是中無有實， 
　　　能令無智人， 于此生迷惑。 
　　　于彼畜生趣， 而受種種身， 
　　　猶如虛空云， 現于諸色像。 
　　　了知業如幻， 不生迷惑心， 
　　　彼相本寂靜， 是畜生三昧。  
　　“復次，文殊師利，云何名為閻魔羅界三昧？”即說頌曰：  
　　“造作純黑業， 及以雜業者， 
　　　流轉閻羅界， 受于種種苦。 
　　　實無閻羅界， 亦無流轉者， 
　　　自性本無生， 諸苦猶如夢。 
　　　若能如是觀， 閻羅界三昧。  
　　“復次，文殊師利，云何名為貪相三昧？”即說頌曰：  
　　“貪從分別生， 分別亦非有， 
　　　無生亦無相， 住處不可得。 
　　　貪性如虛空， 亦無有建立， 
　　　凡夫妄分別， 由斯貪染生。 
　　　法性本無染， 清凈如虛空， 
　　　十方遍推求， 其性不可得。 
　　　不了性空故， 見貪生怖畏， 
　　　無畏生畏想， 于何得安樂？ 
　　　譬如愚癡人， 怖畏于虛空， 
　　　驚懼而馳走， 避空不欲見。 
　　　虛空遍一切， 于何而得離？ 
　　　愚夫迷惑故， 顛倒分別生。 
　　　貪本無自性， 妄生厭離心， 
　　　如人欲避空， 終無能脫者。 
　　　諸法性自離， 猶如于涅槃， 
　　　三世一切佛， 了知貪性空。 
　　　住此境界中， 未曾有舍離， 
　　　于貪怖畏者， 思惟求解脫。 
　　　如是貪自性， 究竟常清凈， 
　　　我證菩提時， 了達皆平等。 
　　　若執貪為有， 于彼當舍離， 
　　　由妄分別故， 而言舍離貪。 
　　　此唯分別心， 實無有舍離， 
　　　其性不可得， 亦無有滅壞。 
　　　平等實際中， 無解脫分別， 
　　　若于貪解脫， 于空亦解脫。 
　　　虛空及與貪， 無盡無差別， 
　　　若見差別者， 我說令舍離。 
　　　貪實無有生， 妄起生分別， 
　　　彼貪本性空， 但有假名字。 
　　　不應以此名， 而生于執著， 
　　　了貪無染故， 是則畢竟空。 
　　　不由滅壞貪， 而得于解脫， 
　　　貪法與佛法， 平等即涅槃。 
　　　智者應當知， 了貪寂靜已， 
　　　入于寂靜界， 是名貪三昧。  
　　“復次，文殊師利，云何名為瞋相三昧？”即說頌曰：  
　　“以虛妄因緣， 而起于瞋恚， 
　　　無我執為我， 及由粗惡聲。 
　　　起猛利瞋心， 猶如于惡毒， 
　　　音聲及瞋恚， 究竟無所有。 
　　　如鉆木出火， 要假眾緣力， 
　　　若緣不和合， 火終不得生。 
　　　是不悅意聲， 畢竟無所有， 
　　　知聲性空故， 瞋亦不復生。 
　　　瞋不在于聲， 亦不身中住， 
　　　因緣和合起， 離緣終不生。 
　　　如因乳等緣， 和合生酥酪， 
　　　瞋自性無起， 因于粗惡聲。 
　　　愚者不能了， 熱惱自燒燃， 
　　　應當如是知， 究竟無所有。 
　　　瞋性本寂靜， 但有于假名， 
　　　瞋恚即實際， 以依真如起。 
　　　了知如法界， 是名瞋三昧。  
　　“復次，文殊師利，云何名為癡相三昧？”即說頌曰：  
　　“無明體性空， 本自無生起， 
　　　是中無少法， 而可說為癡。 
　　　凡夫于無癡， 而妄生癡想， 
　　　于無著生著， 猶若結虛空。 
　　　奇哉愚癡人， 不應作而作， 
　　　諸法皆非有， 雜染分別生。 
　　　如欲取虛空， 安置于一處， 
　　　設經千萬劫， 終無有積聚。 
　　　愚夫從本來， 經不思議劫， 
　　　所起于癡結， 而無少分增。 
　　　如彼取虛空， 終無有增減， 
　　　多劫集于癡， 增減亦如是。 
　　　又如于槖籥， 受風無際限， 
　　　愚癡著欲樂， 無有厭足時。 
　　　是癡無所有， 無根無住處， 
　　　以根非有故， 亦無癡可盡。 
　　　以癡無盡故， 邊際不可得， 
　　　是故諸眾生， 我不能令盡。 
　　　設我一日中， 能度三千界， 
　　　所有諸眾生， 皆令入涅槃。 
　　　復經不思議， 無量千萬劫， 
　　　日日如是化， 眾生界不盡。 
　　　癡界眾生界， 是二俱無相， 
　　　彼皆如幻化， 故不能令盡。 
　　　癡性與佛性， 平等無差別， 
　　　若分別于佛， 彼則住愚癡。 
　　　癡及一切智， 性皆不可得， 
　　　然彼諸眾生， 皆與癡平等。 
　　　眾生不思議， 癡亦不思議， 
　　　以不思議故， 不應取分別。 
　　　如是思惟心， 思量不可得， 
　　　癡亦不可量， 以無邊際故。 
　　　既無有邊際， 從何而得生？ 
　　　自性無生故， 相亦不可得。 
　　　了癡無有相， 觀佛亦復然， 
　　　應當如是知， 一切法無二。 
　　　癡性本寂靜， 但有于假名， 
　　　我證菩提時， 亦了癡平等。 
　　　能作如是觀， 是名癡三昧。  
　　“復次，文殊師利，云何名為不善三昧？”即說頌曰：  
　　“知彼貪瞋癡， 種種諸煩惱， 
　　　所有諸行相， 虛妄無真實。 
　　　能如是觀察， 是不善三昧。  
　　“復次，文殊師利，云何名為善法三昧？”即說頌曰：  
　　“汝等應當知， 諸善意樂者， 
　　　心行各差別， 皆同于一行。 
　　　以一出離相， 了知于一切， 
　　　皆悉寂靜故， 是名善三昧。  
　　“復次，文殊師利，云何名有為三昧？”即說頌曰：  
　　“汝等應當知， 一切有為法， 
　　　非是所造作， 亦無可稱量。 
　　　我了知諸行， 性無有積集， 
　　　一切皆寂靜， 名有為三昧。  
　　“復次，文殊師利，云何名無為三昧？”即說頌曰：  
　　“無為性寂靜， 于中無所著， 
　　　亦復無出離， 但有假名字。 
　　　為執著眾生， 而說彼名字， 
　　　能如是了知， 名無為三昧。”  
　　爾時，世尊說如是等不可思議微妙偈時，九萬二千菩薩得無生法忍，三萬六千比丘而于諸漏心得解脫，七十二萬億那由他諸天，及六千比丘尼，一百八十萬優婆塞，二千二百優婆夷等，皆發阿耨多羅三藐三菩提心。 
　　爾時，文殊師利菩薩復白佛言：“唯愿世尊，為諸菩薩演說種種三昧名字，令其聞者諸根通利，而于諸法得智慧明，不為一切邪見眾生之所摧伏；亦令證得四無礙辯，于一文字而能了知種種文字，于諸文字了一文字；復以無邊辯才，為諸眾生善說法要，亦令證得甚深法忍，于一剎那了一切行；是一切行，各各復有無邊行相，皆能了知。” 
　　佛言：“文殊師利，有三昧名無邊離垢，若菩薩得此三昧，能現一切諸清凈色。復有三昧名可畏面，得此三昧，有大威光映蔽日月。復有三昧名出焰光，得此三昧，能蔽一切釋梵威光。復有三昧名為出離，得此三昧，令諸眾生出離一切貪恚愚癡。復有三昧名無礙光，得此三昧，則能照曜一切佛剎。復有三昧名無忘失，得此三昧，能持諸佛所說教法，亦能為他敷演斯義。復有三昧名曰雷音，得此三昧，善能顯示一切言音上至梵世。復有三昧名為喜樂，得此三昧，令諸眾生喜樂滿足。復有三昧名喜無厭，得此三昧，其見聞者無有厭足。復有三昧名專一境難思功德，得此三昧，而能示現一切神變。復有三昧名解一切眾生語言，得此三昧，善能宣說一切語言，于一字中說一切字，了一切字同于一字。復有三昧名超一切陀羅尼王，得此三昧，能善了知諸陀羅尼。復有三昧名為一切辯才莊嚴，得此三昧，善能分別一切文字種種言音。復有三昧名為積集一切善法，得此三昧，能令眾生悉聞佛聲、法聲、僧聲、聲聞聲、緣覺聲、菩薩聲、波羅蜜聲；如是菩薩住三昧時，令諸眾生聞聲不絕。” 
　　爾時，文殊師利白佛言：“唯愿世尊，加威護念，令我獲得無礙辯才，說此法門殊勝功德。” 
　　佛言：“善哉！隨汝所愿。” 
　　文殊師利復白佛言：“若有菩薩于此法門，受持讀誦無疑惑者，當知是人于現身中，決定獲得四種辯才，所謂捷疾辯才、廣大辯才、甚深辯才、無盡辯才；于諸眾生心常護念，隨所修行欲毀壞者，皆能覺悟令無毀壞。” 
　　爾時，世尊贊文殊師利菩薩言：“善哉！善哉！汝于斯義能善分別。如布施者獲大財富，持禁戒者決定生天；若能受持此經典者，現得辯才必無虛妄。如日光出能除諸暝，亦如菩薩坐菩提座，成等正覺決定無疑；受持讀誦是經典者，現得辯才亦復如是。文殊師利，若復有人，于現身中欲求辯才，當于此經心生信樂，受持讀誦，廣為人說，勿生疑惑。” 
　　爾時，無垢藏菩薩白佛言：“世尊，若諸菩薩、佛涅槃后，于此法門心無疑惑，受持讀誦，為他廣說，我當攝受加其辯才。”  
　　爾時，天魔波旬愁憂苦惱，悲涕流淚，來詣佛所，而白佛言：“如來昔證無上菩提，我于爾時已懷憂惱。復于今者說此法門，倍生大苦如中毒箭。若諸眾生聞是經典，決定當于阿耨多羅三藐三菩提，無有退轉入般涅槃，令我境界皆悉空虛。如來應正等覺能令一切諸苦眾生，咸得安樂。愿垂哀愍與大慈悲，不于此經加威護念，令我安隱憂苦皆除。” 
　　爾時，世尊告波旬言：“勿懷憂惱！我于此法不作加護，諸眾生等亦不涅槃。” 
　　天魔波旬聞是語已，歡喜踴躍，憂惱悉除，即于佛前忽然不現。 
　　爾時，文殊師利菩薩前白佛言：“如來今者有何密意，告波旬言，我于此法不作加護？” 
　　佛言：“文殊師利，以無加護加護此法，是故為彼說如是言。以一切法平等實際，皆歸真如同于法界，離諸言說不二相故，無有加護。以我如是誠實之言無有虛妄，能令此經于閻浮提廣行流布。”  
　　爾時，世尊說是語已，告阿難言：“此經名為《普入不思議法門》。若能受持如是經典，則為受持八萬四千法門等無差別。何以故？我于此經善通達已，方能為彼諸眾生等，演說八萬四千法門。是故，阿難，汝于此法當善護持，讀誦流通，無令忘失。” 
　　佛說是經已，文殊師利菩薩、無垢藏菩薩、尊者阿難，及諸世間天、人、阿修羅、乾闥婆等，聞佛所說，皆大歡喜，信受奉行。  
大寶積經卷第三十 唐三藏法師菩提流志奉詔譯 
出現光明會第一十一之一  
　　如是我聞：一時，佛在王舍城耆阇崛山，與大比丘眾五百人俱，一切皆悉得大自在。復有八十那由他菩薩摩訶薩，皆是一生補處，彌勒菩薩而為上首。復有四十那由他諸大菩薩，文殊師利法王子等而為上首。 
　　爾時，會中有一童子，名為月光，即從座起，偏袒右肩，右膝著地，頂禮佛足，合掌恭敬而白佛言：“世尊，如來往昔修何等業？能得如是決定光明、攝取光明、發起光明、顯現光明、種種色光明、無雜色光明、狹小光明、廣大光明、清凈光明、遍清凈光明、無垢光明、極無垢光明、離垢光明、漸增長光明、鮮凈光明、極鮮凈光明、無邊光明、極無邊光明、無量光明、極無量光明、無數量光明、極無數量光明、速疾光明、極速疾光明、無住光明、無處光明、熾盛光明、照曜光明、愛樂光明、到彼岸光明、無能障光明、不動光明、正直光明、住無邊處光明、色相光明、種種色相光明、無量色相光明、青黃赤白色相光明、紅色相光明、玻瓈色相光明、虛空色相光明，如是等種種光明，一一皆與五色光明和合顯現；乃至青黃赤白等事，一一亦與無量無邊種種色光和合顯現。 
　　爾時，世尊即為月光而說偈言：  
　　“我以不思議， 善業因緣故， 
　　　遠離諸迷惑， 成就種種光。 
　　　復以種種行， 安住于佛道， 
　　　以空無作慧， 而現和合光。 
　　　譬如外法中， 種種相差別， 
　　　于中空無我， 無作無心意。 
　　　又如內身中， 空無我無作， 
　　　于中能示現， 種種諸音聲。 
　　　由如是無作， 現無邊色光， 
　　　隨其所意樂， 皆令得滿足。 
　　　或于一光中， 出生二種色， 
　　　各有上中下， 差別而顯現。 
　　　或于一光中， 出生三種色， 
　　　各有上中下， 差別而顯現。 
　　　或于一光中， 出生四種色， 
　　　各有上中下， 差別而顯現。 
　　　或于一光中， 出生五種色， 
　　　各有上中下， 從于凈業生。 
　　　或于一光中， 出生六種色， 
　　　各有上中下， 從于方便生。 
　　　或于一光中， 出生七種色， 
　　　各有上中下， 從于善業生。 
　　　或于一光中， 出生八種色， 
　　　各有上中下， 從于勝善生。 
　　　或于一光中， 出生九種色， 
　　　各有上中下， 從于資糧生。 
　　　或于一光中， 出生十種色， 
　　　各有上中下， 從于布施生。 
　　　或于一事中， 出生二十色， 
　　　各有上中下， 從于持戒生。 
　　　或于一事中， 出生三十色， 
　　　各有上中下， 從于忍辱生。 
　　　或于一事中， 出生四十色， 
　　　各有上中下， 從于精進生。 
　　　或于一事中， 出生五十色， 
　　　各有上中下， 從于禪定生。 
　　　或于一事中， 出生六十色， 
　　　各有上中下， 從于智慧生。 
　　　或于一事中， 出生七十色， 
　　　各有上中下， 從于慈心生。 
　　　或于一事中， 出生八十色， 
　　　各有上中下， 從于悲心生。 
　　　或于一事中， 出生九十色， 
　　　各有上中下， 從于喜心生。 
　　　或于一事中， 出生百種色， 
　　　各有上中下， 從于舍心生。 
　　　或于一事中， 出生千種色， 
　　　各有上中下， 從千功德生。 
　　　或于一事中， 出生萬種色， 
　　　各有上中下， 從福資糧生。 
　　　或于一事中， 現一俱胝色， 
　　　各有上中下， 從于凈信生。 
　　　或于一事中， 現二俱胝色， 
　　　各有上中下， 從于隨喜生。 
　　　或于一事中， 現三俱胝色， 
　　　各有上中下， 從于輕安生。 
　　　或于一事中， 現四俱胝色， 
　　　各有上中下， 從尊重佛生。 
　　　或于一事中， 現五俱胝色， 
　　　各有上中下， 從尊重法生。 
　　　或于一事中， 現六俱胝色， 
　　　各有上中下， 從尊重僧生。 
　　　或于一事中， 現七俱胝色， 
　　　各有上中下， 從尊重戒生。 
　　　或于一事中， 現八俱胝色， 
　　　各有上中下， 從尊重定生。 
　　　或于一事中， 現九俱胝色， 
　　　各有上中下， 從普憐愍生。 
　　　或于一事中， 現十俱胝色， 
　　　各有上中下， 從無放逸生。 
　　　又從一毛孔， 所現諸光明， 
　　　彼光種種名， 今當為汝說。 
　　　我有一光明， 名為云凈照， 
　　　其光由積集， 無量善根生； 
　　　以于往昔時， 見有眾生類， 
　　　種種多病惱， 皆生憐愍心， 
　　　給施諸醫藥， 令彼悉除愈， 
　　　以此因緣故， 得如是光明。 
　　　我復有光明， 名為眼清凈， 
　　　以燈明施佛， 由是故得生。 
　　　我復有光明， 名為耳清凈， 
　　　以音聲供養， 由是故得生。 
　　　我復有光明， 名為鼻清凈， 
　　　以香水供養， 由是故得生。 
　　　我復有光明， 名為舌清凈， 
　　　以上味供養， 由是故得生。 
　　　我復有光明， 名為身清凈， 
　　　以衣服供養， 由是故得生。 
　　　我復有光明， 名為心清凈， 
　　　于佛常信樂， 由是故得生。 
　　　我復有光明， 名為色清凈， 
　　　彩畫于佛像， 由是故得生。 
　　　我復有光明， 名為聲清凈， 
　　　于法常稱贊， 由是故得生。 
　　　我復有光明， 名為香清凈， 
　　　于僧常恭敬， 由是故得生。 
　　　我復有光明， 名為味清凈， 
　　　隨意皆施與， 由是故得生。 
　　　我復有光明， 名為觸清凈， 
　　　以涂香供養， 由是故得生。 
　　　我復有光明， 名為法清凈， 
　　　以攝受諸法， 由是故得生。 
　　　我復有光明， 名為地清凈， 
　　　涂掃佛僧地， 由是故得生。 
　　　我復有光明， 名為水清凈， 
　　　以井泉供養， 由是故得生。 
　　　我復有光明， 名為火清凈， 
　　　持火而奉施， 由是故得生。 
　　　我復有光明， 名為風清凈， 
　　　持扇而奉施， 由是故得生。 
　　　我復有光明， 名為蘊清凈， 
　　　以身供養佛， 由是故得生。 
　　　我復有光明， 名為界清凈， 
　　　常修于慈心， 由是故得生。 
　　　我復有光明， 名為諦清凈， 
　　　常離于妄語， 由是故得生。 
　　　我復有光明， 名為剎清凈， 
　　　常行于布施， 由是故得生。 
　　　我復有光明， 名為聲清凈， 
　　　以稱嘆諸佛， 由是故得生。 
　　　我復有光明， 名為念清凈， 
　　　以稱嘆三昧， 由是故得生。 
　　　我復有光明， 名為辯清凈， 
　　　以稱嘆總持， 由是故得生。 
　　　我復有光明， 名為日和合， 
　　　以和合乖諍， 由是故得生。 
　　　我復有光明， 名為顯現義， 
　　　以通達空性， 由是故得生。 
　　　我復有光明， 名為青色相， 
　　　以青蓮供養， 由是故得生。 
　　　我復有光明， 名為黃色相， 
　　　以薝葡供養， 由是故得生。 
　　　我復有光明， 名為赤色相， 
　　　以真珠供養， 由是故得生。 
　　　我復有光明， 名為白色相， 
　　　以金華供養， 由是故得生。 
　　　我復有光明， 名為勝功德， 
　　　以眾彩嚴飾， 由是故得生。 
　　　我復有光明， 名為龍威力， 
　　　以龍幡供養， 由是故得生。 
　　　我復有光明， 名為象威力， 
　　　以象幡供養， 由是故得生。 
　　　我復有光明， 名為師子王， 
　　　師子幡供養， 由是故得生。 
　　　我復有光明， 名之為牛王， 
　　　牛王幡供養， 由是故得生。 
　　　我復有光明， 名為月清凈， 
　　　灑掃于佛塔， 由是故得生。 
　　　我復有光明， 名為龍調伏， 
　　　以繒帶奉施， 由是故得生。 
　　　我復有光明， 名夜叉調伏， 
　　　以能諦觀察， 由是故得生。 
　　　我復有光明， 名為覺悟女， 
　　　以離于女相， 由是故得生。 
　　　我復有光明， 名為覺悟男， 
　　　以離于男相， 由是故得生。 
　　　我復有光明， 名金剛威力， 
　　　以業智清凈， 由是故得生。 
　　　我復有光明， 名為顯現空， 
　　　以開示世報， 由是故得生。 
　　　我復有光明， 名覺悟真實， 
　　　以離于顛倒， 由是故得生。 
　　　我復有光明， 名顯示佛語， 
　　　以贊于法界， 由是故得生。 
　　　我復有光明， 名為離諸過， 
　　　以贊于勝解， 由是故得生。 
　　　我復有光明， 名莊嚴普照， 
　　　以贊施燈燎， 由是故得生。 
　　　我復有光明， 名為離恩愛， 
　　　以贊于定慧， 由是故得生。 
　　　我復有光明， 名為離諸習， 
　　　以贊前際智， 由是故得生。 
　　　我復有光明， 名為離諸著， 
　　　以贊無生智， 由是故得生。 
　　　我復有光明， 名為離諸趣， 
　　　以贊漏盡智， 由是故得生。 
　　　我復有光明， 名為舍離處， 
　　　以贊于苦智， 由是故得生。 
　　　我復有光明， 名為佛神變， 
　　　以贊神通力， 由是故得生。 
　　　我復有光明， 名為超戲論， 
　　　以贊一切智， 由是故得生。 
　　　我復有光明， 名為現眾色， 
　　　以贊于神足， 由是故得生。 
　　　我復有光明， 名為樂善友， 
　　　以贊于覺性， 由是故得生。 
　　　我復有光明， 名為眼前際， 
　　　以贊眼前際， 由是故得生。 
　　　我復有光明， 名為眼盡際， 
　　　以贊于無盡， 由是故得生。 
　　　我復有光明， 名之為有際， 
　　　以贊于無有， 由是故得生。 
　　　我復有光明， 名為不可壞， 
　　　以贊于滅性， 由是故得生。 
　　　我復有光明， 名為無邊際， 
　　　以贊于無際， 由是故得生。 
　　　我復有光明， 名之為有相， 
　　　以贊于無為， 由是故得生。 
　　　我復有光明， 名為無變異， 
　　　以贊無差別， 由是故得生。 
　　　我復有光明， 名之為不入， 
　　　以贊于無著， 由是故得生。 
　　　我復有光明， 名之為不出， 
　　　以贊于無起， 由是故得生。 
　　　我復有光明， 名之為無起， 
　　　以贊不出現， 由是故得生。  
　　“我有光名無表示， 而能成熟諸群生。 
　　　我有光名法本性， 其光能動俱胝剎。 
　　　我有光名調伏魔， 其光威德令魔怖。 
　　　我有光名福德幢， 持其名者離危厄。 
　　　我有光名有力幢， 持其名者離怨對。 
　　　我有光名寂靜幢， 持其名者離貪欲。 
　　　我有光名禪定幢， 持其名者離邪行。 
　　　我有光名名聞幢， 持其名者得稱贊。 
　　　我有光名悅意幢， 持其名者無憂惱。 
　　　我有光名凈戒幢， 持其名者離毀禁。 
　　　我有光名妙香幢， 持其名者無臭穢。 
　　　我有光名法甚深， 持其名者無疑惑。 
　　　我有光名無所住， 持其名者離諸有。 
　　　我有光名離分別， 持其名者無執取。 
　　　我有光名妙高山， 持其名者無能動。 
　　　我有光名秘密行， 持其名者無所著。 
　　　我有光名解脫行， 持其名者無系縛。 
　　　我有光名善調伏， 持其名者得柔軟。 
　　　我有光名無動搖， 持其名者離貪染。 
　　　我有光名善調順， 持其名者戒圓滿。 
　　　我有光名眾善行， 持其名者無所染。 
　　　我有光名多利益， 聞其名者離諸過。 
　　　我有光名勝知見， 聞其名者無迷惑。 
　　　我有光名求利益， 聞其名者無瞋恚。 
　　　我有光名心適悅， 聞其名者得安樂。 
　　　我有光名無熱惱， 持其名者了空性。 
　　　我有光名空無性， 持其名者超戲論。 
　　　我有光名無依止， 持其名者不動搖。 
　　　我有光名離迷惑， 持其名者不猶豫。 
　　　我有光名無住處， 持其名者離愚闇。 
　　　我有光名厭肉身， 持其名者當不受。 
　　　我有光名無所取， 持其名者離文字。 
　　　我有光名無有癡， 持其名者離言說。 
　　　我有光名無去處， 持其名者知未來。 
　　　我有光名普邊際， 持其名者知過去。 
　　　我有光名無與等， 持其名者了無漏。 
　　　我有光名證圣者， 持其名者知最上。 
　　　我有光名無垢染， 持其名者離諸著。 
　　　我有光名離塵坌， 持其名者無闇蔽。 
　　　我有光名無愛戀， 持其名者離所依。 
　　　我有光名最勝上， 持其名者摧他論。 
　　　我有光名少壯年， 持其名者成六行。 
　　　我有光名最勝尊， 持其名者智無礙。 
　　　我有光明名速疾， 持其名者成勝僧。 
　　　我有光明名有相， 持其名者了深法。 
　　　我有光明名無相， 持其名者離于慢。 
　　　我有光明名無生， 持其名者獲無得。 
　　　我有光明名念佛， 為諸如來之所贊， 
　　　于多佛所修諸行， 爾乃得成如是光。 
　　　佛身所現諸光明， 千俱胝剎微塵數， 
　　　如是無量俱胝剎， 其數又如大海沙， 
　　　一一微塵諸光明， 各有若干多眷屬。 
　　　其光遍往無佛剎， 化作如來清凈身， 
　　　演說甚深微妙法， 安住眾生忍辱中。 
　　　我有光明名為佛， 令諸眾生住佛道。 
　　　我有光明名為法， 清凈照曜無瑕垢。 
　　　我有光明名為僧， 諸佛如來所稱嘆。 
　　　我有光明名清凈， 其光殊勝甚難得。 
　　　我有光明名為華， 利益眾生得成熟。 
　　　我有光明名為梵， 或名帝釋或名天， 
　　　名月名龍名夜叉， 名阿修羅迦樓羅， 
　　　或有名王名婦女， 或名童女或童男。 
　　　如是種種諸光明， 各以善法化同類， 
　　　能令無量俱胝眾， 皆得成就于菩提。 
　　　我有光明名智慧， 或有名戒或名慈， 
　　　或名悲喜或名燈， 或號涂香或音樂， 
　　　如是等類諸光明， 各隨本行為其稱， 
　　　皆攝無量群生類， 由是成就此光明。 
　　　我有光明名尊重， 諸佛如來之所贊， 
　　　于佛教法常恭敬， 由是成就此光明。 
　　　佛眼所見眾生數， 一毛孔現若干光， 
　　　而彼一一諸光明， 各有眷屬共圍繞， 
　　　隨諸眾生心所念， 蒙佛光明皆成熟。 
　　　若有聞說此光明， 能生歡喜深愛樂， 
　　　是人往昔諸佛所， 已曾得聞如是經。 
　　　我有光明名最勝， 眷屬八十俱胝數， 
　　　昔曾一偈贊于佛， 是故成就此光明。 
　　　我有光明名無憂， 眷屬八十那由眾， 
　　　持一如來所說法， 是故成就此光明。 
　　　我有光明名勝凈， 眷屬八十俱胝數， 
　　　若能受持一三昧， 是故成就此光明。  
　　“過去有佛， 名為最勝。 彼佛住世，
      壽命無量。 
　　　最初成道， 法會之中， 時有八十， 那由他眾。 
　　　爾時于此， 閻浮提中， 有一國王， 名為樂聲。 
　　　其王復有， 五百王子， 顏貌端正， 見者歡喜。 
　　　是時父王， 威德自在， 于三寶所， 深生信樂。 
　　　其王所有， 勝妙園苑， 悉皆奉施， 彼佛世尊。 
　　　是園苑中， 經行之處， 復有無量， 薝葡迦樹， 
　　　拘律陀樹， 甄叔迦樹， 優曇缽羅， 波羅波吒， 
　　　及尸利沙， 無憂樹等， 其數各有， 八十俱胝。 
　　　如是諸樹， 冬夏敷榮， 華果枝葉， 光色鮮茂， 
　　　出微妙香， 薰如來身。 有諸比丘， 身真金色， 
　　　各各皆坐， 是林樹下， 勇猛精進， 得陀羅尼。 
　　　爾時彼佛， 愍其父王， 及諸王子， 并余大眾， 
　　　演說如是， 決定光經。 
　　　其王聞已， 心生歡喜， 以無量偈， 稱贊如來。 
　　　其王復以， 八十俱胝， 微妙寶蓋， 奉獻于佛。 
　　　一一寶蓋， 以摩尼珠， 于其網間， 周匝嚴飾。 
　　　是摩尼寶， 一一價值， 八十俱胝， 閻浮檀金。 
　　　是一一蓋， 八十俱胝， 摩尼寶珠， 以為瓔珞。 
　　　是摩尼寶， 色澤鮮凈， 無有晝夜， 常放光明。 
　　　一一光明， 照百由旬， 其光顯曜， 蔽于日月。 
　　　其蓋復以， 八十俱胝， 師子寶帶， 八十俱胝， 
　　　金縷寶鬘， 四面嚴飾。 復以種種， 妙色珍奇， 
　　　間錯莊嚴， 真珠寶網。 以如是蓋， 周覆園苑。 
　　　其上復有， 蘇摩那華， 阿提目多， 目真鄰陀， 
　　　優曇缽羅， 青蓮華等； 如是種種， 無量華蓋， 
　　　一一皆悉， 稱其寶網。 復以金縷， 俱吒摩衣， 
　　　以為繒蓋， 而覆其上。 復有金足， 栴檀寶床， 
　　　其數亦有， 八十俱胝。 其床復以， 八十俱胝， 
　　　繒彩茵褥， 而嚴飾之。 
　　　是時一切， 諸眾生類， 乃至有頂， 皆來集會， 
　　　于如來所， 聽是經典。 
　　　天龍夜叉， 乾闥婆王， 摩睺羅伽， 阿修羅等， 
　　　聞是經已， 生歡喜心， 以百千偈， 稱贊如來。 
　　　一切皆發， 大菩提愿。 
　　　諸天龍神， 及阿修羅， 以殷凈心， 雨曼陀華， 
　　　真珠等寶， 而為供養。 
　　　爾時復有， 八十俱胝， 大威力天， 聞是經已， 
　　　心生歡喜， 發菩提愿， 于未來世， 得斯光明。 
　　　是時如來， 知彼意樂， 即授其記， 當得作佛。 
　　　爾時復有， 八十俱胝， 釋提桓因， 并諸梵眾， 
　　　聞說如是， 現光經典， 亦生歡喜， 發菩提心。 
　　　皆得授記， 當來作佛。 
　　　爾時復有， 八十俱胝， 那由他龍， 聞是經已， 
　　　發菩提心， 皆蒙授記。 
　　　爾時復有， 八十俱胝， 金翅鳥王， 聞是經已， 
　　　堅持五戒， 亦授其記。 
　　　爾時復有， 八十俱胝， 乾闥婆王， 聞是經已， 
　　　奏千種樂， 出微妙聲， 供養于佛， 而得授記。 
　　　復有八十， 那由他數， 夜叉鬼王， 聞是經已， 
　　　于佛智慧， 深生凈信， 一切皆得， 受菩提記。 
　　　月光當知， 時樂聲王， 種種供養， 彼如來者， 
　　　豈異人乎？ 即汝身是！ 
　　　汝因往昔， 聞是經典， 是故今者， 還復咨問。 
　　　若人于我， 般涅槃后， 法輪將欲， 滅壞之時， 
　　　于是教中， 生凈信者， 則能廣說， 如是經典。  
　　“若于未來說是經， 則為護持于我法， 
　　　猶如眾商善導師， 亦名護持于寶藏。 
　　　若于末世聞此經， 如彈指頃生欣樂， 
　　　當知皆是佛威神， 亦由文殊所加護， 
　　　是人則為見諸佛， 授其秘法令聰慧。 
　　　若人質直心柔軟， 常勤供養于諸佛， 
　　　修行無我生慈忍， 是人愛樂于此經。 
　　　若人常懷不善心， 貪求利養無厭足， 
　　　于諸寂靜無欣慕， 是人不樂于此經。 
　　　若人供養諸如來， 善能了知深妙法， 
　　　于佛正智生凈信， 是人愛樂于此經。 
　　　若人散亂無凈心， 常行魁膾難調伏， 
　　　于諸欲境為僮仆， 是人不樂于此經。 
　　　若人常樂阿蘭若， 獨處空閑心寂靜， 
　　　不著利養及親屬， 是人愛樂于此經。 
　　　若人隨順惡知友， 損壞自他諸善法， 
　　　彼于戒定多退失， 是人不樂于此經。 
　　　若人意樂極清凈， 常以智慧觀諸法， 
　　　為善知識之所護， 是人愛樂于此經。 
　　　若人系著親友家， 與之華果令歡喜， 
　　　心無正直懷諂曲， 是人不樂于此經。 
　　　若人常念諸佛恩， 于勝善根生愛樂， 
　　　回向菩提無諂曲， 是人愛樂于此經。 
　　　若人戀著于婦女， 種種上服而嚴飾， 
　　　常愿與彼同游戲， 是人不樂于此經。 
　　　若人深心無所依， 于諸欲境曾無染， 
　　　不以飲食生諛諂， 是人愛樂于此經。 
　　　若人教導諸群生， 而言淫欲無諸過， 
　　　則為誹謗三世佛， 是人不樂于此經。 
　　　若人信樂常堅固， 發起精進求諸法， 
　　　不生疲倦及輕慢， 是人愛樂于此經。 
　　　若人系著諸婦女， 常于欲境懷思念， 
　　　不修智慧廣饒益， 是人不樂于此經。 
　　　若人宴坐山林中， 修習智慧皆清凈， 
　　　不貪一切資生具， 是人愛樂于此經。 
　　　若人于眼前后際， 而常迷惑不能了， 
　　　彼則愚癡為魔罥， 是人不樂于此經。 
　　　若人于眼前后際， 而常通達無迷惑， 
　　　彼則解脫諸魔罥， 是人愛樂于此經。 
　　　若人于眼有無邊， 而常迷惑不能了， 
　　　彼則愚癡為魔罥， 是人不樂于此經。 
　　　若人于眼有無邊， 而常通達無迷惑， 
　　　彼則解脫諸魔罥， 是人愛樂于此經。 
　　　若人于眼成壞相， 而常迷惑不能了， 
　　　彼則愚癡為魔罥， 是人不樂于此經。 
　　　若人于眼成壞相， 而常通達無迷惑， 
　　　彼則解脫諸魔罥， 是人愛樂于此經。 
　　　乃至耳鼻舌身心， 色聲香味并觸法， 
　　　地水火風與體性， 事物眾生及以苦； 
　　　蘊界世生聲名諦， 貪瞋癡慢愛覆憍， 
　　　慳嫉諂誑并忿等， 當知一一皆如是。 
　　　若人于彼眼盡邊， 而常迷惑不能了， 
　　　彼則墮諸凡夫行， 是人不樂于此經。 
　　　若人于彼眼盡邊， 而常通達無迷惑， 
　　　彼則離諸凡夫行， 是人愛樂于此經。 
　　　若人于彼眼滅壞， 而常迷惑不能了， 
　　　彼則墮諸凡夫行， 是人不樂于此經。 
　　　若人于彼眼滅壞， 而常通達無迷惑， 
　　　彼則離諸凡夫行， 是人愛樂于此經。 
　　　若人于彼眼寂滅， 而常迷惑不能了， 
　　　彼則墮諸凡夫行， 是人不樂于此經。 
　　　若人于彼眼寂滅， 而常通達無迷惑， 
　　　彼則離諸凡夫行， 是人愛樂于此經。 
　　　若人于眼無去來， 而常迷惑不能了， 
　　　彼則墮諸凡夫行， 是人不樂于此經。 
　　　若人于眼無去來， 而常通達不迷惑， 
　　　彼則離諸凡夫行， 是人愛樂于此經。 
　　　若人不了眼無我， 于眼盡性常迷惑， 
　　　彼則墮諸凡夫行， 是人不樂于此經。 
　　　若人能了眼無我， 于眼盡性常通達， 
　　　彼則離于凡夫行， 是人愛樂于此經。 
　　　若人不了眼無我， 于忍行處常迷惑， 
　　　彼則墮諸凡夫行， 是人不樂于此經。 
　　　若人能了眼無我， 于忍行處常通達， 
　　　彼則離諸凡夫行， 是人愛樂于此經。 
　　　若人不了眼盡性， 彼不成就無依戒， 
　　　以不成就無依戒， 是人不樂于此經。 
　　　若人能了眼盡性， 彼則成就無依戒， 
　　　以能成就無依戒， 是人愛樂于此經。 
　　　若人不了眼盡性， 彼不成就無漏戒， 
　　　以不成就無漏戒， 是人不樂于此經。 
　　　若人能了眼盡性， 彼則成就無漏戒， 
　　　以能成就無漏戒， 是人愛樂于此經。 
　　　若人不了眼盡性， 彼不成就無漏慧， 
　　　以不成就無漏慧， 是人不樂于此經。 
　　　若人能了眼盡性， 彼則成就無漏慧， 
　　　以能成就無漏慧， 是人愛樂于此經。 
　　　若人不了眼盡性， 于眼空性常迷惑， 
　　　彼不能生總持智， 是人不樂于此經。 
　　　若人能了眼盡性， 于眼空性常通達， 
　　　彼則能生總持智， 是人愛樂于此經。 
　　　若人了知眼盡性， 彼則成就總持智， 
　　　乃至無上無著智， 是人愛樂于此經。 
　　　若人不樂于此經， 于眼盡性常迷惑， 
　　　彼則退失諸禪定， 證無上智實為難。 
　　　若人愛樂于此經， 于眼盡性能通達， 
　　　彼則成就諸禪定， 證無上智不為難。 
　　　若人了知眼盡性， 于無我相能通達， 
　　　彼則常聞如是法， 深生信解得無疑。 
　　　若人思惟眼盡性， 晝夜精勤無懈惓， 
　　　彼則成就總持辯， 常能演說于此經。 
　　　若人思惟于此經， 成就出現光明智， 
　　　彼則顯發諸如來， 于眼空性能通達。 
　　　假使建立百千塔， 供養一切諸世尊， 
　　　若人思惟于此經， 所獲功德復過彼。 
　　　假使百千諸伎樂， 供養如來之舍利， 
　　　若人得聞于此經， 所獲功德復過彼。 
　　　佛眼所見諸眾生， 皆同如來而供養， 
　　　過于無量俱胝劫， 不如受持于此經。 
　　　若人于此契經中， 受持演說四句偈， 
　　　當于是人生恭敬， 猶如最勝大悲尊。 
　　　我于往昔百千劫， 流轉三有生死中， 
　　　曾于無量諸佛所， 為是經故而供養。 
　　　或燃無量百千燈， 其炷各等由旬量， 
　　　為于此經得自在， 是故供養大導師。 
　　　或以薝葡婆利華， 蘇摩那華無憂華， 
　　　以此華鬘及幢蓋， 種種供養如來塔。 
　　　我于往昔生死中， 有來求者咸能施， 
　　　或施華果諸林苑， 或施橋梁及井泉， 
　　　或施白象及麒麟， 或施寶馬并彩女， 
　　　或施金床珍寶帳， 或施瓔珞雜華鬘， 
　　　如是一一滿百千， 為此經故心無倦。   上一部：乾隆大藏經·大乘寶積部·大寶積經一百二十卷（第十一卷～第二十卷）  下一部：乾隆大藏經·大乘寶積部·大寶積經一百二十卷（第三十一卷～第四十卷）   
 
   
  
乾隆大藏經·大乘寶積部·大寶積經           