    第0020-05部～大寶積經一百二十卷（第四十一卷～第五十卷）           
    
  
   大乘寶積部·第0020部    
大寶積經一百二十卷（第四十一卷～第五十卷）    
唐三藏法師菩提流志奉詔譯      
  

大寶積經卷第四十一 唐三藏法師玄奘奉詔譯 
菩薩藏會第十二之七四無量品第五  
　　爾時，佛告舍利子：“菩薩摩訶薩，安住如是清凈信已，佛薄伽梵知是菩薩摩訶薩，為菩薩藏法門之器；知是諸佛正法器已，躬往其所，開發顯示菩薩之道。舍利子，汝今當知，如是法門差別之相，所謂菩薩摩訶薩安住凈信，佛薄伽梵知是菩薩為菩薩藏法門之器；知是諸佛正法器已，躬往其所，開菩薩道。 
　　“舍利子，如彼往昔超越無數廣大無量不可思議阿僧企耶劫，爾時有佛出現于世，名為大蘊如來、應、正等覺、明行圓滿、善逝、世間解、無上丈夫、調御士、天人師、佛、薄伽梵，住自作證，具足神通，為諸世間天、人、魔、梵、沙門、婆羅門、阿素洛等無量大眾，宣說妙法開示演暢，初中后善，文義巧妙，純滿清白，隨順梵行。舍利子，爾時大蘊如來應正等覺，有七十二那庾多聲聞弟子，共會說法，皆是大阿羅漢，諸漏已盡，無復煩惱，乃至心得自在，到于第一究竟彼岸。 
　　“舍利子，是時有王，名最勝壽；如法治世，號持政王；所治大城，名最勝幢，廣博嚴麗，安隱豐樂，甚可愛樂，人物充滿，喧嘩熾盛。舍利子，時勝壽王有子，名精進行，年居童幼，形貌端嚴，成就第一圓滿凈色，為諸眾生之所樂見，已曾供養承事拘胝那庾多百千諸佛，親覲奉敬，植諸善本。 
　　“舍利子，爾時精進行童子，與諸內宮出游園觀。時，大蘊如來應正等覺，知是童子為菩薩藏法門之器，又是諸佛正法之器，便往彼園精進行所。既到彼已，上住空中，為是童子開菩薩道，又復贊說三世諸佛：‘童子當知，云何名為菩薩道耶？所謂菩薩摩訶薩，于諸有情，精勤修習四無量心。何等為四？所謂大慈波羅蜜、大悲波羅蜜、大喜波羅蜜、大舍波羅蜜。又勤精進，于諸攝法隨順修學。童子，若有菩薩如是修行，是名開菩薩道。 
　　“‘復次，童子，云何菩薩摩訶薩，于諸眾生精勤修學，大慈無量波羅蜜？所謂菩薩摩訶薩行菩薩道，為阿耨多羅三藐三菩提故，盡眾生界慈心遍滿。以何等量為眾生界？所謂盡虛空界是眾生量。童子當知，如虛空界無所不遍；如是菩薩摩訶薩大慈無量，亦復如是，無有眾生含識種類而不充遍。童子當知，如眾生界無有限量；如是菩薩摩訶薩所修之慈亦無限量，空無邊故眾生無邊，眾生無邊故慈亦無邊。童子當知，眾生界多，非大地界，又非水界、火界、風界。吾今為汝廣說譬喻，令汝了知諸眾生界無限量義。童子當知，假使十方各如殑伽河沙等世界數量，一切同時合成大海，滿其中水；復有如上殑伽河沙等眾生，同共集會，析一毛端為百五十分，共以一分沾取海中第一滴水；復有余殑伽河沙等眾生，如前同會，取一分毛沾取海中第二滴水；復有余殑伽河沙等眾生，如前同會，取一分毛沾取海中第三滴水。童子當知，假使以是毛滴方便，尚可沾盡此大海水，而眾生性邊量無盡！是故當知眾生之性無量無邊不可思議，而菩薩慈悉皆遍滿。童子，于汝意云何？如是無量無邊修慈善根，頗有能得其邊際不？’精進行童子白佛言：‘不也，世尊。’ 
　　“佛言：‘如是，如是。童子，菩薩摩訶薩亦復如是，修慈善根遍眾生界為無限量。復次，童子，我今更說大慈之相。童子當知，此慈無量能護自身；此慈如是發起他利；于無諍論慈最第一；慈能除斷忿恚根栽；慈能永滅一切過失；慈能遠離諸有愛纏；此慈如是，但見眾生清凈勝德，而不見彼有諸愆犯；慈能超越熱惱所侵；慈能生長身語心樂；慈力如是，不為一切他所惱害；慈性安隱離諸怖畏；慈善根力隨順圣道；慈能令彼多瞋暴惡不忍眾生發清凈信；慈能濟拔諸眾生聚；以慈力故，于彼刀杖性無執持；慈能將導一切眾生趣于解脫；是慈能滅諸惡瞋恚；是慈遠離詐現威儀、諛諂矯飾、逼切求索，而能增長利養、恭敬、名譽等事；以慈力故，梵釋天王之所禮敬；以慈嚴身所有威德，行慈之人為聰慧者所共稱贊；慈能防護一切愚夫；是慈力故，超過欲界，順梵天道，開解脫路；慈為大乘，最居前導；慈能攝御一切諸乘；慈能積集無染福聚；慈善之力一切有依，諸福業事所不能及；慈能莊嚴三十二相，及隨顯相；慈能離彼鄙賤下劣不具諸根；慈為坦路善道、涅槃歸趣之所；是慈能遠一切惡道及諸八難；是慈力故喜樂法樂，不貪一切富貴王位受用樂具；是慈力故，于諸眾生等心行施；是慈能離種種妄想；慈為門路，一切尸羅學之所由；慈能救濟諸犯禁者；是慈能現忍辱之力；慈能遠離一切憍慢矜伐自大；慈能發起無動精進；慈能令修正方便行速疾究竟；慈能為諸靜慮、解脫及三摩地、三摩缽底之所根本；慈能令心出離煩惱諸有熾然；慈為一切智慧生因；由慈無量能聞持故，自他諸品皆悉決定；慈能除遣順魔煩惱；是慈力故同住安樂；慈能令人起住坐臥密護威儀；慈能損減諸掉性欲；是慈猶如妙香涂身；是慈能涂慚愧衣服；是慈能遣一切諸難煩惱惡趣；慈能濟拔一切眾生；大慈無量捐舍自樂，能與一切眾生安隱快樂。如是無量不可思議大慈之相，吾今略說。童子，是名菩薩摩訶薩大慈無量波羅蜜。菩薩摩訶薩，由成就是大慈無量故，觀諸眾生常懷慈善，勤求正法無有疲倦。童子當知，諸聲聞慈，唯能自救；諸菩薩慈，畢竟度脫一切眾生。童子當知，眾生緣慈，初發大心菩薩所得；法緣之慈，趣向圣行菩薩所得；無緣之慈，證無生忍菩薩所得。童子，是名菩薩摩訶薩大慈無量波羅蜜。若菩薩摩訶薩，安住大慈波羅蜜故，則于一切眾生慈心遍滿。 
　　“‘復次，精進行童子，云何名為菩薩摩訶薩大悲無量波羅蜜？童子當知，菩薩摩訶薩，為欲證得阿耨多羅三藐三菩提故，應以大悲而為導首。如人命根，出息入息而為上首；如是，童子，證得大乘菩薩摩訶薩亦復如是，必以大悲而為導首。童子，如轉輪王所有眾寶，要以金輪而為前導；如是，童子，菩薩摩訶薩亦復如是，所有一切諸佛正法，皆以大悲而為導首。 
　　“‘復次，童子，菩薩摩訶薩，為阿耨多羅三藐三菩提故，度諸眾生行于大悲，畢竟不舍一切眾生。童子，云何菩薩摩訶薩于眾生所發起大悲？童子，菩薩摩訶薩行大悲時，觀諸眾生虛偽身見之所纏縛，為諸惡見之所藏隱。菩薩摩訶薩如是觀已，于諸眾生發起大悲：“我當為彼說微妙法，令其永斷虛偽身見、種種纏縛諸惡見等。” 
　　“‘復次，童子，菩薩摩訶薩行大悲時，觀諸眾生安住不實虛偽顛倒，于無常中妄起常想，于諸苦中妄起樂想，于無我中妄起我想，于不凈中妄起凈想。童子，菩薩摩訶薩如是觀已，于諸眾生發起大悲：“我當為彼說微妙法，令其永斷虛妄不實諸顛倒故。” 
　　“‘復次，童子，菩薩摩訶薩行大悲時，觀諸眾生愚癡顛倒，耽嗜愛欲，于母姊妹尚生陵逼，況復于彼余眾生等！菩薩摩訶薩觀是事已，作如是念：“苦哉世間！乃能容止非圣之聚，惡業無愧充滿其中。”復作是念：“咄哉！苦哉！如是眾生曾處母胎，臥息停止，生由產門，如何無恥共行斯事！如是眾生深為大失，極可憐愍，種種過患極可訶責。何以故？為貪瞋癡之所害故，又為無智所加害故。舍離正法，安住非法，修行惡法，墮在地獄、畜生、焰魔鬼趣。如是眾生惡業引故，所往之處行于非道。”童子，譬如野干于彼冢間，為諸群狗之所搏逐，逃迸走避臨大峻崖，窮途所逼夜中嗥叫；如是，童子，彼諸眾生亦復如是同于野干。復次，童子，譬如生盲，群狗逼逐臨大坑澗；如是，童子，彼諸眾生亦復如是同于生盲。復次，童子，譬如圂豬，行處糞穢兼又食啖，初無厭惡；如是，童子，彼諸眾生亦復如是同于圂豬。如是眾生極可憐愍，淫惱所逼，于親非親，為諸煩惱之所加害，行魔徒黨魔罥所縛，纏裹惑網，陷沒欲泥。童子，菩薩摩訶薩觀是事已，于彼眾生發起大悲：“我當為彼宣說妙法，令其永斷諸欲煩惱故。” 
　　“‘復次，童子，菩薩摩訶薩行大悲時，觀諸眾生五蓋所覆，欲箭所中，貪著六處，眼見色已，執著像貌不能舍離；如是耳所聞聲、鼻所嗅香、舌所嘗味、身所覺觸，執著形相皆不能舍。是諸眾生多于瞋恚互相怨仇，若得義利稱我善友，得非義利便相加害。是諸眾生多于惛沉及以眠睡，羸劣愚鈍，為無智膜之所覆障。是諸眾生不善掉悔之所纏縛，常為種種諸惡煩惱染污其心。是諸眾生疑網纏裹，于甚深法不能決定。童子，菩薩摩訶薩如是觀已，于諸眾生發起大悲：“我當為彼說微妙法，令其永斷諸蔭蓋故。” 
　　“‘復次，童子，菩薩摩訶薩行大悲時，觀諸眾生為慢所害、過慢所害、我慢所害、增上慢所害、邪慢所害，于諸下劣計我為勝，于彼等者計我最勝。或有眾生計色為我，或復乃至計識為我。于所未證計我已證，由恃此故，應可問訊而不問訊，應可禮拜而不禮拜，于諸長宿心無敬順，于尊重師不加祇仰，于聰睿者而不請問：“何等為善？何等不善？何等應修？何等不修？何等應作？何等不作？何等有罪？何等無罪？何等為道？何等為三摩地？何等為解脫？”如是等法曾未明了，但自計我為勝為尊。童子，菩薩摩訶薩如是觀已，于諸眾生發起大悲：“我當為彼說微妙法，令其永斷一切憍慢種故。” 
　　“‘復次，童子，菩薩摩訶薩行大悲時，觀諸眾生愛縛所縛，為愛僮仆、妻妾、男女所共纏裹，為無義利之所圍繞，為諸衰禍之所系縛，生死關鍵之所遮礙，不能出離地獄、傍生、焰魔鬼道，為彼有縛之所拘檢，而不能得縱任自在。童子，菩薩摩訶薩如是觀已，于諸眾生發起大悲：“我當為彼說微妙法，令其獲得縱任自在隨欲而行趣涅槃故。” 
　　“‘復次，童子，菩薩摩訶薩行大悲時，觀諸眾生遠離善友，為惡知識之所纏執。由彼昵近諸惡友故，耽著一切不善之業，所謂殺生、偷盜、邪行、妄語、離間、粗獷、綺語、貪恚邪見，諸如是等無量惡業熾然建立。童子，菩薩摩訶薩如是觀已，于諸眾生發起大悲：“我當為彼說微妙法，令其為諸善友所攝，舍棄十種不善業道，令具受持十善業故。” 
　　“‘復次，童子，菩薩摩訶薩行大悲時，觀諸眾生為諸愚癡之所覆蔽，無明暗暯之所翳障，顛倒執著，于其自體有情命者、生者、人者，少年丈夫及數取者、作者、受者，我及我所，如是諸見無邊無量堅執不舍。童子，菩薩摩訶薩如是觀已，于諸眾生發起大悲：“我當為彼說微妙法，令圣慧眼得清凈故，又令永斷一切見故。” 
　　“‘復次，童子，菩薩摩訶薩行大悲時，觀諸眾生樂著生死流轉不息，五蘊魁膾常恒尋逐，三界囹圄曾無遠離，桎梏枷鎖不思開釋。菩薩摩訶薩觀見是已，于諸眾生發起大悲：“我當為彼說微妙法，令彼解脫五蘊魁膾。又令越度生死曠野，及以出離三界牢獄諸系縛故。” 
　　“‘復次，童子，菩薩摩訶薩行大悲時，觀諸含識從不善生，如鞠如輪轉圓不定。由此業故，從此世間至彼世間，又從彼世間至此世間，迅速流轉馳向五趣，背涅槃道。童子，菩薩摩訶薩觀是事已，于諸眾生發起大悲：“我應為彼說微妙法，當為開辟涅槃宮門，令其趣入。”如是，童子，菩薩摩訶薩行大悲時，觀眾生性發起十種大悲無量。 
　　“‘復次，童子，菩薩摩訶薩，復有十種大悲轉相，所謂如是大悲，由于不諂而得生起，譬如虛空永出離故；如是大悲，由于不誑而得生起，從增上意而出離故；如是大悲，非由詐妄而得發起，從如實道質直其心而出離故；如是大悲，由于不曲而得生起，極善安住無曲之心而出離故；如是大悲，由彼無有憍高怯下而得生起，一切有情高慢退屈善出離故；如是大悲，由護彼故而得生起，從自心凈而出離故；如是大悲，由堅固慧而得生起，永離一切動不動心，妙住其心善出離故；如是大悲，由舍自樂而得生起，授與他樂善出離故；如是大悲，為欲荷負諸眾生故而得生起，堅固精進善出離故。 
　　“‘復次，童子，菩薩摩訶薩大悲無量，復有如是十種轉相，所謂一切大乘出離，皆因大悲而得出離，以是因故說名大悲；如是大悲，建立一切布施、持戒、忍辱、精進、靜慮、智慧，由是因故說名大悲；如是大悲，建立念處、正斷、神足；如是大悲，建立根、力、覺支、隨念共法覺支及與道支，歡喜本業，諸定次第，十善業道，乃至諸相皆如是說，以是因故說名大悲；如是大悲，建立如來自然智慧，以是因故名為大悲。童子當知，如是大悲，作自所作，善作所作，不變異作，為諸眾生作所應作。如是大悲，一切眾生如意圓滿。童子，是名菩薩摩訶薩大悲無量波羅蜜。由成就是大悲波羅蜜故，菩薩摩訶薩，觀諸眾生處如是位，復于彼所重興悲愍。 
　　“‘復次，精進行童子，云何名為菩薩摩訶薩大喜無量波羅蜜？童子當知，菩薩摩訶薩為眾生故，求阿耨多羅三藐三菩提時，修行大喜，如是喜者有無量相。童子當知，菩薩喜者名諸善法，憶念歡悅，清凈妙喜。何以故？于諸善法無下戚性、無退屈性、無疲倦性故。是喜名為遠離一切樂世間性。何以故？安住一切樂法樂性故。是喜能令內以歡悅身力勇銳。何以故？慧覺怡暢心意踴躍故。是喜樂于如來之身。何以故？樂求相好好莊嚴故。是喜聞法無有厭倦。何以故？欣樂依法能正行故。由斯喜故于法欣勇，于諸眾生心無損害；喜樂菩提，于廣大法悉能信解，發起遠離少分乘心。是喜名為制伏慳喜。何以故？于諸求者行必施故。由斯喜故，于諸犯戒愛心攝受，于諸持戒心常清凈，又復能令自尸羅凈。是喜名為超過一切惡道怖畏安隱之喜，是喜名為忍受他人諸惡言詞鄙語路喜，是喜名為無返報喜。何以故？若遇挑眼、截手、刖足、斬支節時，心堪忍受。是喜名為敬尊重喜。何以故？于諸長宿具修威儀，曲躬恭敬，跪拜尊嚴故。是喜名為恒舒顏喜。何以故？心志和泰，遠離嚬蹙，先言問訊故。是喜名為遠離一切詐現威儀、諛諂矯誑、逼求之喜。何以故？是喜趣向堅實正法之道路故。由此喜故，于諸菩薩起深愛樂猶如大師，于正法所起愛樂心如自己身，于如來所起愛樂心如自己命，于尊重師起愛樂心猶如父母，于諸眾生起愛樂心視如一子，于阿遮利耶受教師所起愛樂心敬如眼目，于諸正行起愛樂心猶如身首，于波羅蜜起愛樂心猶如手足，于說法師起愛樂心如眾重寶，所求正法起愛樂心猶如良藥，于能舉罪及憶念者起愛樂心猶如良醫。如是，童子，是名菩薩摩訶薩大喜無量波羅蜜。諸菩薩摩訶薩，住是大喜波羅蜜故，行菩薩行，常懷歡喜，勤求正法無有厭倦。 
　　“‘復次，精進行童子，云何名為菩薩摩訶薩大舍無量波羅蜜？童子當知，菩薩摩訶薩為眾生故，發阿耨多羅三藐三菩提已，當行大舍。當知是舍，有于三種。何等為三？謂舍煩惱舍，護自他舍，時非時舍。 
　　“‘何等名為舍煩惱舍？童子當知，菩薩摩訶薩，于敬事所其心不高，于不敬事心無卑下；若受利養心不憍高，不得利養心無紆郁；于彼持戒及犯戒所起平等覺；得勝名譽心不希樂，被諸毀謗情無憂戚；若致譏訶志無貶退，于稱贊所善住法性；于諸苦事有擇慧力，于諸樂事有無常苦觀解之力；棄舍愛欲，斷諸瞋恚，于怨親所其心平等；于善作、惡作其心無二；于有愛、不愛情無所觀；于善聞、惡聞不生執著；于善說、惡說心無愛恚；于諸欲味及過患所平等稱量；于我自身及他眾生，起于平等信欲之意；于身命所情無顧戀；于下中上諸眾生所起平等照；于隱顯法起平等性，于諦非諦自體清凈。如是，童子，菩薩摩訶薩，若能自然起勝對治，是名菩薩摩訶薩舍煩惱舍。 
　　“‘復次，童子，何等名為護自他舍？童子當知，菩薩摩訶薩，若被他人節節支解割皮肉時，常自觀心住于大舍。雖復支解割其身肉，然其內心唯住于舍，無所希望；及以追求縱于身語起諸變異俱能堪忍，是則名為護自他舍。爾時，菩薩又觀二種心無損害。何等為二？所謂不由眼相及以色相，乃至不由意相及以法相，心生損害而住于舍。何以故？無損無害，是乃名為護自他舍。復次，何等名為護自他舍？被他所損不加報故，于自于他俱能忍受，是名為舍；于諸有恩及無恩所平等方便，是名為舍。是舍名為無諍極舍，滅自心舍，觀自體舍，不害他舍。于諸定事，菩薩能舍。然佛世尊非所聽許，諸菩薩等唯修于舍。何以故？菩薩摩訶薩，尚應修習諸行作用，日夜常念發起精進求諸善法，于時非時乃應修舍。 
　　“‘復次，童子，何等名為時非時舍？童子當知，菩薩摩訶薩具大智慧，善能修習時與非時，謂非法器諸眾生所，應起于舍；不恭敬所，應起于舍；于無利益譏毀苦惱，應起于舍；于聲聞乘趣正決定，應起于舍；于修施時應舍修戒，于修戒時應舍修施，于修忍時應舍牽引施、戒、精進，修精進時應舍修戒，修靜慮時應舍施度，修習慧時應舍緣發五波羅蜜多。童子，是名菩薩摩訶薩時非時舍。何以故？由所不應作法無造作性故，是故菩薩深知非益而行于舍。若有菩薩摩訶薩，安住大舍波羅蜜行菩薩行，則于一切惡不善法能興大舍。 
　　“‘童子，如是等相，是名菩薩摩訶薩大慈、大悲、大喜、大舍。若諸菩薩摩訶薩，安住如是四無量波羅蜜者，當知是則為菩薩藏法門之器，又是諸佛正法之器。’ 
　　“如是，舍利子，此薄伽梵大蘊如來，為精進行童子，廣開示此四無量已，復為開解六波羅蜜多及諸攝法，令是童子隨順修學。舍利子，是精進行童子，精勤修習如所聞法，廣如后說。”  陀那波羅蜜多品第六  
　　爾時，佛告舍利子：“云何菩薩摩訶薩，為阿耨多羅三藐三菩提故，精勤修習諸波羅蜜多行菩薩行？舍利子，菩薩摩訶薩行菩薩行者，即于如是六波羅蜜多精勤修學，是則名為行菩薩行。舍利子，何等名為六波羅蜜多？舍利子，所謂柁那波羅蜜多、尸羅波羅蜜多、羼底波羅蜜多、毗利耶波羅蜜多、靜慮波羅蜜多、般若波羅蜜多。舍利子，如是名為六波羅蜜多。菩薩摩訶薩，依如是六波羅蜜多故行菩薩道。 
　　“復次，舍利子，云何名為菩薩摩訶薩依柁那波羅蜜多行菩薩行？舍利子，菩薩摩訶薩度眾生故，行柁那波羅蜜多時，為諸眾生而作施主。若沙門、婆羅門等，有來求者悉皆施與，須食與食，須飲與飲，珍異肴膳無不盡施。如是或求車乘、衣服、華鬘、涂香、末香，或求坐臥依倚、床席敷具、病藥、燈明、音樂、奴婢，或求金、銀、末尼、真珠、琉璃、螺貝、璧玉、珊瑚等寶，或求象馬車輅、園林池苑、男女妻妾、財谷庫藏，或求四大有洲自在之王一切樂具及諸嬉戲娛樂之物，或有來求手足耳鼻、頭目肉血、骨髓身分。菩薩摩訶薩見來求者，悉能一切歡喜施與。舍利子，以要言之，一切世間所須之物，菩薩摩訶薩行大施故，但見來求，無不施與。 
　　“復次，舍利子，菩薩摩訶薩行柁那波羅蜜多故，復有十種清凈施法。何等為十？一者、菩薩摩訶薩，無有不正求財而行布施；二者、菩薩摩訶薩，不逼迫眾生而行布施；三者、菩薩摩訶薩，不以恐怖而行布施；四者、菩薩摩訶薩，不棄舍邀請而行布施；五者、菩薩摩訶薩，不觀顏面而行布施；六者、菩薩摩訶薩，于諸眾生情無異想而行布施；七者、菩薩摩訶薩，無貪愛心而行布施；八者、菩薩摩訶薩，無起瞋恚而行布施；九者、菩薩摩訶薩，不求剎土而行布施；十者、菩薩摩訶薩，于諸眾生起福田想，不以輕蔑而行布施。舍利子，是名菩薩摩訶薩行于十種清凈之施，為滿柁那波羅蜜多故。 
　　“復次，舍利子，菩薩摩訶薩，行柁那波羅蜜多時，復有十種清凈行施。何等為十？一者、菩薩摩訶薩，不毀業報而行布施；二者、菩薩摩訶薩，不以邪意而行布施；三者、菩薩摩訶薩，無不信解而行布施；四者、菩薩摩訶薩，無有厭倦而行布施；五者、菩薩摩訶薩，無有現相而行布施；六者、菩薩摩訶薩，勇勵熾然而行布施；七者、菩薩摩訶薩，無有變悔而行布施；八者、菩薩摩訶薩，于持戒者不以偏敬而行布施；九者、菩薩摩訶薩，于犯戒所不以輕鄙而行布施；十者、菩薩摩訶薩，不希果報而行布施。舍利子，是名菩薩摩訶薩行于十種清凈之施，為欲滿足柁那波羅蜜多故。 
　　“復次，舍利子，菩薩摩訶薩，行柁那波羅蜜多時，復有十種行清凈施。何等為十？一者、菩薩摩訶薩，不以毀呰而行布施；二者、菩薩摩訶薩，不以背面而行布施；三者、菩薩摩訶薩，無不清凈而行布施；四者、菩薩摩訶薩，不現忿相而行布施；五者、菩薩摩訶薩，不現嫉相而行布施；六者、菩薩摩訶薩，不現恚相而行布施；七者、菩薩摩訶薩，無不殷重而行布施；八者、菩薩摩訶薩，無不自手而行布施；九者、菩薩摩訶薩，不以許多后便與少而行布施；十者、菩薩摩訶薩，不求來生而行布施。舍利子，是名菩薩摩訶薩行于十種清凈之施，為欲滿足柁那波羅蜜多故。 
　　“復次，舍利子，菩薩摩訶薩，行柁那波羅蜜多時，復有十種行清凈施。何等為十？一者、菩薩摩訶薩，無不常施；二者、菩薩摩訶薩，無系屬施；三者、菩薩摩訶薩，無差別施；四者、菩薩摩訶薩，無他緣施；五者、菩薩摩訶薩，無微劣施；六者、菩薩摩訶薩，不希財色及以自在而行布施；七者、菩薩摩訶薩，無求生于釋、梵、護世諸大天故而行布施；八者、菩薩摩訶薩，無有回向聲聞、獨覺地故而行布施；九者、菩薩摩訶薩，無為聰慧所譏訶故而行布施；十者、菩薩摩訶薩，無不回向薩伐若故而行布施。舍利子，是名菩薩摩訶薩行于十種清凈之施，皆為滿足柁那波羅蜜多故。 
　　“復次，舍利子，菩薩摩訶薩，行柁那波羅蜜多時，復有十種行清凈施。何等為十？謂如前說十種法中，出離有為，證得無為。又舍利子，菩薩摩訶薩如是行施，能得十種稱贊利益上妙功德。何等為十？一者、菩薩摩訶薩，由施食故，獲得長壽、才辯、安樂妙色、雄力勇健，無不具足；二者、菩薩摩訶薩，由施飲故，獲得永離一切煩惱渴愛，無不具足；三者、菩薩摩訶薩，由施諸乘故，獲得一切利益安樂眾事，無不具足；四者、菩薩摩訶薩，由施衣服故，獲得成就慚愧，皮膚清凈猶如金色，無不具足；五者、菩薩摩訶薩，由施香鬘故，獲得凈戒、多聞、諸三摩地，涂香圣行，無不具足；六者、菩薩摩訶薩，由以末香、涂香施故，當得遍體香潔，妙香圣行，無不具足；七者、菩薩摩訶薩，由施上味故，獲得甘露上味，大丈夫相，無不具足；八者、菩薩摩訶薩，由以舍宅房宇施故，當得與諸眾生，為舍、為宅、為救、為洲、為歸、為趣，無不具足；九者、菩薩摩訶薩，由愍病者施醫藥故，當得無老病死，圓滿甘露不死妙藥，無不具足；十者、菩薩摩訶薩，由以種種資生眾具施故，感得一切圓滿眾具，菩提分法，無不具足。舍利子，是名菩薩摩訶薩為得菩提，修行是施，獲得如是十種稱贊利益上妙功德，皆為滿于柁那波羅蜜多故。 
　　“復次，舍利子，菩薩摩訶薩，行柁那波羅蜜多時，修行布施，又復獲得十種稱贊利益上妙功德。何等為十？一者、菩薩摩訶薩，施燈明故，獲得如來清凈五眼，無不具足；二者、菩薩摩訶薩，施音樂故，獲得如來清凈天耳，無不具足；三者、菩薩摩訶薩，以諸金、銀、末尼、真珠、琉璃、螺貝、璧玉、珊瑚，一切珍寶施故，感得圓滿三十有二大丈夫相，無不具足；四者、菩薩摩訶薩，以種種雜寶及眾名華施故，獲得圓滿八十隨顯之相，無不具足；五者、菩薩摩訶薩，以象馬車乘施故，獲得廣大徒眾眷屬繁多，無不具足；六者、菩薩摩訶薩，以園林臺觀施故，獲得成就靜慮、解脫、三摩地、三摩缽底，無不具足；七者、菩薩摩訶薩，以財谷庫藏施故，獲得圓成諸法寶藏，無不具足；八者、菩薩摩訶薩，以奴婢仆使施故，獲得圓滿自在身心閑豫，無不具足；九者、菩薩摩訶薩，以男女妻妾施故，獲得圓滿可愛、可樂、可意，阿耨多羅三藐三菩提，無不具足；十者、菩薩摩訶薩，以四洲自在一切王位施故，獲得一切種微妙圓滿一切智智，無不具足。舍利子，菩薩摩訶薩如是行施，名為攝受十種稱贊利益上妙功德，皆為滿足柁那波羅蜜多故。 
　　“復次，舍利子，菩薩摩訶薩，為得阿耨多羅三藐三菩提故，行柁那波羅蜜多時，所修布施，又得十種稱贊利益。何等為十？一者、菩薩摩訶薩，以上妙五欲施故，獲得清凈戒、定、慧聚，及以解脫、解脫智見聚，無不具足；二者、菩薩摩訶薩，以上妙戲樂器施故，獲得清凈游戲法樂，無不具足；三者、菩薩摩訶薩，以足施故，感得圓滿法義之足，趣菩提座，無不具足；四者、菩薩摩訶薩，以手施故，感得圓滿清凈法手，拯濟眾生，無不具足；五者、菩薩摩訶薩，以耳鼻施故，獲得諸根圓滿成就，無不具足；六者、菩薩摩訶薩，以支節施故，獲得清凈無染威嚴佛身，無不具足；七者、菩薩摩訶薩，以目施故，獲得觀視一切眾生清凈法眼，無有障礙，無不具足；八者、菩薩摩訶薩，以血肉施故，獲得堅固身命，攝持長養一切眾生貞實善權，無不具足；九者、菩薩摩訶薩，以髓腦施故，獲得圓滿不可破壞等金剛身，無不具足；十者、菩薩摩訶薩，以頭施故，證得圓滿超過三界，無上最上一切智智之首，無不具足。舍利子，菩薩摩訶薩，為得菩提行如是施，攝受如是相貌，圓滿佛法稱贊利益上妙功德，皆為滿足柁那波羅蜜多故。 
　　“復次，舍利子，如是菩薩摩訶薩，行柁那波羅蜜多時，其性聰睿智慧甚深，無量方便行于布施，以世間財求于無上正等菩提眾圣王財，以生死財而求甘露不死仙財，以虛偽財而求堅實賢圣之財，由如是故廣行布施。舍利子，是菩薩摩訶薩，為求無上菩提及涅槃故，以世間財物修行施時，一切世間財物樂具無不盡舍。何以故？皆依無上正等覺故。舍利子，如世農夫依彼犁牛，耕治地已便下種子，如是農夫依彼犁具無量功力，展轉獲得金、銀、末尼一切寶物，及得種種上妙衣服。何以故？一切世間無有財物與谷等故。如是，舍利子，菩薩摩訶薩，有時有分依世間財，證覺無上正等菩提亦復如是。 
　　“復次，舍利子，譬如乳牛或啖干草，或啖濕草，或飲冷水，或飲暖水，而能出于乳酪、生酥、熟酥及以醍醐。如是，舍利子，菩薩摩訶薩，依于無上正等菩提，行世財施隨所樂欲，有能獲得轉輪王報及獲帝釋、梵王勝報；由成就是三種報故，菩薩十地速得圓滿。如來十力、四無所畏，因是施故速得圓滿，乃至具足千業所起十八不共佛法，又具千業所起六十種圓滿妙音，又具百業所起一一大丈夫相，又具二百業所起無見頂髻相，又過此百倍圓滿成就如來大法螺相，又過拘胝百千倍成就如來皓齒齊列、不缺不疏平等之相。如是等相，無量功業之所合成，皆由如來業果報相施行所起，速得圓滿。 
　　“復次，舍利子，菩薩摩訶薩，行柁那波羅蜜多時，于乞者所起大慈心而行布施。此心續起殑伽沙等方得成滿，中無間絕佛三摩地。舍利子，如來應正等覺，住此三摩地已，能于一一毛孔而出百三摩地，猶如殑伽大河流化不絕而得自在。是故當知，如來所有一切神通變化，多由施行而得成就。舍利子，如是如來所有佛法，皆由昔日行菩薩行，世間財施之所攝受。舍利子，是名菩薩摩訶薩行財施時，為求甘露，為求堅實，為求菩提，為求涅槃。應知如是法門差別，所謂菩薩摩訶薩，依世財施，而與柁那波羅蜜多相應，證覺阿耨多羅三藐三菩提故。 
　　“復次，舍利子，菩薩摩訶薩，行柁那波羅蜜多時，其相無量，吾今當說。往昔過去無數廣大、無量不可思議、阿僧企耶劫，于彼時分有佛出世，號旁耆羅私如來、應、正等覺、明行圓滿、善逝、世間解、無上丈夫、調御士、天人師、佛、薄伽梵。舍利子，彼佛住世壽十千歲，與百千苾芻大聲聞眾同共集會，皆阿羅漢，離諸煩惱，具大勢力，乃至一切心得自在，逮勝究竟。舍利子，時彼世中有紡績者，名織紡線，形貌端正眾所樂觀。彼作業處去佛不遠，每日將晚欲還家時，往詣佛所，常以一縷微線奉施如來，因白佛言：‘愿薄伽梵哀愍我故，受此縷線為攝受處，以此善根于未來世，得成如來應正等覺能攝一切。’時彼世尊便為納受。如是日施一縷，滿千五百為善攝受。由此福故，乃經十五拘胝劫中，不墮惡趣；又經千拘胝反為轉輪王；又經千拘胝反為天帝釋。以此善根柔和微妙欣愛等業，便得奉覲千拘胝佛，于諸佛所供養恭敬，尊重贊嘆，又以諸華、涂香、末香，及以香鬘、繒蓋、幢旛，衣服、飲食、坐臥之具，病緣、醫藥一切眾物，奉獻如來。從是已后，又經一阿僧企耶劫出現于世，證覺阿耨多羅三藐三菩提，號善攝受如來、應、正等覺、明行圓滿、善逝、世間解、無上丈夫、調御士、天人師、佛、薄伽梵。住壽世間經二十拘胝歲。有二十拘胝那庾多大聲聞眾，一切皆是大阿羅漢。彼佛世尊成立安住五拘胝等菩薩摩訶薩，于阿耨多羅三藐三菩提演說妙法。利益安樂無量無數諸有情已，現入涅槃。彼薄伽梵滅度之后，正法住世滿一千年，廣布舍利流遍供養，亦如我今涅槃之后。 
　　“舍利子，汝今當觀，由施微縷發大心故，次第展轉成滿佛法。舍利子，當知此施，由心廣大，不由于縷。何以故？若施廣大不由心者，如向施主以微縷施，不應得心清凈究竟。如是，舍利子，當觀菩薩摩訶薩，行柁那波羅蜜多時，依世財施便得一切圓滿功德。舍利子，菩薩摩訶薩，行柁那波羅蜜多時，其性聰睿智慧甚深，因于少施多有所作，由智力故增上所作，由慧力故廣大所作，回向力故無邊所作。” 
　　爾時，世尊欲重宣此義，而說頌曰：  
　　“行施不求妙色財， 亦不愿感天人趣， 
　　　為求無上勝菩提， 施微便感無量福。 
　　　行施不求名稱聲， 未曾為樂及徒眾， 
　　　亦不求諸生死報， 施微而獲于大果。 
　　　布施飲食及衣服， 不求諸有及諸趣， 
　　　為求開解甘露門， 施如毛端福無量。 
　　　既無掉動及高慢， 亦離諂誑慳嫉心， 
　　　懈怠諸緣皆悉舍， 唯勤行施利于世。 
　　　財谷王位及身命， 歡喜舍已心無變， 
　　　如斯善舍獲廣大， 菩提解脫未為難。 
　　　愛樂諸來乞求者， 如父如母如妻子， 
　　　所獲財物常行施， 見彼感財無妒心。 
　　　行施之時眾繁雜， 土塊杖木來加害， 
　　　雖見曾無忿恚心， 愛語如舊情欣悅。 
　　　若施彼怨猶若親， 于驚怖者施無畏， 
　　　凡所有物皆能舍， 而心未嘗生鄙吝。 
　　　恒樂正求無上法， 于世王位絕希求， 
　　　出離世間嚴飾處， 常勤奉行于法施。 
　　　除彼樂求穢欲者， 誰有能求天世王？ 
　　　是故智者不貪樂， 諸欲王位生天樂。 
　　　大名稱者所行施， 恒求無上佛菩提， 
　　　舍捐身命及余事， 速疾能感多安樂。 
　　　聰慧菩薩行諸施， 未曾遠離上菩提， 
　　　不求妙色世間財， 又不愿樂生天樂。 
　　　雖求涅槃無所依， 遠離一切諸希愿， 
　　　若能如是善修習， 則名知道開道者。  
　　“舍利子，聰慧菩薩摩訶薩，于是布施具足成就，善能修行菩薩妙行，無有疑惑。舍利子，是名菩薩摩訶薩柁那波羅蜜多。若諸菩薩摩訶薩，為阿耨多羅三藐三菩提故，精進修行是菩薩行，一切眾魔、魔民、天子，于此菩薩不能嬈亂，又不為彼異道他論所能摧屈。”  
大寶積經卷第四十二 唐三藏法師玄奘奉詔譯 
菩薩藏會第十二之八尸波羅蜜品第七之一  
　　爾時，佛告舍利子：“云何菩薩摩訶薩尸羅波羅蜜多？菩薩摩訶薩，為阿耨多羅三藐三菩提，依此勤修行菩薩行。 
　　“舍利子，菩薩摩訶薩，行尸羅波羅蜜多故，有三種妙行。何等為三？一者、身妙行，二者、語妙行，三者、意妙行。舍利子，何等名為身妙行、語妙行、意妙行耶？舍利子，所謂菩薩摩訶薩，遠離殺生，離不與取，離欲邪行，是名身妙行。舍利子，菩薩摩訶薩，遠離妄語，遠離離間語，遠離粗惡語，遠離綺語，是名語妙行。舍利子，菩薩摩訶薩，于諸貪著瞋恚邪見，皆無所有，是名意妙行。菩薩摩訶薩，具足如是三妙行故，是名尸羅波羅蜜多。 
　　“復次，舍利子，菩薩摩訶薩，行尸羅波羅蜜多時，如是思惟：‘云何身妙行、語妙行、意妙行耶？’舍利子，菩薩摩訶薩，如是思惟：‘若身不造殺生、不與取、欲邪行業者，是名身妙行。’菩薩摩訶薩，如是思惟：‘若語不造妄語、離間、粗惡、綺語業者，是名語妙行。’菩薩摩訶薩，如是思惟：‘若意不造貪著、瞋恚、邪見業者，是名意妙行。’由具如是正思惟故，是名菩薩摩訶薩行尸羅波羅蜜多。 
　　“復次，舍利子，如是菩薩摩訶薩，行尸羅波羅蜜多時，作如是念：‘若業不由身語意造，此業為可建立不？’菩薩摩訶薩如是如理觀察：‘若業不由身語意造，此業不可建立。’若青、若黃、若赤、若白、若紅、若頗胝色，此業又非眼所識，非耳所識，非鼻、舌、身、意所識。何以故？舍利子，由于此業非能生、非所生、非己生，不可執受，都無有能了別此業。菩薩摩訶薩如是了知，此尸羅性不可為作；若不可為作，則不可建立；若不可建立，我等于中不應執著。如是菩薩摩訶薩，由觀解力故，不見妙行及以尸羅，亦不見有具尸羅者，不見尸羅所回向處。菩薩摩訶薩如是觀已，畢竟不起妄有身見。何以故？舍利子，有身見故可有觀察，此是持戒、此是犯戒；如是觀已，于彼守護及以儀則，若行若境皆悉具足，正知而行；正知行故，名持戒者。菩薩摩訶薩，不取著自、不取著他，而行于行；不毀尸羅、不取尸羅，而行于行。若取著我即取尸羅，若不著我不取尸羅。若知尸羅是不可得，即不毀犯所有律儀；若于律儀無毀犯者，即不名為毀犯尸羅，又亦不名執取尸羅。舍利子，以何因緣，于是尸羅而不執取？謂一切法知他相故。若由他相則無有我，若我是無，何所執取？” 
　　爾時，世尊欲重宣此義，而說頌曰：  
　　“若有身語意清凈， 行時恒修一切凈， 
　　　常住清凈諸禁戒， 是名菩薩具尸羅。 
　　　賢圣聰慧諸菩薩， 能善護持十業道， 
　　　不由身語及意作， 如是智者說尸羅。 
　　　若非造作非所生， 非執無形亦無顯， 
　　　由無有形有顯故， 未曾可得而建立。 
　　　尸羅無為亦無作， 非眼能見非耳聞， 
　　　非鼻非舌亦非身， 又非心意所能識。 
　　　若非六根之所識， 則無有能施設者， 
　　　如是觀察尸羅凈， 曾未依執住尸羅。 
　　　不恃持戒生憍慢， 不計我想護尸羅， 
　　　善護尸羅無戒想， 具足尸羅行覺行。 
　　　妄有身見已除遣， 見與見者曾無有， 
　　　無有能見無彼處， 不觀持戒犯戒者。 
　　　善入無護法理趣， 威儀具足不思議， 
　　　妙善正知能守護， 除斯更無具戒者。 
　　　無我想者無尸羅， 無所依我能依戒， 
　　　我說究竟常無畏， 不執身我與尸羅。 
　　　說無我者不取戒， 說無我者戒無依， 
　　　說無我者不希戒， 說無我者戒無心。 
　　　不毀尸羅不執戒， 亦不計我起尸羅， 
　　　無所依我及戒想， 甚深慧行菩提行。 
　　　如是尸羅無所畏， 此人常不犯尸羅， 
　　　若能不執有諸法， 如是尸羅圣所贊。 
　　　若住我見諸愚夫， 計我具戒能持戒， 
　　　彼受護戒果終已， 于三惡趣常纏縛。 
　　　若有斷盡諸我見， 彼無有我及我所， 
　　　是真持戒無見故， 無復怖畏墮諸惡。 
　　　若能如是知戒行， 無有能見犯尸羅， 
　　　尚不觀我及三有， 況見持戒及犯戒？  
　　“復次，舍利子，如是行尸羅波羅蜜多菩薩摩訶薩，行菩薩行清凈戒時，具有十種極重深心。何等為十？一者、發起深心信奉諸行，二者、發起深心勤加精進，三者、猛勵樂欲諸佛正法，四者、廣具崇重一切諸業，五者、深懷信奉一切果報，六者、于諸賢圣深發敬心，七者、于諸尊重鄔波柁耶、阿遮利耶清凈侍奉，八者、于賢圣所興起供養，九者、于諸正法勵意求請，十者、求菩提時不顧身命。舍利子，如是行尸羅菩薩摩訶薩，有如是等十深心法，菩薩摩訶薩安住深心修諸善法。何等名為諸善法耶？所謂三種妙行，身妙行、語妙行、意妙行。若諸菩薩摩訶薩，安住如是三種妙行，為欲勤求大菩薩藏微妙法門。何以故？以諸菩薩摩訶薩依此法門，能趣阿耨多羅三藐三菩提故。” 
　　爾時，世尊欲重宣此義，而說頌曰：  
　　“由身而發起， 佛所贊善業， 
　　　為得聞法故， 供養諸賢圣。 
　　　于法及圣人， 猛勵起恭敬， 
　　　為利諸眾生， 慈心不嫉妒。 
　　　當演智人言， 無談不愛語， 
　　　所說欣樂相， 發語無粗鄙。 
　　　意業常居善， 曾無樂諸惡， 
　　　恒觀察法性， 恭敬住慈心。 
　　　于如來圣教， 敬心而聽法， 
　　　于法恭敬已， 速悟大菩提。  
　　“舍利子，諸菩薩摩訶薩行尸羅波羅蜜多時，安住如是十最勝法，勤求菩薩藏法門故，于諸賢圣一切師長，勤加恭敬奉事供養，乃至施及貯水之器。 
　　“復次，舍利子，菩薩摩訶薩，行尸羅波羅蜜多時，應具如是十種發心。何等為十？舍利子，菩薩摩訶薩觀是病身，諸界毒蛇恒相違害，多諸苦惱多諸過患，癲狂癰癤、疽癬惡癘、風熱痰飲、眾病所聚。又是身者如病、如瘡、如被箭刺、如暴水流、如魁膾者，搖動不息速起速滅。又觀是身，虛偽羸弱，老朽疾壞，暫時停住難可愛樂，狀若冢間。爾時，菩薩復作是念：‘我此病身雖經此苦，曾不值遇如是福田。我今得值，又復善感如此之身。我當依諸福田長養慧命，舍不堅身獲于堅身；為欲勤求大菩薩藏微妙法門故，于彼賢圣鄔波柁耶、阿遮利耶諸尊師所，奉事供養，乃至施及貯水之器。’舍利子，是名菩薩摩訶薩第一發心。” 
　　爾時，世尊欲重宣此義，而說頌曰：  
　　“諸界暴毒蛇， 展轉相依附， 
　　　隨一興增動， 生則致大患。 
　　　所謂眼耳鼻， 舌齒內腹藏， 
　　　如是諸患惱， 皆悉依身生。 
　　　癰癤與癲狂， 疽癬大疾癘， 
　　　諸余種種病， 無不依身生。 
　　　是身猶如病， 如癰如中箭， 
　　　如是毒害身， 速壞暫時住。 
　　　如趣彼冢間， 悉是無常相， 
　　　搖鼓爛壞身， 眾病速生滅。 
　　　我當修佛身， 所因賢善業！ 
　　　以彼朽爛壞， 衰老無常身， 
　　　轉成于佛身， 及難思法身。 
　　　以如是朽壞， 遍常流穢身， 
　　　當證得如是， 無流無穢身。 
　　　若人怖寒熱， 遮障堅防護， 
　　　畢為老病死， 諸苦同煎害。 
　　　若人于寒熱， 身遍能堪忍， 
　　　莊嚴丈夫業， 速成無上身。 
　　　我當勤供養， 世所同尊重， 
　　　以不堅實身， 當貿彼堅實。  
　　“舍利子，諸菩薩摩訶薩，行尸羅波羅蜜多時，發如是等第一心已，為欲勤求大菩薩藏微妙法門故，于說法師倍復奉事，勤加供養，乃至施及貯水之器。 
　　“復次，舍利子，菩薩摩訶薩，行尸羅波羅蜜多時，發如是念：‘身是不堅，性非牢固，當假覆蔽洗濯按摩，而復終歸破壞離散摩滅之法。’舍利子，譬如陶師埏埴瓦器，若大若小終歸破壞；如是，舍利子，身為不堅，終歸破壞如彼瓦器。又舍利子，譬如樹枝所依華葉果實，終歸墮落；如是，舍利子，身為不堅，必墮落法，勢非久住如熟果等。又舍利子，譬如草端霜露凝滴，日光照灼必不停住；如是，舍利子，身為不堅，如霜露滴亦不久住。又舍利子，譬如大海及以眾流，有泡沫聚一切不堅，其性虛弱不可[(堂-土+牙)+支]觸；如是，舍利子，是身不堅猶如沫聚，本性虛弱亦復如是。又舍利子，如天大雨，流泡亂浮徐起徐滅；如是，舍利子，身為不堅如水上泡，其性輕薄亦復如是。舍利子，菩薩摩訶薩深自觀身，見是事已復作是念：‘我于長夜感得如是不堅固身，曾未值遇如是福田。我今得值，又復善感如此之身。我當依諸福田長養慧命，以不堅身貿易堅身；為欲勤求大菩薩藏微妙法門故，于說法師奉事供養，乃至施及貯水之器。’舍利子，是名菩薩摩訶薩第二發心。” 
　　爾時，世尊欲重宣此義，而說頌曰：  
　　“如世諸陶師， 埏埴壞成器， 
　　　皆當歸破壞， 眾生命如是。 
　　　譬如依樹枝， 所有葉華果， 
　　　皆歸墮落法， 人命亦如是。 
　　　如草端垂露， 日光之所照， 
　　　須臾不暫停， 人命亦如是。 
　　　如河海聚沫， 其性本虛弱， 
　　　如是不堅身， 虛浮亦如是。 
　　　譬如天大雨， 生起水浮泡， 
　　　剎那速消滅， 不堅身亦爾。 
　　　不堅起堅想， 于堅想不堅， 
　　　邪分別所行， 不能證堅實。 
　　　于堅起堅智， 不堅知不堅， 
　　　正分別所行， 能證于堅實。 
　　　為修堅實想， 微施于水器， 
　　　故以不堅身， 貿易彼堅實。  
　　“舍利子，諸菩薩摩訶薩，行尸羅波羅蜜多時，發如是第二心已，為欲勤求大菩薩藏微妙法門故，于說法師倍復奉事，勤加供養，乃至施及貯水之器。 
　　“復次，舍利子，菩薩摩訶薩，行尸羅波羅蜜多時，發如是心：‘我于長夜遠離善友，諸惡知識之所拘執。其性懈怠不修精進，下劣愚鈍，多邪惡見，妄起如是癡不善心，無施無愛亦無福祀，無有善作及以惡作無作，增長諸業果報。’菩薩摩訶薩作如是念：‘我為貪欲之所惑亂，長夜流轉，造作種種惡不善業。由此不善惡業力故，感得穢惡自體報果，生鬼國中乏資生具，無有一切最勝福田。又我曾生餓鬼趣中，恒食炭火經無量歲；又于眾多百千歲中，不聞水名，況復身觸？’又作是念：‘而我今者值遇如是最勝福田，又感善身果報，成就多資生具。我當依諸福田廣修善業，不顧身命承事師長鄔波柁耶、阿遮利耶；為欲勤求大菩薩藏微妙法門故，于說法師奉事供養，乃至施及貯水之器。’舍利子，是名菩薩摩訶薩第三發心。” 
　　爾時，世尊欲重宣此義，而說頌曰：  
　　“如是善知識， 常親近敬奉， 
　　　便成如是性， 故應數親近。 
　　　為惡友拘執， 遠離賢善友， 
　　　懈怠鄙精進， 慳嫉多諂曲， 
　　　無施等邪見， 非撥于一切。 
　　　我曾生鬼趣， 受弊惡形質， 
　　　于生死長夜， 可畏大闇中， 
　　　饑渴遍煎惱， 多受于眾苦。 
　　　于多百千歲， 曾不聞水名， 
　　　不見凈福田， 不得無是難。 
　　　我今感于此， 難得之世間， 
　　　又奉值賢明， 獲無難具足。 
　　　復離惡知識， 得逢賢善友， 
　　　誓不顧身命， 當為證菩提。 
　　　以清凈善心， 恭侍尊師長， 
　　　亦當供諸佛， 為證菩提故。  
　　“舍利子，諸菩薩摩訶薩，行尸羅波羅蜜多時，發如是第三心已，為欲勤求大菩薩藏微妙法門故，于說法師倍復奉敬，勤加供養，乃至施及貯水之器。 
　　“復次，舍利子，菩薩摩訶薩，行尸羅波羅蜜多時，發如是心：‘我于長夜遠離善友，惡友拘執，懈怠懶惰，下劣精進，無智愚癡。由如是見，由如是忍，謂有眾生受諸苦惱，如是悲泣號哭之時，復以身手妄加捶打種種惱害。以此因緣，便生如是無量惡見，謂無惡業、無惡業報；復由瞋恚覆蔽心故，造作種種惡不善業。以是業報得穢惡身，生畜生中乏資生具，無有一切最勝福田。’菩薩摩訶薩作如是念：‘我于彼趣，或作馲駝及牛驢等，食啖芻草，加諸杖捶訶喝恐怖，情所不樂強令馱負。’復作是念：‘我于往昔雖經此苦，曾不值遇如是福田。我今得值，又復善感如此之身。我當依諸福田不顧身命，以不堅身貿易堅身，供事師長；為欲勤求大菩薩藏微妙法門故，于說法師奉事供養，乃至施及貯水之器。’舍利子，是名菩薩摩訶薩第四發心。” 
　　爾時，世尊欲重宣此義，而說頌曰：  
　　“我于彼長夜， 未知登圣道， 
　　　墮在駝牛驢， 多受諸勤苦。 
　　　我今得人身， 當修賢善業， 
　　　由此證菩提， 是為聰慧相。 
　　　我當起恭敬， 建立諸佛法， 
　　　奉覲說法師， 為得菩提故。 
　　　過去難思劫， 循環生死輪， 
　　　往來非義利， 無福田養命。 
　　　遠離善知識， 常親近惡友， 
　　　隨彼教誨轉， 數墮諸惡處。 
　　　我曾于傍生， 閉縛驅打罵， 
　　　由斯惡業故， 受不愛苦果。 
　　　遂墮于惡處， 作馲駝牛驢， 
　　　負重猶加杖， 不親善友故。 
　　　我今得難得， 人身及善友， 
　　　既蒙生善處， 又得值無難， 
　　　如龜久處海， 欣遇浮木孔。 
　　　身語善防護， 精進心強盛， 
　　　無諂事善友， 長養慧命身。 
　　　若有尊重師， 發我慧心者， 
　　　能宣說勝妙， 菩提道大師， 
　　　供養兩足尊， 諸涂香末香， 
　　　種種衣華鬘， 我當承敬奉。 
　　　現在十方佛， 勝義常開示， 
　　　無邊金色日， 當修行供養。 
　　　遍游諸佛土， 廣供調御師， 
　　　為凈菩提道， 當升大覺座。  
　　“舍利子，諸菩薩摩訶薩，行尸羅波羅蜜多時，發如是等第四心已，為欲勤求大菩薩藏微妙法門故，于說法師倍增奉事，勤加供養，乃至施及貯水之器。 
　　“復次，舍利子，菩薩摩訶薩，行尸羅波羅蜜多時，發如是心：‘我昔長夜遠離善友，惡友拘執，懈怠懶惰，下劣精進，無智愚癡。由興惡見，如是信忍，如是欲樂，妄作是念：若以一切有情一切眾生，或取身肉同煮一鑊，或取其身同剉為膾，雖作如是不名非福。又興惡見，不由此故而招于惡，不由此故而生于惡。由妄見故，又于大海此岸所有眾生，一切布施悉令充足，雖作如是不名非罪；妄生異計，不因此故而招于福，不因此故而生于福。以妄見故，又于大海彼岸所有眾生，一切斬害，亦不因此而招于惡，又不因此而生于惡。’菩薩摩訶薩作如是念：‘我于往昔如是作已，不能了知是罪非罪、是福非福，習近惡見，愚癡所蔽，多造不善諸重惡業。由此業報，感得下弊穢惡地獄之身，于地獄中或啖鐵丸，或以鋸解，受于種種堅硬苦味，純苦無間相續不已；乃至經彼多百千歲，尚不聞樂聲，何況身觸？’爾時，菩薩復作是念：‘我于往昔雖經此苦，曾不值遇如是福田。我今得值，又復善感如是之身。我當依諸福田長養慧命，以不堅身貿易堅身，不顧身命奉事師長；為欲勤求大菩薩藏微妙法門故，于說法師奉事供養，乃至施及貯水之器。’舍利子，是名菩薩摩訶薩第五發心。” 
　　爾時，世尊欲重宣此義，而說頌曰：  
　　“我曾親惡友， 為惡心欺誑， 
　　　依止眾惡見， 徒興造惡業。 
　　　盡大海此岸， 所住諸眾生， 
　　　施飲食充滿， 謂不招生福。 
　　　盡大海彼岸， 所住諸眾生， 
　　　我悉加殺害， 謂非招惡業。 
　　　如是諸惡見， 數習恒親近， 
　　　墮極苦地獄， 厭榨于身首。 
　　　昔于三惡趣， 徒盡百千身， 
　　　未曾見諸佛， 世間之導首。 
　　　世善友名稱， 其聲尚難聞， 
　　　我幸人中利， 當修賢善業。 
　　　得人身甚難， 既得長命難， 
　　　正法聞難會， 諸佛出世難。 
　　　我已得人身， 感茲危脆命， 
　　　逢值佛興世， 預如來正教。 
　　　我不復當行， 身語心惡業， 
　　　勿令我未來， 受不愛苦果。 
　　　我以清凈心， 當修清凈業， 
　　　由身語及意， 行世所難行。 
　　　我終不違師， 眾人所許教， 
　　　又當興供養， 為佛菩提故。 
　　　以我不諂誑， 及無幻偽心， 
　　　當開修直路， 為佛菩提道。 
　　　無畏大菩薩， 已發如是心， 
　　　奉施貯水器， 慧方便具足。  
　　“舍利子，諸菩薩摩訶薩，行尸羅波羅蜜多時，發如是第五心已，為欲勤求大菩薩藏微妙法門故，于說法師倍增奉事，勤加供養，乃至施及貯水之器。 
　　“復次，舍利子，菩薩摩訶薩，行尸羅波羅蜜多時，發如是心：‘我于長夜遠離善友，惡友拘執，懈怠懶惰，下劣精進，無智愚癡。由是惡見，如是信忍，如是欲樂，妄生是念，撥無迎逆、曲躬跪拜、合掌問訊。諸善業報為慢所蔽，多造惡業。由惡業報，在人趣中感鄙穢形，于諸福田，未曾長養清凈慧命。’菩薩摩訶薩作如是念：‘我憶往昔，受于孤露貧窮下賤，系屬于他奴婢等類。又受耽嗜色欲有情眾生，貪著一切諸色欲相。住不平等惡行之數，起于種種諸惡邪見，毀壞尸羅，毀壞正見，安住三種不善根中，安住四種不應行處，為五種蓋之所覆蔭，于六尊重不懷恭敬，于七種法未能隨轉，八邪性中邪決定行，九惱害事之所惱害，十惡業道常登游踐。地獄因道常面現前，于天因道背而不面；遠離一切諸善知識，為諸惡友之所執持；隨逐魔怨自在而行，遠諸善法現行一切不善之法。又為如是，橫加鞭杖，訶喝恐怖，情所不忍，強抑驅役供給于他。’菩薩摩訶薩又作是念：‘我昔未值如是福田，故受諸惡。我今得值，又復善感如來之身。我當依諸福田，以不堅身易于堅身；又當自養慧命，不顧身命奉事師長；為欲勤求大菩薩藏微妙法門故，于說法師奉事供養，乃至施及貯水之器。’舍利子，是名菩薩摩訶薩第六發心。” 
　　爾時，世尊欲重宣此義，而說頌曰：  
　　“親近惡友增憍慢， 經于無量多劫海， 
　　　人趣受生奴婢身， 于諸有流長夜轉。 
　　　我今已得于難得， 第一勇猛善人身， 
　　　又得生于妙國土， 值佛清凈無諸難。 
　　　諸有賢善最勝友， 能宣菩薩行道者， 
　　　心寶增長諸菩薩， 多拘胝劫今乃值。 
　　　無常無恒虛薄身， 譬如水泡并聚沫， 
　　　又似幻事及戲變， 如夢所見寱言等。 
　　　命如云電不久住， 于世念念將消滅， 
　　　是命將逝剎那間， 故以不堅易堅命。 
　　　我憶往昔多時中， 墮在慢山深險處， 
　　　曾于過去被欺誑， 經不思議百劫海。 
　　　我今盡舍身貪愛， 又無顧戀壽命心， 
　　　當速舍離憍高慢， 于尊重師深敬奉。 
　　　又世所共同尊長， 所謂父母諸兄等， 
　　　當速舍離憍高慢， 第一崇遵極恭仰。 
　　　近妙菩提諸菩薩， 與我同奉菩提行， 
　　　應生堅固愛敬心， 當樂供養專承事。 
　　　昔具重慢慢增長， 不知調御斷慢法， 
　　　當以無上智金剛， 令憍慢山永摧碎。 
　　　菩提妙行圓成已， 安止最勝菩提座， 
　　　摧伏斗諍魔軍眾， 當度四流群生等。 
　　　十方所有諸患人， 臥自糞中為眾厭， 
　　　于彼興發慈悲意， 為作拔濟所歸趣。 
　　　安住大施波羅蜜， 于佛威德能防護， 
　　　具足修成于忍行， 發起正勤令現前。 
　　　得具凈慮波羅蜜， 此時調伏心令住， 
　　　安住大慧善方便， 當為一切尊福田。 
　　　增長盛福力如是， 不可思議善智慧， 
　　　若得第一自在智， 乃至應時奉水器。  
　　“舍利子，諸菩薩摩訶薩，行尸羅波羅蜜多時，發如是第六心已，為欲勤求大菩薩藏微妙法門故，于說法師倍復承事，勤加供養，乃至施及貯水之器。 
　　“復次，舍利子，菩薩摩訶薩，行尸羅波羅蜜多時，發如是心：‘我于長夜遠離善友，惡友拘執，懈怠懶惰，下劣精進，無智愚癡。由是惡見，如是信忍，如是欲樂，妄生是念，謂無黑業、無黑業報，無有白業、無白業報，無黑白業、無黑白報，無非黑白業、無非黑白報。又不請問沙門、婆羅門，何者為善？何者不善？何者有罪？何者無罪？何者應修？何者不修？何者應作？何者不應作？又不請問，修何等行，于長夜中能感無義無利，及諸苦惱？又作何行，于長夜中能感有義有利，及諸安樂？’菩薩摩訶薩作如是念：‘我于往昔，由于此慢及以勝慢所障蔽故，而能多造不善惡業。以此業報感得人身，諸根缺減，于勝福田未養慧命。雖處人中等作覆器，童蒙嬉戲，愚戇聾盲，于善惡義無力無能了達宣暢。’又作是念：‘我昔未遇是勝福田，故造諸惡。我今值遇，又復善感具諸根身。我當依諸福田增長慧命，又應不顧身命求諸力，能了達善說、惡說之義。又當請問于說法師，何者為善？何者不善？何者有罪？何者無罪？何者應修？何者不應修？何者應作？何者不應作？作何等行，令彼聲聞及獨覺法，而現在前？作何等行，令諸佛法及菩薩法，而現在前？’舍利子，菩薩摩訶薩，為欲勤求菩薩藏故，依尸羅波羅蜜多，行菩薩行，以不堅身易于堅身，于說法師承事供養，乃至施及貯水之器。舍利子，是名菩薩摩訶薩第七發心。” 
　　爾時，世尊欲重宣此義，而說頌曰：  
　　“于昔過去多百劫， 遠離益我親善友， 
　　　未曾請問善不善， 有罪無罪諸業果。 
　　　由增上慢自在力， 墮于地獄鬼趣中， 
　　　習近惡念為同侶， 經多百劫墜惡道。 
　　　或習人趣多千劫， 輪回受身根不具， 
　　　不知何善何不善， 有罪無罪作業果。 
　　　我獲人道猛健身， 具足諸根處清凈， 
　　　遠離諸難得無難， 如龜引頸遇浮孔。 
　　　值世作明燈照者， 聞說離欲諸圣教， 
　　　時我請問世間尊， 善與不善等業果。 
　　　云何具慳墮諸趣？ 云何無慳為施主？ 
　　　云何貪諂污尸羅？ 云何戒財全守護？ 
　　　云何忿恚憤亂人？ 云何無忿忍辱力？ 
　　　云何懈怠散亂心？ 云何精勤樂靜慮？ 
　　　云何惡慧啞愚癡？ 云何有慧樂真實？ 
　　　云何專意行菩提， 具足尋求賢圣行？ 
　　　云何流慈遍世間？ 云何拔濟諸惡趣？ 
　　　云何樂法無厭心， 能求菩提諸行藏？ 
　　　云何往詣十方剎， 現住諸佛世尊前？ 
　　　云何致敬修功業？ 云何請問普賢行？ 
　　　我今正應勤請問， 法師尊重等尊重， 
　　　云何于師樂敬養？ 云何令師意歡悅？ 
　　　佛子已生如是心， 能集廣大妙福力， 
　　　及勝自在智慧力， 歡喜奉施至水器。  
　　“舍利子，諸菩薩摩訶薩，行尸羅波羅蜜多時，發如是第七心已，為欲勤求大菩薩藏微妙法門故，于說法師倍復奉事，勤加供養，乃至施及貯水之器。 
　　“復次，舍利子，菩薩摩訶薩，行尸羅波羅蜜多時，發如是心：‘我于長夜遠離善友，惡友拘執，懈怠懶惰，下劣精進，癡鈍無識猶如啞羊。舍離一切正義相應文句、正法相應文句、寂靜相應文句、滅止相應文句、正覺相應文句、諸沙門婆羅門般涅槃等相應文句；舍離如是諸文句已，反更受持讀誦思尋，究達一切非義相應文句、非法相應文句乃至非涅槃等相應文句。由如是故，妄興是見，謂無有力、無有精進、無丈夫果、無勢、無勇、無行、無威。或俱生念，無有行威。又生是念，無因無緣，可令有情而生染污；不由因緣，有情雜染。又生是念，無因無緣，可令有情而得清凈；不由因緣，有情清凈。’菩薩摩訶薩又作是念：‘我于長夜，由依如是不平等因，無因見故，多造種種惡不善業。由此業報，我于往昔在人趣身，諸相不具，于諸福田未長慧命。雖處人中等于覆器，童蒙嬉戲，愚蠢聾盲，無力無能受持讀誦、思惟究達正義相應文句，乃至涅槃相應文句。’又作是念：‘我昔未遇是勝福田，故生妄見。我今值遇，乃至不顧身命，為求力能，當于正義相應文句、正法相應文句、寂靜相應文句，乃至涅槃相應文句。如是等正法文句，皆是大菩薩藏微妙法門之所攝者。我今受持讀誦思惟究竟，必當發起最上正勤，盡命承事于說法師。我今依尸羅波羅蜜多行菩薩行，為欲于此菩薩藏法，能受能持，能讀能誦，修行供養故。’又作是念：‘我當以不堅身易于堅身，當善造集若福、若智二種資糧。由是二力，常恒親近菩薩藏法。’菩薩摩訶薩如是思已，于說法師承事供養，乃至施及貯水之器。舍利子，是名菩薩摩訶薩第八發心。” 
　　爾時，世尊欲重宣此義，而說頌曰：  
　　“若法真實義相應， 隨順修習道支道， 
　　　為于寂滅而作證， 而能流通涅槃路。 
　　　我昔遠離如是法， 反更流習于諸惡， 
　　　非法非義非寂靜， 乃至涅槃不相應。 
　　　無有精進亦無力， 無丈夫果無威勢， 
　　　撥無諸行無勇猛， 一切盡空無所得。 
　　　無有諸佛亦無法， 及無世間之父母， 
　　　無有黑法與白法， 若果若報悉皆無。 
　　　于如是等諸惡見， 無始世來恒習行， 
　　　由斯墮于地獄中， 純受極苦久難出。 
　　　如是轉受傍生趣， 及墮焰魔惡世間， 
　　　或時得生人趣中， 愚騃無智而喑啞。 
　　　童蒙嬉戲與盲聾， 闇鈍頑嚚無智識， 
　　　從是復墮于地獄， 受諸重苦增愚暗。 
　　　我從久遠無量劫， 未曾得是清凈身， 
　　　已遇諸根皆具足， 是時宜速加精進。 
　　　諸法真實義相應， 能為寂靜之助伴， 
　　　趣菩提道與菩提， 我宜及時求是法。 
　　　諸大菩薩秘奧藏， 甚深真實義相應， 
　　　經彼百千俱胝劫， 若得聞者為希有。 
　　　如是及余諸佛法， 無量無數不思議， 
　　　我當精勤受已持， 為證諸佛菩提故。 
　　　又當正勤起恭敬， 承事供養說法師， 
　　　所謂諸佛諸菩薩， 當于彼聞無上法。 
　　　諸無所畏大菩薩， 發起如是勇猛心， 
　　　智慧方便善成就， 乃至施及貯水器。  
　　“舍利子，諸菩薩摩訶薩，行尸羅波羅蜜多時，發起如是第八心已，為欲勤求大菩薩藏微妙法門故，于說法師倍增承事，勤加供養，乃至施及貯水之器。 
　　“復次，舍利子，菩薩摩訶薩，行尸羅波羅蜜多時，發如是心：‘一切眾生為無義行之所拘執，顧戀身命著無義行，不能勵意專修義利。’ 
　　“舍利子，云何名為著無義行？謂于身命有所顧戀，于覺分法情無希望，計我我所以為前導，恒于其身防衛覆障，沐浴調治莊飾寶護，是則名為著無義行。舍利子，復有著無義行？謂于身命有所顧戀，于覺分法情無希望，計我我所以為前導，而于妻妾、男女、兄弟、朋友、眷屬、親戚防衛覆障，乃至一切諸受用具寶玩執著，是則名為著無義行。舍利子，復有著無義行，謂于身命有所顧戀，于覺分法情無希望，計我我所以為前導，而于奴婢僮仆、防衛驅役桎梏守護，是則名為著無義行。 
　　“舍利子，云何名為專修義利？謂于身命無所顧戀，于覺分法有所希望，妙菩提心以為前導，專修勝善身業、意業及以語業，是則名為專修義利。舍利子，復有專修義利，謂于身命無所顧戀，于覺分法有所希望，妙菩提心以為前導，專修引發柁那波羅蜜多，乃至般若波羅蜜多，是則名為專修義利。舍利子，復有專修義利，謂于身命無所顧戀，于覺分法有所希望，妙菩提心以為前導，而專修行布施、愛語、利益、同事，攝化一切諸眾生故，是則名為專修義利。舍利子，復有專修義利，謂于身命無所顧戀，于覺分法有所希望，妙菩提心以為前導，專修念處、正斷、神足、根、力、覺分如是道支，是則名為專修義利。舍利子，復有專修義利，謂于身命無所顧戀，于覺分法有所希望，妙菩提心以為前導，而于父母及諸師長，專修供養恭敬禮拜，曲躬合掌，謙下問訊，迎逆給事，并和順業，是則名為專修義利。舍利子，復有專修義利，謂于身命無所顧戀，于覺分法有所希望，妙菩提心以為前導，于三寶所隨順法教，專修敬事。 
　　“舍利子，菩薩摩訶薩作如是念：‘一切眾生專著無義，為無義行之所拘執，顧戀身命放逸懈怠。而我今者專修義利，為有義利之所守護。我當勤加精進，以身供事諸說法師，以不堅身易于堅身，當修福智二力資糧；以修福智力資糧故，當近無上微妙菩提。’舍利子，菩薩摩訶薩，依尸羅波羅蜜多，行菩薩行，為求如是菩薩藏故，承事供養諸說法師，乃至施及貯水之器。舍利子，是為菩薩摩訶薩第九發心。” 
　　爾時，世尊欲重宣此義，而說頌曰：  
　　“諸愚癡凡夫， 常顧于身命， 
　　　不愿求菩提， 起雜染三業。 
　　　常為利自身， 及妻子眷屬， 
　　　寶玩于無義， 是名癡凡夫。 
　　　驅役奴仆等， 多畜養四足， 
　　　寶著于無義， 是名無智者。 
　　　貯積多財谷， 不施不食用， 
　　　寶著于無義， 名守藏愚夫。 
　　　諸愚癡凡夫， 專寶著無義； 
　　　具妙慧菩薩， 精求諸義利。 
　　　不顧于身命， 欣樂助菩提， 
　　　起種種善業， 是名專義利。 
　　　方便善修習， 施戒忍正勤， 
　　　靜慮與妙慧， 是名專義利。 
　　　供養于父母， 給侍諸師長， 
　　　深敬奉三寶， 是名專義利。 
　　　于攝一切法， 諸菩薩妙藏， 
　　　誦持及開闡， 是名專義利。 
　　　如是專義利， 諸佛之所贊， 
　　　精進善相應， 是勝無畏子。 
　　　發如是念已， 以清凈信心， 
　　　敬養尊重師， 乃至奉水器。  
　　“舍利子，諸菩薩摩訶薩，行尸羅波羅蜜多時，發起如是第九心已，為欲勤求大菩薩藏故，于說法師倍復承事，勤加供養，乃至施及貯水之器。 
　　“復次，舍利子，菩薩摩訶薩，行尸羅波羅蜜多時，發如是心：‘世間眾生邪僻自在，反執師教無所克獲。不獲何等？所謂圣財。云何圣財？謂信、戒、聞、慚、愧、舍、慧，如是等法是謂圣財。彼諸眾生不獲此故，名極貧窮。’菩薩摩訶薩又作是念：‘我今應修妙善自在，于師教誨隨順敬受。所以者何？菩薩摩訶薩由妙自在，于師教誨隨順敬受，有所證得。何所證得？所謂圣財。何等名為菩薩圣財？謂菩薩藏法門差別。了知菩薩妙善自在，即說法師妙善自在，于菩薩藏法門差別，廣為眾生宣暢敷演，辯了建立，開闡分別，顯示流布。菩薩摩訶薩，安住如是菩薩藏已，獲圣法財，永斷貧窮，速疾證于阿耨多羅三藐三菩提。’舍利子，菩薩摩訶薩，依尸羅波羅蜜多，行菩薩行，發是心已妙善自在，于師教誨隨順敬受，復作是念：‘我當以不堅身貿易堅身，為欲勤求菩薩藏故，承事供養于說法師，乃至施及貯水之器。’舍利子，是名菩薩摩訶薩第十發心。” 
　　爾時，世尊欲重宣此義，而說頌曰：  
　　“世間下劣諸眾生， 諛諂幻惑多奸偽， 
　　　顛倒僻執不如理， 專惡自在違師教。 
　　　深知是已順師誨， 便能分別廣敷演， 
　　　由斯獲得仙圣財， 信戒舍聞慚愧慧， 
　　　如是七財無盡藏， 知非器者勿開顯。 
　　　世間多有善眾生， 堪為諸佛凈法器， 
　　　無諂美言來請問， 妙善自在而閑雅。 
　　　常發勇猛勤精進， 恭敬正法樂常聞， 
　　　為證諸佛妙菩提， 不顧所愛之身命。 
　　　知彼堪任正法器， 復能受持深妙理， 
　　　導師發起大慈悲， 為說無雜真法界。 
　　　諸大菩薩妙法藏， 依彼建立勝菩提， 
　　　又于其中廣開示， 諸佛堅固圣財寶。 
　　　一切諸法為空相， 亦無相相無我相， 
　　　無有壽命無變異， 無諸戲論無受藏。 
　　　一切諸法之自性， 不從緣生亦無相， 
　　　曾無初起無終滅， 無相真如之所顯。 
　　　若善自在柔和者， 于師教誨無倒執， 
　　　自然最勝為開示， 本境所學解脫門。 
　　　凈信尸羅與慚愧， 正聞舍施般羅若， 
　　　為彼分別廣敷顯， 無盡七財之法藏。 
　　　佛子和柔妙自在， 隨順善友所誨言， 
　　　我當承事語法師， 為證無上菩提故。 
　　　菩薩適發是心已， 于渴乏者生悲愛， 
　　　乃至經營凈瓦器， 盛滿清水隨時施。  
　　“舍利子，諸菩薩摩訶薩，行尸羅波羅蜜多時，發起如是第十心已，為欲勤求大菩薩藏故，于說法師倍增承事，勤加供養，乃至施及貯水之器。”  
大寶積經卷第四十三 唐三藏法師玄奘奉詔譯 
菩薩藏會第十二之九尸波羅蜜品第七之二  
　　爾時，佛告舍利子：“菩薩摩訶薩，行尸羅波羅蜜多時，成就如是善根力故，獲得四種廣勝處法。何等為四？一者、于諸善法速能趣入，二者、為說法師之所贊美，三者、修行成滿無有毀犯，四者、于佛正法堅持不壞。舍利子，是為菩薩摩訶薩獲得四種廣勝處法。 
　　“又舍利子，菩薩摩訶薩，由是力故處在人中，復獲四種廣勝處法。何等為四？一者、為多眾生隨逐修學，于諸白法究竟安住；二者、于夷坦路營建逆旅極當堅密，速令眾生獲得歡喜；三者、于長夜中得法利故，歡泰之心無有退減；四者、臨終舍命無惑纏心，往生善趣安樂世界。舍利子，是為菩薩摩訶薩處在人中，獲得四種廣勝處法。 
　　“又舍利子，菩薩摩訶薩，由是力故處在天中，復獲四種廣勝處法。何等為四？一者、以福感故能攝天眾；二者、諸天集會瞻仰面門：‘菩薩今者將何所演？我等聞已當有開悟。’三者、為天帝釋及余天子之所參覲，請法斷疑，而是菩薩不往其所；四者、現大宮殿，為于菩薩之所受用。舍利子，是為菩薩摩訶薩處在天中，獲得四種廣勝處法。 
　　“舍利子，如是菩薩摩訶薩，行尸羅波羅蜜多時，若在天上、若生人中，復得無量無邊百千萬億諸妙法門，皆為滿足尸羅波羅蜜多故。” 
　　爾時，世尊欲重宣此義，而說頌曰：  
　　“菩薩處高座， 諸天所禮敬， 
　　　瞻仰彼尊顏， 將宣何等法。 
　　　一切皆恭敬， 具慧除慳吝， 
　　　處歡喜宮殿， 釋天來請疑。 
　　　天中命盡已， 來生于人間， 
　　　為轉輪圣王， 大力無慳吝。 
　　　若人中命終， 還復生天上， 
　　　曾未更眾苦， 奉養法師故。 
　　　恒獲如是等， 四種廣勝處， 
　　　為無下劣心， 恭敬說法者。 
　　　若以敬愛心， 奉施于水器， 
　　　則天龍及人， 所應親供養。  
　　“復次，舍利子，是諸菩薩摩訶薩，行尸羅波羅蜜多時，成就如是諸善根故，復于天中得四種法。何等為四？一者、了知先世所經造業；二者、了知因此善故來生天上，及能了知退失善法；三者、了知從此命終當生某處；四者、為諸天眾宣說妙法示教贊喜，既利益已便舍天身。舍利子，是為菩薩摩訶薩生在天中得四種法，皆由尸羅波羅蜜多故， 
　　“復次，舍利子，菩薩摩訶薩，行尸羅波羅蜜多時，成就如是諸善根故，復得四種圓成勝法。舍利子，何等為四？一者、菩薩摩訶薩舍天宮已，還來人趣與戒俱生。二者、菩薩摩訶薩處在人中，獲得五種成勝生法。云何為五？所謂得生勝家，得勝妙色，得勝凈戒，得勝眷屬，于諸眾生得修勝慈，如是名為獲得五種成勝生法。三者、菩薩摩訶薩處在人中，復得五種成不壞法。云何為五？所謂得善知識不可破壞，所受之身終無中夭，所得財位中無退失，得菩提心無能壞者，于匱法時得自豐足，如是名為獲得五種成不壞法。四者、菩薩摩訶薩處在人中，又復獲得五種希有圓滿之法。云何為五？菩薩摩訶薩，于舍宅中安設空器，隨菩薩手所及之處，一切眾寶即皆盈滿，是名第一獲得希有圓滿之法。菩薩摩訶薩若遇渴時，即于其前具八德池自然涌現，是名第二獲得希有圓滿之法。菩薩摩訶薩福德持身，不為外物之所侵害，所謂若毒、若刀、若火、若水，吸精氣者，或復藥叉及諸惡鬼，不能損害，是名第三獲得希有圓滿之法。菩薩摩訶薩，于贍部洲諸災劫起，所謂若刀兵劫、若饑饉劫、若疾病劫、若火劫、若水劫、若風劫、若渴劫、若熱光劫、若藥叉劫。舍利子，如是別劫興起之時，爾時菩薩不生其中，便處天上受極快樂、受多極樂，是名第四獲得希有圓滿之法。菩薩摩訶薩，即以如是善根力故，永不復生諸難之處，不生惡趣，若悔纏心，即能見知速疾遠離，是名第五獲得希有圓滿之法。舍利子，是名菩薩摩訶薩，行尸羅波羅蜜多故，又復獲得四種希有圓成勝法。 
　　“復次，舍利子，菩薩摩訶薩，行尸羅波羅蜜多時，成就如是善根力故，常不遠離四種妙法。云何為四？一者、菩薩摩訶薩，但見有苦諸眾生時，即便獲得大悲之心；二者、菩薩摩訶薩，所有男女皆于菩薩，恭敬隨順；三者、菩薩摩訶薩，能制衰老不為所侵；四者、菩薩摩訶薩，資生作業百倍獲利，或復過此二倍、三倍。舍利子，是為菩薩摩訶薩，行尸羅波羅蜜多時，成就如是四種妙法，恒無遠離。 
　　“復次，舍利子，菩薩摩訶薩，行尸羅波羅蜜多時，成就如是諸善根故，不為三法之所劫奪。何等為三？一者、不為貪欲之所劫奪，二者、不為瞋恚之所劫奪，三者、不為愚癡之所劫奪。舍利子，是為菩薩摩訶薩，行尸羅波羅蜜多故，遠離三種劫奪之法。 
　　“復次，舍利子，菩薩摩訶薩，行尸羅波羅蜜多時，成就如是諸善根故，獲得四種無病之法。何等為四？一者、菩薩摩訶薩，不為長病之所纏逼；二者、菩薩摩訶薩，支體鮮澤，未曾羸瘁；三者、菩薩摩訶薩，資生眾具無有損減；四者、菩薩摩訶薩，不為國王、盜賊、惡人及余眾生，所加惱害。舍利子，是為菩薩摩訶薩，行尸羅波羅蜜多故，獲得四種成無病法。 
　　“復次，舍利子，菩薩摩訶薩，行尸羅波羅蜜多時，成就如是諸善根故，獲得四種尊位之相。何等為四？一者、菩薩摩訶薩，為轉輪王威加四域，以法御世名為法王，七寶來應皆悉成就。何等為七？所謂輪寶、象寶、馬寶、女寶、末尼珠寶、主家藏寶、主兵臣寶。千子滿足，形貌端嚴，威勢雄猛，降伏怨敵。是轉輪王為四大洲之所朝宗，欽仰歸化。又為宰相、群臣守衛，眾會國界人民，及諸小王共所遵敬。舍利子，是為菩薩摩訶薩，獲得第一尊位之相。又舍利子，菩薩摩訶薩，于妙五欲不染樂著，所謂眼所識色、耳所識聲、鼻所識香、舌所識味、身所識觸。菩薩摩訶薩，于是五欲不染著故，以凈信心舍家入道，速獲五通，人及非人之所恭敬。舍利子，是為菩薩摩訶薩，獲得第二尊位之相。舍利子，菩薩摩訶薩在所生處，自然常得最上覺、最上慧、最上辯，為諸大王之所尊敬。如過去世大烏末荼，為王敬重；而是菩薩亦復如是，為王敬重，請升御座。又為宰相、群臣守衛，眾會國界人民，所共尊仰。舍利子，是為菩薩摩訶薩，獲得第三尊位之相。又舍利子，菩薩摩訶薩，既悟阿耨多羅三藐三菩提已，威德殊勝圓滿第一，為諸天、龍、藥叉、健達縛、阿素洛、揭路荼、緊捺洛、牟呼洛伽、人非人等，一切有情同所歸敬。何以故？由是菩薩成就最勝戒、定、慧品，解脫、解脫智見品，于此法中證得清凈故。舍利子，是為菩薩摩訶薩，獲得第四尊位之相。舍利子，是名菩薩摩訶薩，行尸羅波羅蜜多時，獲得四種尊位之相，皆為成滿尸羅波羅蜜多故， 
　　“復次，舍利子，如是菩薩摩訶薩，行尸羅波羅蜜多時，具清凈心以貯水器，奉施鄔波柁耶及阿遮利耶二尊師故，獲得如是無量無邊功德妙法。所謂菩薩摩訶薩為求法故，去來進止隨順于師，如其所言終不違逆，成就如是善根力故，復獲四種最勝資財。何等為四？一者、菩薩摩訶薩，所生之處，獲得大王所用資財，非余眾生下劣資具；二者、菩薩摩訶薩，所生之處，受離欲法，獲得仙財，以凈信心舍家入道，名圣法財；三者、菩薩摩訶薩，所生之處得宿命念，名獲念財，由此念故，生生之處，終不忘失菩提之心；四者、菩薩摩訶薩，證得阿耨多羅三藐三菩提已，名菩提財，常為四眾、天、龍、藥叉、健達縛、阿素洛、揭路荼、緊捺洛、牟呼洛伽、人非人等，前后圍繞。舍利子，是名菩薩摩訶薩，行尸羅波羅蜜多故，證得四種最勝資財。 
　　“復次，舍利子，菩薩摩訶薩，行尸羅波羅蜜多時，于說法師，乃至受持四句頌等，去來進止隨順教命，所謂是善是不善、是有罪是無罪、是應修是不應修。又如是教，乃至作此事已，于長夜中，能感無義無利，諸苦惱法；若作此已，于長夜中，能感有義有利，諸安樂法。如是等教，隨師所命，不作不善，修習善法，無違無逆。由是菩薩摩訶薩，成就如是善根力故，復獲四種成高勝法。何等為四？一者、菩薩摩訶薩，得具尸羅成高勝法；二者、菩薩摩訶薩，所感形體一切身分悉皆圓滿；三者、菩薩摩訶薩，獲得大慧、涌慧、高慧、廣慧、捷慧、利慧、速慧、深慧、決擇之慧；四者、菩薩摩訶薩，身壞命終，生于善趣諸天世界。舍利子，是名菩薩摩訶薩，行尸羅波羅蜜多時，獲得四種成高勝法。 
　　“復次，舍利子，菩薩摩訶薩，行尸羅波羅蜜多時，成就如是善根力故，又獲四種無能觀法。何等為四？舍利子，菩薩摩訶薩，成就如是善根力故，所在生處感得隱密陰藏之相，是名第一無能觀法。舍利子，菩薩摩訶薩，成就如是善根力故，從初生已，若母、若父、若余眷屬，若天、若龍、藥叉、羅剎、健達縛、阿素洛、揭路荼、緊捺洛、牟呼洛伽、人非人等，所有眾生若清凈心、若雜染心，皆不能見菩薩之頂，是名第二無能觀法。舍利子，菩薩摩訶薩，成就如是善根力故，從初生已，若母、若父，乃至人非人等，所有眾生若清凈心、若雜染心，于菩薩面無能修飾。瞻睹之者若有起心：‘我當瞻飾菩薩面者。’便于兩足而現面像。何以故？舍利子，以是菩薩摩訶薩，成就如是希奇法故，名善丈夫。又復成就最勝丈夫第一詞辯，是名第三無能觀法。舍利子，菩薩摩訶薩，成就如是善根力故，初生之時無人扶侍，自立于地，遍觀四方，即便獲得明利之智。何以故？由是菩薩摩訶薩，于過去世以無諂心求聞法故。而是菩薩摩訶薩，又復獲得無邪諂眼；由成就是無諂眼故，以凈天眼超勝于人，乃至能觀三千大千世界所有眾生。又此菩薩摩訶薩，獲得速疾廣大之智；由成就是廣大智故，而能了知一切眾生，于三時中所積集心。何以故？由是菩薩摩訶薩，于彼往昔求法之時，作意攝心，勤加恭敬，于正法所起良藥想、起珍寶想、起難遭想、起妙善想，如其所念求聞正法，聞已受持。菩薩摩訶薩又因是故，復獲捷疾簡擇之智；由成就是簡擇智故，善能稱量諸眾生戒，乃至善能稱量正聞，定、慧、解脫、解脫智見。又菩薩摩訶薩，善能稱量一切眾生尸羅同性，乃至善能稱量正聞，定、慧、解脫、解脫智見同性。又菩薩摩訶薩，善能稱量一切眾生戒之等流，乃至善能稱量正聞，定、慧、解脫、解脫智見等流。又菩薩摩訶薩，善能稱量一切眾生，尸羅等流超勝之相，乃至善能稱量正聞，定、慧、解脫、解脫智見等流超勝之相。又菩薩摩訶薩，善能稱量一切眾生進止威儀，修行正行勇猛之相。舍利子，菩薩摩訶薩，如是展轉稱量思惟，一切眾生諸功德已，而作是念：‘是諸眾生所有戒、聞，乃至解脫、解脫智見。是諸眾生所有尸羅同性，乃至正聞，定、慧、解脫、解脫智見同性。是諸眾生所有尸羅等流，乃至正聞，定、慧、解脫、解脫智見等流。是諸眾生所有尸羅等流超勝之相，乃至正聞，定、慧、解脫、解脫智見等流超勝之相。是諸眾生所有進止威儀，修行正行勇猛之相，如是等相，皆是眾生所有功德。我今于中稱量觀察，不見與己有平等者。’爾時，菩薩又更思惟：‘一切眾生根本堅住，與己校量，不見一切與我等者。’又舍利子，菩薩摩訶薩初生之時，于剎那頃，能速發起業報妙智；由此智故，一彈指頃善能了知，一切眾生千種心相。是時菩薩摩訶薩，以智尋思此一切心，不見與己有平等者。菩薩摩訶薩如是正知：‘我今獨處最上尊位，如師子王安住無畏，如大龍王有大威德。’足不踐地各行七步，念菩提座微妙業報，住在現前，唱如是言：‘我于世間最為尊大！我于世間最為殊勝！我今當證生老死邊！我當度脫一切眾生生老病死憂悲苦惱！我當為諸眾生宣說廣大微妙最勝無上正法！’舍利子，菩薩摩訶薩發是語時，中無有間，其聲遍告，滿此三千大千佛之世界。其中眾生聞是聲已，驚怖毛豎，天鼓戰掉，數發大聲，而此世界皆悉震動。唯有菩薩所住之地，如車輪許嶷然安靜。即此地輪下依水聚，亦不為彼大風搖動。是菩薩摩訶薩自觀己身，見無量光遍身而住，即證阿耨多羅三藐三菩提已，為諸眾生所共瞻仰，是名第四無能觀法。舍利子，是名菩薩摩訶薩獲得四種無能觀法。何以故？皆是菩薩摩訶薩，于過去世，行尸羅波羅蜜多時，隨順法師去來進止，遵承教命無違逆故。 
　　“復次，舍利子，菩薩摩訶薩，行尸羅波羅蜜多時，成就如是諸善根已，復獲四種迅速之法。何等為四？菩薩摩訶薩成佛之時，具足如是諸佛如來所說之法，無有缺減；又所說法言無虛設，是名第一迅速之法。菩薩摩訶薩成佛之時，具足如是。諸佛如來若有所命，作如是言：‘進來，苾芻。’爾時眾生便進佛所，發自斷落，被服袈裟，持缽多羅，是名第二迅速之法。菩薩摩訶薩成佛之時，具足如是。諸佛如來善知眾生三時之心，是名第三迅速之法。菩薩摩訶薩成佛之時，具足如是。諸佛如來善知眾生應病藥智，是名第四迅速之法。舍利子，是名菩薩摩訶薩，獲得四種迅速之法。何以故？由于往昔行尸羅波羅蜜多時，以清凈心奉施鄔波柁耶及阿遮利耶，說法師之水器故。 
　　“復次，舍利子，菩薩摩訶薩，依尸羅波羅蜜多，具足如是善根力故，成佛之時，復得四種他不害法。何等為四？舍利子，如來身者無依無受。何以故？如來之身，若為火、刀、毒藥、他物能損害者，無有是處。舍利子，是為菩薩摩訶薩成佛之時，具尸羅故，獲得四種無損害法。 
　　“復次，舍利子，菩薩摩訶薩，依尸羅波羅蜜多，由具如是善根力故，成佛之時，復得四種他無過法。何等為四？一者、諸佛如來無依無受。所以者何？無有眾生于如來前能發是言‘我為如來說未聞法’乃至一句。若能說者，無有是處。二者、諸佛如來無依無受。所以者何？無有眾生于如來前如法立論乃至一句。若立論者，無有是處。三者、諸佛如來無依無受。所以者何？無眾生能得如來乃至微分一不定心。若能得者，無有是處。何以故？舍利子，諸佛如來心恒在定，謂住慈悲喜舍等故。四者、諸佛如來無依無受。所以者何？無有眾生能取如來身色諸相。若取相者，無有是處。舍利子，諸佛如來具尸羅故，獲得四種他無過法。 
　　“復次，舍利子，諸佛如來成就如是善根力故，獲得具足五無量法。何等為五？一者、諸佛如來尸羅無量，二者、諸佛如來正聞無量，三者、諸佛如來正定無量，四者、諸佛如來正慧無量，五者、諸佛如來解脫解脫智見無量。舍利子，如是如來五無量法，皆由往昔行尸羅波羅蜜多時，于鄔波柁耶、阿遮利耶諸尊重所，隨順師教，去來進止無違逆故。 
　　“復次，舍利子，諸佛如來具足尸羅波羅蜜多已，成就如是善根力故，獲得四種無障礙智。何等為四？所謂諸佛世尊，于過去世，無障無礙智見轉；諸佛世尊，于未來世，無障無礙智見轉；諸佛世尊，于現在世，無障無礙智見轉；諸佛世尊，善能發起平等之心，由起如是平等心故，能知三世平等之性。舍利子，是為如來具尸羅故，獲得四種無障礙智。 
　　“復次，舍利子，諸佛如來，又復善能成就正智；由正智故不依屬他，而能悉知一切諸法。諸佛如來，又能成就不思議智；由成就此不思議智故，而能了知諸風雨相。舍利子，如來善知世有大風，名烏盧博迦；乃至眾生諸有覺受，皆由此風所搖動故；此風輪量高，三拘盧舍。于此風上虛空之中，復有風起，名曰云風；此風輪量高，五拘盧舍。于此風上虛空之中，復有風起，名瞻薄迦；此風輪量高，十踰繕那。于此風上虛空之中，復有風起，名吠索縛迦；此風輪量高，三十踰繕那。又此風上虛空之中，復有風起，名曰去來；此風輪量高，四十踰繕那。如是，舍利子，次第轉上，六萬八千拘胝風輪之相，如來應正等覺，依止大慧悉能了知。舍利子，最上風輪，名為周遍，上界水輪之所依止。其水高量，六十八百千踰繕那，為彼大地之所依止。其地量高，六十八千踰繕那。 
　　“舍利子，是地量表，有一三千大千世界，其中有佛，號曰弘蘊如來應正等覺，今現在彼住世施化。其佛壽量，三十拘胝歲。聲聞弟子，有三十拘胝那庾多，一切皆是大阿羅漢，諸漏已盡，無復煩惱，乃至證得諸心自在，最上波羅蜜。爾時，彼佛與如是等大聲聞眾，同共集會。復有百拘胝等菩薩摩訶薩，皆悉證得菩薩藏法，于諸義理妙善決定，為多聞海，為大法師，住空無相及以無愿。舍利子，我涅槃后具滿千歲，彼佛方乃入般涅槃，正法住世滿于千歲；流布舍利遍益世間，亦如我今般涅槃后，舍利流布遍益之相。 
　　“舍利子，如來無障礙智，又能了知過于彼佛世界之上，無量無邊風輪圓相，并諸佛土具足圓相。舍利子，又過此上有別世界，現無如來，而有百千獨覺所住。其中眾生，皆于獨覺而種善根。舍利子，如來依彼智故，復能了知此世界上，有殑伽沙等諸佛如來出興于世，今現在彼度諸眾生。如是十方，無量無數、不可思議、不可稱量諸佛如來應正等覺出興于世，今現在彼度諸眾生，如來妙智悉能了知。舍利子，如來又能了知如上所說，諸佛世界現燒燃等成壞之相無量無邊，如來妙智皆悉明了。” 
　　爾時，世尊說是語已，長老舍利子白佛言：“世尊，如來應正等覺，成就何等諸善根故，而能獲得如是無量不可思議無障礙智？” 
　　佛告舍利子：“如來由住尸羅波羅蜜多故，妙善自在，于正法所，發起恭敬尊重之想，起良藥想，起珍寶想，起難遭想，起善根想，如所應想，生深敬想，又能安住攝正法想。舍利子，如來由住尸羅波羅蜜多，敬重法故，獲得如是明利大智；如是大智又能了知，無量無數過于前量。舍利子，諸佛世尊無斷之智，無量無數，不可思議，不可稱量，不可宣說往來之相。舍利子，諸佛如來具尸羅故，復得如是自在之力。是故如來如彈指頃，往殑伽沙等諸佛世界，而復旋返還本住處。舍利子，諸佛如來，于是正法尸羅波羅蜜多，所以凈信解聽聞受持，由此獲得速疾解脫，由此解脫我善解脫。于何法中而得解脫？謂于諸苦善得解脫。 
　　“復次，舍利子，若有菩薩摩訶薩，于此四種恭敬住處，聞斯法已得清凈信，行尸羅波羅蜜多故，發如是心：‘我如是住，我于此住。由我如是常安住故，我常不離諸佛正法。’舍利子，菩薩摩訶薩，受持是經法門章句，彼由如是善根力故，復獲四種慧所成法。何等為四？一者、由具慧故，能發大慧；二者、由具慧故，逢值諸佛親覲承事；三者、由具慧故，以凈信心舍家入道；四者、由具慧故，速證阿耨多羅三藐三菩提。舍利子，是名菩薩摩訶薩，行尸羅波羅蜜多時，獲得四種慧所作法。 
　　“復次，舍利子，菩薩摩訶薩，行尸羅波羅蜜多時，由成就是善根力故，又獲四種多所作法。何等為四？一者、受得人身，名多所作；二者、值佛出世，名多所作；三者、以凈信心舍家入道，名多所作；四者、速證阿耨多羅三藐三菩提，名多所作。舍利子，是名菩薩摩訶薩，行尸羅波羅蜜多時，獲得四種多所作法。 
　　“復次，舍利子，菩薩摩訶薩，行尸羅波羅蜜多時，由成就是善根力故，復獲四種支分之法。何等為四？一者、菩薩摩訶薩獲轉輪支，謂處人中作轉輪王。二者、菩薩摩訶薩，處于梵世為大梵王。三者、菩薩摩訶薩，處諸天眾而為天帝。四者、菩薩摩訶薩，證得阿耨多羅三藐三菩提已，于一切法具足圓滿，號為法王，處世垂化；又復獲得吉祥諸力凈眾生智神通境界，如是諸相皆能了知，為諸世間天人之眼。” 
　　爾時，世尊欲重宣此義，而說頌曰：  
　　“救世之明眼， 諸群生最上， 
　　　善解諸醫法， 由斯證寂滅。 
　　　往返隨師教， 感報為如是， 
　　　未曾受眾苦， 及不善自在。 
　　　速往生天上， 速還返人中， 
　　　速奉見諸佛， 速得離諸難。 
　　　巨富豐大財， 目觀諸伏藏， 
　　　隨手之所及， 眾寶皆盈滿。 
　　　化現妙池沼， 八德水常盈， 
　　　未曾受憂惱， 為善自在果。 
　　　手足不繚戾， 又無丑短相， 
　　　支體不干枯， 亦復不減少。 
　　　不傴不缺目， 指相無增減， 
　　　首異于象頂， 為善自在果。 
　　　儀貌皆圓滿， 質重如金聚， 
　　　端嚴眾樂觀， 容相皆鮮妙。 
　　　諸天龍鬼神， 及以世人等， 
　　　供養而尊敬， 為妙自在德。 
　　　遠離諸惡道， 往人天善趣， 
　　　速悟大菩提， 為善自在果。 
　　　若人悉能了， 一切眾生心， 
　　　各行七步已， 妙音告世界。 
　　　斯人智最上， 斯人慧最上， 
　　　解脫亦最上， 眾生中最上。 
　　　慧令慧清凈， 慧依智安立， 
　　　慧智與解脫， 皆依諸佛證。 
　　　由慧自性生， 所知由智了， 
　　　若有具智慧， 所求無不遂。 
　　　如是甚深義， 我為汝略說， 
　　　無慧少欲人， 寧當受此義？ 
　　　彼由癡所癡， 眾惡所逼迫， 
　　　發起于忿恚， 不恭敬正法。 
　　　若少欲眾生， 于如是正法， 
　　　不復興恭敬， 更起諸余事。 
　　　不敬法眾生， 忿恚所迷執， 
　　　常懷染污心， 不應為宣說。 
　　　諸老熟所及， 衰邁摩訶羅， 
　　　彼臨命終時， 虛言住后有。 
　　　諸老熟所及， 衰邁摩訶羅， 
　　　妄吞羅漢供， 速墮于地獄。 
　　　具戒尚難得， 況阿羅漢果？ 
　　　信者營靈廟， 復由沉惡趣。  
　　“復次，舍利子，菩薩摩訶薩，行尸羅波羅蜜多時，如是精勤修行戒行，為求菩薩藏故，以身承事正行諸師，獲得如上所說功德；又復獲得倍過前數、無量無邊、不可思議功德利益。舍利子，當知菩薩摩訶薩，安住如是菩薩藏故，行善自在妙清凈戒諸菩薩行。舍利子，云何名為妙戒清凈？舍利子，菩薩摩訶薩，行尸羅波羅蜜多故，獲得十種清凈尸羅，汝應知之。何等為十？一者、于諸眾生曾無損害；二者、于他財物不行劫盜；三者、于他妻妾遠諸染習；四者、于諸眾生不興欺誑；五者、和合眷屬無有乖離；六者、于諸眾生不起粗言，由能堪忍彼惡言故；七者、遠離綺語，凡有所言諦審說故；八者、遠離貪著，于他受用無我所故；九者、遠離瞋恚，善能忍受粗言辱故；十者、遠離邪見，由不敬事諸余天仙及神鬼故。舍利子，是為菩薩摩訶薩行尸羅波羅蜜多時，獲得十種清凈尸羅，當如是學。 
　　“復次，舍利子，菩薩摩訶薩，行尸羅波羅蜜多時，復有十種清凈尸羅，汝今當知。何等為十？一者、不缺尸羅，不由無智之所證故；二者、不穿尸羅，不平等生所遠離故；三者、不班尸羅，一切煩惱所不雜故；四者、不染尸羅，唯為白法所增長故；五者、應供尸羅，隨其所欲自在行故；六者、稱贊尸羅，諸聰慧者不訶毀故；七者、不呰尸羅，一切過惡不容受故；八者、善護尸羅，善能守護諸根門故；九者、善守尸羅，自然正智恒現前故；十者、善趣尸羅，大菩提愿為助伴故。舍利子，是為菩薩摩訶薩行尸羅波羅蜜多時，獲得十種清凈尸羅，當如是學。 
　　“復次，舍利子，菩薩摩訶薩，行尸羅波羅蜜多故，復有十種清凈尸羅，汝今當知。云何為十？一者、少欲尸羅，如法清凈善知量故；二者、知足尸羅，永斷一切諸貪著故；三者、正行尸羅，能令身心皆遠離故；四者、住靜尸羅，于諸憒鬧皆舍遠故；五者、杜多功德蠲除嗜欲尸羅，自在善根之所成故；六者、圣種知足尸羅，不顧他顏無希望故；七者、如說而行尸羅，幽明奉攝不欺人天故；八者、自省己過尸羅，常以法鏡照了自心故；九者、不譏他闕尸羅，將護彼意故；十者、成熟眾生尸羅，不舍諸攝法故。舍利子，是為菩薩摩訶薩行尸羅波羅蜜多故，獲得十種清凈尸羅，當如是學。 
　　“復次，舍利子，菩薩摩訶薩，行尸羅波羅蜜多時，復有十種清凈尸羅，汝今當知。云何為十？一者、于佛凈信尸羅，離心栽枿故；二者、于法凈信尸羅，守護正法故；三者、于僧凈信尸羅，恭敬圣眾故；四者、俯屈從事尸羅，不離思惟佛菩提故；五者、親近善友尸羅，覺分資糧善積集故；六者、遠離惡友尸羅，棄舍一切不善法故；七者、大慈波羅蜜多尸羅，成熟一切諸眾生故；八者、大悲波羅蜜多尸羅，困厄眾生令解脫故；九者、大喜波羅蜜多尸羅，于彼正法生喜樂故；十者、大舍波羅蜜多尸羅，于諸愛恚兩俱舍故。舍利子，是為菩薩摩訶薩行尸羅波羅蜜多故，獲得十種清凈尸羅，當如是學。 
　　“復次，舍利子，菩薩摩訶薩，行尸羅波羅蜜多時，復有十種清凈尸羅，汝今當知。何等為十？一者、柁那波羅蜜多尸羅，為善成熟諸眾生故；二者、羼底波羅蜜多尸羅，善護一切眾生心故；三者、毗利耶波羅蜜多尸羅，于諸正行不退轉故；四者、靜慮波羅蜜多尸羅，靜慮資糧善滿足故；五者、般若波羅蜜多尸羅，聽聞根本無厭足故；六者、樂求聞法尸羅，常樂請求菩薩藏故；七者、不顧惜身尸羅，以無常想恒觀察故；八者、不寶重命尸羅，以如幻心常現觀故；九者、諸意滿足尸羅，從初發心善清凈故；十者、佛戒和合尸羅，回向如來一切戒故。舍利子，是為菩薩摩訶薩行尸羅波羅蜜多故，獲得清凈尸羅，當如是學。 
　　“復次，舍利子，是諸菩薩摩訶薩，行尸羅波羅蜜多時，具足如是清凈戒故，無有人天諸妙快樂是諸菩薩而不受者，無有世間工巧等處是諸菩薩所不知者，無有世間諸眾生等所受用具是諸菩薩不獲感者，無有凡夫不互為怨而是菩薩于彼眾生曾無瞋恚，無有世間虛誑妄語菩薩于彼不生信受，無有世間諸眾生等菩薩于彼不起母想，無有世間諸眾生等菩薩于彼不生父想，無有世間諸眾生等菩薩于彼不生保任親附之想，無有一切有為之法菩薩于彼不起無常生滅之想。舍利子，菩薩摩訶薩，了知諸行皆無常已，不顧身命修清凈戒，行諸菩薩所行正行，皆為成滿尸羅波羅蜜多故。” 
　　爾時，世尊欲重宣此義，而說頌曰：  
　　“妙色妙音聲， 能濟樂法者， 
　　　菩薩未為難， 住凈尸羅故。 
　　　面目皆圓凈， 不生盲跛傴， 
　　　諸身分端正， 皆由凈戒生。 
　　　具大力大勢， 赫奕大威光， 
　　　復由精進慧， 令惡魔驚怖。 
　　　諸王咸供養， 天龍所尊敬， 
　　　善斷諸疑網， 深心行大慈。 
　　　安住于戒聚， 法行大名稱， 
　　　苦逼不生畏， 終不墮惡道。 
　　　眾生皆惛睡， 菩薩能覺之， 
　　　常無有暫眠， 遍四方求法。 
　　　安住于戒聚， 為求菩提道， 
　　　舍最上名珍， 妻子身肉等。 
　　　求最勝法教， 及無上佛法， 
　　　于世間所依， 應修諸供養。 
　　　若訶責罵詈， 惱害興惡行， 
　　　加哀及贊美， 斯由住忍故。 
　　　如所說修行， 言常不虛誑， 
　　　安坐道場已， 震動于大地。 
　　　于佛法無疑， 舍離邪天眾， 
　　　恒事天所尊， 謂佛薄伽梵。 
　　　世間諸眾生， 刀杖等相加， 
　　　能令彼和合， 是為聰敏相。 
　　　眾生受重苦， 多百拘胝劫， 
　　　雖不來見求， 若睹常無舍。 
　　　善友交談論， 義利由斯獲， 
　　　而眾生不求， 反更相加害。 
　　　我以贍部洲， 及諸佛國土， 
　　　滿中珍寶聚， 用資求善友。 
　　　假使以利刀， 割斷我支節， 
　　　于彼眾生類， 常行平等心。 
　　　舍愚夫作業， 為佛法因緣， 
　　　常守凈尸羅， 安住微妙法。 
　　　修習法隨法， 行菩薩妙行， 
　　　為求佛菩提， 三明慧甘露。 
　　　安住于戒聚， 修學諸佛法， 
　　　是為聰慧者， 天世應修供。 
　　　一切法無疑， 善達諸工巧， 
　　　深曉眾生意， 弘揚美妙法。 
　　　戒聚已清凈， 安坐菩提樹， 
　　　降伏惡魔軍， 悟無上正覺。 
　　　揚暉滿世界， 猶如日月光， 
　　　菩薩有情尊， 能開圣慧眼。 
　　　授手引群生， 問道皆開示， 
　　　常歡笑先言， 曾無懷嫉恚。 
　　　舍無量自身， 及施多財寶， 
　　　未嘗有遠離， 最上佛菩提。 
　　　信戒已圓具， 善住諦實言， 
　　　曾無有幻偽， 安住尸羅聚。 
　　　諸來菩薩所， 或設虛妄言， 
　　　有聞皆信受， 而恒依諦語。 
　　　若有許菩薩， 假言衣食施， 
　　　終無有惠及， 菩薩無恚心。  
大寶積經卷第四十四 唐三藏法師玄奘奉詔譯 
菩薩藏會第十二之十尸羅波羅蜜品第七之三  
　　“復次，舍利子，菩薩摩訶薩，行尸羅波羅蜜多時，具足如是清凈尸羅，于諸行中常恒發起不可樂想，于諸眾生起父母想，于彼有情起難保想，于妙五欲起非妙想，于受了別起無識想。舍利子，是菩薩摩訶薩，作是觀已，不起平等、不平等心。何以故？是菩薩摩訶薩作如是觀，若當發起心平等者，應超出心入于寂滅；若當發起心不平等，應令染心轉不平等。如是眼色為緣生于眼識，染心起滅由隨眠故，彼心體生于所緣境妄心計凈。若能了知彼不如理而體不凈，如是知已便得解脫。若彼解脫即盡于彼。彼何所盡？所謂貪盡、瞋盡、癡盡。如是盡者，即非貪盡、瞋盡、癡盡。何以故？若剎那貪有滅盡者，即應貪異盡異。若如是者，貪應是實，盡亦是實。若貪是實，不應滅盡。然舍利子，一切有情皆由不正思惟如理作意故，生于貪欲。夫貪欲者，分別所起；若無分別，計執斯斷；若斷計執，即無有實；由無實故，中無所貪；由無貪故，即是真實。若是真實，于中無苦；由無苦故，則無燒惱；無燒惱故，即是真實。若是真實，于中無熱；由無熱故，是即清涼，是即涅槃，于涅槃中無有貪愛。何以故？舍利子，夫涅槃者，無有思慮‘我當除滅如是貪愛’，貪愛盡故，名得涅槃。若如是者，即能貪異，所貪亦異，涅槃復異。此若異者，則于彼為彼。若于彼為彼，智者應當尋思彼實；如是求已，不得堅實。若無堅實，即為是虛；若是虛者，即為寂靜；若寂靜者，即為是空。空無何法？謂我我所。若常、若恒、若住、若變異法，則無有情，則無命者。由如是故，于貪瞋癡則無所起。舍利子，以何等故，有我我所？計此為我，此我所有，起我我所。顛倒計我，故執我所；執我所故，便有所作；于所作中起四種行。云何為四？謂身所作，語心所作，由意思惟發粗惡語，從此便生運身加害。舍利子，一切愚癡凡夫，由起自他別異想故，為想所執，為想所縛。菩薩摩訶薩行尸羅波羅蜜多故，于如是事知顛倒已，不與諸行而相習近。何以故？由習近故則生怖畏。菩薩摩訶薩作如是念：‘我今為求無怖畏故度諸眾生，不宜于彼而生怖畏。我當與之共為親愛。’ 
　　“復次，舍利子，云何菩薩摩訶薩，依尸羅波羅蜜多故，于一切眾生起父母想？舍利子，菩薩摩訶薩，行尸羅波羅蜜多時，作是思惟：‘無有眾生于彼過去久遠世來非父非母易可得者。何以故？一切眾生，定曾為我若父若母。然由于彼生貪心故，舍于母想；生瞋心故，舍于父想，流轉生死不能斷絕。’是故，舍利子，菩薩摩訶薩由斯事故，深思惟已，于諸眾生起眷屬想。 
　　“舍利子，如彼過去超阿僧企耶廣大無量不可思議劫，爾時有佛名最勝眾，出現于世，如來、應、正等覺、明行圓滿、善逝、世間解、無上丈夫、調御士、天人師、佛、薄伽梵。彼佛住壽九拘胝歲，與九拘胝那庾多大聲聞眾同共集會。爾時，有一菩薩名為得念，生在王宮，形貌端嚴，眾所樂見，成就第一圓凈色相。然此菩薩初生之時，父母各以八萬四千童少婇女而以賜之，親友眷屬復以八萬四千諸妙彩女而用上之，父母知友復以彩女八萬四千奉于菩薩，為欲生長常隨翼從。舍利子，時菩薩父，為是菩薩起三時殿，熱時、雨時及以寒時，令彼菩薩居重殿上，隨時而住。又令無量百千伎樂，圍繞菩薩而娛樂之。爾時，菩薩聞諸樂音，將舉其聲，起生滅想而現在前；樂音暫止，便思此聲依何而起？何處而生？依何而息？何處而滅？爾時菩薩作是觀時，不起晝夜差別之想，唯恒發起無常之想，一切世間不可樂想。 
　　“舍利子，爾時得念菩薩，四萬歲中未曾于樂而生耽著，又四萬歲于諸欲中未曾貪染。是時菩薩住深宮中，入四靜慮，發五神通，即從內宮以神足力身升虛空，往最勝眾如來應正等覺薄伽梵所。既到彼已，請問彼佛，得少善法旋還本宮。 
　　“舍利子，是得念菩薩，于彼如來入涅槃日，復往如來所住之處，問諸苾芻：‘最勝眾佛，今為何在？我今欲見親覲供養。’時諸苾芻告得念曰：‘善男子，汝不知耶？如來今者已般涅槃。’爾時，菩薩既知如來般涅槃已，即于是處舉身投地，涕泣悶絕，良久乃蘇，便說頌曰：  
　　“‘如是照世間， 到諸法彼岸， 
　　　　我住放逸地， 如何自欺誑？ 
　　　　百千劫拘胝， 如來乃一現， 
　　　　而我不奉事， 誰當作依救？ 
　　　　如我自惟忖， 我母非親善， 
　　　　何不贊如來， 令我初生見？ 
　　　　父亦非親善， 陷我于諸欲， 
　　　　既被所拘執， 乖事世間依。 
　　　　不聞佛所說， 六十妙音聲， 
　　　　生為失大利， 謂不事佛故。 
　　　　到諸法彼岸， 利世大悲者， 
　　　　我憍逸所執， 不事兩足尊。 
　　　　千億那庾劫， 見諸佛甚難， 
　　　　我不修供養， 滅后方來至。 
　　　　今我重思忖， 父母俱非善， 
　　　　當我初生時， 何不為贊佛？ 
　　　　令見最勝尊， 常住如來所， 
　　　　廣修諸供養， 及聽聞正法。 
　　　　如來所宣暢， 六十妙音聲， 
　　　　而我未曾聞， 滅后方來至。 
　　　　我今失大利， 涅槃后方來， 
　　　　無為演妙法， 如先佛所說。’  
　　“舍利子，爾時得念菩薩，即于是處悲啼而起，往最勝眾如來般涅槃床。既到彼已，哀慟悲噎，右繞如來滿百千匝，卻住一面，而說頌曰：  
　　“‘佛為群生真實尊，
      顯揚無上微妙法， 
　　　　我今發起至誠心， 為獲最勝菩提故。 
　　　　我今敬禮如來足， 世界真言大慧者， 
　　　　愿我當獲如斯智， 等最勝尊之所得。 
　　　　我昔羸劣無智慧， 墮在魔羅品類中， 
　　　　安處居家多迫迮， 不得奉事人中上。 
　　　　我已曾修勝妙福， 由此暫得覲如來， 
　　　　然佛不垂開正法， 故我于今受極苦。 
　　　　我今天龍等眾前， 興發至誠真諦語， 
　　　　若我本期如實者， 當依所言無不遂。 
　　　　愿我當于未來世， 諸佛出現人中尊， 
　　　　見甚深義廣大用， 宣說無上真實法。 
　　　　爾時諸難我不生， 既生諸欲不親近， 
　　　　女色自在無隨轉， 摧壞魔羅之囹圄。 
　　　　生生常得見諸佛， 無上正法現前聞， 
　　　　由睹諸佛凈信生， 生凈信已修諸行。 
　　　　若我所發至誠言， 必當諦實非虛者， 
　　　　由此如來還起坐， 如從重睡欻然覺。’  
　　　“菩薩適發誠言已， 如來應時便起坐， 
　　　　百千拘胝諸天眾， 以上妙衣而奉散。 
　　　　菩薩是時心喜悅， 舉身上踴住虛空， 
　　　　既在虛空安住已， 以妙伽他贊最勝：  
　　　‘慈心利世大明照， 第一說者大神通， 
　　　　覺悟愍念世間依， 演宣無上正法者。’  
　　“舍利子，爾時得念菩薩，宣說如是諸贊頌已，欲令大眾倍歡悅故，復于佛前而說頌曰：  
　　“‘我于未來當作佛，
      示現授記人中尊， 
　　　　汝等大眾應隨學， 于如來所興供養。 
　　　　世間依怙不思議， 誰有于斯不生信？ 
　　　　哀愍我等及眾生， 已入涅槃還重起。’  
　　“舍利子，是得念菩薩，于最勝眾如來法中，大設供養植諸善本。即以如是善根力故，于此命終，生彼善趣諸天世界，經二十大劫拘胝不墮惡趣，又經二十大劫拘胝不受欲樂。舍利子，是得念菩薩，于如是時親覲奉事七千諸佛，于諸佛所廣設供養，為求阿耨多羅三藐三菩提故，常修梵行。于最后劫來世之時，得勝上身自善根力之所發起，成等正覺，號娑羅王如來、應、正等覺、明行圓滿、善逝、世間解、無上丈夫、調御士、天人師、佛、薄伽梵，出現于世。舍利子，是娑羅王佛，壽二十拘胝歲。與諸弟子再會說法，第一大會聲聞弟子有二十拘胝，第二大會有四十千，一切皆是大阿羅漢，諸漏已盡，無復煩惱，獲大勢力，乃至得到諸心自在第一彼岸。舍利子，彼佛世尊般涅槃后，流布舍利廣起靈廟，正法住世滿十千歲。” 
　　爾時，薄伽梵欲重宣此義，而說頌曰：  
　　“舍利子當知， 是得念菩薩， 
　　　二十劫拘胝， 未曾墮惡道； 
　　　又經如是劫， 不習諸貪欲。 
　　　于是中間時， 七千佛滅度， 
　　　愛樂諸佛法， 常修清凈行。 
　　　最后悟菩提， 號娑羅王佛， 
　　　三十拘胝千， 住無上正覺。 
　　　悟上菩提已， 利益諸眾生， 
　　　二十拘胝歲， 廣宣微妙法。 
　　　二十拘胝眾， 及余四十千， 
　　　一切盡諸漏， 皆佛之仙眾。 
　　　彼佛涅槃后， 舍利廣流布， 
　　　靈廟具足滿， 六十千拘胝。 
　　　滅后法住世， 經于十千歲， 
　　　聞佛說正教， 皆生清凈信， 
　　　如來所說法， 智者不生疑， 
　　　終不墮惡道， 速證于寂滅。  
　　“復次，舍利子，如是菩薩摩訶薩行尸羅波羅蜜多故，清凈戒眾，于諸眾生起父母想。何以故？我于往昔生貪心故，舍于母想；生瞋心故，舍于父想。我今行尸羅波羅蜜多，安住凈戒，于彼諸欲恒興起厭違背之心。是菩薩摩訶薩為除貪故，以正作意，于諸欲中，起于真實違厭之想。 
　　“舍利子，是菩薩摩訶薩由起如是正思惟故，能自了知諸欲之相，又能了知諸欲違厭。舍利子，云何名為了知諸欲，及能了知諸欲違厭？舍利子，所言諸欲名為貪愛，謂貪眼識所識諸色，是名為欲；貪愛耳識所識諸聲，是名為欲；如是貪愛鼻識所識諸香、舌識所識諸味、身識所識諸觸，是名為欲。舍利子，若有貪愛則有執著。夫執著者名之為結，結名發起，發起名縛，又亦名為不實戲論。如是，舍利子，一切眾生，皆為不實戲論諸縛所縛、纏縛、遍縛、增上遍縛，不得解脫。 
　　“舍利子，一切眾生為誰縛故，名之為縛？所謂色縛所縛故，名之為縛；乃至聲香味觸縛所縛故，名之為縛。又何等故名為色縛？謂于自身所得諸色，妄起我想、命者之想、數取趣想、常想恒想、不變異想、實想、全想、一合之想，如是等想名為色縛。舍利子，何等名為色縛所縛？謂于所起我自體相，深親寶重，廣興我愛，于諸妻妾一切女色戀著不已，如是名為色縛所縛。舍利子，是諸眾生，既得受用諸欲法已，造不善業，不如實知諸欲過失。云何名為諸欲過失？舍利子，一切諸欲無非過失；是故智者于諸過失，不應生欲。然趣惡道是欲重過，吾當為汝開示其相。 
　　“舍利子，云何名為能趣惡道諸欲重過？舍利子，我說一切習近欲時，無有少惡而不造者。彼若報熟，無有少苦而不攝受。是故，舍利子，我觀一切千世界中，眾生大怨，無過妻妾女色諸欲。何以故？舍利子，夫有智者即是如來，言無智者謂群生也。若諸智者之所訶毀，是名真實；若諸無智之所攝受，則非真實。舍利子，諸無智者何所攝受？所謂攝受諸有為法，攝受妻妾女色諸欲及男女等。彼無智者，又為妻子諸女色等之所攝受，如是展轉更相攝受，則不攝受于彼圣道。舍利子，彼無智者，為于男女妻妾諸女色等所纏縛故，于諸善法多生障礙。何所障礙？所謂障礙出家、障礙尸羅、障礙靜慮、障礙天道、障礙涅槃，又能障礙諸妙善法。 
　　“又舍利子，彼無智者，若有攝受男女妻妾諸女色等，略說則是攝受怨仇，即為攝受地獄、傍生、焰魔鬼趣等。舍利子，如是攝受，取要言之，即是攝受一切惡不善法，障礙一切諸賢圣法。又若攝受男女妻妾諸女色等，乃至則于一切美食，亦能障礙，況余勝事！舍利子，如是障礙略而言之，所謂障礙見佛、障礙聞法、障礙奉僧、障礙見佛所得凈信、障礙聞法所得凈信、障礙奉僧所得凈信。又略而言，障礙獲得具足無難，障礙信財、戒財、聞財、舍財、慧財、慚財、愧財。舍利子，若有攝受男女妻妾諸色欲等，即為攝受不信惡戒、邪聞、慳吝、惡邪之慧、無慚、無愧，又復攝受病癰、毒箭、火聚、毒蛇。舍利子，若有樂處居家耽嗜不舍，當知即是樂處冢間。是故我說樂處居家，如住冢間及曠野處無所投告，即為喪失諸白凈法。 
　　“又舍利子，若有眾生味著男女妻妾諸女色欲，當知即是味著礫石之雹，即是味著利刀之刃，即是味著大熱鐵丸，即是味著坐熱鐵床，即是味著熱鐵機蹬。舍利子，若有味著華鬘香涂，即是味著熱鐵華鬘，亦是味著屎尿涂身。舍利子，若有攝受居處舍宅，當知攝受大熱鐵甕；若有攝受奴婢作使，當知攝受地獄惡卒；若有攝受象、馬、駝、驢、牛、羊、雞、豕，當知攝受地獄之中黑駁諸狗，又是攝受百踰繕那禁衛之卒。取要言之，若有攝受妻妾男女諸女色欲，當知即是攝受一切眾苦憂愁悲惱之聚。舍利子，寧當依附千踰繕量大熱鐵床，是床極熱遍熱猛焰洞燃；于彼父母所給妻妾諸女色欲，乃至不以染愛之心遠觀其相，何況親附抱持之者？何以故？舍利子，當知婦人是眾苦本，是障礙本，是殺害本，是系縛本，是憂愁本，是怨對本，是生盲本。當知婦人，滅圣慧眼；當知婦人，如熱鐵華散布于地，足蹈其上；當知婦人，于諸邪性流布增長。舍利子，何因緣故名為婦人？所言婦者，名加重擔。何以故？能使眾生負重擔故，能使眾生弊重擔故，能使眾生受重擔故，能使眾生持于重擔有所行故，能使眾生荷于重擔遍周行故，能令眾生于此重擔心疲苦故，能令眾生為于重擔所煎迫故，能令眾生為于重擔所傷害故。舍利子，復以何緣名之為婦？所言婦者，是諸眾生所輸委處，是貪愛奴所流沒處，是順婦者所輸稅處，是婦媚者所迷惑處，是婦勝者所歸投處，是屈婦者所憑仗處，婦自在者所放逸處，為婦奴者所疲苦處，隨婦轉者所欣仰處。舍利子，以如是等諸因緣故，名是諸處以之為婦。 
　　“又舍利子，世間眾生，由婦因緣不舍重擔。不舍何等之重擔耶？所謂五蘊。何等五蘊？色蘊、受蘊、想蘊、行蘊、識蘊。舍利子，世間婦人，能令眾生不舍如是五蘊重擔，故名五蘊以之為婦。舍利子，復何因緣世人名婦為故第二？舍利子，如是女人，是犯尸羅第二伴故，是犯威儀第二伴故，是犯正見第二伴故，是飲食時第二伴故，是往地獄、傍生、鬼趣第二伴故，能障圣慧、礙涅槃樂、攝一切苦第二伴故，是以名為故第二也。舍利子，復以何故，世人名婦以為母眾？舍利子，一切女人生多過失，無邊幻誑，故名母眾。若有隨逐母眾自在，當知即墮魔羅手中自在為惡。如是，舍利子，當知世界一切女人生多過失，無邊幻誑，心多輕躁，心多掉動，其心流蕩，傾覆不住，心似山狖，心似猿猴，善能示現幻誑之術，如是諸相，故名女人以為母眾。又舍利子，言母眾者即母幻村，又亦名為幻之城邑、幻王所都、幻客之亭、幻人之館、幻國、幻村、幻處、幻方，是幻世間，是幻世界，是無邊幻，是廣大幻，是無量幻，是不可思議幻。舍利子，由如是等諸欲重過能趣惡道，故號女人名母幻村。舍利子，譬如幻師善學幻術，于大眾中示現種種幻誑之事。舍利子，母村亦爾，善學女人幻誑之術，能令丈夫若見、若聞、若摩、若觸皆被系縛。又諸女人巧知惑媚，由知媚故勢力自在，凡有所作，歌舞戲笑，啼泣往來，若住坐臥，于一切時能令丈夫不得自在，隨彼女人系縛驅使。舍利子，譬如世間成熟稻田，被大雹雨傷殘滋甚。如是，舍利子，是母幻村，猶如大雹墮丈夫田，摧壞一切白法苗稼，消滅都盡。舍利子，諸如是等能趣惡道，貪欲重過，一切世間愚癡凡夫，為之幻惑不能覺了，而復攝受所愛妻妾諸女色欲，為之迷醉。 
　　“復次，舍利子，聰慧菩薩摩訶薩，行尸羅波羅蜜多故，于是諸欲深知過已，便依正法起二種想，所謂于諸愚夫起惡人想，于佛菩薩起善人想。菩薩摩訶薩作是觀已，便自思惟：‘我今應往善丈夫趣，不宜往彼惡丈夫趣。我不應往地獄、傍生、焰魔鬼趣，我不應往毀尸羅趣，我不應往犯戒住處。我今應往最勝無上離前諸法無障礙趣，我今應往諸佛如來大智慧趣。’又作是念：‘我當逆流而行，非順流者。我當作師子吼，非野干鳴。我當示現金翅鳥王之大勢力，不應示現微細昆蟲之所有力。我今應作賢良之人，不作險惡憒雜之人。我今應啖賢良勝士清凈之食，不應啖彼無良下士不凈之食。我應修行微妙靜慮、最勝靜慮、殊特靜慮，第一三摩地所得。彼類靜慮不應修行，非彼類靜慮，非下少靜慮。’舍利子，菩薩摩訶薩又作是念：‘我應游戲諸佛靜慮，不應游戲聲聞、獨覺、一切愚夫異生靜慮。我當修行無依靜慮，不應修行依色靜慮，又亦不依受、想、行、識靜慮，不應修行依地界靜慮，又亦不依水界、火界、風界靜慮，亦不修行依欲界靜慮，又亦不依色界、無色界靜慮，亦不修行依此世、他世靜慮，又亦不依已見、已聞、已念、已識、已得、已觸、已證如是靜慮。’舍利子，是菩薩摩訶薩，復作是念言：‘我當修習無依靜慮。由修習故，當不自損，又不損他，亦不俱損。我當追求圓成佛智，豈復應求世間諸欲？’ 
　　“復次，舍利子，如是聰慧菩薩摩訶薩，行尸羅波羅蜜多時，作如是等諸正觀已，復應當發四種厭離。云何為四？所謂能于諸欲而生厭離，于諸有中能生厭離，于不知恩諸眾生所而生厭離，于一切行諸苦惱所而生厭離。舍利子，是名菩薩摩訶薩行尸羅波羅蜜多故，發起四種厭離之想，應如是學。 
　　“復次，舍利子，菩薩摩訶薩，行尸羅波羅蜜多時，觀諸有情處于惡道，見妙女色起貪心者，應起四種厭離之想。云何為四？所謂退失想、顛墜想、行廁想、膿潰糞穢不凈之想。如是，舍利子，處諸惡道有情識者，見妙女色，尚應發起如是四想，何況于人！舍利子，安住大乘諸族姓子，厭離一切有為行者，見妙女色，起于退失、顛墜、行廁、膿潰糞穢如是四想。若起此想猶生貪心，又應更起三種親想，所謂于母等類起于母想，姊妹等類起姊妹想，于女等類而起女想。” 
　　佛告舍利子：“菩薩摩訶薩，聞我所說能善解者，應當隨順如是經典尸羅波羅蜜多。何以故？無有眾生是易可得久遠世來非我父母。所以者何？是諸眾生，皆曾為我而作父母。若有習近妻妾女人，則為習近過去之母。舍利子，菩薩摩訶薩聞我說已，為清凈故，應當如是勵勤修學。 
　　“復次，舍利子，一切世間愚癡凡夫，于彼正法違逆不信；菩薩不爾，隨順正法無有違逆。若有修行如是諸觀，猶為貪心所隨逐者，菩薩復應如理觀察，所生貪心見何而生？若當于眼起貪心者，菩薩重應如理觀之：‘我為于眼起染愛者，誰能見眼？為眼見眼耶？則彼自體見自體耶？何以故？彼亦是眼，此亦是眼，皆為四大之所造故，又為大種之所生故。非由自體于此自體而起染愛，又非于我自體而起染愛。何以故？彼則是此故。若有于彼起染愛者，應是于此而起染愛，以無差別故。一切世間愚癡凡夫，無差別住，我今應求差別之法。何以故？以諸欲覺都無有得故。’” 
　　爾時，世尊欲重宣此義，而說頌曰：  
　　“展轉同一義， 都無差別性， 
　　　由乖理邪執， 起是貪愛心。 
　　　云何四大生， 還能染大造？ 
　　　諸法猶如幻， 無由起貪愛。 
　　　我等邪分別， 妄起貪愛心， 
　　　不肖者生貪， 賢善人無愛。 
　　　遍于十方界， 無實貪可求， 
　　　但虛妄分別， 故起斯貪愛。  
　　“復次，舍利子，菩薩摩訶薩，行尸羅波羅蜜多時，作是觀已，猶被貪心而隨逐者，若有聞佛所說諸法善根力故，復應隨順如是經典，所謂眼如聚沫不可撮摩。何以故？彼聚沫等一切諸法，本無有我，亦無有情，無有命者，無數取趣，無摩納婆，無丈夫，無意生，無作者，無受者，于如是等無作無受，一切法中誰能染愛？又于何所而生染愛？舍利子，眼如浮泡，性非堅實。何以故？彼浮泡等一切諸法，本無有我，亦無有情，無有命者，無數取趣，無摩納婆，無丈夫，無意生，無作者，無受者，于如是等無作無用諸法之中，誰能染愛？又于何所而生染愛？舍利子，眼如陽焰，業惑愛生。何以故？彼陽焰等一切諸法，本無有我，亦無有情，乃至誰能染愛？于何染愛？舍利子，眼如芭蕉，體非貞固。何以故？彼芭蕉等一切諸法，本無有我，亦無有情，乃至誰能染愛？于何染愛？舍利子，是眼如夢，非如實見。何以故？彼虛夢等一切諸法，本無有我，亦無有情，乃至誰能染愛？于何染愛？舍利子，眼如傳響，系屬眾緣。何以故？彼傳響等一切諸法，本無有我，亦無有情，乃至誰能染愛？于何染愛？舍利子，眼如光影，依業影現。何以故？彼光影等一切諸法，本無有我，亦無有情，乃至誰能染愛？于何染愛？舍利子，眼如浮云，飄亂散相。何以故？彼云等法本無有我，亦無有情，乃至誰能染愛？于何染愛？舍利子，眼如流電，念壞相應。何以故？彼電等法本無有我，亦無有情，乃至誰能染愛？于何染愛？舍利子，是眼如空，離我我所。何以故？彼空等法本無有我，亦無有情，乃至誰能染愛？于何染愛？舍利子，眼為無知，如草木土石。何以故？無知等法本無有我，亦無有情，乃至誰能染愛？于何染愛？舍利子，眼無作用，隨風機轉。何以故？無作等法本無有我，亦無有情，乃至誰能染愛？于何染愛？舍利子，眼為虛誑，不凈朽爛之所積聚。何以故？虛誑等法本無有我，亦無有情，乃至誰能染愛？于何染愛？舍利子，眼為虛偽，摧破壞散滅盡之法。何以故？虛偽等法本無有我，亦無有情，乃至誰能染愛？于何染愛？舍利子，眼如丘井，常為老逼。何以故？丘井等法本無有我，亦無有情，乃至誰能染愛？于何染愛？舍利子，眼不久停，終于死際。何以故？彼非久停，一切諸法本無有我，亦無有情，無有命者，無數取趣，無摩納婆，無丈夫，無意生，無作者，無受者，于如是等無作無用緣會所生諸法之中，誰能染愛？又于何所而行染愛？如是廣說一切內外諸根塵法，亦復如是。舍利子，菩薩摩訶薩，如是正觀察時，為諸貪愛所牽引者，無有是處。若有菩薩摩訶薩，作是觀者，當知是則于諸法中永離貪愛。舍利子，是名菩薩摩訶薩，行尸羅波羅蜜多時，畢竟清凈，滅諸貪愛。” 
　　爾時，佛告舍利子：“如是清凈行尸羅波羅蜜多菩薩摩訶薩，不行一切害眾生業，乃至命難，于諸眾生終不加害；不行一切不與取業，乃至命難，于他資具終不劫盜；不習一切淫荒邪行，乃至命難，于諸女色終不染趣；不說一切欺誑妄語，乃至命難，于諸眾生不行虛誑；不說一切粗獷之言，乃至命難，于諸眾生終不毀罵；不說一切離間之言，乃至命難，于諸眾生不行破語；于自眷屬生知足故，不傳一切浮綺談說，言必如量，乃至命難，終不綺繪異詞、矯飾文句；于他財物不起貪著，乃至命難，諸所受用終無愛染；于諸惱辱具忍成就，聞粗惡言善能堪耐，乃至命難，不生忿恚；于諸法中不生邪見，乃至命難，終不信事諸余天神，唯于佛所凈心歸趣。舍利子，如是名為菩薩摩訶薩尸羅清凈。” 
　　佛告舍利子：“是菩薩摩訶薩，行尸羅波羅蜜多故，具足成就無量無邊諸佛正法。舍利子，菩薩摩訶薩由行尸羅波羅蜜多故，具足成就不缺尸羅，不與無智相親近故；具足成就不穿尸羅，不平等生能遠離故；具足成就不斑尸羅，不近惡人諸煩惱故；具足成就不雜尸羅，唯為白法所增長故；具足成就應供尸羅，如其所欲自在行故；具足成就稱贊尸羅，不為智者所訶毀故；具足成就善守尸羅，圓備正念及正知故；具足成就不呰尸羅，于諸過失所不生故；具足成就善護尸羅，于諸根門善防衛故；具足成就高廣尸羅，為一切佛所憶念故；具足成就少欲尸羅，知凈量故；具足成就知足尸羅，欣樂斷故；具足成就正行尸羅，身心遠離故；具足成就處靜尸羅，厭煩鬧故；具足成就圣種善喜尸羅，不顧他顏無希望故；具足成就杜多功德少事尸羅，自在生長諸善根故；具足成就如說而行尸羅，不誑世間諸天人故；具足成就大慈尸羅，不害一切諸有命故；具足成就大慈尸羅，堪忍一切諸苦惱故；具足成就大喜尸羅，于彼法樂無退減故；具足成就大舍尸羅，一切愛恚畢竟斷故；具足成就常省己過尸羅，恒于內心善察照故；具足成就不譏彼闕尸羅，于眾生心善隨護故；具足成就成熟眾生尸羅，究竟能到施彼岸故；具足成就善守護尸羅，究竟能到戒彼岸故；具足成就無憎害心尸羅，究竟能到忍彼岸故；具足成就不退轉尸羅，究竟能到正勤彼岸故；具足成就定分圓滿尸羅，究竟能到靜慮彼岸故；具足成就正聞無厭尸羅，究竟能到大慧彼岸故；具足成就親近善友尸羅，覺分資糧善修集故；具足成就遠離惡友尸羅，棄舍不平等道故；具足成就不顧戀身尸羅，以無常想恒觀察故；具足成就不顧戀命尸羅，以其所重不常保故；具足成就不起悔尸羅，心善清凈故；具足成就不詐現尸羅，方便善清凈故；具足成就不惱熱尸羅，于增上意善清凈故；具足成就不輕掉尸羅，永離諸貪愛故；具足成就不高慢尸羅，和柔質直故；具足成就不強戾尸羅，性賢善故；具足成就善調伏尸羅，無憤恚故；具足成就寂靜尸羅，性安攝故；具足成就善語尸羅，如其所說無違逆故；具足成就成熟有情尸羅，常不舍離諸攝法故；具足成就守護正法尸羅，于圣法財自不壞故。舍利子，聰慧菩薩摩訶薩，如是清凈戒聚，具足成就尸羅波羅蜜多，為阿耨多羅三藐三菩提故，善能修行菩薩妙行。舍利子，是名菩薩摩訶薩尸羅波羅蜜多。若諸菩薩摩訶薩，精勤修行是菩薩行，一切眾魔、魔民、天子，于此菩薩不能嬈亂，又不為彼異道他論所能摧屈。”  
大寶積經卷第四十五 唐三藏法師玄奘奉詔譯 
菩薩藏會第十二之十一羼底波羅蜜多品第八  
　　爾時，佛告舍利子：“云何名為菩薩摩訶薩羼底波羅蜜多？菩薩摩訶薩，為阿耨多羅三藐三菩提故，于如是法精勤修學，行菩薩行。 
　　“舍利子，菩薩摩訶薩，由住如是羼底波羅蜜多故，具足忍力，立性堅正，于諸寒熱饑渴、蛇蝎蚊虻、風日等觸，志能堪忍。又能忍粗惡言說、鄙陋詞句，及以依身所起猛迅苦受，堅鞕辛楚，奪命至死，諸如是等所有苦受，并能堪忍。舍利子，若諸菩薩摩訶薩能具是者，是則名為羼底波羅蜜多。復次，舍利子，我昔長夜未成佛時，行菩薩行常修忍辱。” 
　　舍利子白佛言：“世尊，云何世尊為菩薩時，修集忍辱，行菩薩行？” 
　　佛告舍利子：“我憶過去行菩薩行，多有眾生數來毀罵，非法訶責，面于我前出諸非法弊惡言說。舍利子，我于爾時，行羼底波羅蜜多故，制伏其心，不生忿恚慳吝惱熱，但作是念：‘于諸行中，無有少法是易可得過于毀罵及訶責者，是故我今應當修舍。又我于彼應起慈悲。何以故？世間眾生，多分安住毀罵訶責；由斯業故，還復感得如是之相訶毀果報，在在所生常得丑陋可惡之身。我今不樂丑陋之事，豈應樂行毀罵訶責？何以故？如是訶毀諸惡業者，是則名為不相應業、不稱理業、愚夫之業，是下劣業、非善人業、非賢圣業。由此業故，墮于地獄、傍生、焰魔世界；又由此業，與諸惡趣而為眷屬；由此業故，感得貧窮藥叉之身；又由此業，感貧藥叉根本果報；由此業故，感得貧窮餓鬼之身；又由此業，感貧餓鬼根本果報；由此業故，感得貧窮人趣之身；又由此業，感貧人趣根本果報；又由如此訶毀業故，感得下趣及以下趣根本果報。我今不應求下劣趣。所以者何？若我求作如是事者，與諸眾生有何差別？然彼眾生不順于理，我既順理，不應同彼。’舍利子，是諸菩薩摩訶薩，行羼底波羅蜜多者，應當隨我修學是法。何以故？舍利子，是諸菩薩為他毀罵訶責之時，便能依是正法作意思惟忍受。是菩薩摩訶薩由得如是忍辱力故，復獲無量諸妙善根。假使以諸珍寶，滿佛世界四大洲中持用布施，比前功德皆不能及。所以者何？是忍辱行，極善丈夫方能修習。何以故？一切眾生，多為毀罵訶責之所拘執；由如是故，生死流轉不能斷絕。 
　　“復次，舍利子，是諸菩薩摩訶薩，行羼底波羅蜜多者，應自勉勵審諦觀察，作如是念：‘我若被他訶毀之時，為能思惟于佛、菩提及法、僧不？若能思惟，是則為善；若不能思，不名為善。’復更以余無量方便，思惟于佛，思惟菩提及以法、僧。舍利子，菩薩摩訶薩作是思已，應當觀察：‘我今與一切眾生，有何差別殊異之相？何以故？彼諸眾生，現于我身起瞋害者，于佛、菩提及以法、僧，曾不思惟。我若同彼不思惟者，與諸眾生有何差別？有何殊異希奇之相？’舍利子，是菩薩摩訶薩又復思惟：‘若被他人現瞋恚時，心便生舍；于佛、菩提及法、僧等，曾無思念。此非我宜！’又作是念：‘若我于彼起瞋恚者，則為無智、無忍辱力，亦于本愿而便棄舍。所以者何？若起瞋恚則無是心：“我當攝受一切眾生，我當不舍一切眾生。”我若起瞋于一有情，不名菩薩攝化之法。誰請于我行菩薩道？而況往昔發如是愿：“我當速證阿耨多羅三藐三菩提已，廣為眾生宣說正法。”適發如是弘誓之時，諸佛世尊同共證我便作是念：“此族姓子，發心安住如是無上正等覺已，當為眾生廣宣正法。”又于今者，諸佛世尊無障礙智、無障礙見現證知我，是故不應為他毀罵訶責之時，若起瞋恚；于佛、菩提、法、僧之所，若生舍者，不應憶念。何以故？現在東方殑伽沙等諸佛世界，彼世界中，有殑伽沙等如來應正等覺現在住持，彼佛世尊亦證知我心生正愿；南西北方、四維、上、下，亦復如是。當我發是正愿之時，諸佛同聲贊我忍力故，我不應作師子吼已，復作野干聲。師子吼者，謂我當證大忍辱力；野干聲者，謂于眾生而行瞋恚訶毀等相。’舍利子，是菩薩摩訶薩，復作是念：‘世間眾生，若得彼利方乃利他。我亦如是，得眾生利方利彼者，我與世間有何差別？有何殊異希奇之相？’又作是念：‘世間眾生，若彼于此作無義利，此復于彼作無義利。我亦如是，眾生于我作無義利，我復于彼作無義利，若如此者，我與眾生有何希奇差別殊異？’舍利子，菩薩摩訶薩，于是法中應當修學，又作是念：‘世間眾生，互為怨對；若得彼利謂為善友，若不得利更相殺害。我見如是深過失故，應當不觀一切眾生，于我之身作諸利樂，及于我身作無義利。但作是念：“我于今者，必當饒益一切眾生，為欲滿足羼底波羅蜜多故。”’” 
　　爾時，世尊欲重宣此義，而說頌曰：  
　　“設彼于我為無利， 經于多百拘胝劫， 
　　　見彼有情受眾苦， 終無安住于舍心。 
　　　設有互得世財利， 更相稱贊為善友， 
　　　若互不得世財利， 彼此怨對相殘害。 
　　　假使以此贍部洲， 或復三千佛世界， 
　　　盛滿珍寶來相惠， 常求我為賢善友。 
　　　假使執持利刀劍， 來解我身諸支節， 
　　　我當于彼諸眾生， 平等利益心無二。 
　　　于諸毀罵我當忍， 亦忍一切諸難苦， 
　　　當為眾生贊忍力， 亦自安住大忍中。 
　　　世間暴惡諸有情， 以刀毒等相加害， 
　　　能和合彼為善友， 此則圣賢聰睿相。 
　　　我當不學世愚夫， 又應與彼而為異， 
　　　凡夫圣者之所行， 流轉寂滅差別故。  
　　“復次，舍利子，菩薩摩訶薩，行羼底波羅蜜多時，應作如是修學正法。舍利子，是菩薩摩訶薩，復作是念：‘假使經于百千那庾多拘胝大劫，被諸眾生常以刀杖、瓦石、土塊種種加害，但使須臾得存微命，猶應欣慶作如是念：“奇哉！如是有情圣者，能于我命不見全斷。”’是菩薩摩訶薩，從是已后，轉增修學，又作是念：‘假使眾生行七步頃，斬截我首等殑伽沙，然我于彼終不發起若忿若恚。所以者何？夫忿恚者，速能損害百千大劫所集善根。若我善根為瞋害已，復當經于百千大劫，方始勤苦修行圣道。若如是者，阿耨多羅三藐三菩提極難可得。是故我當被忍辱鎧，以堅固力摧忿恚軍。’又舍利子，菩薩摩訶薩住大乘者，起忿恚心，魔得其便；既得便已，于阿耨多羅三藐三菩提能為障礙。舍利子，忿恚心者，于菩提道能為擾亂；擾亂心者，能發惡魔所有魔業。此中云何名為魔業？若有菩薩，心住衣缽不能舍離，當知魔業；心住乞食，諸施主家不能舍離，當知魔業；心住名聞，恭敬利養不能舍離，當知魔業；于出家法常生厭患，當知魔業；于白凈法多生輕賤，當知魔業；于空寂處無志求心，當知魔業；不樂無上正等菩提，當知魔業；于余智慧恒欣求習，當知魔業；乃至于鄔波柁耶、阿遮利耶二勝師所，不修敬仰恭順之心，當知魔業。舍利子，諸如是等忿恚之心，能于菩提而為擾亂。舍利子，是則名為住擾亂心。菩薩摩訶薩，為諸惡魔之所使故，作諸魔業。 
　　“復次，舍利子，菩薩摩訶薩，行羼底波羅蜜多時，作如是念：‘于長夜中，諸眾生等為諸惡魔伺求便者，所謂瞋恚。’舍利子，我今為汝廣說其事：我念過去，為大仙人，名修行處。時，有惡魔化作五百健罵丈夫，恒尋逐我興諸惡罵，晝夜去來、行住坐臥、僧坊靜室、聚落俗家、若在街巷、若空閑處，隨我坐立，是諸化魔以粗惡言毀罵訶責，滿五百年未曾休廢。舍利子，我自憶昔，五百歲中為諸魔羅之所訶毀，未曾于彼起微恨心，恒興慈救而用觀察。舍利子，我于爾時復作是念：‘若有諸善男子，守護尸羅具眾善法，于貪瞋癡性輕少者，不唯于彼作諸利益，說我以為行難行者；又亦不唯于彼作諸利益，能證無上正等菩提。何以故？若有眾生剛強難伏，毀犯尸羅具諸惡法，為性濁重貪瞋癡者，若我于彼作諸利益，是則說我為難行者。由我于彼作諸利益，速成無上正等菩提，先當令彼證寂滅故。’舍利子，是諸菩薩摩訶薩，若忿恚心現在前時，應生如是諸大正念；若生是念，諸利益事速得圓滿。舍利子，如來于過去世，由行如是羼底波羅蜜多菩薩行故，證得阿耨多羅三藐三菩提。是故菩薩摩訶薩欲求無上正等覺者，于諸忍力常具成就，堪受一切寒熱饑渴、風日蚊虻、蛇蝎等觸，又能堪忍粗惡言說、鄙陋詞句，依身所生猛利諸苦，堅鞕楚辛，奪命至死，如是苦受并能堪忍。舍利子，是名菩薩摩訶薩安住是忍，速能成就羼底波羅蜜多故。 
　　“復次，舍利子，云何菩薩摩訶薩羼底波羅蜜多？菩薩摩訶薩依之修行，具足成滿忍法之相。舍利子，菩薩忍者無有瞋恚，是菩薩忍；無有忿懟，是菩薩忍；無諸怒害，是菩薩忍；不起怨諍，是菩薩忍；無諸煩惱，是菩薩忍；善能自護，是菩薩忍；善能護他，是菩薩忍；當善護身，是菩薩忍；當善護語，是菩薩忍；當善護心，是菩薩忍；如理觀察，是菩薩忍；厭離諸欲，是菩薩忍；依凈業報，是菩薩忍；身善清凈，是菩薩忍；語善清凈，是菩薩忍；心善清凈，是菩薩忍；受諸天人圓滿凈樂，是菩薩忍；如來相好圓滿莊嚴，是菩薩忍；如來言說梵音微妙，是菩薩忍；行菩薩行攝諸善本，令不壞失，是菩薩忍；出離眾生逼迫苦惱，是菩薩忍；除滅一切諸惡怨對，是菩薩忍。舍利子，略而言之，當知一切如來力、無所畏、不共佛法、大慈大悲大喜大舍，無量圓滿諸佛妙法，皆是菩薩摩訶薩羼底波羅蜜多之所成就。 
　　“復次，舍利子，菩薩摩訶薩行羼底波羅蜜多時，應當具足諸忍正行。舍利子，菩薩摩訶薩，若被罵詈終無返報，善達言語如響聲故；若被捶打終無返報，善達身形如影像故；若被忿怒終無返報，善觀其心如幻幻故；若被贊毀終無愛恚，善知自身德圓滿故；于得失利不生欣戚，調伏其心住寂靜故；不希美稱，不犯惡名，善能觀察廣大慧故；毀而不下，贊而不高，德善安住不傾動故；于諸苦事曾無厭惡，苦眾生所深懷戀故；于諸樂相曾無欣愛，知有為樂性無常故；世間八法所不能染，不依一切有趣生故；于諸自苦善能堪忍，終不令他受苦惱故；于勝菩提心無退屈，覺分資糧善圓滿故；節節支解乃至斬首，善能堪忍，希求如來金剛身故；屠割身肉善能堪忍，為求如來妙相好故；諸變惡事善能堪忍，為植一切善業力故。舍利子，如是等相，名為菩薩摩訶薩，成就羼底波羅蜜多，應如是學。 
　　“復次，舍利子，菩薩摩訶薩行羼底波羅蜜多時諸忍之相，所謂菩薩摩訶薩修行忍者，是則名為畢竟堪忍。何以故？若謂我能堪忍毀罵而起忍者，是則名為俱生之忍；如是忍者，非畢竟忍。若謂誰能起罵，復何所罵而起忍者，是則名為校計法忍；若謂是眼能罵眼耶而起忍者，是則名為觀諸處忍；若謂此中無能所罵而起忍者，是則名為悟入一切無眾生忍。舍利子，如是諸忍，皆非菩薩畢竟之忍。又舍利子，若謂罵聲但有諸字，是則名為響聲之忍；如是忍者，非畢竟忍。若謂彼我俱無常者，是則名為悟無常忍；若謂彼有顛倒、我無顛倒，是則名為高下之忍；若謂彼非正理，我是正理，是名相應不相應忍；若謂彼住邪道，我住正道，是則名為二道別忍；如是忍者，非畢竟忍。若謂我忍于空、不忍見趣，我忍無相、不忍諸覺，我忍無愿、不忍志求，我忍無作、不忍諸行，我忍惑盡、不忍煩惱，我忍諸善、不忍不善，我忍無罪、不忍有罪，我忍無漏、不忍有漏，我忍出世、不忍世間，我忍清凈、不忍雜染，我忍涅槃、不忍生死。舍利子，如是諸忍，但得名為治斷之忍，皆非菩薩畢竟忍也。 
　　“復次，舍利子，云何菩薩摩訶薩行于羼底波羅蜜多時，修行菩薩畢竟之忍？舍利子，若隨順空不減諸見，于彼空性亦無增益；如是忍者，是名菩薩畢竟之忍。若隨順空不減求愿，于無愿性亦無增益；若隨順空不減諸行，于無作性亦無增益；若隨順空不減煩惱，于惑盡性亦無增益；若隨順空不減不善，于彼善性亦無增益；若隨順空不減有罪，于無罪性亦無增益；如是乃至若隨順空不減生死，于涅槃性亦無增益。舍利子，如是等相而生忍者，則名菩薩摩訶薩畢竟之忍。舍利子，一切諸法，非能生、非所生，非已生、非現生，無有一法是可生起，無生起故則無有盡；若有能知此無盡者，則名菩薩摩訶薩畢竟之忍。舍利子，一切諸法，非是有為，亦非無為，無有增益，無損無增，亦無長養，無盛無衰，無有作者，無有起者，由無起故，亦無有盡；如是忍者，則名菩薩摩訶薩無生之忍。舍利子，菩薩摩訶薩，為阿耨多羅三藐三菩提故，行菩薩行。若有具足成就如是忍者，是名菩薩摩訶薩羼底波羅蜜多圓滿成就。舍利子，若菩薩摩訶薩，安住如是羼底波羅蜜多，精勤修學，行菩薩行者，不為諸魔、魔眾、天子之所擾亂，又亦不為異道邪論所能摧伏。”  毗利耶波羅蜜多品第九之一  
　　爾時，佛告舍利子：“云何菩薩摩訶薩，為阿耨多羅三藐三菩提故，依毗利耶波羅蜜多，行菩薩行？ 
　　“舍利子，菩薩摩訶薩，于是正勤波羅蜜多，精進修學行菩薩行。舍利子，菩薩摩訶薩具足成就不退正勤，而能不顧所重身命，發大精進求菩薩藏微妙法門，殷重聽聞，受持讀誦，究竟研尋，通達義趣，廣為他人敷演開示，或復書持如理修學，是名菩薩摩訶薩行菩薩行。舍利子，云何名為不顧身命？舍利子，菩薩摩訶薩，行正勤波羅蜜多時，設為于他所加恐怖，作如是言：‘若汝于此菩薩藏經，受持讀誦，乃至廣為他人開示書持，如理修學者；我當以百具箭槊，貫舉汝身，除斷汝命。’舍利子，菩薩摩訶薩，當于爾時，雖聞此言曾不入心，無恐無怖，無驚無畏，發四堅固勇猛威勢，于菩薩藏微妙法門轉加精進，不棄不舍，不遠不離，具足成就猛利信解、堅固信解、堅固堪忍、堅固正勤。 
　　“舍利子，我當為汝說堅固忍、堅固正勤方便譬喻，為令菩薩得堅固忍、堅固正勤，行菩薩道不顧身命。舍利子，假使三千大千世界，所有眾生有情所攝，若卵生、若胎生、若濕生、若化生、若有色、若無色、若有想、若無想、若非有想非無想，若可見、若不可見，彼諸眾生，乃至于剎那頃皆得人身，于菩薩所，同結百千極重怨仇。彼諸怨等語菩薩言：‘汝若于是菩薩藏經差別文句，受持讀誦乃至廣為他人開示書持，如理修學者，我等諸人同時執縛，當斷汝命。’舍利子，菩薩摩訶薩行毗利耶波羅蜜多故，當于爾時，雖聞此語，都無發起一念怖心，但具攝持四種正法，專務尋求大菩薩藏微妙法門。舍利子，是名菩薩摩訶薩具足成就不退正勤波羅蜜多故，又復成就無邊勢力勇猛精進、正勤勇健、心意勇健、凈戒勇健、大忍勇健、等持勇健、大慧勇健，正行勝智皆悉勇健。舍利子，是菩薩摩訶薩行正勤波羅蜜多時，具足如是大忍力故，假使十方無量眾生，各競執持百千刀劍，于菩薩所興加逆害；菩薩爾時，于諸有情終不微發一念瞋心。舍利子，如是菩薩摩訶薩住忍力故，如大梵王，如天帝釋，如蘇迷盧四寶山王，不可傾動，常住慈悲，恒起意解，救療眾生，于諸所行終無退轉。而是菩薩，心如大地，心如大水，心如大火，心如大風，及以虛空，又能善修對治貪瞋癡等栽枿根本。舍利子，若有菩薩摩訶薩，以殑伽沙等無量世界盛滿一切無價珍寶，持用奉施無量如來應正等覺；又有菩薩摩訶薩，行毗利耶波羅蜜多者，聽聞如是大菩薩藏微妙法門，聞是經已往空閑處，系念思惟如是之法精進修學，令未修學諸菩薩等愛樂習行。舍利子，如是菩薩摩訶薩行正勤故，攝持無量諸妙善根，非彼行施之所能及。何以故？舍利子，如是善根，系屬阿耨多羅三藐三菩提故。是故諸菩薩摩訶薩，于菩薩藏微妙法門，應當聽聞，受持讀誦，若復書寫，廣為他說，發起正勤勇猛修習。 
　　“復次，舍利子，發起正勤波羅蜜多菩薩摩訶薩，當應修行不行行處。舍利子，云何名為不行行處？舍利子，不行行處，所謂涅槃。言不行者，諸惡天魔所不行故；所言行者，正勤善人之所行故。言善人者，所謂諸佛、獨覺及佛弟子。所以者何？諸登圣道所有善人及佛世尊，皆為趣向般涅槃故。舍利子，一切眾生多行三處。何等三處？所謂隨順惡道、趣向惡道、將墮惡道。是故諸菩薩摩訶薩，于雜染法終不隨順，唯求出離、戒、忍、多聞白等諸法。舍利子，世間眾生多住無業，而恒自計住于有業；世間眾生多諸懈怠，而恒自謂發起正勤。是故，舍利子，聰慧菩薩摩訶薩，終不與彼無業懈怠共相習近，又亦不墮于其數中，唯與同行發起正勤諸大菩薩而相習近。何以故？舍利子，無有眾生于彼最勝無染凈相大般涅槃，生凈信解如菩薩者。舍利子，發起正勤波羅蜜多菩薩摩訶薩，不唯自為證涅槃故發勤精進；然為攝受一切有情，令諸眾生得利樂故，修行正行發勤精進，開示教導安處眾生于圣道路故，說菩薩名善丈夫。” 
　　爾時，世尊欲重宣此義，而說頌曰：  
　　“正勤無緩縵， 常具大精進， 
　　　于菩薩藏法， 聰睿恒受持。 
　　　善思惟法義， 于佛不思議， 
　　　但勤求凈法， 故名為菩薩。 
　　　正勤大慧者， 坐妙菩提樹， 
　　　摧怖惡魔軍， 由般若精進。 
　　　現守護禁戒， 任持諸世間， 
　　　為利益眾生， 常精進無限。  
　　“復次，舍利子，如是大乘大菩薩藏微妙經典流布于世，能令眾生發大歡喜，又能引生福德、智慧，感大財富令其增長，能感諸天殊勝快樂，能感一切圓滿具足，能生一切諸佛如來力、無所畏、無礙智解、大慈大悲大喜大舍、不共佛法。略而言之，能引一切諸佛之法，摧怖魔怨令心清凈，能發猛慧窮生涯本，盡苦邊際能近涅槃。舍利子，于當來世，我與汝等般涅槃后，后五百歲，爾時多有薄福眾生，當于是經不生信重，毀滅舍棄；復有無量福德眾生，欽奉是經，如理修學，勤加精進，為求無上正等菩提故，為求尸羅故，為求多聞，為求定、慧、解脫、解脫智見故，為求一切佛法利樂一切眾生故，為舍邪見修行正見故，為舍生死流轉修于圣道故，為欲演說正法降伏天魔故，為欲舍離貪愛、調伏瞋心、摧破愚癡、除滅無明、發慧明故。 
　　“復次，舍利子，當來之世，若有眾生聞是法已，為求一切諸善法故，當發增上勇猛正勤；以聞如是微妙法故，于諸佛法無有障礙決定無疑。舍利子，爾時復有無量眾生，福果所資住增上意，為求無上正等覺故，聽是經典，聞已當獲廣大歡喜，于菩薩藏微妙法門，極善研習，如說修行。又舍利子，爾時當有于如來教樂聞法者，彼諸眾生隨以何等差別因緣，遇得聽聞如是經典，聞已當獲廣大歡喜，生歡喜已發堅精進，能于如是大菩薩藏微妙法寶取少寶分。舍利子，譬如大海水上漂流無量種種熟果，色香美味皆悉具足。有一丈夫發起勇猛大精進力，便入海中運動手足，接取彼果若二若三。然是丈夫執持此果，從海而出往至一處，取而嘗之，乃知其味淳美希有，即作是念：‘如是妙果具色香味，我從生來未曾得食！當更發勤精進，重入海中，運其手足斂收余果。’作是念已，來至海濱通遍觀之，了不復見，深起追悔，生大憂惱：‘我先何為不多收取？乃令失是無量妙果。’如是，舍利子，于我滅后后五百歲，無上正法將滅之時，當有無量諸眾生等，少信、少施、少戒、少慧、少修精進，隨以何等差別因緣，遇得聽聞如是經寶；既聞法已，于此經中但得少分微淺之義，乃至受持一四句頌。復為惡魔嬈亂障蔽，不為眾人之所敬問及以供養稱贊信奉。是持經者知彼眾人不敬重故，便于此經安住舍心，持先所聞經中句義微細少分，往一靜處思惟觀察，心生歡喜而復悔恨，作如是言：‘嗚呼奇哉！我于今者大失善利。諸佛如來無上正教，如何不多聽聞領受？’又于如來起深重心，倍于先來發正念者。舍利子，當爾之時，有諸苾芻，惡魔持故，聞是經已，于眾人前當起誹謗言：‘是經典諸文，華者之所造作，實非佛說。’由如是故，有諸苾芻，于是經典全不聽受。” 
　　爾時，世尊欲重宣此義，而說頌曰：  
　　“聞是法已， 當無障礙， 于諸佛法，
      最上無疑。 
　　　諸少福者， 不得聽聞； 諸多福者， 聞是經典。 
　　　少福之人， 雖聞不信； 多福聞已， 頂戴如鬘。 
　　　諸少福者， 言非圣教， 當墜惡趣， 如盲墮坑。 
　　　多福之人， 聞生歡喜， 當往善趣， 如酥滴水。 
　　　諸薄福者， 聞生憂惱， 受苦長夜， 不脫黑暗。 
　　　雖得少聞， 復為魔嬈， 謗佛菩提， 速入地獄。  
　　“復次，舍利子，諸佛如來，具足成就清凈妙智，乃至能知四眾之心。若一苾芻、苾芻尼、鄔波索迦、鄔波斯迦，于當來世正法滅時，或有聽聞如是經典隨順領受，或有聞已輕毀誹謗，或有眾生全不聽聞，如是一切如來凈智悉能了知。舍利子，若有菩薩摩訶薩，及余一切諸有眾生，聞已領受如是經典，精進修習，當得成就四種無障清凈之法。何等為四？一者、成就尸羅無障清凈，二者、成就具足無難清凈，三者、成就逢值諸佛親事供養無障清凈，四者、成就見慈氏佛初得見已無障清凈。舍利子，彼諸眾生聞是經已，如上所說諸妙善根，隨其方便必當獲得。舍利子，是名菩薩摩訶薩修行正勤波羅蜜多故，成就四種無上清凈之法。 
　　“復次，舍利子，于當來世正法滅時，有諸菩薩摩訶薩安住大乘，修行正勤波羅蜜多者，于是經典勤加修學，發大精進聽聞受持，書寫讀誦窮尋旨趣，廣為他說敷揚開顯；爾時當有十障礙法出現世間，諸有智者深當覺知，不應隨轉，但當發起勇猛精進受持是經。舍利子，何等名為十種障礙，智者覺知，不應隨轉？ 
　　“舍利子，有諸苾芻發勤精進，于是經典求聞誦習，爾時惡魔，令持經者口噤不語，便于是經不得建立，是名第一障礙之法。諸有智者深當覺知，不應隨轉。 
　　“又舍利子，有諸苾芻發勤精進，于是經典求聞誦習，爾時惡魔，令持經者患其眼目，便于是經不得建立，是名第二障礙之法。諸有智者深當覺知，不應隨轉。 
　　“又舍利子，有諸苾芻發勤精進，于是經典求聞誦習，爾時惡魔，令持經者身諸支節一時皆病，便于是經不得建立，是名第三障礙之法。諸有智者深當覺知，不應隨轉。 
　　“又舍利子，有諸苾芻發勤精進，于是經典求聞誦習，爾時惡魔，令持經者于其住處，心不喜樂尋欲舍棄，便于是經不得建立，是名第四障礙之法。諸有智者深當覺知，不應隨轉。 
　　“又舍利子，有諸苾芻發勤精進，于是經典求聞誦習，爾時惡魔，令持經者互生忿恚、為忿壞心相加殘害，便于此經不得建立，是名第五障礙之法。諸有智者深當覺知，不應隨轉。 
　　“又舍利子，有諸苾芻發勤精進，于是經典欲求誦習，爾時惡魔，令持經者起言諍事，起斗訟事，起譏刺事，起乖離事，起瞋罵事；由是事故，彼此口中互生矛槊、互相言訟，互相殘害，互相乖競；由起如是諍競事故，便生障礙，于是經典不得流轉，起意造作諸余事業，是名第六障礙之法。諸有智者深當覺知，不應隨轉。 
　　“又舍利子，有諸苾芻發勤精進，于是經典欲求誦習，爾時惡魔，將壞滅故作諸形相，或俗人形、或出家形，來至其所嬈亂其意，令于是經不能受持反加謗毀，復更起心樂余事業，是名第七障礙之法。諸有智者深當覺知，不應隨轉。 
　　“又舍利子，當來之世正法欲滅，爾時有諸年少苾芻，于是經典起清凈信，心生愛樂在我法律中，為行毗利耶波羅蜜多故發勤精進，于阿耨多羅三藐三菩提深心安住，又于是經恭敬聽聞，既得聞已生大歡喜。時，諸年少苾芻，當為鄔波柁耶及阿遮利耶，二本學師之所障礙，令于自法不生樂欲。是時二師而語之言：‘汝所持經，此非佛語，非佛菩提，非是正法，非毗奈耶，非大師教。’時彼苾芻，聞師教誨信受領解，于佛菩提即便棄舍。是時二師重語苾芻：‘汝等應當精進修學，如我所說若法若律。’時諸苾芻信受領已，先所修習增上善根，為師所壞皆悉斷滅。舍利子，彼諸苾芻斷善根已，復為惡魔之所誑惑；由誑惑故，于佛正教造障法業，臨命終時，惡境現前惛癡迷亂，乃至夭死都皆集現，而復重興感地獄業。舍利子，如是當來諸不善事，如來于此悉能了知。又舍利子，當來之世，有諸年少苾芻，于是經典起諸惡見，誹謗不信，凡所游履經行往來，以種種言常興謗毀，如來于此悉能了知。舍利子，菩薩摩訶薩發勤精進住大乘者，當于爾時應起四想。何等為四？一者、應當發起自調伏想；二者、應觀自身所作事業，不應觀他所有諸事；三者、于彼有情起悲愍想；四者、住空閑處，于自他心起隨護想。舍利子，如是四想，住大乘者若被誹謗，應當發起。又舍利子，當來之世，無量眾生受諸邪見，于彼演說正法苾芻，信受者少，不懷敬重請問經義，又不供養親近往來，亦不承事返生凌蔑；于說非法苾芻，信受者多，得大勢力，為諸眾生所共敬重，請問經義，供養稱贊是非法者，因此緣故復于是經毀謗譏笑。舍利子，當爾之時，諸眾生等，于是經典不欣樂者，聞斯毀謗倍不欣樂；諸欣樂者，被謗毀故，便于此經舍離樂欲、教離樂欲。諸苾芻等轉更熾盛，致令轉讀是經典者，于眾會前不得開示，是名第八障礙之法。諸有智者應當覺知，不應隨轉。 
　　“又舍利子，當來之世有諸苾芻，貪愛所蔽，多行劫盜，欣樂世間三種弊法。何等為三？一者、欣樂追求世間衣缽，二者、欣樂追求世間飲食，三者、欣樂追求世間戲論綺飾文頌。如是三法，是名第九障礙之法。諸有智者應當覺知，不應隨轉。 
　　“又舍利子，當來之世正法滅時，有諸菩薩安住大乘，行毗利耶波羅蜜多故，于是經典，發勤勇猛增上精進，書寫受持研尋讀誦，廣為他人開示演說。彼諸人等，當為諸魔之所執持，煩惱業障之所覆蔽，喜世間業，樂世間業，方便勤求世間事業；于世談論喜樂轉增，方便勤求世間談論；喜樂睡眠，方便勤求；喜于眾亂，樂于眾亂，方便勤求樂著眾亂；于是經典不能受持，又不轉讀研尋其義，亦不為他廣敷開示。舍利子，于佛教中無有所余能為內損，無有所余能速毀滅，唯除懶惰諸惡苾芻，是名第十障礙之法。諸有智者應當覺知，不應隨轉。” 
　　爾時，世尊欲重宣此義，而說頌曰：  
　　“正法滅時多障礙， 當興種種惡魔業， 
　　　于白凈法不修習， 亦不樂求勝涅槃。 
　　　薄少智慧具惡覺， 不求安住于正法， 
　　　備行種種非法行， 游諸惡趣定無疑。 
　　　彼諸眾生臨命終， 無有能為救護者， 
　　　又彼親教及傳授， 命終當墮三惡趣。 
　　　百千拘胝那庾劫， 為求世利涉諸苦， 
　　　常為三火所燒燃， 云何令彼速解脫？ 
　　　我已證成無等覺， 轉于微妙梵法輪， 
　　　諸天世間不能轉， 今故為轉度眾生。 
　　　如是彼時諸群生， 舍我世間難得法， 
　　　習近惡魔諸品類， 當受無邊極重苦。 
　　　障彼習行施戒等， 菩提圣道之因緣， 
　　　若有精勤于佛教， 當迷惑彼正道路。 
　　　諸有聽聞如是法， 宣說無我諸空理， 
　　　安住此法正行時， 惡魔當為彼障礙。 
　　　謂此最勝此真實， 于非勝實勝實想， 
　　　反加謗毀佛正教， 當知速墮于地獄。 
　　　若有眾生于佛所， 深起堅牢愛恭敬， 
　　　聽聞如是正法已， 歡喜隨順而稱贊。 
　　　惡魔知彼既生喜， 與諸眷屬同愁怖， 
　　　便與種種驚畏相， 于彼人所生留難。 
　　　或當變作苾芻形， 詐現相親竊言議， 
　　　謂此非正菩提道， 何故在此而奔趣？ 
　　　有諸眾生于是經， 將發堅固住正勤， 
　　　又被誘附而輕弄， 用斯廢舍不修學。 
　　　既被魔羅所惑亂， 隨魔意轉而拘執， 
　　　乃告此經非正法， 便于寂滅永棄舍。 
　　　彼又棄舍大導師， 復不勤求無上法， 
　　　又復發生我愛已， 速疾趣彼地獄中。 
　　　爾時當有少眾生， 樂欲勤求此空法， 
　　　不得和合同修習， 乃各流散他方土。 
　　　如是無上最勝法， 諸當聞者皆輕毀， 
　　　持法者怖遠逃避， 是相當興未來世。 
　　　此國全無持法者， 遠方雖有未為多， 
　　　縱有受持此經者， 悉皆捐舍無咨問。 
　　　世間依怙圣教中， 如是甚深無上法， 
　　　無量障礙在未來， 了然猶如現在住。 
　　　時有持法賢善者， 不顧身命住空閑， 
　　　修習演宣如是法， 速疾往升于善趣。  
大寶積經卷第四十六 唐三藏法師玄奘奉詔譯 
菩薩藏會第十二之十二毗利耶波羅蜜多品第九之二  
　　“復次，舍利子，當來之世，法欲滅時，復有菩薩摩訶薩安住大乘，行毗利耶波羅蜜多者，見如是等諸惡眾生，誹謗毀滅是正法已，倍增振發勇猛正勤大精進力，于是經典大菩薩藏微妙法門，殷勤聽受，書持讀誦，廣為他人開示演說。舍利子，如是菩薩摩訶薩，當于爾時應起四想。何等為四？ 
　　“舍利子，所謂我父寶藏不久當滅，由為此故，佛薄伽梵釋迦牟尼如來應正等覺，于百千那庾多拘胝無數大劫，精勤修習難行苦行，方乃獲是正法寶藏。是故我當發勤精進，奉持此藏，遍持此藏，極當遍持廣通此藏，欲令法寶久不滅故。 
　　“舍利子，譬如有人，唯有一子憐念愛重，具大福相觀無厭足。是人后時欲有所趣，而攜此子將涉危難，恐顛墜故以手執持，又等遍持、極等遍持，勿令我子墮險難處。如是，舍利子，彼善男子亦復如是，深懷奉信敬重于我，不舍如是無上法寶，志恒希求清凈寂滅，雖經惡世而能攝受最勝正法。舍利子，我今以此菩提因緣無上正法，付囑是人。 
　　“又舍利子，譬如世間大軍戰時，少有眾生，為護眾故處于前陣；唯有果敢雄猛丈夫，合率驍勇抗拒勍敵，為護己眾處大軍前，振威而住。如是，舍利子，于當來世正法滅時，懷正法者當現前時，有諸眾生發起深心欣樂寂滅，而能于是無上法寶，乃至受持少分要義；當知是人亦復如是，被于正勤堅固甲胄，奮發勇猛大精進力，摧碎諸魔所有軍陣。何以故？舍利子，若有眾生于是經典，乃至受持一四句頌，不生誹謗，隨喜贊嘆，言此經典真是佛說，于多人前廣宣顯示者，當知是人即為隨喜贊說去來現在諸佛所說經法。舍利子，如來不說是人但得少分功德果報，我說是人乃能成就如虛空量大功德聚。何以故？舍利子，我說是等名為善人！如是善人甚為難得，謂知恩者及報恩者。舍利子，如是知恩及報恩者，當知是為人中珍寶。 
　　“又舍利子，于當來世正法滅時，諸惡魔等威勢現時，若有眾生于如來所信重不舍，受持是經無有遠離，我說是人第一丈夫、為善丈夫、為勝丈夫、為健丈夫、為大丈夫，當知是人則為如來勝法朋侶，非為詐現朋惡黨者，當知是人行實行者。如是，舍利子，菩薩摩訶薩，應當修習堅固正行，乃至命終中無暫廢；于諸佛所當勤衛護，乃至命終中無暫廢；于正法所當勤攝受，乃至命終中無暫廢；甚深空法當勤信解，乃至命終中無暫廢。 
　　“舍利子，是為菩薩摩訶薩于后惡世所起四法。若有成就如是四法，菩薩摩訶薩，于當來世法欲盡時、謗正法時、滅正法時、犯戒徒黨大強盛時、熾然追求順世外道惡咒術時、劫濁亂時、有情濁時、壽命濁時、煩惱濁時、諸見濁時，菩薩摩訶薩，當于爾時應住三處而為依止。何等為三？所謂應住阿蘭若處，應住諍息滅處，應住佛菩提處。舍利子，是為菩薩摩訶薩當來惡世住于三處，應如是持，是則具足毗利耶波羅蜜多故。” 
　　爾時，世尊欲重宣此義，而說頌曰：  
　　“于最勝法不遠離， 為盡生老病死苦， 
　　　常勤精進無妄念， 當速成就自他利。 
　　　若有于是善說法， 聞已安住正思惟， 
　　　當知我為彼大師， 彼則是我真弟子。 
　　　若不聽聞如是法， 設聞不住正思惟， 
　　　是人當趣諸惡道， 猶彼眾流歸大海。 
　　　百千拘胝那庾劫， 諸佛出現甚為難， 
　　　雖復暫遇不親奉， 當隨惡魔自在轉。  
　　“復次，舍利子，乃往過去九十一劫當于爾時，有佛出世，名曰勝觀如來、應、正等覺、明行圓滿、善逝、世間解、無上丈夫、善調御士、天人師、佛、薄伽梵。 
　　“舍利子，彼佛法中有六苾芻，行諸惡行恒相隨逐：一名善見，二名善樂，三名歡喜，四名調善，五名蘇逾遮，六名火天授。舍利子，是六苾芻恒說非法：‘有我、有人、有常、有斷。’結固周旋更相信任，趣深隱所同共謀議：‘我等應當各各誘化人別百家用為徒黨。又令百家傳告眷屬，如是展轉親姻傳告，或當至于五十百等。’作是議已便往教化，若村若城郊野店肆，或至王都及余邦國，一一諸家悉皆往趣；既到彼已，不說正法，于佛世尊先行毀謗。舍利子，彼惡苾芻云何毀謗？舍利子，諸惡苾芻告眾人言：‘世間決定有我、有眾生、有壽命者、有數取者。若諸世間定無有我及諸法者，誰去？誰來？誰坐？誰臥？誰語？誰默？誰能行施？誰是所受？誰能受用？誰受苦樂？誰有能受不苦不樂？若有人來語汝等言：“世間決定無我、無眾生、無壽命者，無數取者。當知是人為汝等怨，非汝善友。”’舍利子，爾時諸惡苾芻重更誘化婦人、丈夫及以男女，作如是言：‘若有人說無我等法，當知其人為不善者，為暴惡者。是汝惡友，非汝善友。’復更化言：‘汝等諸人是聰慧者，深能領解我所說義。自今已往，若諸惡友非善友來，當為汝說：“世間決定無我等法。”汝等不應輒相親昵、交顧往還、承事供養。’舍利子，諸惡苾芻行如是化，于半月間人各誘得，滿五百家歸從其見。 
　　“舍利子，爾時有諸苾芻，是阿羅漢，永離一切煩惱垢穢，而是勝觀如來應正等覺真實弟子。為乞食等諸因緣故，詣彼諸惡苾芻所化之家；暫至其門，便為婦人、丈夫及諸男女，所共毀罵，非理訶責，以粗惡言面陳挫辱。為諸苾芻，而說頌曰：  
　　“‘汝等不能知正法，
      汝等迷失于圣道， 
　　　　汝等退舍于凈教， 汝等皆當墮地獄。’  
　　“舍利子，彼諸人等說是語已，于阿羅漢倍更訶罵；既訶罵已，復以種種言詞而罵于佛。即于佛前，說伽陀曰：  
　　“‘如來所說非虛妄，
      所謂諸行悉無常， 
　　　　又說諸法皆無我， 及以無恒無不變。 
　　　　諸行都無有堅實， 皆為虛偽妄失法， 
　　　　所說空華無所有， 但能誑惑彼愚夫。’  
　　“舍利子，彼諸人等說如是語，輕毀佛已，倍增憤恚。又于佛前，說伽他曰：  
　　“‘如來所說一切法，
      決定無我無眾生， 
　　　　無有壽命無數取， 亦無作者及受者。 
　　　　而今現見諸世間， 有能行施及所受， 
　　　　并余種種受用人， 及覺廣大諸受等。 
　　　　當知宣說定無我， 一切皆應墮惡道。’  
　　“舍利子，當爾之時，諸不善人同聲說是非法語者，大小男女有六十八拘胝千眾生，皆惡苾芻所化導故行是惡業。彼命終已，同生無間大地獄中，受身粗大，魚形人首。其舌長廣彌布于地，周遍下釘如植姜田；又于舌上眾多鐵犁，常以耕之。彼一一身，又為一百極惡商佉之所唼食。又于空中大熱鐵丸，猛焰赫然，光色熾盛，從空而墮常雨其身。是諸罪人以惡業故，受如是等種種楚毒。” 
　　爾時，世尊欲重宣此義，而說頌曰：  
　　“鐵丸猛焰如飛電， 可畏無量百千種， 
　　　常于其身而墮墜， 熾然恒受種種苦。 
　　　又于身內遍流轉， 炎熾猛盛難逢近， 
　　　騰焰高踴百由旬， 流火遍出身毛孔。 
　　　又彼眾生一一舌， 盡為無量鐵犁耕， 
　　　一切舌分皆分裂， 如是苦受恒纏繞。 
　　　斯由親近惡友已， 能感如斯大苦聚， 
　　　又由遠離具戒者， 致令速墮于惡道。  
　　“舍利子，時彼非法六惡苾芻，由惡教故，命終之后，皆生阿毗大地獄中。一一受身縱廣等量，三十踰繕那。彼一一身皆生千口，一一口中各生二舌。是一一舌廣長量等四踰繕那，一一舌上有五百鐵犁，鐵牛挽之以耕其舌。是諸罪人雖受苦痛，大苦逼故不遑號叫。又于頭上各有萬億獄卒，手執害具刀鋸矛槊，斫刺破裂壞其身首。在此獄中壽萬億歲。如是展轉復往諸余大地獄中，具受辛酸種種苦楚。何以故？由彼瞋毀佛圣教故。 
　　“舍利子，當于爾時，有大長者名曰安隱，財富無量，資產具足，多諸珍寶、金、銀、琉璃、珊瑚、末尼、真珠、貝玉，無不備有；又多仆使奴婢，財谷庫藏皆悉盈滿。是時長者，為惡苾芻之所教化，既受其語生于斷見。長者有妻，名為焰慧，容色盛美為人所重。彼生一男，形貌端嚴眾睹無厭，成就第一圓滿凈色；曾于過去無量百千那庾多拘胝佛所，植諸善本。當初生時三返微笑，又發是言：‘奇哉！奇哉！云何今者生斷見家？’其母聞已，驚恐惶懼，身毛為豎，與諸女人棄之逃避。 
　　“舍利子，時諸女人欲審悉故，還來近住，觀察是兒為何等類：天耶？龍耶？為藥叉耶？為健達縛，為阿素洛，為揭路荼，為緊捺洛，為牟呼洛伽，為究槃荼，為畢舍遮，人非人耶？舍利子，時此嬰兒再發是言，告諸女曰：‘汝雖怖走，我甚安樂。’時此嬰兒為諸女人，而說頌曰：  
　　“‘汝當樂義利， 于義利勿怖， 
　　　　我當度汝等， 令脫于邪道。 
　　　　汝安隱勿怖， 應怖前惡友， 
　　　　我當度汝等， 令脫于邪見。’  
　　“舍利子，時彼父母及余大眾，聞是嬰兒說伽他已，便往兒所。是時，嬰兒為其父母，而說頌曰：  
　　“‘家中凡所有， 廣大諸財谷， 
　　　　速持來見與， 供佛及聲聞。 
　　　　彼大聲聞眾， 照世勝觀尊， 
　　　　三界圍輪中， 都無與等者。 
　　　　彼大聲聞眾， 照世勝觀尊， 
　　　　廣闡揚妙法， 利益諸群品。 
　　　　彼大聲聞眾， 照世勝觀尊， 
　　　　身具三十二， 大丈夫威相。 
　　　　彼佛聲聞眾， 猶如烏曇華， 
　　　　名稱甚難聞， 過億拘胝劫。’  
　　“舍利子，時兒父母聞是法已，即取家中二十拘胝上妙財寶，將至兒所，而語之言：‘此諸財寶，是汝父母所有之物。汝當取之，隨汝志意生信之所，任持奉施。’爾時，父母即為是兒，而說頌曰：  
　　“‘此是汝父母， 所致諸財寶， 
　　　　隨心所敬信， 汝當持布施。 
　　　　若金若珍寶， 家中甚豐積， 
　　　　隨心所敬信， 汝當持速施。 
　　　　衣服坐臥具， 華鬘及涂香， 
　　　　隨心所敬信， 汝持歡喜施。 
　　　　于佛及法僧， 無上福田所， 
　　　　為利諸群生， 當應行布施。’  
　　“舍利子，爾時嬰兒，聞其父母所說頌已，復為父母而說頌曰：  
　　“‘我今往勝觀， 世間依怙所， 
　　　　當廣設供養， 為利群生故。 
　　　　諸有欲希求， 天上人中樂， 
　　　　應隨我所詣， 勝觀如來所。’  
　　“舍利子，爾時嬰兒，以念正知觀視四方，白父母曰：‘父母當知，我今應往薄伽梵勝觀如來應正等覺所。’于是眾人聞是語已，皆大驚愕：‘云何嬰兒當初生日，便能與人往返言議，又能徙步有所造詣？’時有八萬四千眾生，聞是奇異皆來云集，而作是言：‘我等當觀此嬰兒者，是何等類？為天，為龍，為藥叉耶？乃至為畢舍遮，人非人耶？’ 
　　“舍利子，爾時嬰兒，與諸大眾八萬四千前后圍繞，往詣勝觀如來所止之處。當此嬰兒往佛所時，以福德力恐為風日所損弊故，于上空中十千寶蓋，自然而現用覆其身。又于嬰兒所由之路，虛空之中羅布金網，雨上妙華及細末香，超勝諸天常所散者。扇清涼風與天香合，周流飄散相續不斷。虛空諸天又于行路，以諸香水而用灑之，覆以金羅種種珍服。又彼諸天雨華布道，光彩相曜積齊于膝。于其道側，無量百千清凈池沼自然出現，八功德水具足盈滿，生諸妙華，所謂殟缽羅華、缽特摩華、拘貿陀華、奔荼利華，含發鮮榮彌滿池內，又有鳧、雁、鴛鴦異類眾鳥游戲水上。 
　　“舍利子，時彼嬰兒所由之路，七寶欄楯以界道側，諸天伎樂具無量千深遠妙音自然而發，左右寶樹行列莊嚴。于大道中復施華路，現于身前為供養故，以待嬰兒游履其上。于其華路承步諸華，舉足之時自然隱沒，及將下足華便踴現。爾時，嬰兒游此華道，經須臾頃，即便回顧觀諸大眾，說伽他曰：  
　　“‘汝等無理不應行，
      異我此路余非理， 
　　　　而我常游此正理， 故往有理最勝處。 
　　　　超過無量那庾劫， 時復一福遇人身， 
　　　　時有一佛出世間， 時勤修得凈信慧。’  
　　“舍利子，爾時嬰兒，為諸大眾說伽他已；于虛空中，有八萬四千諸大天子，同聲贊言：‘善哉！善哉！’便說伽他，贊嬰兒曰：  
　　“‘善哉善哉大智慧，
      汝所宣說會正理， 
　　　　仁者后顧為無理， 有正理者當前趣。’  
　　“舍利子，爾時嬰兒又以伽他，報諸天曰：  
　　“‘汝諸天等所宣說，
      有理無理之正言， 
　　　　我今問汝汝當答， 有理無理之實義。’  
　　“舍利子，爾時諸天復以伽他，報嬰兒曰：  
　　“‘若樂欲住諸財寶，
      不樂出離所行處， 
　　　　如是無理諸凡愚， 安住地獄之前道。 
　　　　若樂舍家趣非家， 當應舍欲棄財寶， 
　　　　是人于世有正理， 不久便開解脫門。’  
　　“舍利子，爾時嬰兒復以伽他，報諸天曰：  
　　“‘如汝所說理無理，
      觀汝全未能明曉， 
　　　　如是有理無理義， 我深于此正開悟。’  
　　“舍利子，爾時嬰兒說是語已，即便前進趣薄伽梵毗缽尸如來應正等覺大會之所。既到彼已，頂禮佛足，右繞三匝，卻住一面。于薄伽梵勝觀如來，深生敬仰，即以伽他，而贊頌曰：  
　　“‘常行利益諸世間，
      勝觀三明施甘露， 
　　　　如大龍象大師子， 由是我今常敬禮。 
　　　　世間明照甚難得， 猶如烏曇跋羅華， 
　　　　為世依怙作光明， 形色微妙甚圓具。 
　　　　世間眾苦所逼迫， 不能了知真圣道， 
　　　　踰越正路而逃迸， 譬等生盲處于世。 
　　　　愿我此世當成佛， 如今勝觀人中尊， 
　　　　當拔眾生無量苦， 及救三火燒燃者。 
　　　　如是無邊百千眾， 皆隨我來至于此， 
　　　　唯愿演宣微妙法， 悉令安住上菩提。’  
　　“舍利子，爾時嬰兒說是頌已，白勝觀如來應正等覺言：‘世尊，愿我來世于此世間，當成如來應正等覺，為諸眾生顯揚正法；亦如今者勝觀如來，為諸大眾廣說妙法。’爾時，會中有八萬四千眾生，復白勝觀如來言：‘世尊，我等亦愿于當來世，得成如來應正等覺，為眾生故顯揚正法；亦如今者勝觀如來，等無有異。’爾時，勝觀如來應正等覺，了知如是八萬四千人增上意已，即便微笑。 
　　“舍利子，諸佛法爾，于微笑時有種種光，青、黃、赤、白、紅、頗胝色，從佛面門自然而發，遍照無量無邊佛之世界，上至梵世，映蔽一切日月光明。其光遍照所應作已，而復還來右繞勝觀如來，百千匝已，從薄伽梵頂髻而入。舍利子，爾時勝觀如來有一侍者，睹佛神變現微笑已，從坐而起，偏覆左肩，以右膝輪安處于地，向佛合掌，曲躬禮敬，即于佛前，以頌問曰：  
　　“‘我今問佛勝觀尊，
      端嚴希有生眾喜， 
　　　　何等因緣大善逝， 現發微笑世間依？ 
　　　　兩足世尊現微笑， 其相非無有因緣， 
　　　　愿演微笑因緣本， 利益世間悲愍故。 
　　　　今有百千拘胝眾， 現住牟尼世尊前， 
　　　　攝耳專注樂聽聞， 愿世間依愍眾說。 
　　　　佛為一切眾生眼， 為舍為救為歸趣， 
　　　　能斷眾生諸有疑， 憐愍世間利益者。 
　　　　如來善知諸過去， 又能通達彼未來， 
　　　　于一切法不生疑， 及以現在諸佛土。 
　　　　通智法王論自在， 出過三世妙如來， 
　　　　我今請問世間依， 何等因緣現微笑？ 
　　　　佛能永斷他疑網， 于一切法自無疑， 
　　　　八音暢宣微妙法， 善拔眾生憂毒箭。 
　　　　我心喜踴難陳說， 合十指掌懷恭敬， 
　　　　敢問法主大圣尊， 何等因緣現微笑？’  
　　“舍利子，爾時勝觀如來應正等覺，告侍者曰：‘苾芻，汝今見是嬰兒在我前不？’對曰：‘唯然！我今已見。’勝觀佛言：‘此嬰兒者，往昔過去，曾于六十四拘胝那庾多百千佛所，供養恭敬，尊重贊嘆，以諸衣服、飲食、臥具、病緣醫藥及余資物，持用奉施彼諸佛已，為欲趣向三菩提故，又于過去十那庾多佛所，修行梵行，回向阿耨多羅三藐三菩提。苾芻當知，今是嬰兒所將大眾八萬四千，于過去世，并是嬰兒本生父母。何以故？此嬰兒者，曾于過去發如是愿：“愿我經生在在處處所有父母，皆令安住于佛菩提。又令諸母，更無第二再受女身。”由是愿故，彼諸眾生至于今日，隨逐嬰兒來至我所，又隨修學發于無上正等覺心。’爾時，勝觀如來欲重宣此義，為侍者苾芻而說是頌：  
　　“‘苾芻當觀此嬰兒，
      及現前住多千眾， 
　　　　其心踴躍發誠言， 愿我當來如法主。 
　　　　當知曾于過去生， 如上數量諸佛所， 
　　　　恭敬供養大導師， 利益天人世間者。 
　　　　于十那庾諸佛所， 依佛舍家持正法， 
　　　　常行最勝之所行， 為求無上菩提故。 
　　　　汝觀八萬四千眾， 今現皆住如來前， 
　　　　曾于久遠過去世， 悉是嬰兒之父母。 
　　　　又此嬰兒曾發愿， 諸有生生父母者， 
　　　　普令安住上正覺， 更不重受女人身。 
　　　　彼皆隨學嬰兒行， 發菩提心于我所， 
　　　　今我皆當授彼記， 方將為世兩足尊。 
　　　　由此因緣現微笑， 彼昔勝行我能知， 
　　　　及以未來諸所作， 當證人中大圣主。 
　　　　諸天龍神及人等， 無量百千那庾多， 
　　　　聞佛為彼授記已， 于勝觀尊生大喜。’  
　　“舍利子，爾時嬰兒聞佛授記，心生歡喜，踴躍無量，悅意泰然，得未曾有；速疾往詣其父母所，說伽他曰：  
　　“‘如是多千眾， 我前生父母， 
　　　　皆已住菩提， 父母心何趣？’  
　　“舍利子，爾時父母復以伽他，報其子曰：  
　　“‘如子志所趣， 我心亦如是， 
　　　　當成一切智， 此決定無疑。 
　　　　子已生我家， 愿后勿相舍， 
　　　　常當憶念我， 令速證菩提。’  
　　“舍利子，爾時嬰兒復以伽他，報父母曰：  
　　“‘我諸行化導， 皆愿先成佛， 
　　　　最后我當成， 照世人調御。’  
　　“舍利子，汝今當觀彼過去世勝觀如來法中嬰兒者，豈異人乎？勿作余疑，今大自在天子是也！從是已后，又經拘胝那庾多劫更不退墮。過是劫后，生轉輪王圣種族中。彼當來父，號曰名稱，如我今父凈飯大王。彼當來母，號曰離暗，如我今母摩訶摩耶。彼當來子，號曰無憂，如我今子羅睺羅。 
　　“舍利子，彼既出家悟菩提已，得成為佛，名曰大悲如來應正等覺，十號具足。其佛壽量滿百千拘胝歲，佛身常光遍照所及十踰繕那，佛說法處大會充滿百踰繕那。大悲如來處世教化，為度聲聞三會說法：第一大會度諸弟子有百拘胝，第二大會度諸弟子有那庾多拘胝，第三大會度諸弟子有百千那庾多拘胝。舍利子，其弟子中滿一拘胝，皆是大阿羅漢，諸漏已盡，無復煩惱，得自在慧，具八解脫，成就靜慮及六神通。舍利子，大悲如來所度聲聞阿羅漢眾，如上所說三會數量；彼菩薩眾其數亦等，皆是往世所生父母。彼佛世尊宣說妙法，利益無數諸眾生已，然后涅槃。佛滅度后，正法住世滿拘胝歲，分布舍利饒益眾生；亦如我今般涅槃后，流布供養等無有異。 
　　“舍利子，安住正勤菩薩摩訶薩亦復如是，修行毗利耶波羅蜜多時，為求阿耨多羅三藐三菩提故，能于是經修行正行，倍增振發勇猛正勤大精進力，度脫無量諸眾生等。我說是人為善丈夫，思覺觀察不倦不退，勇猛精進明系在心。 
　　“舍利子，云何菩薩摩訶薩不倦精進？舍利子，菩薩摩訶薩為眾生故求菩提時，不應限以數量而有所求。何以故？菩薩摩訶薩不作是念：‘于爾所劫我當流轉，于爾所劫我不流轉。’以如是故，菩薩爾時被難思鎧，處于生死，作是念言：‘假使如我前際所經生死，如是更受勤苦，經于生死倍過前際，為求菩提中無懈息。’舍利子，菩薩摩訶薩，具足如是堅固弘誓，則名成就不倦精進。 
　　“復次，舍利子，菩薩摩訶薩，云何修行勇猛精進？舍利子，假使三千大千世界，滿中熾火，發起勇猛正勤菩薩摩訶薩，為欲往覲彼如來故，以精進力于是熾火，從中而過不怯不退。又舍利子，勇猛正勤菩薩摩訶薩，為求聽聞大菩薩藏微妙法門故，以精進力雖逢是火，從中直過而無怯退。又舍利子，假使三千大千世界滿中熾火，勇猛正勤菩薩摩訶薩，為欲宣說大菩薩藏深妙法故，以精進力于是熾火，從中直過而無怯退。又舍利子，假使三千大千世界滿中熾火，勇猛正勤菩薩摩訶薩，為欲生起善根因緣，以精進力于是熾火，從中直過而無怯退。又舍利子，假使三千大千世界滿中熾火，勇猛正勤菩薩摩訶薩，為欲利益諸眾生故，以精進力能于中過，如是為欲令他得寂靜故、得調伏故，雖逢是火，皆由中過而無怯退。又舍利子，發起勇猛不倦正勤菩薩摩訶薩，為欲令他般涅槃故，以精進力雖逢是火，能于中過而無怯退。舍利子，是名菩薩摩訶薩修行毗利耶波羅蜜多勇猛之相。 
　　“復次，舍利子，發起勇猛不倦正勤菩薩摩訶薩，行毗利耶波羅蜜多時，由不懈倦堅固不退善根，所發無上大悲之所熏故，恒發勇猛大精進力，于諸眾生常行化導。又舍利子，如是發起勇猛不倦正勤菩薩摩訶薩，于一切時舉足下足，常不舍離大菩提心，于佛法僧恒生珍敬，系念在前；于諸眾生恒遍觀察，為利益故，不欲令被煩惱勢力之所逼奪。又舍利子，發起勇猛不倦正勤菩薩摩訶薩，所有已生諸妙善根，一切回向無上菩提，令此善根畢竟無盡。譬如少水投于大海，乃至劫燒中無有盡。舍利子，菩薩摩訶薩亦復如是，以諸善根回向菩提亦無有盡，是名菩薩摩訶薩勇猛不倦大精進力。又舍利子，勇猛不倦精進菩薩摩訶薩，以平等行積集善根，于諸眾生起平等行積集善根，為欲引生一切智智積集善根，為欲利益諸眾生故積集善根。舍利子，如是無量諸大善根，皆是菩薩摩訶薩勇猛無倦大精進力之所集起。 
　　“復次，舍利子，如是勇猛不倦正勤菩薩摩訶薩，常應精進修學是法，所得福聚無量無邊，今當廣說福聚之相。舍利子，我觀世間一切眾生所有福聚無量無邊；如是乃至一切有學無學所有福聚，一切獨覺所有福聚，轉復無量不可思議。如上所有諸福聚等，假使皆悉內置眾生一毛孔中；如是眾生一一毛孔，皆有如上福德之聚，無量無邊不可思議；如是假使一切眾生一切毛孔所有福聚，合集置一無關鍵會大法祠中。舍利子，如是法祠功德福聚，倍增于百，感得如來大丈夫身色相之一。如是一一大丈夫相，皆以如是功德所成。如是一切如來身中大丈夫相，所有福聚皆合成一眉間毫相。如是入一眉間毫相福聚，又過于此滿百千倍大功德聚，合成如來頂上無能觀見烏瑟膩沙大丈夫相。如是入一肉髻大功德聚，又過于此滿于拘胝百千倍大功德聚，合成如來大法商佉之相。舍利子，由此如來大法螺相，為無量種功德集成。以如是故，如來隨所意欲出大音聲，遍告無量無邊一切世界，為諸有情廣說妙法，如其根性隨聞信解悉令歡喜。何以故？皆由精進所修學故。舍利子，菩薩摩訶薩應作是念：‘如是無上正等菩提，雖極難得，我當不舍精進鎧甲，發大勇猛，必定速悟無上菩提，不足為難！既成佛已隨我意欲，于法螺相出大音聲，遍告無量無邊一切世界，為諸眾生說微妙法，隨根信解皆令歡喜。’舍利子，是名菩薩摩訶薩勇猛無倦正勤之相。 
　　“復次，舍利子，勇猛無倦精進菩薩摩訶薩，依毗利耶波羅蜜多故，常應如是精進修學；由修學故，具足成就一切智慧。舍利子，假使三千大千世界所有眾生，一切成就隨信行智；即用此智，欲以比一成就隨法行智，百分不及一，千分不及一，百千萬分不及一，僧佉分不及一，迦羅分不及一，伽拏那分不及一，烏波摩分不及一，烏波尼沙陀分不及一。復次，舍利子，假使三千大千世界所有眾生，一切成就隨法行智，欲以比一第八人智，百分不及一，乃至烏波尼沙陀分不及一。復次，舍利子，假使三千大千世界所有眾生，一切成就第八人智，欲以比一預流果智，百分不及一，乃至烏波尼沙陀分不及一。復次，舍利子，假使三千大千世界所有眾生，一切成就預流果智，欲以比一乃至一來向智；如是一來果智乃至欲比不還果智；如是乃至欲比阿羅漢智，若獨覺智，若過百劫菩薩智，若成就不退轉菩薩智；如是乃至欲比系屬一生菩薩智，皆應廣說，無量無邊算數譬喻所不能及。如是，舍利子，假使十方無量無邊一切世界所有眾生，皆悉成就系屬一生菩薩之智，欲比如來十力之一處非處智，百分、千分、百千萬分不及一，僧佉分不及一，迦羅分不及一，伽拏那分不及一，烏波摩分不及一，烏波尼沙陀分不及一，乃至算數譬喻所不能及。舍利子，是菩薩摩訶薩，行毗利耶波羅蜜多故，聞如來如是甚深智解之時，其心不驚無有怖畏，于是智人生樂欲心，發起正勤中無廢舍，作如是念：‘我今修行勇猛精進。假使我身皮肉骨血、筋脈髓腦，皆悉枯燥爛壞無遺，未得如來如是處非處智力已來，于其中間，發大勇猛堅固精進，終無懈廢。’舍利子，是名菩薩摩訶薩勇猛無倦正勤波羅蜜多堅固之相，應如是學。 
　　“復次，舍利子，菩薩摩訶薩，行毗利耶波羅蜜多故，發大勇猛無倦正勤，常應如是精進修學；由修學故，能滅眾生諸煩惱火。舍利子，假使一切眾生，于過去世所有諸心，皆入眾生一心中轉。如是眾生一一諸心，乃至一切眾生一一各有爾所諸心，無量繁雜難可了知。如是一切眾生一一心中，各具無量貪瞋癡等諸惑繁雜；以此一切眾生所有煩惱，皆入一眾生一心中轉。舍利子，假使展轉一切眾生，皆具如是無量煩惱，難可了知。菩薩摩訶薩作如是念：‘我當策勵勇猛，發勤精進，尋求如是智慧資糧。隨我所發正勤之力，于諸眾生貪瞋癡火及余熱惱，我要當令息滅無遺，斬除毒害，摧破散壞同于灰燼，速令眾生住涅槃道。’舍利子，是名菩薩摩訶薩勇猛無倦正勤波羅蜜多，應如是學。 
　　“復次，舍利子，菩薩摩訶薩，依毗利耶波羅蜜多故，安住勇猛無倦精進，常應如是正勤修學；以修學故，諸善身業無有休廢，諸善語業無有休廢，諸善心業無有休廢，乃至所有一切正勤，皆為方便策進菩薩身、語、心業。舍利子，然諸世間但說菩薩身、語二業精進，第一不說菩薩心精進相。舍利子，菩薩摩訶薩，心精進相無量無邊，吾今略說。何等名為心精進相？謂菩薩心修行正勤若進若止，如是為相。舍利子，云何名為正勤進止？舍利子，菩薩修行大精進者，為菩提故勤行精進。所言進者于諸眾生發起大悲，所言止者謂無我忍；所言進者攝諸眾生，所言止者于法不取；所言進者生死無倦，所言止者不得三界；所言進者一切盡舍，所言止者不厭布施；所言進者攝取凈戒，所言止者不厭尸羅；所言進者堪忍眾苦，所言止者心無毀壞；所言進者起諸善法，所言止者心常遠離；所言進者攝受靜慮，所言止者心常寂滅；所言進者聞法無厭，所言止者如理善巧；所言進者聽說無倦，所言止者無戲論法；所言進者求慧資糧，所言止者斷諸戲論；所言進者增長梵信，所言止者真知行舍；所言進者具五神通，所言止者遍知漏盡；所言進者修諸念處，所言止者念無功用；所言進者正斷方便，所言止者善惡俱舍；所言進者引發神足，所言止者任運作用；所言進者諸根善權，所言止者觀非根性；所言進者攝受諸力，所言止者智無制伏；所言進者生菩提分，所言止者智簡擇法；所言進者求道資糧，所言止者無來往性；所言進者求奢摩他，所言止者心住寂止；所言進者資助勝觀，所言止者伺察法性；所言進者隨覺諸因，所言止者諸因遍智；所言進者從他聞音，所言止者如法修行；所言進者謂身莊嚴，所言止者謂法性身；所言進者謂語莊嚴，所言止者圣默然性；所言進者信解脫門，所言止者無有發起；所言進者遠離四魔，所言止者舍煩惱習；所言進者方便善巧，所言止者觀察深慧；所言進者觀察緣境，所言止者無功用觀；所言進者觀察假名，所言止者了達實義。舍利子，諸如是等進止之相，是名菩薩摩訶薩唯心精進。若諸菩薩摩訶薩，聞如是等心精進相，應當發起勇猛無倦具足正勤。舍利子，如是名為菩薩摩訶薩修行正勤波羅蜜多，無有厭倦勇猛精進修習之相。  
大寶積經卷第四十七 唐三藏法師玄奘奉詔譯 
菩薩藏會第十二之十三毗梨耶波羅蜜多品第九之三  
　　“復次，舍利子，如是勇猛無倦正勤菩薩摩訶薩，成就五種增進之法，便能速悟阿耨多羅三藐三菩提。舍利子，何等名為成就五種增進之法？所謂值佛出世為增進法，得近善友為增進法，得具無難為增進法，隨所修集一切善法永不失壞為增進法，于彼安住律儀菩薩摩訶薩所隨從修學為增進法。舍利子，是為菩薩摩訶薩修行毗利耶波羅蜜多故成就五法，增進不退，速悟無上正等菩提。” 
　　爾時，長老舍利子白佛言：“世尊，頗有菩薩于是五法而損減不？” 
　　佛言：“有。” 
　　曰：“何謂也？大德薄伽梵。何者是也？大德蘇揭多。” 
　　佛告舍利子：“有五種法，菩薩成就便能損減。何等為五？謂于佛世而不值遇，于彼善友不懷親近，具無難法而不獲得，修習善法多有失壞，于諸安住律儀菩薩心無隨學。由具如是損減法故，亦不速悟無上菩提。 
　　“舍利子，何等五法菩薩成就？舍利子，在家菩薩為王師傅，以威勢力恐怖眾生，致有緣務祈請威福。若為成辦如是事者，重相酬謝。而是菩薩睹世利故，心無正直便為作之，凡所出言無非為利。舍利子，由如是法損減善道，由如是法損減無難。如是在家菩薩，為養身故行諸惡行，不值佛世，乃至不疾證于阿耨多羅三藐三菩提。舍利子，是名菩薩成就第一損減之法。 
　　“復次，舍利子，在家菩薩住毀城法。何等名為住毀城法？舍利子，若諸如來應正等覺，出現世間，為諸天人魔梵說法，開示宣暢初中后善，文義巧妙，純一圓滿清白梵行。爾時，當有四眾出現，所謂苾芻、苾芻尼、鄔波索迦、鄔波斯迦。時苾芻尼，依附村城、郊野、館舍、國邑、王都，為護戒故在中居止。彼諸在家菩薩，來是住處污其戒眾，以毀戒故名住毀城。犯是事已，不值佛世，乃至不能疾悟無上菩提。舍利子，是名菩薩成就第二損減之法。 
　　“復次，舍利子，在家菩薩見諸有依，善說法律演正法時，便于父母、兄弟、姊妹、妻妾、男女眷屬及諸眾生而為法障。舍利子，在家菩薩障礙法已，于長夜中自于法律常多障礙，不值佛世，乃至不能疾悟無上菩提。舍利子，是名菩薩成就第三損減之法。 
　　“復次，舍利子，在家菩薩聞佛經中，如來贊說少欲知足、出要相應獨靜山林離苦之法，心生不信，輕毀誹謗，亦教他人起如是見。是諸在家不善菩薩，毀呰如來清凈教已，還復沉溺可毀呰趣。何等名為可毀呰趣？謂墮地獄、畜生、焰魔世界，或生邊地及蔑戾車惡邪見中。在家菩薩行是事故，不值佛世，乃至不悟無上菩提。舍利子，是名菩薩成就第四損減之法。 
　　“復次，舍利子，在家菩薩依止國王及諸大臣乃至富貴有自在者，行弊惡行，恃為勢力，譏訶毀罵輕蔑戲弄無量眾生。舍利子，在家菩薩以成就此語惡行故，速能招集諸惡趣報，不值佛世，不遇善友，不得無難，失壞善根，不隨安住律儀菩薩修學正法，不能速悟無上菩提。舍利子，是名菩薩成就第五損減之法。” 
　　爾時，世尊欲重宣此義，而說頌曰：  
　　“菩薩成就五種法， 如是智慧無增長， 
　　　既不速疾見如來， 亦不逢事人中上。 
　　　或為王者大師傅， 欺詐誑惑諸眾生， 
　　　由具如斯不善業， 不遇世間依怙者。 
　　　令多有情生怖畏， 若納贓財若損害， 
　　　興造如斯惡業已， 終不奉值人中尊。 
　　　或令諸尼凈戒聚， 破壞摧滅生悲苦， 
　　　當離無量億如來， 叵得成就諸無難。 
　　　于其父母妻子等， 障礙不令修法行， 
　　　又障聽聞于正法， 速感愚癡覆蔽果。 
　　　若人厭世樂出家， 便致拘執緣留礙， 
　　　當離無量最勝尊， 叵得成就諸無難。 
　　　若有聽聞如是法， 所謂贊說住空閑， 
　　　便生不忍忿恚心， 謗毀謂為非法說。 
　　　謗毀如是正法已， 常住生盲大劇苦， 
　　　一切重障罪業中， 方斯十六不及一。 
　　　彼難奉見諸如來， 設見不能懷信敬， 
　　　受女黃門生盲身， 又受駝驢豬狗等。 
　　　若有于佛及菩薩， 深生殷重愛敬心， 
　　　遠離一切障礙已， 相續修行賢圣道。 
　　　父母妻子眷屬等， 恒樂安勤正法中， 
　　　眾生厭世求出家， 贊美勸助令其果。 
　　　若處眷屬正法中， 當速往登賢善趣， 
　　　有能贊勸出家者， 速悟無上佛菩提。  
　　“復次，舍利子，出家菩薩復有五法，若成就者，不值佛世，不親善友，不具無難，失壞善根，不隨安住律儀菩薩修學正法，亦不速悟無上菩提。舍利子，何等名為出家菩薩成就五法？一者、毀犯尸羅，二者、誹謗正法，三者、貪著名利，四者、堅執我見，五者、能于他家多生慳嫉。舍利子，如是名為出家菩薩成就五法，不值佛世乃至不獲無上正等菩提。 
　　“舍利子，譬如餓狗慞惶緣路，遇值瑣骨，久無肉膩，但見赤涂，言是厚味，便就銜之，至多人處四衢道中，以貪味故，涎流骨上妄謂甜美，或齩、或舐、或嚙、或吮，歡愛纏附初無舍離。時，有剎帝利、婆羅門及諸長者，皆大富貴來游此路。時，此餓狗遙見彼來，心生熱惱作如是念：‘彼來人者將無奪我所重美味？’便于是人發大瞋恚，出深毒聲，惡眼邪視，露現齒牙便行嚙害。舍利子，于意云何？彼來人者應為余事，豈復求此無肉赤涂之骨瑣耶？” 
　　舍利子白佛言：“世尊！不也，世尊！不也，善逝！” 
　　佛告舍利子：“若如是者，彼慳餓狗以何等故，出深毒聲現牙而吠？” 
　　舍利子言：“如我意解，恐彼來人貪著美膳，必能奪我甘露良味，由如是意現牙吠耳。” 
　　佛告舍利子：“如是，如是，如汝所言。當來末世有諸苾芻，于他施主勤習家慳，耽著屎尿妄加纏裹，雖值如是具足無難，而便委棄不修。正檢此之苾芻，我說其行如前癡狗。舍利子，我今出世憐愍眾生，欲止息故專思此事，為如是等諸惡苾芻，說此譬喻。 
　　“復次，舍利子，是諸菩薩摩訶薩，為欲利益安樂無量眾生故，求于佛智，行毗利耶波羅蜜多。彼諸菩薩摩訶薩，于己身肉尚行惠施，況復規求妄想惡肉，而于他家起諸慳嫉？舍利子，彼諸苾芻慳他家故，我說是人為癡丈夫，為活命者，為守財谷奴仆隸者，為重世財寶玩縛者，唯于衣食所欽尚者，為求妄想貪嗜惡肉起慳嫉者。 
　　“舍利子，我今更說如是正法，彼諸苾芻先至他家，不應見余苾芻而生嫉妒。若有苾芻違我法教，見余苾芻或作是言：‘此施主家，先為我識。汝從何來，乃在此耶？我于此家極為親密，調謔交顧。汝從何來，輒相侵奪？’舍利子，以何等故，彼慳苾芻，于后來者偏生嫉妒？舍利子，由諸施家許其衣缽、飲食、臥具、病緣醫藥及供身等資生什物，彼作是念：‘恐彼施主將先許物施后來者。’由如是故，即此苾芻，于施主家起三重過：一者、起住處過，見余苾芻或起恨言：‘我于今者當離此處。’二者、凡所習近當言未知應與不應。三者、于不定家，妄起諸過。舍利子，彼慳苾芻，于后來人發三惡言：一者、說住處過，以諸惡事增益其家，令后苾芻心不樂住；二者、于后苾芻所有實言，反為虛說；三者、詐現善相諂附是人，伺有微隙對眾治舉。舍利子，如是苾芻，于他施家生慳嫉者，速滅一切所有白法，永盡無遺。 
　　“復次，舍利子，若有苾芻住家慳者，我說是人為不善者，則為棄舍菩提資糧，又為不能隨逐安住律儀菩薩修正法者。又舍利子，如是種相，我更當說。乃往昔時，過于無數廣大無量不可思議阿僧企耶劫，有佛出世，名勝現王如來、應、正等覺、明行圓滿、善逝、世間解、無上丈夫、調御士、天人師、佛、薄伽梵。彼佛住壽九十拘胝歲。聲聞眾會，九十拘胝那庾多，皆是大阿羅漢，諸漏已盡，乃至一切得心自在第一究竟。舍利子，當于爾時，有大長者名為善擇，其家巨富多饒財寶，資產僮仆無不充遍。有二子，一名律儀，二名住律儀，年在幼稚，容貌端正，凈色圓滿，眾人喜見。舍利子，時勝現王如來應正等覺，于晨朝時服衣持缽，大苾芻僧左右翼從。彼佛世尊居僧上首，為福利故現乞食法，入彼長者所住大城，威儀庠序，諸根寂定，心意恬怕，逮得調順奢摩他，及獲第一調順奢摩他，修攝諸根如大龍象，澄靜無濁如深泉池，盛德巍巍如金樓觀，色相超挺如紫金山，又如大海眾寶充盈，如帝釋主諸天圍繞，如大梵王心慮寂靜。舍利子，彼薄伽梵，有如是等威相莊嚴。長者二子，當于爾時，在重閣上，遙睹勝現王佛從遠而來，容貌威嚴色像第一，發歡喜心嘆未曾有。舍利子，彼住律儀童子，以先睹佛喜踴內心，白其兄曰：‘從生已來，兄頗曾見如是端嚴含靈王不？’兄報弟曰：‘我從生來，實未曾見如是端嚴含靈中王。’弟白兄言：‘如我惟忖，于未來世定當作是含靈中王。’ 
　　“舍利子，爾時住律儀童子，即為其兄，而說頌曰：  
　　“‘如律儀兄今所見，
      我于當來定如是， 
　　　　大苾芻眾所圍繞， 當復倍勝于今日。 
　　　　求菩提道因緣故， 當誓不啖諸飲食， 
　　　　兄既樂居牢獄中， 我意決定當超勝。 
　　　　如是一切眾生尊， 譬等眾星之滿月， 
　　　　誰有見斯不生信， 而樂居家不出離？’  
　　“舍利子，爾時律儀童子，即以伽他，報其弟曰：  
　　“‘弟當且止勿高聲，
      非但語言便遂事， 
　　　　我豈當發世語言， 試誰在先成正覺！’  
　　“舍利子，爾時住律儀童子，復以伽他，白其兄曰：  
　　“‘如是無上菩提道，
      非但弊鄙慳心證， 
　　　　我當發大賢善聲， 決定成佛人中上。 
　　　　夫懷慳者相如是， 資產不欲令他知， 
　　　　今我豈復守沉默， 尚舍身命況財寶！ 
　　　　我以家資咸布施， 為求菩提道因緣， 
　　　　及以兄分家財寶， 盡施佛田深敬故。 
　　　　誰見如是最勝尊， 具三十二妙相者， 
　　　　而不發愿趣菩提， 唯除具諸下劣見。 
　　　　所有家宅及財寶， 父母并諸眷屬等， 
　　　　我當一切皆舍離， 速往善逝如來所。 
　　　　為世依怙作光明， 照世慈尊極難遇， 
　　　　百千拘胝那庾劫， 如是勝相甚難聞。 
　　　　我見世尊入王都， 大苾芻僧所圍繞， 
　　　　如盛滿月在清天， 流光洞照諸依地。 
　　　　我見世尊游四衢， 周遍莊嚴于一切， 
　　　　猶彼具足千光日， 獨滿虛空常遍照。 
　　　　我見世尊居眾首， 莊嚴顯發苾芻僧， 
　　　　如彼蘇迷盧山王， 映諸寶山悉嚴麗。 
　　　　如來威光極熾盛， 通照此土諸群生， 
　　　　圓成妙相兩足尊， 榮光鎣飾諸大眾。 
　　　　如來住大神通力， 善御天龍非人等， 
　　　　復興無量種變現， 為眾生故入王都。 
　　　　誰見如斯正法主， 三十二相大莊嚴， 
　　　　而復希趣下劣乘？ 唯除不肖愚闇者。 
　　　　我今欣睹人中尊， 發生難得清凈信， 
　　　　為利含識趣菩提， 要當往覲如來所。’  
　　“舍利子，爾時律儀童子，又以伽他，報其弟曰：  
　　“‘我于途路非懈怠，
      而不速往如來所！ 
　　　　待我下斯重閣已， 當出外宇諦思惟： 
　　　　宜應捐舍于我想， 又不顧惜吾身命， 
　　　　及求最上丈夫智， 爾乃往詣如來所。 
　　　　父母家宅及財寶， 于如是等生重愛， 
　　　　我今一時皆棄舍， 爾乃往詣如來所。 
　　　　若有欲愿當成佛， 又深愛樂如來者， 
　　　　宜速捐諸珍寶聚， 舍離家法趣非家。’  
　　“舍利子，爾時住律儀童子，聞是語已，即于閣上下其階道，將往勝現王如來應正等覺所。未至之頃，其兄律儀，又從重閣速疾而下，馳詣佛所修敬已訖，時住律儀后乃方至。爾時律儀兄童子，即以十億無價寶衣，奉獻如來。又于佛前，而說頌曰：  
　　“‘我今不求于妙相，
      奉施如來無價衣， 
　　　　唯愿當來所獲報， 如今世尊等無異。 
　　　　一切含靈中最勝， 一切妙法善安住， 
　　　　唯愿當來所獲報， 如今世尊等無異。 
　　　　具足無上智慧藏， 諸力正勤善安住， 
　　　　三十二相身所持， 愿速當成人中上。 
　　　　成就諸佛十種力， 四無所畏善安住， 
　　　　唯愿當來所獲報， 如今世尊等無異。 
　　　　如佛所知真凈法， 唯佛善住皆明照， 
　　　　愿賜演通如是法， 令我速悟上菩提。 
　　　　我今不求妙色相， 奉佛無價勝上衣， 
　　　　唯希寂靜妙菩提， 為利諸天世間故。 
　　　　如來所住微妙法， 一切異論無傾動， 
　　　　我今為求如是法， 敢施無價勝上衣。 
　　　　諸法無生無老病， 亦無憂愁悲嘆等， 
　　　　愿為開斯寂靜法， 導利諸天世間故。 
　　　　若法無有貪瞋癡， 亦無諸慢及渴愛， 
　　　　愿說菩提與佛性， 無為清涼甘露法。 
　　　　若法如來所安住， 為天龍等深敬禮， 
　　　　或有思慮或無思， 愿為開斯寂靜法。 
　　　　佛住是處能通照， 無量四方諸佛土， 
　　　　如發大焰深暗中， 愿證如斯等甘露。 
　　　　若諸一切愛無愛， 性常不依于欲界， 
　　　　色無色界亦無依， 愿說如斯勝妙法。’  
　　“舍利子，爾時住律儀童子，聞兄律儀說是頌已，便以一具新妙寶屐，奉施勝現王如來。即于佛前，說伽他曰：  
　　“‘愿我當為諸群生，
      為救為趣為依舍， 
　　　　更不履踐于邪徑， 恒導群迷說正路。 
　　　　愿常不習諸貪欲， 此乃愚夫之所行， 
　　　　永離一切有為法， 恒值如來出興世。 
　　　　既逢明照世間者， 便應供養兩足尊， 
　　　　勤求無上佛菩提， 為利一切群生故。 
　　　　當以無量香華鬘， 高妙幢幡諸寶蓋， 
　　　　奉獻龍中之大龍， 為利一切群生故。 
　　　　復以種種上衣服， 臥具飲食諸醫藥， 
　　　　俱持奉獻佛世尊， 為利一切群生故。 
　　　　擊大小鼓吹螺貝， 及奏簫管清歌等， 
　　　　俱持奉獻照世尊， 為利一切群生故。 
　　　　厚味種種極淳濃， 世間微妙所珍尚， 
　　　　俱持奉獻救世尊， 為利一切群生故。 
　　　　廣行如是供養已， 利益無量諸群生， 
　　　　我于爾時便出家， 精勵勤修于梵行。 
　　　　當安住斯八妙道， 復安無量億眾生， 
　　　　愿我為諸有識依， 常不履于邪曲徑。 
　　　　眾圣訶毀極下劣， 所謂淫欲我能捐， 
　　　　又當棄捐諸放逸， 于不放逸恒修學。 
　　　　愿我永不生眾難， 常得生諸凈信家， 
　　　　生生常見人中尊， 見已于佛生深信。 
　　　　既生信已修恭敬， 以妙華鬘及涂香， 
　　　　種種音樂供養已， 為求諸佛深智慧。 
　　　　如是廣修諸供養， 乃經無量拘胝劫， 
　　　　永斷欲法舍居家， 精勤奉修清凈行。’  
　　“舍利子，爾時住律儀童子，說是頌已，即于所贊勝現王如來之處，為彼如來，以赤栴檀建立道場，高華綺飾四踰繕那，縱廣莊嚴備諸雕麗。爾時，童子既立道場莊嚴成就，即以奉施彼佛世尊。又于佛前，而說頌曰：  
　　“‘佛所安住四種住，
      往昔最勝所稱譽， 
　　　　我今欣求如是住， 唯愿善逝慈哀許。 
　　　　若有安住是所住， 心常了知無量眾， 
　　　　及知過去未來生， 我今欣求如是住。 
　　　　若住是住至究竟， 四種正勝四神足， 
　　　　及四最勝無礙辯， 我今欣求如是住。’  
　　“舍利子，爾時薄伽梵勝現王如來，哀此童子，受其所獻上勝道場，與苾芻僧入中居止。時，彼童子既睹如來及苾芻僧受其施故，心大歡喜踴躍無量，又以種種上妙供具而為供養，倍加恭敬，尊重贊嘆，于半月間中無斷絕。過是已后，便于佛前除去須發，被袈裟衣，以凈信心舍棄家法，趣于非家，專志精勤求諸善法。 
　　“舍利子，時二童子求善法已，心正了知，于佛菩提俱發弘誓。其兄律儀作是誓言：‘愿我最先成等正覺，其佛名曰世間依怙放大光明。’其弟住律儀者，又發誓言：‘愿我最先成等正覺，其佛名曰大導商主天人中尊。’舍利子，爾時律儀童子菩薩摩訶薩，作是愿已，即于勝現王如來前，合掌而立大誓莊嚴，說伽他曰：  
　　“‘我當不復更安坐，
      亦無放倚身眠臥， 
　　　　專精勤求菩提道， 為利一切群生故。 
　　　　我當不觀身與命， 常舍懶惰勤精進， 
　　　　志求上妙菩提道， 為利一切群生故。 
　　　　假使血肉都干竭， 皮骨筋脈皆枯燥， 
　　　　要舍懈怠及身命， 精勤為趣上菩提。’  
　　“舍利子，爾時住律儀童子菩薩摩訶薩，聞兄律儀童子菩薩摩訶薩發是愿已，歡喜踴躍，即于其前，說伽他曰：  
　　“‘今當共契同和好，
      修行無上菩提行， 
　　　　與發最勝勤精進， 為利一切群生故。 
　　　　我今薄濟于身命， 隨彼血肉皆枯燥， 
　　　　發千精進隨兄學， 為求無上菩提故。 
　　　　我當獨處住空閑， 山野林中勤精進， 
　　　　常求微妙最勝智， 隨住莊嚴大法王。’”  
　　爾時，佛告舍利子：“彼過去世，勝現王如來法中，律儀童子菩薩摩訶薩，與住律儀童子菩薩摩訶薩，于彼佛所發大弘誓，行毗利耶波羅蜜多故，精勤不懈，修行正道。舍利子，彼二菩薩行精進時，于千歲中，乃至未曾如彈指頃，被于睡眠之所逼奪。于千歲中，未曾起念欲臥息心。于千歲中，未曾起念欲樂坐心。于千歲中，未曾一返屈身蹲踞，唯除便利若食飲時，便就住立。于千歲中未曾再食，日止一食，食止一搏，飲水一器。于千歲中，未曾起念欣樂食心，如謂‘我今極為饑渴，愿當疾得’如是等念初無有生。于千歲中，未曾一返過量飲啖。于千歲中，未曾起念稱量飲食，此堿此淡、此甘此苦、辛酢美惡，初無興慮。于千歲中，每乞食時一心正念，未曾觀彼授食人面，不生是念：‘誰與我食？為丈夫耶？為婦人耶？’乃至童男童女皆不瞻視。于千歲中居止樹下，未曾仰面觀于樹相。于千歲中，所著衣服未曾再易。于千歲中，未曾一念起于欲覺、恚覺、害覺。于千歲中，未曾起念緣親里覺，若父若母、兄弟姊妹及余眷屬皆不緣念。于千歲中未曾起念，于所居家發思覺心。于千歲中未曾起念，仰觀虛空、日月星宿、云霞等色。于千歲中未曾起念，以身依倚若壁若樹。于千歲中未曾起念，以諸酥油用涂支體。于千歲中未曾起念，身心驚怖。于千歲中未曾起念，身心疲倦。于千歲中未曾起念，懈怠懶惰放逸之心，唯興是念：‘我今修行阿耨多羅三藐三菩提，何時當證？何時當得？’于千歲中未曾一返身心痛惱。于千歲中未曾起念：‘我欲剃發。’唯除四天大王，時來頭上，以其神力手摩持去，于彼天宮起窣堵波，眾寶莊嚴而為供養。于千歲中，雖有天王若來若去而心都無去來之想。于千歲中未曾起念，從陰影處至光景處，從炎熱處至清涼處。于千歲中于嚴寒時，未曾起念覆厚暖衣而取溫適。于千歲中未曾起念，論說世間無益之語。 
　　“舍利子，是二菩薩，于千歲中行如是等堅固精進時，有惡魔名愚癡念，如我今者出現世間，有惡魔羅愚癡念者。舍利子，彼時惡魔興壞亂故，于律儀菩薩所經行道，仰布利刀遍其行處。爾時，律儀菩薩于彼刀道，微失本心生利刃想，適生想已便即追悔，發大音聲再返唱言：‘咄哉奇事！我今如何住于放逸？’舍利子，時彼菩薩所發音聲，遍告三千大千世界。于上空中，有百千拘胝天魔徒黨，聞是菩薩憶念音聲，即共同時語菩薩言：‘如汝今者普告之聲，深為善說！深為善說！’舍利子，如是天聲，唯律儀聞；彼住律儀，于諸天聲及此菩薩普告大聲，初不聞之。爾時，律儀菩薩，聞天語已，奮發堅固大精進，欲復前經行，再轉其心不緣刀刃。舍利子，時彼菩薩摩訶薩，降魔怨已，住如是威儀，行如是妙行，修如是道跡，起如是大悲，興發如是勇猛精進，未曾休廢。 
　　“復次，舍利子，彼二大士，于彼法中行毗利耶波羅蜜多故，俱成就是威儀行跡大悲勇猛。又于千歲住空閑林，修佛隨念。過是已后，勝現王如來方入涅槃。爾時，諸天便來告曰：‘善男子，豈不知耶？如來今者已般涅槃。’時二大士，既聞天告，即便往詣勝現王如來涅槃林所。既到彼已，合掌而立，瞻仰如來目未曾舍，極懷戀慕，深生敬重，作是念言：‘如來出世大慈悲者，覆護眾生同于舍宅，如何一旦速般涅槃，令我等類無依無怙！’舍利子，是二大士，立如來前深懷戀仰，七日七夜足不移處，不勝哀感遂立命終，往生梵世。既受梵身，得宿智力，以大神通從上來下，至涅槃會，為勝現王如來應正等覺，所有舍利起窣堵波，珍寶妙物極世莊嚴，四十千歲方得成就，以諸輪蓋安施其上。舍利子，時二菩薩，為彼如來起窣堵波已，心大歡喜，合掌而立，觀其福相倍加欣慶。如是又經七十千歲，方始致禮。因爾命終，俱生贍部洲中大轉輪王家，處太后胎。 
　　“舍利子，彼初生已，便憶過去所經諸事，作如是言：‘我于今者，應當安住最上第一不放逸法。’復以伽他，而自誡曰：  
　　“‘我今生處輪王家，
      廣大財食皆如意， 
　　　　于極放逸當捐舍， 勤求無上佛菩提。 
　　　　財寶色欲及王位， 無常迅速須臾頃， 
　　　　智者于斯不欣樂， 勤求上妙佛菩提。 
　　　　若于財寶不生樂， 為利含識證菩提， 
　　　　應疾舍欲求出家， 修行勝妙諸梵行。 
　　　　我昔過去無量劫， 耽滯五欲為功德， 
　　　　若生天上及人中， 未曾于彼生知厭。 
　　　　故應舍欲及王位， 父母眷屬諸財寶， 
　　　　及舍國城大軍眾， 出家勤求證菩提。’  
　　“舍利子，時彼菩薩，身相端正如十六少童，不樂俗網常思過患，即剃須發，服袈裟衣，以清凈信棄舍家法，趣于非家，二十千歲勤修梵行；后命終已復生梵世，于彼壽盡還生贍部。 
　　“舍利子，當于爾時，于贍部洲有佛出世，名曰妙香如來、應、正等覺、明行圓滿、善逝、世間解、無上丈夫、善調御士、天人師、佛、薄伽梵。時，彼菩薩既遇佛已，即于法中剃除須發，服袈裟衣，以清凈信棄舍家法，趣于非家，滿拘胝歲修行梵行。如是次第，十千如來出現于世，律儀菩薩皆得值遇，于諸佛所植眾德本，常勤精進修行梵行。彼住律儀菩薩，常與其兄同生一處，修諸圣道，唯于一佛不修梵行。以是因故，律儀菩薩先得成佛，出現于世，名曰熾然精進如來、應、正等覺、明行圓滿、善逝、世間解、無上丈夫、調御士、天人師、佛、薄伽梵，住世教化，經九十拘胝歲；聲聞大眾有九十那庾多，共會說法。 
　　“舍利子，熾然精進如來興世之時，彼住律儀菩薩，為轉輪王，威加四域，福德所被，于熾然精進如來極起深信，以種種上妙衣服、肴膳、飲食、病緣醫藥、什物眾具，供養恭敬，尊重贊嘆，于三月中，奉獻彼佛及苾芻僧。舍利子，爾時熾然精進如來應正等覺，雖受供養，為欲覺悟彼輪王故，令其憶念，說伽他曰：  
　　“‘若為證得諸佛法，
      勇猛精進最為上， 
　　　　貪著五欲諸含生， 凡有所求難果遂。 
　　　　若求義利于五欲， 智者當知無義利， 
　　　　汝今處在無義中， 求勝義利不可得。 
　　　　我昔與汝為兄弟， 俱發弘誓趣菩提， 
　　　　爾時競列至誠言， 誰速在初成正覺？ 
　　　　今汝見我證菩提， 轉勝梵輪于大眾， 
　　　　汝猶沉溺五欲家， 淫荒女色恒守護。 
　　　　過去諸佛常宣說， 智者不應保弊欲， 
　　　　是故我恒勤遠離， 曾未追求行放逸。 
　　　　汝攝惡慧行無義， 汝常安住無義業， 
　　　　欲法引苦汝長迷， 離欲清凈圣所贊。’  
　　“舍利子，時彼輪王聞熾然精進如來說伽他已，生大覺悟，深見欲過，希求出家，竟不辭諸妻子眷屬、長者、僚宰、大小諸王，亦不顧戀國邑、人民、財寶府藏，即從座起，往如來前，一心合掌，說伽他曰：  
　　“‘我當悉舍于家國，
      要往空閑至命終， 
　　　　寧使肌肉并干枯， 為佛菩提因緣故。 
　　　　復當勇猛大精進， 利益無量諸群生， 
　　　　棄舍家法趣非家， 當住虛靜無為處。 
　　　　不欣緣附于五欲， 弊惡誑惑彼愚夫， 
　　　　由我陷沒欲泥中， 故使掩面而隨后。 
　　　　諸欲財寶及王位， 一切一時皆棄舍， 
　　　　即于如來圣教中， 專務精修無上道。 
　　　　誰有智者當親附， 誰行學藏有為行， 
　　　　令我修行精進已， 不速成佛耽諸欲？ 
　　　　是故我舍諸欲樂， 王位財寶皆除斷， 
　　　　要歸佛教趣非家， 為佛菩提因緣故。’  
　　“舍利子，爾時輪王說伽他已，即于熾然精進佛所，剃除須發，服袈裟衣，以凈信心棄舍家法，趣非家道，住空靜處勤修梵行。于時復有六十拘胝百千眾生，聞彼輪王出家學道，亦懷凈信除舍俗相，隨王出家修諸梵行。 
　　“舍利子，時熾然精進如來，處世垂化，久乃涅槃。輪王苾芻見佛滅度，悲感充塞，奉接如來遺身舍利，起窣堵波嚴飾供養。其后不久便致命終，生睹史多天；受天報盡，還生贍部洲中，即于是劫，成阿耨多羅三藐三菩提，名曰妙行如來、應、正等覺、明行圓滿、善逝、世間解、無上丈夫、調御士、天人師、佛、薄伽梵。其佛住世，滿拘胝歲。聲聞弟子，有拘胝那庾多而共集會，皆是大阿羅漢，諸漏已盡，乃至一切心得自在，已到究竟第一彼岸。妙行如來，安住百千菩薩摩訶薩，令于阿耨多羅三藐三菩提不復退轉。又為無量無數諸眾生等，宣揚妙法所應作已，入般涅槃。正法住世經余一劫，流布舍利饒益眾生，亦如我今般涅槃后，舍利廣流等無有異。” 
　　爾時，佛告舍利子：“諸菩薩摩訶薩，行毗利耶波羅蜜多故，安住正勤行菩薩道，應當依隨律儀菩薩摩訶薩，修學勇猛無倦精進波羅蜜多，不應依附彼枯骨瑣住慳眾生而為修學。舍利子，若有菩薩樂求菩提，不應他家而生慳吝。若復失念起慳吝時，應樂觀察三種怖畏。何等為三？謂于他家數致來往，或因乞食，或復談話，纏綿不已遂成親好。見彼第二賢善苾芻，以貪著故便生慳嫉，或時微起一念恚心不相隨順，由是緣故當知攝受地獄諸苦業道，當知下生盲種于其心田，當知生邊地業具足攝受。舍利子，我今為汝更說其相。謂彼菩薩，見諸賢善清凈苾芻來至其所，輒生嫉妒瞋恚之心，內雖忿結而外現清白，與交言論，心乃慳吝，而身恒將遇隨事供擬，或私處隱屏怒眼視之，或以不實事用加誣謗。舍利子，以是因緣，如是菩薩，當知攝受地獄業道，生盲種子植其中心；雖生人道，復在邊地，遭諸苦楚，受生盲報；多被誹謗，為他役使，晝夜辛勤初無停息。舍利子，若諸菩薩設于他家起慳嫉時，應思惟此三種怖畏。” 
　　爾時，如來說是語已，長老舍利子白佛言：“甚奇！世尊，未曾有也。是諸菩薩摩訶薩，極為希有，乃能善遇如來說是家慳出要之法。善哉！世尊，愿為我等諸聲聞眾，說正法要，離家慳相。所以者何？我等于佛法中，非為不愿脫于地獄、生盲邊地、誹謗果報，常愿生于中國人趣。我等聲聞，深欲樂聞離家慳法。唯愿世尊，舍無緣怨，不舍我等，必為宣說！” 
　　爾時，佛告舍利子：“善哉！善哉！舍利子，甚為希有！汝等乃能住無浮諂，請問如來如是之義。諦聽！諦聽！當為汝說。舍利子，若有眾生，欲隨如來修學佛法，我當為彼如應顯說。何以故？以諸眾生能隨佛學，如來不違彼意，必現其前而為說故。又舍利子，若有眾生，不樂隨佛修學正法，若為彼說，是人聞已，則當成立斗諍根本。舍利子，如是成就凈信菩薩摩訶薩，行毗利耶波羅蜜多故，于諸佛法廣生凈信，長久大夜常樂觀察，為欲救濟沉溺眾生故，往如來所，殷勤鄭重咨疑問義，凡所敷演，樂欲聽聞；既聞法已，復獲廣大清凈深信，歡喜踴躍，倍加精進，受持正法如說修行。 
　　“又舍利子，當來之世，我諸弟子少有苾芻，深心希樂趣般涅槃寂靜之法，多依三事以為常業。何等為三？一者、常喜追求世間名利；二者、貪樂朋黨，追求食家，往還不絕；三者、喜樂追求華飾房宇，貯積財富什物資具，是名依止追求三事。舍利子，是諸苾芻，以依如是三種事故，終不解脫三種惡趣。舍利子，如是苾芻，不樂解脫地獄、傍生、焰魔鬼趣，而返喜樂勤修滅盡趣天道法；又常勤修相言斗訟、譏刺離間、諍論之事；復樂攝受心不凈信諸惡友等，舍空靜林依泊村落，白衣俗人而為朋翼。舍利子，諸在家者作如是言：‘如是長老，數來我家，與我同好！我當供給，施其衣服、飲食、臥具、病緣醫藥諸余資具。彼住空閑諸長老等，既于俗人素無周接，我等如何與之言問？’以此事故，是諸苾芻，與在家者轉相親狎，更互談說，但敘世事繁雜戲論。舍利子，是惡苾芻，樂共無良之人，同止游涉，久著住處，曾無移轉；多覓朋黨及多食家，數數瞻視躬行慶吊，由此事故密懷親愛。設有客苾芻來都無供給，先行毀呰非法之言。而客苾芻實是賢圣，是惡苾芻亦不稱說：‘汝為多聞，具戒清凈。汝是預流、一來、不還、阿羅漢果。’如是等言全不稱說。舍利子，是惡苾芻，在我法中，不修我法，更無余事，唯樂毀呰訶罵不息。舍利子，彼諸俗人為朋黨者，又作是言：‘諸客苾芻，未曾與我共住久處，周旋還往。舊住苾芻，與我久住，情事相委，通致使命，經理緣務。以是義故，我當與諸舊住苾芻，共相護吝假為威勢。’舍利子，以是等故，諸惡苾芻，于是經典若解不解，一切時中皆悉誹謗，毀呰不信。 
　　“又舍利子，若復有人聽聞如來所說經典，如是文句差別法門常樂聽聞，聞便信解無疑惑者，必能舍離如是眾生，及舍應往惡趣之業。如是，舍利子，修行無倦精進菩薩摩訶薩，聽聞如是慳嫉等相往惡趣業；既聞是已，便不自行家慳等事，況復為他開示此法？舍利子，如是名為菩薩摩訶薩精勤無倦，修行毗利耶波羅蜜多，應如是學。  
大寶積經卷第四十八 唐三藏法師玄奘奉詔譯 
菩薩藏會第十二毗利耶波羅蜜多品第九之四  
　　“復次，舍利子，菩薩摩訶薩精勤無倦，修習毗利耶波羅蜜多時，于諸眾生起病者想。何以故？一切眾生常是病者，恒為三種熱惱所燒惱故。舍利子，何等名為三種熱惱？所謂貪欲熱惱、瞋恚熱惱、愚癡熱惱。菩薩摩訶薩作如是念：‘我等今者，應以如是無上正法阿竭陀膏藥，涂傅如是熱惱眾生。何以故？由是無上正法清涼微妙膏藥用涂傅故，一切眾生貪瞋癡等諸熱惱病皆悉除滅。’舍利子，諸菩薩摩訶薩，以是正法良藥，涂傅眾生令三毒滅故。是菩薩摩訶薩無倦正勤，修行毗利耶波羅蜜多，應如是學。 
　　“復次，舍利子，菩薩摩訶薩，修行毗利耶波羅蜜多，其相無量，我今當說。舍利子，菩薩摩訶薩，常作是念，所謂一切眾生皆是病者。何以故？由為三毒常熱惱故。若有眾生生地獄者，亦為如是貪瞋癡等之所燒惱；如是生傍生者，焰魔世界、人中、天上，所有眾生無不為是三毒燒惱；若有眾生成疑見等諸煩惱者，亦常為于貪瞋癡等之所燒惱。舍利子，是諸眾生具煩惱病，非余良醫及勝妙藥若涂若傅能令貪瞋癡等熱惱靜息，唯除如來無上勝妙大法醫王，及證法身菩薩摩訶薩，以大愿力自嚴持身為良藥已，乃能除滅一切眾生貪瞋癡等諸熱惱病。 
　　“復次，舍利子，汝應解了如是法門，所謂一切眾生貪瞋癡病，非余醫藥而能差愈，唯有如來無上醫王、法身菩薩，以大愿力而得除滅。舍利子，于汝意云何？眾生界多？地等界多？” 
　　舍利子白佛言：“世尊，如我解佛所說妙義，眾生界多，非大地界，亦非水界、火界、風界所能比類。” 
　　佛言：“如是，如是，如汝所說，眾生界多，非大地界；乃至眾生界多，非彼風界。舍利子，我今更說如是之相。舍利子，有諸眾生身形微細，難可睹見，非佛法外諸神仙眼之所能及，亦非聲聞、獨覺天眼境界，唯是如來清凈天眼所能照了。舍利子，如來以凈天眼，明見如車輪量，所有微細含識眾生，其數無量，多于三千大千世界于人天趣諸受生者。舍利子，如是無量無邊諸有情界，乃至三千大千世界一切有情，若卵生、若胎生、若濕生、若化生、若有色、若無色、若有想、若無想、若非有想非無想，若可見、若不可見，如是乃至所有假名建立諸有情界；設使于一剎那，或一羅婆，或一牟呼多頃，非前非后，皆得人身；彼諸人等并成良醫，壽命一劫，明練方術，通閑醫道，為大醫師善療眾病，皆如今者時縛迦醫王。舍利子，彼諸醫王同共集議，作如是言：‘有一眾生懷貪瞋癡熱惱之病，我為醫王勤加功用，當為除滅。’如是，舍利子，設使彼等一一諸醫，皆持清涼妙藥，其量高廣如蘇迷盧山王，并又勤加功用，將欲滅一眾生貪瞋癡惱。又彼諸醫于是清涼藥分山王，摩以為末，盡其劫壽涂一眾生。一切醫王盡其功術，并悉疲倦，乃至藥分山王用末涂盡，皆亦不能滅一眾生貪瞋癡等諸惱熱病。 
　　“復次，舍利子，諸佛如來出興于世，見諸眾生具煩惱病，如來但說一不凈觀無上正法阿竭陀膏藥用以涂傅，無量眾生貪欲熱惱無不除滅。如是涂傅無量百眾生、無量千眾生、無量百千眾生、無量拘胝眾生，無量百拘胝、無量千拘胝、無量百千拘胝眾生，無量拘胝那庾多眾生，無量百拘胝那庾多、無量千拘胝那庾多、無量百千拘胝那庾多眾生，如是無量姜羯羅眾生，無量頻跋羅眾生，乃至無量不可說不可說眾生，以聞一不凈觀故，貪欲熱惱同時靜息。舍利子，如來但說一慈悲觀無上正法清涼妙藥用以涂傅，無量眾生瞋恚熱惱皆得除滅；乃至不可說不可說眾生，瞋恚除滅亦復如是。舍利子，如來但說一因緣觀無上正法清涼妙藥用以涂傅，無量眾生愚癡熱惱皆得止息；乃至不可說不可說眾生，愚癡止息亦復如是。又舍利子，證得法身菩薩摩訶薩，亦以大愿自嚴持身為法良藥，善能息滅無量眾生三毒熱惱，乃至息滅不可說不可說無量眾生貪瞋癡等諸惱熱病。 
　　“復次，舍利子，如我先說證得成就法身菩薩摩訶薩，愿力持身而為良藥，用滅無量不可說眾生煩惱熱病。如是等相，吾今更說，汝當諦聽。舍利子，我念往昔過無數劫，有佛興世，名曰燃燈如來、應、正等覺、明行圓滿、善逝、世間解、無上丈夫、調御士、天人師、佛、薄伽梵。舍利子，爾時燃燈如來應正等覺，為我授記，作如是言：‘汝摩納婆，于當來世，過阿僧企耶劫，當得作佛，號釋迦牟尼如來、應、正等覺乃至佛、薄伽梵。’舍利子，彼燃燈佛授我記已，爾時便證法身成就。佛滅度后，我為帝釋，名微妙眼，于三十三天得大自在，具大神通，有大威德，宗族熾盛。 
　　“舍利子，是時贍部洲中，有八萬四千大城，有無量千村邑、聚落、市肆居止，復有無量百千拘胝那庾多一切眾生住如是處，人物繁擁極為興盛。舍利子，當于爾時，有大疫病，中劫出現。多有眾生遭遇重病，身體潰爛，癰腫痤癤，疥癬惡瘡，風熱痰癊，互相違返。以要言之，一切病苦無不畢集。于時復有無量百千諸醫藥師，為欲救療如是病苦，勤加功用，極致疲倦，而眾生病無有愈者。舍利子，彼諸無量病苦眾生不遇良醫，為病所弊，無有救護，無有歸趣，皆共呼嗟，失聲號哭，涕泣橫流，作如是言：‘我今受此無量重病，何處當有天、龍、藥叉、健達縛及諸羅剎、人非人等，以大慈悲而能見為除我病者？若有能除我病苦者，我當不吝一切財寶，厚報其恩，隨其教誨。’ 
　　“舍利子，我于爾時，以凈天眼超過于人，見諸眾生種種疫病逼惱其身，煩冤纏繞無有救濟；又以天耳清凈過人，徹聽眾生號訴之聲，極為悲怨，酸楚難聞。舍利子，我于彼時，見聞是已，于是眾生深起大悲，即作是念：‘一何苦哉！如是無量無邊眾生，遭是重病，無舍無宅、無救無護、無歸依趣、無能療者。我今決定為諸眾生，為舍為宅、為救為護、為歸依處、為醫療者，必令病惱普皆平復。’舍利子，我于爾時，便隱帝釋高廣之形，于贍部洲俱盧大城不遠，受化生大眾生身，名曰蘇摩；既受生已，住虛空中，以伽他頌，遍告贍部洲內所有眾生，說其頌曰：  
　　“‘俱盧大城為不遠，
      有大身者名蘇摩， 
　　　　若有眾生啖其肉， 一切病惱皆除愈。 
　　　　彼無瞋恚諸忿害， 為作良藥生贍部， 
　　　　汝當欣踴勿驚疑， 隨意割肉除眾惱。’  
　　“舍利子，爾時贍部洲內所有諸城，八萬四千村落市肆，又無量千一切含識為病惱者，聞是聲已，一時皆往俱盧大城，蘇摩菩薩大身之所，競以利刀或割或截彼之身肉。舍利子，蘇摩菩薩行精進行，當被割時，于其身內，出大音聲，說伽他曰：  
　　“‘若此能實證菩提，
      智藏當成無盡者， 
　　　　隨我所發諦誠言， 亦愿身肉常無盡。’  
　　“舍利子，爾時贍部洲內，一切眾生為病逼故，段段割截菩薩之身，或擔持去，或就食者，雖被加害，以愿力故，隨割隨生無有缺減。舍利子，是諸眾生啖食蘇摩菩薩肉已，一切病患悉皆除滅；病既除差，復令眾生心得安樂，形無變易。是諸眾生身心安樂，展轉聲告遍贍部洲：‘來食肉已，病皆除愈，無有變易，身心安樂。’舍利子，爾時一切贍部洲中人民之類，若男若女、童男童女，食菩薩肉病除愈者，于是菩薩深懷恩慧，競自思惟：‘是蘇摩者極有重恩，除我病苦，施我安樂，令無變易。我當云何施設供養酬斯厚澤？’作是念已，咸共集會，詣俱盧大城蘇摩菩薩大身之所。既到彼已，皆共圍繞，感戴其恩，不能自勝，說伽他曰：  
　　“‘仁為舍宅為救護，
      仁為良醫妙藥者， 
　　　　唯愿哀憐垂教敕， 我等如何修供養？’  
　　“舍利子，我于爾時為是大身，拔濟眾生如是病苦，知是無量諸眾生等，銜我重恩，歸依我已，便滅所現蘇摩大身，復帝釋形住眾生前，威光顯盛而告之曰：‘卿等當知，若為病苦，由我身肉而得除差，卿等懷恩將思報者。卿等當知，我本不為村城、館邑、王都、國土、田宅、舍屋住處等事，愍卿病苦行身肉施；我亦不為金、銀、末尼、琉璃、真珠、珂貝、璧玉、珊瑚等寶行身肉施；我亦不為象馬牛羊、放牧畜產行身肉施；我亦不為婦人丈夫、童男童女、奴婢仆使行身肉施；我亦不為肴膳飲食、衣服、臥具、病緣醫藥及余資蓄行身肉施；我亦不為園林池苑、宮殿樓觀，愍卿病苦行身肉施。卿等當知，我本所以愍卿病苦行身肉施，為令眾生離不善業。卿等但能為我永斷永離殺生之業，永斷永離不與取業，永斷永離欲邪行業，如是永斷永離虛誑語業、離間語業、粗惡語業、綺飾語業、貪欲瞋恚諸邪見業。卿等于此永斷離者，是為利益，是為報恩。’舍利子，爾時帝釋，復為大眾，說伽他曰：  
　　“‘我非為求珍寶聚，
      其量高廣等迷盧， 
　　　　亦不為求天玉女， 及諸衣食床敷事。 
　　　　欲奉蘇摩大身者， 但當尊重同和合， 
　　　　展轉慈心相敬視， 專修凈妙十業道。 
　　　　卿等當于十業道， 但常和合堅防守， 
　　　　是名大興法供養， 菩薩非求世財故。 
　　　　我不用諸世財寶， 芳羞飲食妙衣服， 
　　　　象馬車乘牛羊等， 床敷婇女資生具。 
　　　　卿等但共同和合， 善持清凈十業道， 
　　　　展轉發起大慈心， 彼此熏修利義意。’  
　　“舍利子，爾時贍部洲內，無量眾人聞我說是勸發之言，感恩德故頂禮我足，皆悉受持十種清凈妙善業道。舍利子，我于爾時，為彼大眾廣宣正法，示教贊喜，便隱天身不現于世。如是，舍利子，我正憶念，往昔世時贍部洲中所有人民，食啖蘇摩菩薩肉者，從是已來，乃至無有一人墮于惡趣。彼命終已，皆生三十三天，宿業力故與戒俱生。舍利子，我于爾時，復為彼天隨其所應敷演法化，示教贊喜，皆令安住聲聞乘中，或獨覺乘，或有安住阿耨多羅一切智乘。如是等眾聞我法故，或有已般涅槃、正般涅槃、當涅槃者。舍利子，汝觀如是安住法身菩薩摩訶薩，行毗利耶波羅蜜多故，成就如是大神通力，成就如是大威德力，成就如是大勢之力，乃能但舍一身之慧，而大成熟無邊眾生，皆住三乘得不退轉。” 
　　爾時，長老舍利子白佛言：“世尊，云何菩薩摩訶薩，行毗利耶波羅蜜多時，精勤修獲法身之相？唯然！世尊，愿為解說。” 
　　佛告舍利子：“菩薩摩訶薩法身之相，無生無死，堅固難壞猶如金剛，不可思議。而諸法身菩薩摩訶薩，為欲化度身壞眾生故現壞身，又欲化諸身不壞者現不壞身，然此法身圓成具足，非火所燒，非刀能割，如彼金剛堅固難壞。舍利子，安住法身菩薩摩訶薩，行毗利耶波羅蜜多故，無倦精進，非有功用，但以其身，則能成熟無量眾生，不假其心思量分別。即此菩薩身，自能知了諸身相，隨入自身真如法性，自身真如隨入諸法真如，諸法真如隨入自身真如，自身真如隨入諸佛真如，諸佛真如隨入自身真如，自身真如隨入去來現在真如，去來現在真如隨入自身真如。又過去真如不違未來真如，亦非未來真如違過去真如；又過去真如不違現在真如，亦非現在真如違過去真如；又未來真如不違過去真如，亦非過去真如違未來真如；又未來真如不違現在真如，亦非現在真如違未來真如；又現在真如不違過去真如，亦非過去真如違現在真如；又現在真如不違未來真如，亦非未來真如違現在真如；又去來現在真如即蘊、界、處真如；又蘊、界、處真如即染污清凈真如；又染污清凈真如即流轉寂滅真如；又流轉寂滅真如即加行真如；又加行真如即一切行真如。而一切行即是真如，而此真如即一切行。 
　　“復次，舍利子，夫真如者，即是實性，即是如性，是非不如性，是不遠離性，是無發動性，是無嬈亂性，是不相違性，是無違諍性。又舍利子，夫真如者，無所違諍，以無違諍名曰真如，然諸如來說名違諍。舍利子，真如說名隨順攝受。何因緣故，如來乃說以為違諍？舍利子，如來違于一切諍故，以是因緣，菩薩常現一切違諍。又諸如來本無違諍，亦未曾起。何以故？無違無諍說名如來，而常現諸色像違諍，非唯如來而有動亂。諸菩薩摩訶薩，以如實智觀如來身，于如來身平等法性，即觀自身平等法性；又于自身平等法性，觀察如來平等法性；又于自身平等法性，觀察諸身及以非身；于一切身及以非身，觀察于彼不思議身。菩薩摩訶薩，于緣生法了一切身，既了知已引攝法身。舍利子，菩薩摩訶薩，當于引攝此法身時，我說是等便證法身；既得證已，又能示現蘊、界、處身，當知是身法身所顯。是故，舍利子，一切眾生，若有值遇如是法身，若見若聞，即皆調伏；觸彼身時，能令眾生作諸義利。 
　　“復次，舍利子，如時縛迦大醫王者，聚集眾藥和為形相，變成女像，妍質華美，凈色悅人；由是醫王善能作故，妙善成就善加嚴飾。舍利子，是藥女像，雖無思慮又無分別，而能示現往來住止、若坐若臥。諸有豪貴大王、王子、大臣、長者及諸小王有病惱者，至時縛迦大醫王所。爾時醫王觀其所治，即以藥女賜為仇匹。彼諸人等既蒙所惠，便執藥女暫身交觸，一切患苦自然消除，無病安樂無有變異。舍利子，此時縛迦大醫之王，療治世間諸病妙智，余有世醫無與等者。如是，舍利子，法身所顯菩薩摩訶薩，亦復如是；乃至一切眾生，若男若女、童男童女，有貪恚癡熱惱病者，至菩薩所暫觸其身，一切病苦皆得消滅，又覺其身離諸熱惱。何以故？由諸菩薩摩訶薩本發大愿善清凈故。 
　　“復次，舍利子，法身菩薩摩訶薩，不由食搏食故，身得安住。雖復了知一切飲食本無所有，愍眾生故而現受食。雖現食之，情無耽著，于其自身未曾顧戀。何以故？法身之力無退無減，不以飲食安住其身。又舍利子，法身菩薩摩訶薩，于諸生死雖可了知，而示現身有生有死。何以故？為欲成熟諸眾生故，示現終盡。然此菩薩摩訶薩，了知諸法無有終盡；示現有生，了知諸法無有起作；雖現生起，了知諸法畢竟無生。又此法身以法為食，法力所持，依止于法本愿力故，無有功用成熟眾生。舍利子，法身菩薩摩訶薩，如是等相，皆由無倦精進修行毗利耶波羅蜜多故，而便證入。” 
　　爾時，世尊欲重宣此義，而說頌曰：  
　　“身如金剛不可損， 知時設化故現身， 
　　　毒惡刀火非燒害， 見燒害者所化眾。 
　　　有病則見為良藥， 饑渴眾生見飲食， 
　　　以諸法性無分別， 法身無身一理證。 
　　　了知一法從緣生， 無摩納婆意生等， 
　　　眾緣有故苦綸運， 眾緣無故苦綸斷。 
　　　了色不堅如聚沫， 思惟諸受等浮泡， 
　　　想如熱時陽焰動， 芭蕉諸行應觀察。 
　　　如世善幻舞戲者， 剎那便現諸色像， 
　　　了知識用亦如是， 智者于彼皆無愿。 
　　　知世財如箭離弦， 復似電飛山水瀑， 
　　　暫聚還散類空云， 智者于彼皆無愿。 
　　　諸有都無有眾生， 未曾不受天諸樂， 
　　　復墮地獄更貧苦， 佛子觀已不求天。 
　　　彼心無依似游空， 非有非無離依止， 
　　　雖生諸有無生死， 證無老死大我故。  
　　“復次，舍利子，無倦精進菩薩摩訶薩，修行毗利耶波羅蜜多時，當應如是正心修學。舍利子，世間雖有諸醫充滿世界，不能了知三種大患。何以故？彼皆不善又無智故，而不能識貪瞋癡等三種大患。舍利子，彼無智醫，非唯不識三種大患，又不了知三大良藥對治三患。何等為三？所謂不能了知貪欲大患，不凈良藥而為對治；瞋恚大患，慈心良藥而為對治；愚癡大患，緣起良藥而為對治。舍利子，如是諸醫惟能療治一二別病，不能普治一切眾病；惟能暫治少時降損，非為盡病畢竟除差。菩薩摩訶薩作如是念：‘我今行毗利耶波羅蜜多故修菩薩道，豈當隨學如是諸醫？我當依隨諸佛世尊，善達諸法無上大醫之王，畢竟療治一切病者。是大醫王，我今隨從依憑修學；既修學已，我應普治一切病苦，豈當療治別別諸病？我應畢竟除眾病本，豈當暫差不除病本？’舍利子，是菩薩摩訶薩復作是念：‘我應積集如是無上正法阿竭陀膏藥，當使一切眾生聞藥聲已，貪瞋癡等極重大患自然消滅。’是故，舍利子，無倦精進菩薩摩訶薩，行毗利耶波羅蜜多故，積集如是無上正法阿竭陀膏藥，涂傅一切有病眾生，不與聲聞、獨覺法共，唯除如來無上大醫之王善達一切法者。以無上正法阿竭陀膏藥，遍涂所吹大法之螺；如是涂已便就吹之，其聲遍告三千大千世界，于中所有非一眾生聞是聲已，但使一切貪瞋癡等諸大重病皆悉除滅。如是除滅，非一百眾生，非一千眾生，非一百千眾生；如是除滅，非一拘胝眾生，非一百拘胝、千拘胝、百千拘胝眾生；如是除滅，非一拘胝那庾多眾生，非一百拘胝那庾多、千拘胝那庾多、百千拘胝那庾多眾生，非一姜羯羅眾生；如是除滅，乃至不可說不可說眾生所有三毒大患皆得除滅。 
　　“復次，舍利子，如大雪山中，有大藥王，名為毗伽摩。若聞其聲，一切世間猛烈毒熱，皆悉消滅。若藥所住百踰繕那，其威盛故，令諸惡毒皆無勢力。若以藥王涂大螺鼓，若擊若吹，其聲所及；諸有眾生，或飲毒藥，或被毒螫、毒涂、毒刺眾毒惱者，但聞如是螺鼓之聲暫至于耳，一切諸毒皆得除滅。舍利子，如是毗伽摩大妙藥王，一切世醫皆不能識，唯除時縛迦大醫王者，方知色性。如是，舍利子，無倦精進菩薩摩訶薩亦復如是，行毗利耶波羅蜜多故，積集如是無上正法阿竭陀膏藥，不與聲聞、獨覺法共，唯除如來無上正法大醫之王，能滅眾生諸有病者。以無上正法阿竭陀膏藥，用涂大法之螺；涂已吹之，聲告三千大千世界，其中所有一切眾生，乃至不可說不可說等，聞是聲已，貪瞋癡等諸重大患，悉得寂滅無有遺余。 
　　“復次，舍利子，如是無上正法阿竭陀膏藥，從于何所而來集此？舍利子，當知如是膏藥，從大菩提法器中來。又舍利子，彼菩提器從何而來？當知從菩薩法財寶篋中來。又舍利子，如是菩薩寶篋從何而來？當知不異大菩薩藏法門中來。是故，舍利子，無倦精進菩薩摩訶薩，為欲修行毗利耶波羅蜜多故，應極至誠尋求如是大菩薩藏法門經典，聽聞受持，若讀若誦，研究義理，廣為眾生宣說開示。舍利子，汝又應知如是之相，吾今當說，重顯其義。若諸無倦精進菩薩摩訶薩，修行毗利耶波羅蜜多故，聞我說已，于是經典應極至誠，尋究義理，為他開示。 
　　“舍利子，乃往古世，過阿僧企耶劫，廣大無量、不可思議、難可度量乃至過是等數，又復過是等量。當于爾時，于此世界有佛出現，名赤蓮華勝如來、應、正等覺、明行圓滿、善逝、世間解、無上丈夫、調御士、天人師、佛、薄伽梵。舍利子，彼佛聲聞弟子一大集會，其數具滿八十拘胝，皆是大阿羅漢，諸漏已盡，乃至獲得諸心自在最勝波羅蜜。舍利子，彼佛壽量滿八十歲，便般涅槃。正法住世經五百歲，像法住世亦五百歲。舍利流布如我今者，般涅槃后供養舍利當流布相。 
　　“舍利子，彼佛去世入涅槃后，將滿百年，有一菩薩他方界終，生此世界大王之家，適初生已，便唱是言：‘奇哉今者，生非法處！’又作是言：‘奇哉今者，生非法處！’如是唱已，復作是言：‘我于今者當行法行！我于今者當行法行！’爾時，眾人皆生疑怪，以其所述同共號之，名為法行。舍利子，時法行王子，漸漸長大，諸根成滿狀年二十，凈信舍家，趣無上道；既出家已，獨止幽閑空寂林中，宴處靜室。時，虛空中有大天神，來告之曰：‘苾芻當知，汝今若求如來佛果，聲稱高遠尊上法者，但當勤學大菩薩藏微妙法門。若未獲者，勿舍精進，專志尋求，無令不果。’舍利子，時法行苾芻，從彼天神聞斯語已，心大歡喜，踴躍無量，身意悅豫；即行尋訪菩薩藏法，躬詣村城、王都、國邑乃至亭館，展轉尋求了無所得。爾時，法行苾芻，復更經歷往諸僧坊，或見苾芻或苾芻尼，便至其所，作如是言：‘善哉！仁者，何處當有大菩薩藏微妙法門？菩薩摩訶薩依之修學，出生無量諸佛妙法。’彼便答言：‘苾芻，當知我初不聞何等名為大菩薩藏微妙法門。我于今者因汝說故，方聞大菩薩藏法門名字，來入我耳。’舍利子，爾時法行苾芻，重自思念：‘如是法門諸佛妙法，不應天神妄有所說。我于今者，要當不舍勇猛精進，乃至未聞大菩薩藏法門已來，中無懈廢。’便更請問彼苾芻等：‘赤蓮華勝如來般涅槃時，焚身之地為在何所？汝當示我此地方面，我當往彼行精進業。’彼苾芻等即告之言：‘苾芻，當知如是方面，是薄伽梵赤蓮華勝如來焚身之地。’爾時，法行苾芻即往其所，到已頂禮，右繞無數，卻退一面結跏趺坐，一心攝念想對彼佛，作是誓言：‘我于此處結跏趺坐。我若不從赤蓮華勝如來，現前聽聞大菩薩藏微妙法門者，要當不解此坐，不起此處。’舍利子，時法行王仙苾芻，精進堅固發如是誓，結跏趺坐過七日已，東方世界有薄伽梵，名曰寶藏如來應正等覺，為法行王仙苾芻故，從彼而來現其身前，為說開示八門句法，因又告曰：‘王仙苾芻，汝今當隨八門句法大菩薩藏微妙法門精勤修行，則諸佛法不難得遂。’時王仙苾芻聞佛教已，精勤修習八門句法，于后不久便得成就不可思議無上多聞。即從地起離本坐處，為欲廣行毗利耶波羅蜜多故，勇猛正勤，往諸村城、王都、國邑乃至亭館，從一一處至一一處，展轉宣說顯通如是大菩薩藏微妙法門，滿六十歲。于如是時教化眾生，天人等眾滿拘胝數，皆得安住于三乘中。 
　　“舍利子，彼王仙苾芻化眾生已，臨命終時，發如是言：‘愿我還生此佛世界人趣之中，當修法行。’作是愿已，便就命終。以愿力故，于此世界贍部洲中，生居士家。彼初生日，便唱是言：‘我于今者當修法行！’又作是言：‘我于今者當修法行！’爾時，眾人因其所述，為立本號，還名法行。舍利子，是法行童子，形如八歲，凈信舍家趣無上道。出家不久，以宿習故，法菩薩藏微妙法門，無上深義自然現前。法行苾芻，安住如是大菩薩藏，六十歲中廣行法化，躬至村城、王都、國邑乃至亭館，處處施化，為諸眾生開示是法。于六十歲教化天人，滿拘胝眾，于三乘中皆已成熟，或住聲聞乘，或住獨覺乘，或住無上大乘之者。 
　　“舍利子，彼時法行苾芻化眾生已，臨命終時，復發是言：‘愿我未來當得為人出家聞法。’既命終后，以愿力故，于此世界贍部洲中，生于王家。彼初生日，于上空中，天神唱言：‘此眾生界，法勝菩薩出現于世。’又唱是言：‘此眾生界，法勝菩薩出現于世。’爾時，眾人聞天告已，便號王子以為法勝。舍利子，法勝王子，如是漸漸諸根成熟，壯年二十，凈信舍家趣于非家。既出家已，眾人便號法勝苾芻。舍利子，法勝苾芻，大念慧力之所持故，大菩薩藏微妙法門自然現前，精勤修習，能善永斷眾生疑惑。六十年中躬事巡化，游歷村城、王都、國邑乃至亭館，為諸眾生開示是法。于六十歲，成熟拘胝諸天人眾，悉令安住阿耨多羅三藐三菩提心。 
　　“舍利子，法勝苾芻將欲命終，復發是言：‘愿我來世生人道中，正信出家。’適發愿已，便就命終，還生此界贍部洲中大富長者家。彼初生時，復有天神大聲唱令：‘于此世界，得念菩薩今日出現。’如是再返。爾時，眾人聞天告已，皆共號之，名為得念。舍利子，是得念菩薩諸根成滿，壯如二十盛年之者，凈信舍家趣于非家。才出家已，宿習力故，便得成就不可思議最勝無上不忘總持多聞具足。六十年中身行化導，巡歷村城、王都、國邑乃至亭館，處處流化宣說正法，斷眾生疑，開示如是大菩薩藏微妙法門。過六十歲，安置天人滿一拘胝，或住聲聞，或住獨覺，或復安住無上佛智。 
　　“舍利子，是得念菩薩化眾生已，臨命終時，復發是言：‘愿我未來生于人中，正信出家。’彼命終已，還生此界大王之家。初生之時，復有天神大聲唱告：‘此有情界，依法菩薩出現于世。’如是再返。爾時，眾人聞天告已，便名王子，以為依法。舍利子，依法菩薩，如是漸漸諸根成滿，壯二十歲，以信舍家趣于非家。才出家已，宿習力故，便得成就無間斷念念力持故，大菩薩藏微妙法門自然現前。舍利子，依法菩薩而作苾芻，五十年中游行教化，從一聚落至一聚落，從一村墟至一村墟，從城至城，從館至館，從國至國，從一王都至一王都，為諸眾生開示如是菩薩藏法，斷除疑惑。于五十歲，令四拘胝諸天人眾，住聲聞乘，住獨覺乘，或住無上諸佛大乘。 
　　“舍利子，是依法菩薩摩訶薩，從是命終，生于東方寶藏如來佛之世界。初生之時，即得成就不可思議無上多聞，教化示導六十八拘胝諸天人眾，皆得成滿安住三乘。舍利子，是依法菩薩摩訶薩，于彼寶藏如來法中化眾生已，命終還來于此世界赤蓮華勝佛土贍部洲中，生大王家。當初生時，彼所教化，六十八拘胝天人大眾皆成熟者，于彼命終，亦隨菩薩生此佛土，與是菩薩而為眷屬。舍利子，當于爾時，此方世界有佛出世，名最高行如來、應、正等覺、明行圓滿、善逝、世間解、無上丈夫、調御士、天人師、佛、薄伽梵。其佛壽命，滿足八十拘胝歲。爾時人壽量與佛等。舍利子，最高行如來應正等覺，處世說法，一一歲中有一大會，一一大會皆有八十拘胝諸聲聞眾。其佛凡有八十拘胝聲聞大會，純是大阿羅漢。爾時菩薩為王子時，名曰勇施，成就多聞，聰睿勝觀；與其眷屬六十八拘胝，如是大眾前后圍繞，往詣薄伽梵最高行如來應正等覺所住之處；既到彼已，頂禮佛足，繞無數匝，卻坐一面。 
　　“舍利子，爾時最高行如來，了達勇施王子增上信樂，即便開示本行相應微妙勝法。時，勇施王子聞佛開示如是法已，豁然意解，得清凈信；心清凈故，即與六十八拘胝眷屬，以信舍家趣于非家；既出家已，盡其壽量凈修梵行。舍利子，時勇施王子，彼佛法中精進經行，于菩薩道，其心將證無上菩提。時，最高行如來便為授記，告諸大眾：‘今此苾芻，勇施菩薩摩訶薩者，次我滅后，當證阿耨多羅三藐三菩提，出現世間，名大精進如來、應、正等覺、明行圓滿、善逝、世間解、無上丈夫、調御士、天人師、佛、薄伽梵。’舍利子，是最高行如來，授彼記已便般涅槃。勇施菩薩見佛滅度，戀慕增感，恭敬供養如來舍利，廣起靈廟利益眾生，住持正法開化無量。其后不久，證得阿耨多羅三藐三菩提，名大精進。舍利子，是大精進如來，壽量半劫，其佛說法無量大會。一一集會，有十二那庾多聲聞弟子，純阿羅漢。 
　　“舍利子，如是無倦精進菩薩摩訶薩，為欲修行毗利耶波羅蜜多故，鄭重殷勤，尋求如是大菩薩藏微妙法門，聽聞受持，若讀若誦，思惟研究，開析義理，廣為含生宣示演說；惟功不已遂至成佛，名大精進如來應正等覺，出興于世，廣宣法化饒益眾生，如上所說。是故，舍利子，若有善男子、善女人，安住大乘微妙正行，欲疾證于阿耨多羅三藐三菩提者，應當奮發勇猛精進，鄭重殷勤，尋求如是菩薩藏法；即得奉遇，恭敬聽受，乃至廣為含生宣說開闡。何以故？舍利子，勇猛精進菩薩摩訶薩，必因尋求大菩薩藏微妙法門，方得成滿毗利耶波羅蜜多故。舍利子，是名菩薩摩訶薩勇猛精進，勤修毗利耶波羅蜜多，為眾生故行菩薩行。若諸菩薩摩訶薩精進修行是菩薩行，一切眾魔、魔民、天子，于此菩薩不能嬈亂，又不為彼異道他論所能摧屈。  
大寶積經卷第四十九 唐三藏法師玄奘奉詔譯 
菩薩藏會第十二之十五靜慮波羅蜜多品第十之一  
　　“復次，舍利子，云何名為菩薩摩訶薩精勤修學靜慮波羅蜜多，為眾生故行菩薩行？ 
　　“舍利子，菩薩摩訶薩為眾生故，具足勤修四種靜慮。何謂為四？舍利子，菩薩摩訶薩離欲離惡不善法故，有尋有伺，離生喜樂，是名菩薩安住第一具足靜慮。又舍利子，菩薩摩訶薩滅尋伺故，內正等凈，心一趣體，無尋無伺，定生喜樂，是名菩薩安住第二具足靜慮。又舍利子，菩薩摩訶薩，為離喜故，便住于舍，正念正知，身正受樂，眾圣所說，有舍有念，樂住離喜，是名菩薩安住第三具足靜慮。又舍利子，菩薩摩訶薩，為斷樂故，斷苦為先，及憂喜沒，不苦不樂，舍念清凈，是名菩薩安住第四具足靜慮。舍利子，菩薩摩訶薩于是靜慮，定心清白，無有穢濁，離隨煩惱，不舍深定，而能發起一切靜慮種種作業，是名菩薩摩訶薩依靜慮波羅蜜多故，勤修如是四種靜慮。 
　　“復次，舍利子，云何菩薩摩訶薩靜慮作業？所謂菩薩成就神通智業圓滿。舍利子，云何名為菩薩神通？復以何等而為智業？舍利子，言通智者菩薩摩訶薩，成就通智具足五種。何等為五？所謂天眼作證智通、天耳作證智通、他心智作證智通、宿住憶念作證智通、如意足差別作證智通。舍利子，是名菩薩摩訶薩五種神通，菩薩于中具足成就智業圓滿。 
　　“復次，舍利子，云何菩薩摩訶薩天眼性作證智通？云何神通智業圓滿？舍利子，菩薩摩訶薩，修行靜慮波羅蜜多故，得是天眼智業圓滿，如是定心清凈明白，又無濁穢離隨煩惱故，于含識死生作證智神通，其心善趣入。舍利子，如是菩薩摩訶薩，天眼清凈，明亮顯照，超過于人，觀諸含識，若死若生、好色惡色、善趣惡趣、若劣若勝，隨諸眾生業所積集，悉能了知。如是以凈天眼，見諸眾生，成就身惡行，成就語惡行，成就意惡行，誹謗賢圣，發起邪見；彼由邪見業受因故，身壞終后，墮于惡趣生地獄中。如是眾生，成就身妙行，成就語妙行，成就意妙行，不謗賢圣，發起正見；彼以正見業受因故，身壞命終，往生善趣天世界中。舍利子，是名菩薩摩訶薩天眼清凈，超過于人，隨諸眾生業所積集悉能明見。 
　　“復次，舍利子，菩薩摩訶薩，修行靜慮波羅蜜多故，所獲天眼明徹最勝，過諸含生所得天眼。舍利子，由是菩薩所獲天眼極善明朗，徹視顯現所有色相，若粗若細、若勝若劣、若遠若近，如是諸境皆對目前悉能明見。又舍利子，菩薩摩訶薩由是眼故，一切有障諸色像等，經菩薩眼徹視明朗皆無障礙。是故，舍利子，此菩薩摩訶薩所獲天眼，于諸天中為最為勝。如是一切那伽，一切藥叉、健達縛、阿素洛，有學無學及阿羅漢、諸獨覺等所得之眼；菩薩于彼所得天眼，作證智通，為最為上、為尊、為勝、為妙、為明清徹第一。 
　　“復次，舍利子，菩薩摩訶薩，修行靜慮波羅蜜多故，所獲天眼，諸出離道之所發生，以是天眼極善明了徹視顯現故。所有十方無量無邊諸世界中，粗細勝劣、若近若遠，一切諸色如實明見。又以是眼于彼十方無邊無際諸世界中，所有含識生一切趣，除無色界，彼一切類皆能如實了知明見。又以是眼善知眾生所有業因及業果報，又善了知彼諸眾生所有諸根及諸根因諸根差別，悉能分別如實了知。 
　　“復次，舍利子，菩薩摩訶薩，修行靜慮波羅蜜多故，又以是眼能觀十方無量無邊諸佛國土功德莊嚴，皆對目前悉能現見；既現見已，清凈修治，所行戒聚，即以回向所成佛土，清凈功德之所莊嚴。舍利子，是名菩薩摩訶薩具足天眼，安住尸羅圓滿回向。又舍利子，菩薩摩訶薩，天眼清朗超過于人，如實明見一切諸佛及菩薩僧；既現見已，彼諸正士所有軌則、景行根念、正智威儀、圣法解脫智、住證得總持勝智、巧妙智慧、方便善權，趣入如是一切勝妙法行，菩薩悉能如實明見，便志勤修速令圓滿。 
　　“復次，舍利子，菩薩摩訶薩，修行靜慮波羅蜜多故，所得天眼清凈超人，無量功德之所成就。何以故？是眼無障，于一切色悉能見故；是眼無著，于一切色無執著故；是眼解脫，解脫一切隨眠見故；是眼清凈，性清徹故；是眼無依，以諸境界無所依故；是眼無受，煩惱隨眠不執受故；是眼無醫，無疑惑故；是眼無縛，離障法故；是眼明了，證法明故；是眼依智，行非識故；是眼無染無恚無癡，遠離一切煩惱濁故；是眼隨順勝決擇分，以為圣行之所根故；是眼無礙相，于一切眾生等放神光故；是眼清朗，離聚亂故；是眼無垢，性皎凈故。又舍利子，是菩薩眼，能引佛眼，性如虛空，無所退舍；是菩薩眼，無著無縛，于諸愛恚皆悉遠離；是菩薩眼，行義境界等行正法，清凈智道于諸眾生，善能安住高廣大悲；是菩薩眼，于來求者無所恚礙；是菩薩眼，于犯戒者曾無譏毀；是菩薩眼，于諸愆失能隨守護；是菩薩眼，于彼懶惰能施策進；是菩薩眼，于心亂者示靜慮分；是菩薩眼，于惡慧者施正慧眼；是菩薩眼，行邪道者開示正路；是菩薩眼，于彼下劣信樂眾生示現如來廣大佛法；是菩薩眼，畢竟能趣一切智智，高廣神通妙覺現前，乃至道場無有退轉。舍利子，是名菩薩摩訶薩依靜慮波羅蜜多故，獲是天眼神通作證智業圓滿。 
　　“復次，舍利子，云何菩薩摩訶薩，修行靜慮波羅蜜多故，獲是天耳性作證智神通？復以何等神通智業具足圓滿？舍利子，菩薩摩訶薩，以依靜慮波羅蜜多故，勤修獲得是天耳性，徹聽清凈超過于人；有二種聲，人非人等若遠若近，皆聞顯現。舍利子，是菩薩摩訶薩，以天耳性，能聞十方無量無邊諸世界中一切聲響，所謂天聲、龍聲、藥叉聲、健達縛聲、阿素洛聲、揭路荼聲、緊捺洛聲、牟呼洛伽聲、人非人聲，及聞賢圣說法之聲，如來聲、獨覺聲、菩薩聲、聲聞聲。如是等一切聲響，菩薩摩訶薩，以天耳性徹聽之力，悉現聞知。又能了知，諸弊惡趣所有音聲，地獄聲、畜生聲、焰魔界聲。如是等無量無邊一切聲響，菩薩摩訶薩，以天耳性徹聽之力，悉能現聞。又諸小蟲蚊虻蠅蟻，乃至微細有命之類，隨所發聲，菩薩摩訶薩，以天耳性悉能現聞。又舍利子，菩薩摩訶薩天耳清凈，若諸眾生于心所緣，起善不善發生語業，以天耳性，悉能了知。又能了知，或有諸業善因攝受，或有諸業不善因攝受，如是一切悉能了知。菩薩摩訶薩又能了知，或有語業貪隨眠故，瞋恚發起；或有語業瞋隨眠故，貪欲發起。又能了知，或有語業貪瞋隨眠故，愚癡發起；或有語業癡隨眠故，貪瞋發起。又能了知，或有語業貪隨眠故，貪欲發起；或有語業瞋隨眠故，瞋恚發起；或有語業癡隨眠故，愚癡發起。如是一切隨有言說，音聲所顯，悉能了知。又能了知，或有語業意解清凈方便染礙，或有語業方便清凈意解染礙。如是一切所有音聲，菩薩摩訶薩，以無礙天耳大神通智，隨諸遠近皆如實知。 
　　“復次，舍利子，菩薩摩訶薩，修行靜慮波羅蜜多故，天耳通智清凈明達。十方世界圣及非圣，所有音聲皆悉聽聞，復能分別無有錯謬。雖聞聽已，于圣音聲不起欣愛，于非圣聲不生嫌嫉。又于圣聲聽聞知故，獲得大慈；于非圣聲聽聞知故，獲得大悲。又十方諸聲一時無量，菩薩摩訶薩，以前后際分齊智力，天耳無亂皆如實知。 
　　“復次，舍利子，菩薩摩訶薩，以凈天耳周廣聽聞，盡于十方一切世界，如來游化剎土之處，佛薄伽梵說法言音，悉皆聽聞；既得聞已，念器不忘，一切能持不令流散，如處器中堅住不溢。如是，舍利子，菩薩摩訶薩，聞如來聲亦復如是，悉能了知堅不堅法。又舍利子，是菩薩摩訶薩，為聽法故，非于一佛所說法音而偏領受，于第二佛所說法音纏縛障礙。何以故？菩薩摩訶薩，聞法無厭故。雖復前后一切如來所說法音，皆能任持無有錯謬。又菩薩摩訶薩，以凈天耳，悉能聽聞十方世界善不善聲；此諸聲中，有所顯說時非時語，如是無量皆如實知。舍利子，何等名為時非時語？舍利子，諸佛菩薩善知時宜，或時為眾廣說法要，或時為眾略說法要。菩薩摩訶薩，如是諸聲皆悉聞已，以一音聲隨其所應廣略開演。又舍利子，菩薩摩訶薩能善了知，或有實可記法，若為說者，恐惱他故，而不記別；或實非可記法，謂能引無義。菩薩摩訶薩，妙能隨順利他方便無量善巧，自凈其心而便授記。 
　　“復次，舍利子，菩薩摩訶薩，修行靜慮波羅蜜多故，天耳清凈徹聽之力，知諸聲相。或時具有如是相聲，應須隨喜而聽聞者，菩薩摩訶薩，即便聽聞如是相聲；或時具有如是相聲，不應隨喜而聽聞者，菩薩摩訶薩，便不聽聞如是相聲。又舍利子，菩薩摩訶薩，若處大眾說法之時，眾生耳識不能清凈，便以神力加被于彼，令其解了說法音聲。若諸眾生于一切法皆欲領解，便令得聞如是法聲；若諸眾生不欣諸法，既無欲解，便令不聞如是法聲。 
　　“復次，舍利子，菩薩摩訶薩，修行靜慮波羅蜜多故，獲得如是天耳通智，所聞音響無量無邊。又舍利子，天耳性者，能令諸法皆明凈故；天耳性者，能令智慧性清徹故；天耳性者，能令菩薩自清凈故；天耳性者，能令眾生性清凈故；天耳性者，極善審察如其文字，所說音詞而能聽聞明了通暢。又能悟入于五趣生所有含識種種言詞、音聲差別，菩薩悉能同其類音而為說法。舍利子，是菩薩摩訶薩天耳性通，唯能趣向如來天耳，必定不趣諸余乘行。舍利子，是名菩薩摩訶薩修行靜慮波羅蜜多故，獲天耳性徹聽神通智業圓滿。 
　　“復次，舍利子，云何菩薩摩訶薩修行靜慮波羅蜜多故，獲是他心作證智神通？何等復名他心神通智業圓滿？舍利子，菩薩摩訶薩，以是清凈他心智通，明了所及盡于十方諸世界中所有含識無量心相，菩薩悉能如實了知。若諸眾生，前際心相、后際心相、現在心相，菩薩于中皆能曉了。舍利子，是菩薩摩訶薩，具足如是他心通智故，以過去心智，悉能解入一切含識因及隨因差別之心。何以故？由能了知如是眾生是廣大因所生心因。如是眾生，是中品因所生心因；如是眾生，是下劣因所生心因，如是一切皆如實知。菩薩摩訶薩又能了知，如是眾生有施欲解相應根，如是眾生有戒欲解相應根，如是眾生有忍欲解相應根，如是眾生有精進欲解相應根，如是眾生有靜慮欲解相應根，如是眾生有智慧欲解相應根。如是一切諸根相應，菩薩悉能如實明了。菩薩摩訶薩又能了知，如是眾生有慈行根，如是眾生有悲行根，如是眾生有喜行根，如是眾生有舍行根，悉能了知如實分別。菩薩摩訶薩又能了知，如是眾生有佛乘行根，如是眾生有獨覺乘行根，如是眾生有聲聞乘行根，如是一切皆能了知。菩薩摩訶薩又如實知，如是眾生有強因力趣向大乘善因成就，如是眾生有強緣力趣向大乘緣因成就，皆能如實分別了知。菩薩摩訶薩又如實知，如是眾生有強因力，成就趣向大乘善因，然此眾生，由方便因生下賤家；如是眾生有強方便力，雖不成就廣大善因，然此眾生，更植因力生廣大家，如是一切皆能了知。菩薩摩訶薩又能了知，如是眾生，欲解清凈，非方便凈；如是眾生，方便清凈，非欲解凈；如是眾生，欲解清凈，方便清凈；如是眾生，非欲解凈，非方便凈。舍利子，菩薩摩訶薩以是通力故，如是一切皆能了知。 
　　“復次，舍利子，菩薩摩訶薩，修行靜慮波羅蜜多時，獲是他心通智故，所有一切眾生，前際因根心行智，及隨諸行說法智，如是皆名菩薩摩訶薩他心通智。舍利子，菩薩摩訶薩具是智故，以彼后際心入智通悉能了知，如是眾生，于未來世當有戒因，于現在世而有施因；如是眾生，于未來世當有施因，于現在世而有戒因；如是眾生，于未來世當有精進因，于現在世而有忍因；如是眾生，于未來世當有忍因，于現在世有精進因；如是眾生，于未來世當有慧因，于現在世有靜慮因；如是眾生，于未來世當有靜慮因，于現在世而有慧因。如是一切無量因行，悉如實知明了通達。菩薩摩訶薩又能了知，如是眾生，于未來世當有出世行因，于現在世而有世間行因；如是眾生，于未來世當有世間行因，于現在世而有出世行因，如是一切悉能了知。菩薩摩訶薩又能了知，如是眾生，于未來世當有大乘因所生根，于現在世有獨覺乘因所生根；如是眾生，于未來世當有獨覺乘因所生根，于現在世而有大乘因所生根；如是眾生，于未來世當有大乘因所生根，于現在世有聲聞乘因所生根；如是眾生，于未來世當有聲聞乘因所生根，于現在世而有大乘因所生根；如是眾生，于未來世當有獨覺乘因所生根，于現在世有聲聞乘因所生根；如是眾生，于未來世當有聲聞乘因所生根，于現在世有獨覺乘因所生根。如是，舍利子，如前所說，諸有因行及以有緣，于未來世一切眾生當有是根。菩薩摩訶薩，以他心智通力故，若因若行若緣，皆能如實分別了知。舍利子，當知是諸菩薩摩訶薩，于未成熟諸眾生所，發起正勤方便化導不生厭倦，隨彼眾生心能悟入為說正法。何以故？菩薩摩訶薩，善知如是正法器已，即便為說如是正法，說法之業常無差失，是故皆號之為不虛說法者。 
　　“復次，舍利子，菩薩摩訶薩，修行靜慮波羅蜜多故，獲是他心智業通證，于現在世一切眾生心及心法次第生起，如是無量悉皆了知。舍利子，云何名為心及心法次第轉起，而能知耶？舍利子，菩薩摩訶薩，于諸含識，有貪心如實知有貪心，離貪心如實知離貪心；有瞋心如實知有瞋心，離瞋心如實知離瞋心；有癡心如實知有癡心，離癡心如實知離癡心。又復能知，由彼如是如是諸煩惱惑，覆障如是如是諸眾生心。菩薩摩訶薩，皆于是等如實了知；既了知已，隨彼如是諸煩惱等，出離正法而為宣說。 
　　“復次，舍利子，菩薩摩訶薩，既具如是他心通智，將欲說法往大眾中，先應觀察一切大眾諸根行等差別之相；既了知已，如彼眾生所應行行而為說法。舍利子，當知是菩薩摩訶薩，以了知眾生根心勝劣之智，能悉了知眾生根心勝劣之性。舍利子，當知如是菩薩不妄輕毀于自心相及他心相。何以故？由此菩薩摩訶薩以智簡集心相續故，如是以念簡集、以悟簡集、以趣簡集、以慧簡集、以覺簡集心相續故，離煩惱習相續斷絕，清凈無垢明徹，無染無濁無躁，擇照諸法，隨入眾生一切心行，如是簡集心相續故。舍利子，菩薩摩訶薩，若能悟入如是一切心法智者，是名菩薩摩訶薩修行靜慮波羅蜜多故，獲是他心神通智業圓滿成就之法。 
　　“復次，舍利子，云何菩薩摩訶薩，修行靜慮波羅蜜多時，獲得宿住隨念作證智神通智業圓滿？舍利子，菩薩摩訶薩，以具如是宿住隨念之智力故，盡于十方遍周世界所有眾生非一種種諸宿住事悉能隨念，如是一生、十生、百生、千生、若百千生，非一百生、非一千生、非一百千生，如是次第皆能了知。菩薩摩訶薩又能了知，壞劫、成劫、若成壞劫，非一壞劫、非一成劫、非一成壞劫，如是無量皆能了知。菩薩摩訶薩又知如是眾生，曾于彼處，有如是名，有如是性，如是種類，如是色相，如是狀貌，如是形像，如是飲食，如是久住，受如是等苦樂之事。菩薩摩訶薩，以宿住智皆能隨念，又能了知如是眾生，此處命終，彼處受生，彼處命終，此處受生，如是此彼命終、此彼受生。若自若他，如是一切所有行相，所有處所非一種種諸宿住事，菩薩摩訶薩，悉能隨念分別了知。 
　　“復次，舍利子，是菩薩摩訶薩，以依靜慮波羅蜜多故，宿住念力善能隨念，前際所有自宿住事，悉能了知又能隨念；前際所有他諸有情，他數取趣所受非一，無量種種諸宿住事，皆能隨念而得知之。菩薩摩訶薩又能隨念，前際因生自善根因；又能隨念，一切含識前際因生他善根因，如是一切隨念了知。舍利子，是菩薩摩訶薩，宿住智力無量方便，以自善根回向菩提，能令眾生各自憶識所有善根；又令眾生于菩提心勤行攝受，如是一切隨念能知；又能隨念先世所有諸苦樂因，善知此因，皆趣無常、苦、無我等。舍利子，是菩薩摩訶薩，既知是已，于菩薩行，無色憍逸，無財憍逸，無眷屬憍逸，無自在憍逸，無有希求轉輪圣王憍逸，無有希求帝釋天主憍逸，無有希求梵世天王憍逸，無有希求護世天王憍逸，無有希求諸處受生樂著憍逸，無有希求諸欲之王富樂憍逸，唯除為欲成熟眾生便以愿力故受諸有。舍利子，如是菩薩摩訶薩，了知一切皆趣無常、苦、無我故，于過去世煩惱諸行，善能訶責輕毀厭惡；于現在世，更不容納如是煩惱，乃至命難重苦因緣，終不造作不善之法及諸惡業。舍利子，是菩薩摩訶薩，以先所集一切善根，皆悉回向阿耨多羅三藐三菩提，令其增廣現在所集諸善根等，為欲攝受一切眾生，遠離一切不平等回向故。是菩薩摩訶薩，具如是等諸善根已，紹三寶種令不斷絕，皆為回向一切智智。舍利子，當知菩薩摩訶薩念定之力，乃能如是成就無量微妙善法。 
　　“復次，舍利子，菩薩摩訶薩，修行靜慮波羅蜜多故，獲是宿住妙緣隨念，極善安住住法界故；如是隨念堅固不動，方便善巧簡擇集故；如是隨念無有掉亂，已善修治靜慮業故；如是隨念無有躁擾，妙奢摩他善住持故；如是隨念無諸迷謬，毗缽舍那善攝受故；如是隨念性無魯樸，善證清凈現妙智故；如是隨念能善憶持，久遠諸念無忘失故；如是隨念大寶伏藏，福德資糧善積集故；如是隨念不隨于他，智慧資糧善積集故；如是隨念已到彼岸，諸度資糧善積集故。如是，舍利子，當知無量無邊諸妙善法，皆由念力所任持故，于過去世及現在世，發起憶念無忘失法。舍利子，是名菩薩摩訶薩依靜慮波羅蜜多故，獲是宿住神通成就具足智業圓滿。 
　　“復次，舍利子，云何菩薩摩訶薩如意足作證智神通？何等復名如意足通智業圓滿？舍利子，菩薩摩訶薩，依靜慮波羅蜜多故，獲是欲三摩地斷行成就修如意足，如是勤心觀三摩地斷行成就修如意足。舍利子，是菩薩摩訶薩，依如是等欲勤心觀助發之法，極善修治，極善成立，自在轉故，能善修習四如意足。舍利子，菩薩摩訶薩，成就四種如意足已，隨其愿欲；如意神通證得現前，能示非一種種神變。菩薩摩訶薩，雖現無量神通變化，皆為度脫諸眾生故而修習之。舍利子，是諸眾生，應見如是神通變化受調伏者；菩薩摩訶薩，隨彼所應，即便顯示如是神通無量變化，或現色相，或現威力，或冥加被眾生，因是而從度脫。 
　　“復次，舍利子，云何菩薩摩訶薩如意足通現諸色相調伏眾生？舍利子，是菩薩摩訶薩，觀諸眾生由如是等諸色像現，若見若聞，方從調伏。菩薩即便隨其所念，現斯色像，或現如來色像，或現獨覺色像，或現聲聞色像，或現天帝色像，或現梵王色像，或現護世天王色像，或現轉輪圣王色像。如是等諸余色像，菩薩摩訶薩，隨所化度皆能示現；乃至由現畜生色像，及余一切而調伏者，即便示現如是色像，為諸眾生宣說正法。 
　　“復次，舍利子，云何菩薩摩訶薩如意足通現諸威力？舍利子，菩薩摩訶薩，觀諸眾生恃增上慢，忿恚憍逸極懷深重，由如是力得調伏者。菩薩摩訶薩，隨其所應，便為示現如是神力，或現摩訶諾伽那力，或現那羅延力四分之一，或現那羅延力全分之半，或現那羅延力具足全分，如是乃至漸致兼倍，令彼眾生調伏化度。舍利子，菩薩摩訶薩，以靜慮波羅蜜多如意足神通力故，能以二指舉蘇迷盧最大山王，輕轉自在，猶如取一阿末羅果，復以山王擲置他方無邊世界。舍利子，如此山王，舉高一十六萬八千踰繕那，量廣八萬四千踰繕那量，四寶所成高廣第一，由是菩薩住如意足，雖擲異方，于菩薩力無損無減。又舍利子，菩薩摩訶薩，住如意足故，又能以此三千大千世界，如是縱廣盡其際量，從水輪聚上至有頂，擎置掌中住經一劫，現諸威儀無有妨礙。舍利子，如是無量不可思議，菩薩摩訶薩，悉能隨應示現神變。舍利子，菩薩摩訶薩，化現成就如是大力，為令力增上慢忿恚憍逸極重眾生，見聞菩薩顯現神變，所有恃力懷慢忿恚憍逸悉皆摧滅。菩薩了知既調伏已，隨其所應為說法要。 
　　“復次，舍利子，云何菩薩摩訶薩證得如意足通加被之智？舍利子，菩薩摩訶薩，即以如是加被智力，隨所加念即便成就。舍利子，菩薩摩訶薩，若欲加念深廣大海使如牛跡，即如其念令是大海量如牛跡；又欲加念微淺牛跡猶如大海，即如其念令是牛跡量同大海。又舍利子，菩薩摩訶薩，若欲加念劫燒大火令成水聚，即如其念便成水聚；加念水災令成火災，即如其念火災便起。舍利子，以要言之，一切加念神足之門，菩薩摩訶薩，隨念加之皆得成就。又舍利子，菩薩摩訶薩，若有加念下中上法互相轉易，即隨其念皆得成就。又舍利子，菩薩摩訶薩，凡所加念神通被物，貞固難壞不可轉變，一切世間無有能令搖動隱沒。若沙門、若婆羅門，諸天帝釋、魔王、梵王，及余世間，皆無有能如法搖動及隱沒者，唯除法主諸佛世尊，舍利子，當知是菩薩摩訶薩，以如是等加念持力，但為尊重，種種廣大奇特變現，諸眾生等，為宣正法故現威神。 
　　“復次，舍利子，菩薩摩訶薩，修行靜慮波羅蜜多故，獲得如是如意神足無退自在，超過諸魔煩惱境界，趣入一切諸佛境界。是諸眾生不惱方便，一切善根資糧積集，一切魔王及魔軍眾、諸威德天不能遮斷。舍利子，是名菩薩摩訶薩依靜慮波羅蜜多故，獲是如意足作證神通智業圓滿。 
　　“復次，舍利子，云何菩薩摩訶薩依靜慮波羅蜜多故得是神通？此神通者何等義理？復以何等而名為智？舍利子，菩薩摩訶薩，若觀色像，名曰神通；若能了知色像盡法而不證盡，是名為智。又舍利子，若能聽聞一切聲響，是名神通；若能了知聲響前際本不可說，是名為智。又舍利子，若能了達眾生心行，是名神通；若能了知心性寂滅，不證彼滅，是名為智。又舍利子，若能隨念過去邊際，是名神通；若能了知三世無礙，是名為智。又舍利子，于諸佛土若往若來，是名神通；若知國土等虛空相，是名為智。又舍利子，了法興起故，名為神通；觀法平等，是名為智。又舍利子，明達諸世間，故名神通；不雜諸世間，是名為智。又舍利子，威勢映奪一切釋梵護世諸天，故名神通；了知一切聲聞、緣覺其證下劣，是名為智。舍利子，諸如是等若通、若智，其德無量不可思議，是名菩薩摩訶薩依靜慮波羅蜜多故，精勤獲得如是神通智業圓滿。 
　　“復次，舍利子，菩薩摩訶薩，依靜慮波羅蜜多故，證得無邊深妙靜定。何以故？舍利子，菩薩摩訶薩，乃至爾所無數煩惱積集心舍，菩薩于彼亦有爾所無數靜慮資糧功德安住其心。又舍利子，菩薩摩訶薩，乃至爾所一切眾生，以煩惱心生諸散亂，菩薩于彼亦應積集爾所靜慮資糧功德。舍利子，是名菩薩摩訶薩所證靜慮無量無邊，皆由靜慮波羅蜜多之所發起。 
　　“復次，舍利子，菩薩摩訶薩，所證之定極善深妙。菩薩應時安住于中平等引攝，是處說名三摩呬多。舍利子，云何名為平等引攝？舍利子，三摩呬多者，引攝有情平等之性，故名此定三摩呬多。舍利子，三摩呬多者，引攝其心平等性故；又三摩呬多者，引攝欲解平等性故；又三摩呬多者，引攝方便平等性故；又三摩呬多者，引攝增上欲解平等性故；又三摩呬多者，引攝柁那平等性故，又能引攝尸羅、羼底、毗利耶、靜慮、般羅若平等性故；又三摩呬多者，引攝一切諸法平等性故。舍利子，是名菩薩摩訶薩三摩呬多，深妙靜慮引攝平等諸法性故。 
　　“復次，舍利子，菩薩摩訶薩，依靜慮波羅蜜多故，所獲靜慮微密深妙，唯智能入，亦得名為三摩半那。舍利子，何等名為三摩半那？舍利子，如是妙定等諸法性。所以者何？若菩提平等，即是一切有情平等；若一切有情平等，即是諸法平等；若能平等證入是平等性，是則名為三摩半那。又舍利子，若空性平等，即諸法平等；若能證入是平等性，是則名為三摩半那。如是無相、無愿及以無行性皆平等，即諸法平等；若能證入是平等性，是則名為三摩半那。又舍利子，若心性平等，即諸法平等；若能證入是平等性，是則名為三摩半那。舍利子，是名菩薩摩訶薩獲是靜慮三摩半那平等之性，皆因靜慮波羅蜜多故， 
　　“復次，舍利子，菩薩摩訶薩，依靜慮波羅蜜多故，獲是平等微妙靜慮，于諸含識有恩無恩，皆生平等，心無簡約。是故菩薩，等心于地，等心于水，等心于火，等心于風，等心虛空，無有高下亦無萎屈，安住善住證無動搖，于諸威儀心恒在定，又不分別所住威儀，心性純熟樂處深定，不掉不舉無有飄轉，遠諸愚鈍言無雜亂，知義知法善識諸時，所謂迦羅吠羅及三摩耶，巧能隨順一切世間，而與世間性不相雜，超越世間利等八法，諸煩惱惑不能染污，雜憒鬧處遠于所行，唯常安止平等法性，不舍深定而現世間一切作業。舍利子，是名菩薩摩訶薩依靜慮波羅蜜多故證入如是無量功德，當知皆是妙慧方便之所發起。 
　　“復次，舍利子，云何菩薩摩訶薩依靜慮波羅蜜多故證是妙慧及以方便？舍利子，菩薩摩訶薩，以大悲力系心于境為度眾生，是名方便；證入寂靜最極寂靜，是名為慧。又舍利子，若能證入佛智無礙，是名方便；無有一法而可慮知，是名為慧。又舍利子，若能證入諸法攝觀，是名方便；若于法性無雜思惟，是名為慧。又舍利子，平等證入佛身莊嚴而現在前，是名方便；觀察法身性無處所，是名為慧。又舍利子，平等證入憶念諸佛所演言詞梵言聲等，是名方便；觀察法性不可言說，是名為慧。又舍利子，平等證入其心安住金剛喻定，是名方便；念無散亂觀察法性，是名為慧。又舍利子，若如是定安住本愿成熟眾生，是為方便；觀察眾生皆無我性，是名為慧。又舍利子，若定緣彼增上境界，發起一切增上善根，是名方便；若能觀察無根無住，是名為慧。又舍利子，若定修治佛土現前，是名方便；觀察國土與虛空等，是名為慧。又舍利子，若定發起莊嚴道場，是名方便；若住寂靜慮知諸法，是名為慧。又舍利子，若定發起轉正法輪，是名方便；若觀所轉法輪無起，是名為慧。又舍利子，如是無量覺分資糧平等證入觀察現前，是名方便；如是無量諸惑寂滅息除熱惱，如來所有靜慮妙樂，不與諸法而共相應，無有諸相諸相遍知，遠離一切所緣境界，如是皆入菩薩正定所有靜慮，舍利子，菩薩摩訶薩，若能如是觀察具足，是名為慧。舍利子，若菩薩摩訶薩，成就如是無盡靜慮，與靜慮波羅蜜多相應故，一切惡魔不能得便，即名安住諸佛法器。舍利子，如是方便，如是妙慧，是名菩薩摩訶薩靜慮波羅蜜多具足成就，皆是妙慧方便之所發起。 
　　“復次，舍利子，菩薩摩訶薩，依靜慮波羅蜜多故，具足成就不退神通，善能建立智所作業，非彼慢力之所發起，游戲神通示現世間，一切作用安住神通，發起世間一切大事。又舍利子，此神通者為大智相，具足世出世間微妙作用故；此神通者為大慧相，現見世出世間一切諸法故；此神通者為無盡相，隨遍一切如虛空故；此神通者等見諸色，色無色中平等見故；此神通者善能隨入音聲法門，前際音聲平等性故；此神通者能觀眾生一切心行，現見彼性故；此神通者善能隨念一切諸劫，分別了知前后際故；此神通者善能示現無量神變，恒現在前無加行相故；此神通者了知漏盡，觀待迦羅及三摩耶不過時故；此神通者是圣出世，于一切法決擇分故。又舍利子，如是神通微妙甚深，聲聞、獨覺所不能測；如是神通有大威德，善能調伏一切有情；如是神通有大功業，證得灌頂一切諸法自在轉故。如是，舍利子，是名菩薩摩訶薩依靜慮波羅蜜多故，獲是無退諸勝神通，善能建立智所作業，非彼慢力之所發起。  
大寶積經卷第五十 唐三藏法師玄奘奉詔譯 
菩薩藏會第十二之十六靜慮波羅蜜品第十之二  
　　“復次，舍利子，菩薩摩訶薩，修行靜慮波羅蜜多故，獲得如是無退神通，善能建立智所作業。舍利子，當知菩薩摩訶薩，得是通智，由清凈心、鮮白心、明潔心、無濁心、離隨煩惱心、善調順心、善寂靜心、善修治心，如是心相之所由生，靜慮解脫三摩地三摩缽底之所發起。舍利子，是菩薩摩訶薩，處于世界，故作意生，非系縛生，不由系縛命終受生。何以故？是菩薩摩訶薩，解脫一切虛妄分別故，解脫一切非真實煩惱縛故，解脫一切顛倒妄執所依止故。是故此菩薩摩訶薩，隨現世界，解脫而生；解脫命終，解脫受生。舍利子，是菩薩摩訶薩，現受生已成辦大乘，圓滿一切諸佛正教，遍游十方廣求佛法。雖志有所求，而無取無得。隨入諸佛法，即為一切法；隨入一切法，即為諸佛法。如是菩薩，隨入佛法及一切法，然不隨彼法非法行。 
　　“舍利子，菩薩摩訶薩，若能如實求諸法時，安住無取及無得者，是則無有一法而可入于算數。何以故？一切諸法超過算數道故。若能了達法平等性，是則不執法與非法。何以故？一切諸法性無執故。若計于中而有義者，是則獲得廣大無義。若有善能不計于義，是則義與非義不現前故。不見義者，于一切處覺慧無礙。是菩薩摩訶薩，若能如是了覺無礙，則為獲得無障礙覺；若有無障礙覺，則于一切而無所著；若無所著，則無所住；若無所住，則無所乏；若無所乏，則無癡無求；若無癡無求，則無迷無惑；若無迷無惑，則無我所；若無我所，則無攝受；若無攝受，則無所執；若無所執，則無諍論；若無諍論，是則無諍沙門之法；若有無諍沙門法者，是則一切無礙無障等虛空求；若能等彼虛空求者，則不系屬欲界、色界及無色界；若于諸處無系屬者，則無色相及以形量；若其無是色相形量，則能如是隨覺；若能如是隨覺，則能如是通達。舍利子，云何說名隨覺通達？舍利子，菩薩摩訶薩，若能隨覺通達，是處無有少法可得，此則說名隨覺通達。舍利子，諸菩薩摩訶薩，由平等證入如是隨覺通達故，說是菩薩摩訶薩依靜慮波羅蜜多，成就希奇未曾有法。 
　　“復次，舍利子，云何名為菩薩摩訶薩成就希奇未曾有法？舍利子，菩薩摩訶薩，依靜慮波羅蜜多故，雖行大慈而恒觀無我，雖行大悲而知無眾生，雖行大喜而知無命者，雖行大舍而知無數取，雖廣行大施而心恒調順，雖緣境凈戒而心常寂靜，雖隨辱行忍而心無窮際，雖勤加精進而心能簡集，雖入諸靜慮而正心觀察，雖遍行智慧而心無所行，雖行四念住而心無緣念亦無作意，雖行四正斷而心無生滅，雖行如意足而心無戲論，雖行凈信而心無系著，雖行正勤而心恒遠離，雖行于念而心恒自在，雖住三摩地而心證平等，雖行般羅若而心本無根，雖行諸力而心無摧伏，雖行覺分而解析菩提，雖修道分而心無所修，雖行奢摩他而心恒寂滅，雖行毗缽舍那而心無定觀，雖修行圣諦而畢竟遍知，雖成熟眾生而心本清凈，雖攝受正法而不壞法性，雖凈佛國土而心等虛空，雖證無生法而心無所得，雖行不退轉地而心性無退，雖獲諸妙相而知性無相，雖莊嚴道場而心游三界常處周輪，雖降伏魔軍而于諸含識無所摧伏，雖知諸法即菩提性而心隨覺了，雖轉法輪而心住法性無還無轉，雖復示現大般涅槃而于生死性心常平等。如是，舍利子，是名菩薩摩訶薩平等證入隨覺通達，如是希奇未曾有法，當知修行靜慮波羅蜜多之所成就。 
　　“復次，舍利子，何等名為菩薩摩訶薩依靜慮波羅蜜多修學菩薩靜慮之相？舍利子，菩薩靜慮不住自性，為滿如是三摩地故；菩薩靜慮無有愛味，不為貪著自安樂故；菩薩靜慮緣于大悲，為斷一切眾煩惱故；菩薩靜慮定無退轉，緣于欲性增上性故；菩薩靜慮鎣發神通，了達眾生諸心行故；菩薩靜慮心欣愛悅，善能顯發心自在故；菩薩靜慮了知一切三摩缽底，映蔽一切色無色界故；菩薩靜慮是為寂靜，最勝寂靜，近于寂靜，映蔽聲聞、獨覺定故；菩薩靜慮無有分別，極為究滿妙清凈故；菩薩靜慮行品最勝，習氣相續永除滅故；菩薩靜慮以慧超度，超度一切諸世間故；菩薩靜慮為諸含生欲解導首，善能度脫諸含生故；菩薩靜慮紹三寶種令不斷絕，以佛靜慮無窮盡故；菩薩靜慮最為高顯，三摩呬多常現前故；菩薩靜慮自在而轉，諸有所作善圓滿故；菩薩靜慮是為大我，以妙智慧為大我故。舍利子，如是無量菩薩靜慮，皆是菩薩摩訶薩依靜慮波羅蜜多之所集起。 
　　“復次，舍利子，菩薩摩訶薩靜慮波羅蜜多，何等之法而為前導？舍利子，靜慮波羅蜜多者，心靜觀智以為前導，心住一緣以為前導，心無散動以為前導，其心安住以為前導，心奢摩他以為前導，心三摩地以為前導，三摩地根以為前導，三摩地力以為前導，三摩地覺分以為前導，正三摩地以為前導，靜慮解脫以為前導，九次第定以為前導，九滅除法以為前導，一切善法以為前導，伏煩惱怨以為前導，三摩地蘊具足圓滿以為前導，菩薩摩訶薩諸三摩地以為前導，佛薄伽梵諸三摩地以為前導。舍利子，如是等無量靜慮，皆為靜慮波羅蜜多前導之法。舍利子，復有無量無邊證寂靜法，并是靜慮波羅蜜多之所前導。舍利子，是名菩薩摩訶薩靜慮波羅蜜多。菩薩摩訶薩，為阿耨多羅三藐三菩提故，當于是中發勤精進，具足修學，行菩薩行。” 
　　爾時，世尊欲重宣此義，而說頌曰：  
　　“靜慮解脫到彼岸， 勤行此行多劫海， 
　　　其心清凈無濁穢， 不染世法喻蓮華。 
　　　有大靜定名遍照， 此定依修到彼岸， 
　　　又名月光凈莊嚴， 復名電光所嚴飾， 
　　　或名高行或心勇， 或定名為無垢光， 
　　　或戒德辦或無憂， 或名諸法自在轉， 
　　　或名法炬或法勇， 或名山威法自在， 
　　　或正法智自然超， 或持正法妙清凈， 
　　　或名觀察他心定， 或名正法寶光明， 
　　　復名滅惑嚴勝幢， 有定名為摧魔力， 
　　　或名斷疑及無著， 或定名為寂靜燈， 
　　　或力高勝或十力， 或名敬手大名稱， 
　　　或名持山善安住， 或蘇迷盧大明燈， 
　　　或名無勝勝彼勝， 或名智炬及慧行， 
　　　或無邊智或自在， 或名發慧寂靜定， 
　　　或名月凈日音聲， 或那羅延摧高慢， 
　　　或善調龍師子吼， 或名遠離種種想， 
　　　或名旋轉或返還， 或無瞚眼力清凈， 
　　　或定名為念諸佛， 或名念法或念僧， 
　　　或名智轉或入空， 或名無相或無愿， 
　　　或金剛喻或靜地， 或金剛地或高勝， 
　　　或名山王或不瞚， 或無邊轉或凈音， 
　　　或離煩惱或觀察， 或虛空妙或如空， 
　　　或發廣大諸功德， 或趣覺慧或念慧， 
　　　或辯無盡或相續， 或無邊說詞無盡， 
　　　或無壞善作所作， 或名觀察或眾悅， 
　　　或名慈現或悲廣， 或入歡喜或欣慶， 
　　　或舍或脫二種礙， 或名法光或法義， 
　　　或金剛幢或智海， 或解脫堅或眾喜， 
　　　或名智炬無動定， 或定名曰勝蓮華， 
　　　或簡集法或無動， 或名慧上及寂靜， 
　　　或無邊光或佛海， 或名解脫或智授， 
　　　或名如來妙莊嚴， 或名無邊勝光焰， 
　　　或名歡喜莊嚴土， 或名悅豫眾生意， 
　　　有定名為一切時， 順菩提道三摩地， 
　　　或定名為到彼岸， 覺分華嚴施寶髻， 
　　　或施甘露堅解脫， 或風無動盛光明， 
　　　或名海潮溝寶藏， 諸那羅延山峰力， 
　　　或名神通廣大義， 妙善攝受三摩地， 
　　　或定名為大通照， 諸佛如來之境界。 
　　　證得如斯寂靜定， 及余拘胝無有邊， 
　　　修行靜慮到彼岸， 菩薩功德廣無量。 
　　　行住恒游靜慮境， 其心無擾常澹泊， 
　　　若坐若臥止定中， 無有威儀不在定。 
　　　處定能發大音聲， 以諸法性恒寂靜， 
　　　無異分別無自在， 無我無命無分別。 
　　　如是及余無涯際， 無有數量功德海， 
　　　聰睿菩薩愍含靈， 修行靜慮到彼岸。  般若波羅蜜多品第十一之一  
　　“復次，舍利子，云何菩薩摩訶薩般若波羅蜜多？菩薩摩訶薩，為阿耨多羅三藐三菩提故，依此勤修行菩薩行。 
　　“舍利子，菩薩行般若波羅蜜多故，于菩薩藏微妙法門，殷勤鄭重，聽聞受持，若讀若誦，思擇義理；既能通達，復為他人廣宣敷演，開示其要。舍利子，若有菩薩摩訶薩，聞我說已如法奉行，于菩薩藏微妙法門，殷勤鄭重，聽聞受持，讀誦研尋，通達其義，為他宣說廣開示已，當知是人證得如是無盡慧相。舍利子，如是慧者，為何等相？云何入證？舍利子，所言慧者，以聞為相，菩薩之人如理證入，是故說為無盡慧相。又舍利子，如是之相，我當廣說。謂此相者，菩薩摩訶薩為求正法，欲樂為相，欲解為相，方便為相，善友為相，無慢為相，于多聞所恭敬為相，尊重為相，旋繞為相，謙敬為相，親覲為相，諦聞為相，承事為相，思惟為相，不亂為相，珍寶想為相，良藥想為相，息諸病想為相，念器為相，趣覺為相，樂大慧為相，證入覺為相，聞無厭足為相，舍增益為相，調順離薪為相，親近多聞者為相，于諸作事喜愛為相，身調適為相，心勇銳為相。又舍利子，菩薩摩訶薩，于聽法眾無倦聽聞為相，聽聞正義為相，聽聞正法為相，聽聞正行為相，聽聞證智為相，聽聞波羅蜜多為相，聽聞菩薩藏法為相，聽聞諸攝法為相，聽聞方便善巧為相，聽聞梵住為相，聽聞神通為相，聽聞正念正智為相，聽聞念住為相，聽聞正勝為相，聽聞神足為相，聽聞緣起為相，聽聞無常為相，聽聞苦法為相，聽聞無我為相，聽聞寂靜為相，聽聞空為相，聽聞無相為相，聽聞無愿為相，聽聞無加行為相，聽聞善根加行為相。又舍利子，如是自在為相，聞法為相，對治雜染為相，制伏一切煩惱想為相，贊美智者為相，親覲圣者為相，遠離非圣為相，聽聞圣者為相，聽聞諸根為相，聽聞修習隨念為相，聽聞覺分為相，聽聞圣八支道為相，聽聞如來力、無所畏、大慈大悲大喜大舍、無礙辯才、十八不共佛法為相。 
　　“如是，舍利子，當知菩薩摩訶薩，若于此聽聞，即于此解了；若于此解了，即于此正行。何以故？舍利子，若菩薩摩訶薩，于菩薩藏微妙法門，聞相趣入，方便無量，吾今略說四十一種。舍利子，何等為相？一者、若有菩薩，于此法門生欲樂者，當知此菩薩摩訶薩，即為聽聞聞便解了，既解了已便行正行；二者、若有菩薩，于此法門生于欲解，當知此人，即是聽聞解了，行于正行；三者、若有菩薩，于此法門方便趣入，當知此人即是聽聞解了，行于正行；四者、若有菩薩，親近善友，此人即為聽聞解了，行于正行；五者、若有菩薩，于多聞所心無有慢，此人即為聽聞解了，行于正行；六者、若有菩薩，恭敬多聞，此人即為聽聞解了，行于正行；七者、若有菩薩，于多聞者生尊重心，此人即為聽聞解了，行于正行；八者、若有菩薩，于多聞所旋繞奉敬，此人即為聽聞解了，行于正行；九者、若有菩薩，于多聞所行謙下心，此人即為聽聞解了，行于正行；十者、若有菩薩，親近多聞，此人即為聽聞解了，行于正行；十一、若有菩薩，于多聞所攝耳諦聽，此人即為聽聞解了，行于正行；十二、若有菩薩，于多聞所承事迎逆，此人即為聽聞解了，行于正行；十三、若有菩薩，于多聞所思惟義趣，心定不亂，此人即為聽聞解了，行于正行；十四、若有菩薩，于多聞所起珍寶想，此人即為聽聞解了，行于正行；十五、若有菩薩，于多聞所起良藥想，此人即為聽聞解了，行于正行；十六、若有菩薩，于多聞所能起息滅貪瞋癡想，此人則為聽聞解了，行于正行；十七、若有菩薩，于多聞所聞已能持，此人則為聽聞解了，行于正行；十八、若有菩薩，趣覺于法，此人則為聽聞解了，行于正行；十九、若有菩薩，于多聞所樂其智慧，此人則為聽聞解了，行于正行；二十、若有菩薩于多聞所聞已覺悟，此人則為聽聞解了，行于正行；二十一、若有菩薩，聞無厭足，此人則為聽聞解了，行于正行；二十二、若有菩薩，聞說柁那便增長舍，此人則為聽聞解了，行于正行；二十三、若有菩薩，聞說尸羅便守護戒，此人則為聽聞解了，行于正行；二十四、若有菩薩，聞說羼底便能修忍，此人則為聽聞解了，行于正行；二十五、若有菩薩，聞說毗利耶便起正勤無倦精進，此人則為聽聞解了，行于正行；二十六、若有菩薩，聞說靜慮便入靜慮其心不散，此人則為聽聞解了，行于正行；二十七、若有菩薩，聞說般羅若其心決定，便修智慧為盡諸漏，此人則為聽聞解了，行于正行；二十八、若有菩薩，于多聞所生大歡喜，此人則為聽聞解了，行于正行；二十九、若有菩薩，聽聞法已身調適者，此人則為聽聞解了，行于正行；三十、若有菩薩，聽聞法已其心勇銳，此人則為聽聞解了，行于正行；三十一、若有菩薩，聞大乘經心生信欲，此人則為聽聞解了，行于正行；三十二、若有菩薩，聞攝法已其心趣入，此人則為聽聞解了，行于正行；三十三、若有菩薩，聞說念住便即趣于身受心法，此人則為聽聞解了，行于正行；三十四、若有菩薩，聞說正勝，便于惡法已生未生，若背若舍，若彼善法已生未生，不舍覺轉，此人則為聽聞解了，行于正行；三十五、若有菩薩，聞說神足即能奉行生身輕性，生心輕性，生欲輕性，此人則為聽聞解了，行于正行；三十六、若有菩薩，聞說靜慮便靜思惟其心趣入，此人則為聽聞解了，行于正行；三十七、若有菩薩聞諸法中不輕蔑行，便于眾生起大慈心，于入苦者起大悲心，于正法所起大喜心，于不善所起大舍心，此人則為聽聞解了，行于正行；三十八、若有菩薩，聞說根已，其心趣入于彼諸根，所謂信根、精進根、念根、慧根、三摩地根，此人則為聽聞解了，行于正行；三十九、若有菩薩聞說覺分，其心趣入覺悟法性，此人則為聽聞解了，行于正行；四十、若有菩薩，聞說道支，其心趣入涅槃正路，此人則為聽聞解了，行于正行；四十一、若有菩薩，聞說如來力、無所畏、大慈大悲大喜大舍、無礙辯才、十八不共佛法及余無量諸佛正法，皆聽聞已，其心趣入阿耨多羅三藐三菩提，此人如是如法聽聞，既聽聞已便能解了，既解了已行于正行。舍利子，我已說是四十一法趣入聞相，諸菩薩摩訶薩當于中學。舍利子，如是名為菩薩摩訶薩修行般若波羅蜜多聞慧本相。 
　　“復次，舍利子，菩薩摩訶薩，修行般若波羅蜜多行菩薩行者，應于如是大菩薩藏微妙法門，鄭重聽聞，受持讀誦，思惟其義，通微妙法，復為他人廣分別說，是行資糧。舍利子，云何菩薩摩訶薩于如是法而起正行？舍利子，菩薩于法起正行者，所謂如說修行，建立而住，是名于法而起正行；若復有能一切不取，是名于法而起正行。何以故？舍利子，若取于法，即名邪行。無處無位執取法人，由如是法能得出離，必無是處。何以故？無取行人，于法無行，尚應生疑，無作用故，況取法行而非邪行？是故應當不取諸法而行正行。又舍利子，若于諸法無有障礙，是名正行；若于諸法不輕蔑者，是名正行；若于諸法不取不舍、不生不滅，是名正行；乃至若于諸法無合無散，是名正行。又舍利子，如我所說若有是處，無有少法而可見聞，亦無可說，如是一切諸法非可得見、非可執取。何以故？一切諸法皆是一相，所謂無相。 
　　“又舍利子，一切諸法性本無相。若有菩薩說于無相，是則無相還應可說。何以故？無相、有相皆無相故，不可說言，此為有相，此為無相。舍利子，若有菩薩摩訶薩，能悟如是一切法相即是無相，不可得見，不可執取，如法了知，是名正行。菩薩摩訶薩，勤修如是正法行已，當于諸法證入無障照明之慧。如是，舍利子，是名菩薩摩訶薩般若波羅蜜多正行之相。” 
　　爾時，世尊欲重宣此義，而說頌曰：  
　　“安住正行聰睿者， 于菩薩藏善決定， 
　　　此人于法不起執， 無執取行相如是。 
　　　證得諸法不為空， 非于諸法空平等， 
　　　又非空法有所執， 無執正行相如是。 
　　　于法無取亦無舍， 亦非取法以為法， 
　　　無取是名諸法相， 無取正行相如是。 
　　　若于諸法智無礙， 此智無有不焚燒， 
　　　于焚燒智無所執， 諸法正行相如是。 
　　　智者安住遠離德， 于法應起勤精進， 
　　　若能依止軌則行， 爾時當入清凈門。 
　　　是清凈門通諸法， 亦了有情諸欲解， 
　　　智者雖知無所觀， 而能演宣如是法。 
　　　于甚深法了勝義， 常于深義勝決擇， 
　　　踴現無邊功德行， 明智多聞如大海。 
　　　于彼所說諸文義， 究竟無能證得者， 
　　　以彼文義俱無邊， 真實正行恒無動。  
　　“復次，舍利子，菩薩摩訶薩，修行般若波羅蜜多時，于菩薩藏微妙法門，殷重聽聞，乃至為他如法說已，當知是菩薩摩訶薩，于一切法獲得光明，能破一切無明黑闇及諸翳膜。舍利子，如是光明即為智慧。何以故？善不善法皆能明了，如實知故。是菩薩摩訶薩，修如是法獲明慧已，乃至命難眾苦因緣，決定不造諸不善法。舍利子，是菩薩摩訶薩，為欲永滅不善法故，隨所聞法極善通達；既通達已，是則說為牟尼寂靜。如是，舍利子，是名菩薩摩訶薩修行般若波羅蜜多時正行之相。” 
　　爾時，世尊欲重宣此義，而說頌曰：  
　　“如人入闇室， 覆蔽絕光明， 
　　　雖有眾色像， 非明眼所見。 
　　　如是雖有人， 內具諸明解， 
　　　不聞于正法， 善惡何能曉？ 
　　　多聞解了法， 多聞不造惡， 
　　　多聞舍無義， 多聞得涅槃。 
　　　善聽增長聞， 聞能增長慧， 
　　　慧能修凈義， 得義能招樂。 
　　　聰慧得義已， 證現法涅槃， 
　　　凈覺法相應， 證得第一樂。 
　　　聞菩薩藏已， 正法善安住， 
　　　為世大光明， 行菩提妙行。  
　　“復次，舍利子，菩薩摩訶薩，為欲修行般若波羅蜜多故，于能受持菩薩藏經正行人所，深起敬心善知識想；既生想已，又于大菩薩藏微妙法門，倍復尋求，令此法門轉增明凈。舍利子，是菩薩摩訶薩為求菩薩藏故，發生信欲，策勵正勤，檢攝其心，令定安住。是菩薩摩訶薩，于四正斷方便修成，一切法中得無障礙。如是，舍利子，是名菩薩摩訶薩般若波羅蜜多正行之相。” 
　　爾時，世尊欲重宣此義，而說頌曰：  
　　“所謂說法者， 即為善知識， 
　　　恭敬聽聞法， 安住于正行。 
　　　欲解常無退， 精進常高勇， 
　　　凈慧常修治， 于智常安住。 
　　　自然達諸法， 不隨于信行， 
　　　以智觀于法， 是為諸佛說。 
　　　智者分別句， 趣義善加學， 
　　　于白黑品等， 常修常遠離。 
　　　心曾無厭倦， 于法無退沒， 
　　　身欲并輕安， 速得心精進。 
　　　由聞法增智， 智增無退念， 
　　　智恒依念住， 了知凈穢法。 
　　　學于無上法， 趣勝念慧力， 
　　　了眾生欲解， 自學于長夜。 
　　　學法已升進， 極進智清凈， 
　　　了眾生欲解， 如解便開示。  
　　“復次，舍利子，菩薩摩訶薩修行般若波羅蜜多時，于菩薩藏微妙法門，如是尋求通達覺慧，依是清凈善法明門，菩薩常應如是修學。舍利子，若有菩薩摩訶薩于法修學，應作是念：‘二因二緣能發正見。何等為二？所謂從他聞音，及以內自如理作意。’彼復思惟：‘從他聞音，如理作意，為何等相？’尋重思惟：‘若有樂定，修相應行諸菩薩等，未曾聽聞大菩薩藏微妙法門，又不聽聞圣法律教，但于三摩地中生知足想，當知是人以慢力故起增上慢。我說是人不能解脫生老病死、愁嘆憂苦諸熱惱等，既不脫諸熱惱等苦，豈得脫彼五門生死為之沉溺流轉不息？是諸眾生實非解脫，而便自謂我已解脫；實未離苦，而便自謂出離眾苦。是故如來依是人故如實說法。若能從他隨順聽聞，是則解脫諸老死等。’復作是言：‘如我先聞薄伽梵說：  
　　“‘多聞解了法， 多聞不造惡， 
　　　　多聞舍無義， 多聞得涅槃。 
　　　　善聽增長聞， 聞能增長慧， 
　　　　慧能修凈義， 得義能招樂。 
　　　　聰慧得義已， 證現法涅槃， 
　　　　聞法凈黠慧， 證得第一樂。’  
　　“是故，舍利子，諸菩薩摩訶薩如是思已，當于大菩薩藏微妙法門，及以圣法毗奈耶教，殷重聽聞，受持讀誦，廣為他人敷演開示。 
　　“復次，舍利子，若諸含識于菩薩藏微妙法門，雖復聽聞而不如理方便作意，當知是人于彼圣道不能正行。是故如來依是人故說正法要，作如是言：‘若欲解脫生老病死，當具內自如理思惟，諸菩薩等應如是學。’舍利子，云何名為如理方便？何等菩薩如理作意而能修學？舍利子，菩薩摩訶薩如理方便者，無有一法若合若離。何以故？如理方便非方便故。又舍利子，菩薩摩訶薩，若有安住如理方便及作意者，當知此相但是音聲；而此音聲性無所起，亦不轉起，及由彼故而發音聲。何以故？彼一切皆不可得故。又復菩薩觀是音聲前際后際，從何而生？滅往何所？如是觀察了不可得。又更推求如此聲者，為在已說，為在今說，為在當說？又重推求如是聲者，若已所說，若今所說，若當所說？如是聲者，若為斷故已說，若為斷故今說，若為斷故當說？如是聲者，若為證故已說，若為證故今說，若為證故當說？是菩薩如是一切尋求聲已都無得者。又更觀察，若過去相、若未來相、若現在相，如是觀已皆不可得。舍利子，若菩薩摩訶薩，如是正觀察時，是名如理方便作意。是故如理方便菩薩摩訶薩，于如是觀應具修學。 
　　“復次，舍利子，云何菩薩摩訶薩如理觀耶？諸菩薩等云何應學？舍利子，是菩薩摩訶薩，觀一切法自性息滅；若如是觀，名如理觀。若觀諸法自性寂靜，是則名為如理正觀；若觀諸法畢竟空寂，是則名為如理正觀；若觀諸法入平等性，是則名為如理正觀；若觀諸法畢竟無生，是則名為如理正觀；若觀諸法畢竟不生，是則名為如理正觀；若觀諸法畢竟不起，是則名為如理正觀；若觀諸法畢竟寂滅，是則名為如理正觀。舍利子，是菩薩摩訶薩作是觀時，亦不見有能觀之者；應如是觀，所謂非觀非不觀故。若有菩薩作是觀者，名如理觀；若他觀者，名非理觀。 
　　“復次，舍利子，云何菩薩摩訶薩應學如是如理方便？舍利子，菩薩摩訶薩，如理方便者，非于少法有愚迷故；如理方便者，非于少法而生障礙；如理方便者，無有少法非解脫門；如理方便者，無有為斷少分法故發勤精進；如理方便者，不為證少法故勇勵正勤。舍利子，菩薩摩訶薩應以如是如理正見，如其所見正觀諸法。舍利子，云何名為如其所見正觀諸法？舍利子，謂無所見名觀諸法。何等是為無所見耶？舍利子，無所見者，名為無生；言無生者，是為無起；言無起者，名無所照。是故如來依是正法，說如是言：‘若有菩薩，觀一切行見無生時，即是趣入正性決定。夫正見者，謂能趣入正性決定。’舍利子，彼菩薩摩訶薩作是思惟：‘何因緣故，當得趣入正性決定？’舍利子，菩薩摩訶薩應如是學，若觀我見為平等者，即是一切諸法平等；若作是觀，當知趣入正性決定。是故諸菩薩摩訶薩，若欲趣入正性決定者，當于如是大菩薩藏微妙法門，殷重聽聞，受持讀誦，研窮義趣，復應為他如法廣說，便當于是法門如理方便作意修學。舍利子，如是名為菩薩摩訶薩為阿耨多羅三藐三菩提故，修行般若波羅蜜多行菩薩行。   
 上一部：乾隆大藏經·大乘寶積部·大寶積經一百二十卷（第三十一卷～第四十卷）  下一部：乾隆大藏經·大乘寶積部·大寶積經一百二十卷（第五十一卷～第六十卷）   
 
   
   
乾隆大藏經·大乘寶積部·大寶積經         
    