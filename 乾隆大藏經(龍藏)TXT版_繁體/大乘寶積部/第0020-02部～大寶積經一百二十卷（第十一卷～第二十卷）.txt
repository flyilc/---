    第0020-02部～大寶積經一百二十卷（第十一卷～第二十卷）           
    
  
   大乘寶積部·第0020部    
大寶積經一百二十卷（第十一卷～第二十卷）    
唐三藏法師菩提流志奉詔譯      
  

大寶積經卷第十一 西晉三藏法師竺法護譯 
密跡金剛力士會第三之四  
　　密跡金剛力士復謂寂意菩薩：“何謂為如來心秘要？其業清凈。所以因緣？一切諸天子所生，以一識慧壽八萬四千劫，又其神識不轉不變，以為余識乃至定意還得壽命；從彼終沒，因其所行受身而生。如是，寂意，如來從其夜得成佛道，至滅度日，于其中間，如來無疑亦不回轉，心無思行，心無游行，心無不堅，心無所合，心無所散，心無亂，心無移，心無游，心無護，心無寂，心無失時，心無迷，心無求理，心無暗，心無生，心無喜，心無怯，心無住，心無往，心無想，心無望，心無求想，心無消滅，心無所觀，心無御識，心無住處，心無觀他，心目無睹，耳無所聽，無鼻口身，心無想念，意不倚色，無聲、香、味、細滑，心不依法，心無樂處，心不非樂，心不住內亦不住外，心不入法，心不越慧，心不觀過去，心不觀當來，心不觀現在，心如來圣，心清凈巍巍。其心不造罪福之業，于一切法，慧無掛礙而普示現已。心清凈，不見他人心不清凈。其所見者亦無所觀，若所觀者亦無妄想，察無放逸，睹所觀見亦無馳騁，觀有所見永無所見。如來所見，不肉眼視，不天眼睹，不慧眼察，不法眼看，不佛眼觀，不合天耳聽，不合觀他心，不雜念識過去世事，不依神足而為變化，不倚所有，諸漏已盡，于一切法悉無合會，應于諸法無所掛礙。其無吉祥，無有眾業，永無所行。其慧所住，猶若本無，皆知一切眾生心行。十種力業、四無畏慧、十八不共諸佛之法，是亦若斯，進退無業，舍心意識，不離如來三昧定住，普造一切諸佛道事。一切諸法慧無掛礙，悉無所著。 
　　“猶如，寂意，如來至真化如來像；其化如來，無心意識、身口意，其行所在至真示現，隨時能作佛事，化亦無想，亦無求念。如是，寂意，道心如斯，猶如來化等無有異。其所化者所念無念，無身口心，因緣進退，目睹見之，皆作佛事，亦無所有，所謂化者悉無所行。諸法如化，如來解是，成最正覺。已成正覺，如來慧識不住五陰，無十八種，亦無諸入，不住內外，無善無不善，無現世，無度世，無有漏無不漏，無塵勞諍訟之厭，不住無為有數無數，無有三世去來今行周旋往返，不住有為有所觀察也，不住無為觀也。其慧亦如是，悉無所住。如來至真處于一切眾生志性，顯仁慈慧，無所傷害，救濟危厄。寂意當知，是如來秘要，若有所入，其所班宣無不普達。又有寂意，如來秘要不可限量，所宣秘密不可得底。” 
　　密跡金剛力士說如來秘要品時，無央數諸佛世界六返震動。其大光明照于十方，睹于十方無量佛土。天雨眾華，箜篌樂器不鼓自鳴。無央數人皆發無上正覺道意，不可計菩薩逮得無所從生法忍，不可限人逮得柔順法忍，倍復不可計菩薩得一生補處，德本淳淑。以是因緣故，十方所在諸佛國土，各各在諸佛世尊，于賢劫中，眾菩薩等凈修梵行。是諸菩薩以法供養，皆各散華，奉事貢上密跡金剛力士。其所散華化成華蓋，承佛威神，是諸華蓋一切咸來，在于佛所，而繞佛及密跡金剛力士三匝，普覆眾會。又其寶蓋住虛空中，當于佛上，從寶蓋出如是比好妙音聲：“唯然！世尊，賢劫菩薩遣我等來，供養大圣及密跡金剛力士。奉法供養，及班宣是如來至真不可思議所說秘要，皆佛威變之所為也。” 
　　爾時，一切諸來眾會，聞說是法，欣然大悅，皆共叉手，咸禮稽首密跡金剛力士，益加恭敬，現若干變，宣說是言：“我等世尊，為得善利，獲無極慶，乃逮得見密跡金剛力士，值聞如來不可思議秘要言教！若有眾生，得致聞是經典之要而信樂者，以近道業，不懷狐疑，未曾猶豫入佛訓誨，則當觀之，為不退轉，當至無上正真道也。” 
　　時，佛嗟嘆密跡金剛力士言：“善哉！善哉！快說是言，誠如宣意。”復告寂意菩薩：“大士，如來功勛，甚奇真諦，四無所畏！是經典者，如密跡金剛力士所可咨嗟，快說至訓。斯諸正士，諸佛尊法道慧巍巍如是。其聞是法，不恐不怖，心不懷懼，解義所趣。若復受持能諷誦學，廣為人說，不久受決。當作是觀，疾逮無上正真之道，成最正覺。” 
　　爾時，彼眾會場地，正其中間，于世尊前，地尋時劈裂，深六十八百千由旬，自然出水渧大如車釭，上虛空中高至梵天，灑三千大千世界。佛告寂意：“汝寧見此其大渧水上虛空中，灑乎三千大千世界地乎？” 
　　對曰：“已見！天中之天，唯然大圣，垂愍唯說何所先瑞？” 
　　佛告寂意：“仁當知此，今斯水渧，地無思想，無所裂壞，水自然出；諸法師等亦復若斯，若以受持是經至要，住如上教而奉行法，皆當裂壞六十二見眾邪疑網，逮得于此不可盡明法辯才之慧。斯諸正士為諸眾生，快說正法普悅眾心。又寂意，知是經典者，盡脫眾惡三塗之難乎！” 
　　時，賢者舍利弗前白佛言：“今賢劫中諸菩薩眾，在于十方諸佛世界凈修梵行。云何于是密跡金剛力士，期諸菩薩后成佛時，皆當手執金剛侍從后乎？” 
　　佛言：“且止！舍利弗，是不可思議。諸天世人得聞是言，將無怪惑，菩薩所行或能不信。” 
　　舍利弗復白佛言：“若有學人植眾德本，當信樂之。我等咸當受如來命。” 
　　佛言：“汝寧見此密跡金剛力士住侍佛后乎？” 
　　答曰：“已見！” 
　　佛言：“以神通力本愿所致，常當供養諸菩薩眾，于賢劫中當成佛時，密跡力士常應侍之，亦如侍我也。是舍利弗，密跡金剛力士，皆于賢劫諸菩薩眾常當侍衛。賢劫諸佛以神通力，皆是本宿自在誓愿。” 
　　佛言：“舍利弗，正使三千大千世界一切眾生將來成佛，皆當須侍。得佛道時，亦執金剛悉衛侍后，而自示現。雖爾變化，又此正士神足之德，建立圣威未曾損耗。舍利弗，寧見彌勒菩薩，今密跡金剛力士常侍其后？” 
　　答曰：“已見！世尊，以是之故承佛圣旨，從古以來未曾聞斯。” 
　　佛告舍利弗：“常侍彌勒，汝等不見也。亦在他方諸佛國土諸菩薩來，天帝釋、梵及四天王，見密跡金剛力士侍于彌勒菩薩之后。又時其余賢劫之中，彌勒菩薩及余菩薩化作億百千垓諸菩薩眾，皆在其后而侍化人，開度眾生。以是正士所建立威，不可思議神足威變巍巍如是，具足眾德，六通慧力，不可限量。” 
　　于是寂意菩薩謂密跡金剛力士曰：“豈能屈意班宣如來修勤苦行，莊嚴道樹，降伏魔官，而轉法輪造立至諦！仁者所明，具說意旨。” 
　　密跡金剛力士謂寂意曰：“其功德勛不可限量！假使住命一劫稱其至德，不能具宣講論意旨，承佛威神粗舉其要。”又曰：“寂意，菩薩所行，不以一事修勤苦行。菩薩行法為外異學，欲濟危厄故示現義，各以隨宜從其身行，多少明宣顯其威儀，因而得化外學眾邪；現身最勝，尊豪難逮，所行勤苦甚不可及，示現菩薩威儀禮節，一切外學眾邪異業所不能逮。菩薩在彼，住一章句解無量義，或現上方，或現日月周旋往返，或現神通飛行仙人隱處，或現儒林、國師、居士，或現宗長、圣帝四王，或現帝釋、梵天、轉輪圣王，或以自現行不具足，或現其身臥荊棘上，或現臥[麥+弋]草上，或臥土上，或現所臥，或畏、或無所畏，或現臥處，或現坐食果，或現弊衣，或臥泡上，或現赭衣，或現裸形所共游居，或現服食猶孝子睒，或現惡食，或現食豆谷，或現食麻米，或現食蘿菔若芋蕪菁，或以食餔若食菜茹，或食荊棘，或服葉華實，或現食棗果，或能一食，或再食，或現常食，或現七日一食，或現十五日一食，或有一月一食，或服一渧酥，或服一渧油，或服一渧蜜，或服一渧水，或服一渧乳，或現不食，或現常住，或現常坐。如是，寂意，是及余行不可稱計威儀禮節，是為菩薩所現苦行。菩薩所現勤苦之行，具足六年，不但一行威儀禮節，行若干種示現具足，復以超是堅固勤修精進。又諸眾生不見如來若干品威儀禮節，亦不能知菩薩所為。若有眾生能修行道，如其所行舉動進止威儀禮節，以是開化使得度脫。若見菩薩威儀禮節，乃能睹之。菩薩所行觀無妄想。是為菩薩所行勤苦，具足開化六十垓人三百萬諸天人民，皆入道業。爾時，菩薩行微妙業。又菩薩行在于所生，坐寶交露高閣之臺，而示現生無眾患難，永得安隱三昧常定，而反示現六年苦行，復見起去。彼時諸天求于法樂，若志經典，不慕世俗，住菩薩邊無有異業，唯班宣法是為菩薩。時，有菩薩名曰法種，好樂大乘入于大哀。復有法典，名入不可思議法門，又號普攝降伏眾邪一切諸魔，入苦難慧永獲大安。” 
　　密跡金剛力士謂寂意菩薩：“菩薩勤行竟六年已，輒如所現精進威儀，從其座起，詣于尼連閑靜河邊。順示從世故，到閑靜流河水際，洗身清凈，渡河水去，往至他處而獨立焉。有彌迦女名善蔭，構千頭牛而取其乳，展轉相飲，取后淳湩用作湩糜，在釜跳上數十丈。女怪所以，梵志占之：‘臨成佛者，乃應服耳！’時女赍往詣菩薩所，及六萬天龍鬼神、揵沓和等，各各赍食奇異甘膳，詣菩薩所，各自啟曰：‘唯愿垂愍，受是供養。’于時菩薩受善蔭彌迦女乳糜服食，亦取一切六萬天龍鬼神、揵沓和妻飯，示現皆食。諸來施者各各自見，獨受其食不見他人，他人亦不知之。時，一一人各自念言：‘菩薩獨念取我供食，當逮無上正真之道，成最正覺！’以是喜悅發大道意，應時得立不退轉地。是為名曰受供膳食。開化眾生故，現六年勤苦行業。” 
　　密跡金剛力士謂寂意曰：“是為菩薩隨其世俗受供而食，使身氣力充備安和，往詣樹下。又有地神名善地天子，告諸天子及余地行天神：‘持地不動，莫令肅震。斷眾愛欲及諸結著菩薩，已到于樹王下。’嚴凈其地，次第諸施，歡然三千世界自然清凈，散華燒香，香水灑地。迦留跡天持華鬼神下其天宮，住虛空中，見菩薩欣然雨種種華。其四天王與其眷屬，至四方域，以紫磨金網縵妙帳，周遍覆蓋三千佛土，以供養佛。天帝釋梵前有大神足，莊嚴如意，咨嗟三千世界。忉利天、焰天各紫磨金帳而交露之，紺琉璃帳覆三千大千佛土供養。兜率天珠校露帳校飾，供養如來巍巍堂堂；及諸天王微妙甚好如紫磨金，其心大悅供養如來，雨好真珠。化善天王，以明月珠光明晃耀，白玉銀帳，演其和音流布十方，令三千世界莫不悅豫；乃至諸天清凈眾寶威神，無量無垢顯明。他化自在天化作一帳眾寶合成，普奉事佛。諸天龍神、阿須倫、迦樓羅、真陀羅、摩休勒，各以神足圣力示現莊嚴，修治一切欲界。” 
　　力士謂寂意：“爾時有大梵天王，名曰威神自在，主三千世界，極尊無量。其菩薩行往睹佛樹，又是天王告諸梵天：‘諸仁當知，是菩薩大士，于過去佛修治正行，植眾德本，稽首歸命無數諸佛；大愿不動，堅強意固，志不患厭，皆興一切諸菩薩行，奉修諸度所度無極，悉于其地而得自在；志性普和，善修清凈，盡入一切眾生根本，皆通一切如來秘要，悉度魔事。其眾德本不依仰人，為諸如來，善修建立無上道法，為大導師救濟眾生；班宣經典，一切眾生合一勇猛，拔乎魔境永無魔業；曉了道法，為大醫王療眾生病，服解脫冠為大法王，演智慧光無極圣帝，不為世俗八法所拘。猶如蓮華不著塵水，執持諸法未曾忽忘；猶如江海智不可限，如須彌山不可動搖，凈洗其心如水洗垢，終不自大常行謙下；如明月珠去冥眾濁，于一切法而得自在；積眾德本，猶如梵天天上第一。往詣樹下降伏眾魔，逮得無上正真之道，為最正覺，具足諸佛十種力、四無所畏、十八不共諸佛之法，轉大法輪為師子吼，充滿一切潤以法施；欲凈一切眾生道眼，攝取諸法，棄外邪業九十六種；具足本愿，好見諸佛十方境界，大圣威德游得自在，第一諸度所濟無極。汝等仁者，常當謙恪恭諸菩薩。’于是自在梵天，于諸天前說是頌曰：  
　　“‘清凈正行， 決上妙法， 愍傷世間，
      哀及諸天。 
　　　　天中之天， 天人中尊， 大圣今往，
      詣佛樹下。 
　　　　當降伏魔， 及與官屬， 逮得正覺，
      成一切智。 
　　　　已樂備悉， 最正覺業， 便復以轉，
      正法之輪。 
　　　　大智無窮， 大師子吼， 可悅一切，
      眾生之心。 
　　　　以清凈故， 致妙法眼， 導師往詣，
      于佛樹下。 
　　　　降棄眾魔， 消外異學， 皆悉具足，
      本宿誓愿。 
　　　　正覺法身， 所見無倦， 其時導師，
      往詣佛所。 
　　　　善哉一切， 皆共和同， 當好莊嚴，
      三千界地。 
　　　　是以校飾， 于其欲界， 色無色界，
      莊嚴如是。 
　　　　善哉梵天， 其心仁和， 此三千國，
      一切嚴凈。 
　　　　如是欲界， 以清凈好， 所見供養，
      復過于彼。 
　　　　名香木櫁， 眾華順義， 斯寶光明，
      鼓眾伎樂。 
　　　　其有睹者， 莫不欣喜！ 而梵天王，
      普三千界。 
　　　　從梵天王， 至迦尼吒， 各各梵天，
      平生清凈。 
　　　　在虛空中， 神尊復尊， 有天中天，
      見凈復凈。 
　　　　六十億載， 諸天來會， 為于菩薩，
      嚴金剛場。 
　　　　下諸天華， 而雨供養， 眾香香水，
      以用灑地。 
　　　　眾寶妙床， 施設諸座， 嚴凈校飾，
      佛樹下坐。 
　　　　我等導師， 一切咨嗟， 隨所安處，
      令其清凈。’”  
　　時，密跡金剛力士謂寂意菩薩：“時菩薩往而坐樹下，于其足底生千輻相，從出光明。其光遍照斯佛國土，靡不周至；一切地獄、畜生、餓鬼、一切眾人苦惱休息。又大光照黑耳地獄，時黑耳地獄蒙世尊光，歡喜踴躍，眾云集焉。于時諸天咸說頌曰：  
　　“‘紫磨金色光， 從天中眉出， 
　　　　來照我等身， 令心中欣然。 
　　　　我值過去佛， 睹見好瑞應， 
　　　　大雄必不疑， 佛定出世間。 
　　　　善哉雜飾鬘， 香華及涂熏， 
　　　　紫金明珠成， 右手執持衣。 
　　　　鼓其妙伎樂， 而受彩幡蓋， 
　　　　亦豎其大幢， 供養于世尊。 
　　　　諸地獄中人， 蒙光普清凈， 
　　　　以供奉于佛， 承事于大圣。’  
　　“于時，黑耳大地獄中，王與中宮俱，其所集眾，一切各持華香、雜香、澤香、衣服、幢蓋、幡彩、伎樂，出其宮宅上虛空中，化作寶云，雨明月珠、名香木櫁及栴檀香、眾華真珠，承龍大神神足變化，詣菩薩所，稽首足下，右繞三匝，與其眷屬各以所執供養之具，進上菩薩作其伎樂。以是頌偈，而嘆世尊：  
　　“‘猶如有寶地， 莊嚴雜豐妙， 
　　　　佛樹華果茂， 獲坐其道場。 
　　　　如河定不流， 若月住虛空， 
　　　　成佛普一切， 降伏魔官屬。 
　　　　世尊眾祐曜， 猶如日盛光， 
　　　　若如重六通， 蜂王宣和音。 
　　　　演其光明慧， 如梵天須輪， 
　　　　今日眾祐現， 充滿藏無限。 
　　　　日月珠火光， 天帝釋梵曜， 
　　　　能仁光適出， 皆覆蔽其明。 
　　　　光現我宮殿， 知佛興乎世， 
　　　　顯瑞應歡喜， 知今佛出現。 
　　　　見聞拘留孫， 拘那牟尼佛， 
　　　　迦葉詣佛樹， 適聞音供之。 
　　　　見于無等倫， 瑞應與彼同， 
　　　　心生歡喜悅， 今必當有佛。 
　　　　世尊我善利， 得廣供養佛， 
　　　　以四事世光， 奉信行恭敬。 
　　　　所積功德福， 具足奉明眼， 
　　　　是世光明曜， 成佛無等倫。’　  
　　“爾時，菩薩往到迦鄰龍王所止土界。龍王見佛，心中欣然，自出其室，往詣佛樹，住佛之右。又有一人名曰吉安，遙住視佛，因求好草，手執此草，觀菩薩至詣佛樹下。諸天宣暢柔軟微妙咨嗟德音，安隱巍巍可意快樂無上之德，繞佛轉進。其草香好香風流布，靡麗光澤好細無量，猶如天衣。如是好草以時執持，往到其所，以此好草貢與菩薩，稽首足下，右繞七匝，以仁和心至不退轉，發無思議無上正真之道，心自念言：‘不當作是非宜之行，所觀若斯，無吉不來。’乃至吉安，以時施與菩薩之草，當發無上正真道意。所以者何？本愿所致。 
　　“寂意當知，吉安乃往宿世本愿作是。所以者何？我憶識念，寂意菩薩，乃往過去無央數世經九十一劫，維衛佛時興出乎世，如來、至真、等正覺、明行成、為善逝、世間解、無上士、道法御、天人師，號佛世尊。其佛世時，有千比丘凈修梵行。彼時世尊授是千比丘決，在賢劫中當成無上正真之道，為最正覺。時于會中，有一長者，名曰有志，聞授菩薩決，心自念言：‘我于賢劫當成如來，逮最正覺，則不違宜。吾于彼世見施好草時，布師子座，甚妙嚴凈，仁和安然，緣是則發無上正真之道。’ 
　　“寂意，欲知爾時有志長者，今吉安是也。以是之故當作是觀，如其本愿致吉安行。彼以隨時施與好草，所可因號，后成佛時，名如來至真寶凈師子。爾時，菩薩以授好草布佛樹下；又上樹神乃至虛空一萬天女，各以衣裓盛好天華，各取香華、雜香、澤香，往迎菩薩，稽首作禮，各持眾華香幡蓋供養菩薩，以此贊曰：  
　　“‘無恐無所畏， 無怯不懷難， 
　　　　建立難得值， 無染無癡惡。 
　　　　無兇禍之罪， 無慳嫉無愚， 
　　　　離欲以解脫， 愿稽首大圣。 
　　　　以律化得度， 粗獷及邪行， 
　　　　善為俗良賢， 療治眾苦疾。 
　　　　見諸無救護， 無燈光自歸， 
　　　　今佛興出世， 濟脫于三世。 
　　　　諸天之大眾， 各心抱踴悅， 
　　　　一切普雨華， 眾華若干種。 
　　　　諸天所造供， 衣被及細好， 
　　　　當成為佛道， 皆發歡喜心。 
　　　　以坐樹王下， 心不懷恐怖， 
　　　　以甘露之味， 壞裂塵勞網。 
　　　　覺了乎寂然， 致最尊佛道， 
　　　　如過去諸佛， 曉了最勝法。 
　　　　其所奉行要， 修無央數劫， 
　　　　以積累苦行， 欲度于眾生。 
　　　　昔愿已得成， 今正是其時， 
　　　　逮得尊佛道， 唯演布慈愍。”  
　　密跡金剛力士謂寂意菩薩：“佛以時取草往詣道樹，以此好草布其樹下，稽首作禮，右繞七匝。適布座竟，應時八萬四千諸天子等，睹菩薩布座，心中欣然，尋設八萬四千師子之座。座甚微妙，若干殊異，極高廣長，眾寶合成，以奇珍為欄楯；周回興立交露之帳，以紫金飾，則用真珠垂珞其間，明月夜光雜廁羅列；瑰奇之寶以用作鈴，懸之甚鳴，其音和雅無量調合；無數天衣而布其上。菩薩應時自變其身，普遍八萬四千師子之座；是諸天子各不相見，亦不相知。一一天子心自念言：‘菩薩獨處我師子座，成最正覺。’以是悅心至不退轉，然后皆當逮得無上正真之道也。” 
　　密跡力士謂寂意：“于時菩薩建立威神，使魔知之。與無央數、不可稱計、億百千垓鬼神俱，發眷屬圍繞，皆被鎧甲，顯大神足，興最勢力，將眾鬼兵，周三百三十六萬里顏貌各異、所從不同，各現威勢、無數眾難若干種像，兵仗嚴整，頭首各異，志愿各別，飯食所行志操不同，言聲各別辭談音異，皆詣菩薩。時，魔波旬與大眷屬甚可畏懼，不順仁義，所作大非，興反逆事，不可見聞，不怙道德，各執兵仗稱叫大呼，揚其音聲驚動三界。假使凡夫未離欲者，得聞此音，輒當沸血從面孔出，或恐怖死。其時，菩薩不以此難而有畏矣，亦無掛礙。于時，菩薩興大悲哀，可畏音響自然消滅，不知所湊。所以者何？欲安眾生不令被嬈，無危害患。菩薩逮承奉凈道心善權方便，雖聞此音了之本虛，本無有聲，衣毛不豎。見魔眾來，光顏益榮，大明顯發宣四事業，志無所畏以十六事，興己辯慧，隨所可樂摧折大難，而告魔曰：‘且止！波旬，用為興發如斯色像無益之事，而懷瞋毒，還自危身，長夜不安。所以者何？波旬，今日發心欲壞菩薩！菩薩弘仁，以大勇猛無盡大哀，懷無極慈降伏惡逆。欲亂菩薩！菩薩本凈消除垢濁羸劣礙心、弊惡之塵。今日，波旬，反成菩薩！欲以螢火越日月光明。菩薩已免無限之底，演大柔和深妙道味甘露正覺。諸小蟲獸欲驚師子，魔今欲躄大無極樹，以使摧折拔其根本。以牛跡水欲比大海，反長怨賊，無益之城起兇敵心。今日，魔王，當與度怨，言談說事橫興反禍，惡鬼為倫，當蠲迷惑取道伴黨，令至平等而無殊特，棄非法王，自歸圣道嚴凈微妙，生無上慧仁義法味，舍眾邪曲令心質樸。今日，波旬，心當惟念，過大曠野，最后究竟盡生死源，而反馳騁入大海中，當乘大舟度終始流。今遇習學，值被劫燒并災樹木眾雜藥草，莫復毀壞大金剛術；當歸大道，然后得佛，度脫十方眾生人物。’” 
　　密跡力士謂寂意：“于時諸天嘆詠佛德巍巍，如是而無比像。其魔波旬，以得嘆佛聞是十六事，好樂所慕，心存大猷。” 
　　于是密跡力士謂寂意菩薩：“菩薩自念：‘吾不可計劫功勛普著，因行成就，從無央數百千億垓積功累德，皆是宿本世世本法。每生自剋愍念眾生三界之厄，故行柔軟平正鮮明，致清凈業，誰敢毀壞獨地證明？’于時，菩薩從袈裟里出紫磨金色手，普摩己身不舍大哀，志性調和欲度眾生，常行安徐，舉其右手向十方界，自見諸佛適至乎地，三千大千世界六返振動，有自然音，其音宣徹十方佛土。其魔波旬聞斯音聲，及魔官屬在虛空中，亦聞斯音響，咸共自責：‘饑虛禁戒！樂乎勤修！’又時大圣加施無畏，愍傷眾生；應時八十垓魔及鬼神伏向菩薩，自然躄地，心自歸命，唯見擁護諸在眾中。與魔眷屬破壞亡去，自然迷惑不知所湊。所以菩薩演大光明，愍哀斯等，各離恐畏，皆歸天宮。以是之故，菩薩大士現降魔王及眾官屬八十億垓鬼神，皆發無上正真道意；九十二億載人以仁和心立不退轉；八萬四千諸天子等，宿植德本，逮得無所從生法忍。” 
　　密跡力士謂寂意曰：“以是比像所降眾魔，諸天世人不可稱載受化得濟。其諸天人追魔波旬。若人以見菩薩所行，或見坐于寶凈蓮華師子之床，或見在地，或在虛空師子座上，或復見在貝多樹下，或見在忉利天上晝夜樹下，或以見在眾寶樹下，或復普見一切諸人七尺諸佛樹下，或諸天見坐佛樹下處在師子半仞座上，或在七仞，或復十里，或二十里，或四十里，或諸天人悉見八萬四千由旬佛樹下座，或復現在四萬二千由旬坐師子床。 
　　“如是，寂意，諸菩薩不可稱計境界難限。諸菩薩眾由是道場歸乎殊特。菩薩所行有若干種歡樂之業、八百千行。菩薩所現不同，各從本性而開化之，發賢圣意，成最正覺至一切智，隨時音響而班宣法，供所當奉。菩薩于彼以若干品，其所咨嗟，皆是菩薩本宿所行。菩薩所因勸樂示義，咸來咨嗟而供養之。雖爾菩薩心無所著，無有魔難，以舍眾害，普逮一切諸佛道法，須臾一時發心之頃，等行智慧悉當知此，逮致佛道，為最正覺。以達一切逮最正覺，住在一切十方世界，見不可計無限如來，授其右掌盡問佛道，又咨永安道德之源，道慧微妙無有患厭，講論至道慧得自在，宣布平等入無邪業，分別示眾無央數行，剖判三寶使不斷絕，敷演大哀，于一切法而得自在，入于豪勢無窮之業。若有眾生諸根淳熟，悉能了是菩薩所行；若諸根亂，不知所趣。 
　　“菩薩適成如來道法，夙夜七日悉存法樂，觀佛道樹不以為厭，目未曾眴。百千億天來嘆供養，百千玉案貢上甘膳，咸發無上正真道意，睹見如來威儀禮節，已成佛道如來至真。時，四天王各往執缽奉上如來；如斯剎土一四方域，三千大千世界為中國土，大千國土各有百億，諸四方域四百億四大天王，皆各執缽往授如來，如來悉受。佛顯威神，使諸天王各不相見，各自心念：‘佛受我缽，當以飯食。’以此忻喜心中坦然，咸發無上至真道心，至不退轉。 
　　“佛以成道，提謂波利五百賈客，佛欲度之，現車馬頓；賈客伴黨及余而不自在，怪之所以。天于虛空告言：‘佛興在世，可往供養。’聞之忻然，各上蜜麨醍醐；八萬四千諸天子眾，亦貢供膳，如來受之。其本宿世曾建至愿：‘如來成道，我等第一進奉供膳。’欲遂本愿，各不相見不知所在。一一各念，獨供養佛余無進者，以是忻豫逮不退轉，然后當得無上正真之道，為最正覺，度眾危厄。”  
大寶積經卷第十二 西晉三藏法師竺法護譯 
密跡金剛力士會第三之五  
　　爾時，密跡力士謂寂意曰：“菩薩往詣佛樹以成佛道，如來至真未轉法輪，開導眾生巍巍如是，所化無量，多于初發行道時心。及坐佛樹，所濟眾生，豈可呰哉！以故知之，當作是觀：若有菩薩坐在法床，疾近無上正真之道，所度眾生益復加倍。適成佛道，妙式梵天王與六十八萬億垓百千眷屬，圍旋往詣佛所，稽首足下，右繞七匝，側住佛前，勸助世尊：‘唯垂大哀，轉乎法輪，宣布道化！多有眾生應在法器，聞佛說法能解受行。’如是，寂意，妙式梵天王勸助如來，使轉法輪，殷勤若茲；住在佛前，本宿所愿得見天尊。其一天王名提頭羅，與其子俱，勇出本誓：‘我當普勸賢劫千佛一切如來使轉法輪。’欲知妙式梵天王獨勸助佛，使轉法輪乎？莫作是觀也！所以者何？與十億梵眾眷屬俱，十億天帝及十億百千垓諸菩薩眾，勸助如來使轉法輪。世尊適然，當轉法輪。妙式梵天王，詣波羅奈鹿苑之野神仙所游，布師子座，高三千二百八十里，若干種品文飾微妙、眾珍嚴校。妙式梵天王，適為如來布師子座，其十億梵天、十億天帝、十億百千兆垓諸菩薩，亦為世尊布師子座，高廣俱等，各自心念：‘如來當坐我師子座，轉于法輪。’” 
　　密跡力士謂寂意言：“爾時，如來詣波羅奈鹿苑之野神仙所游，坐師子床。梵、釋、四天王及諸菩薩，各自心念：‘如來獨坐我師子床。’如來遍坐師子床已，應時十方無限佛土六返震動。爾時，世尊以無極界三昧正受，即時三千大千世界皆悉平正，等如手掌。此三千大千世界地獄、畜生，若在餓鬼，天上、世人，普獲安隱。一切眾生無淫怒癡，消三毒病清凈無塵，慈心相向如父如子、如母如女。十方無限諸佛世界，不可計數諸菩薩，來聽佛說經。三千大千世界大神，無極諸天龍神、揵沓和、阿須輪、迦樓羅、真陀羅、摩休勒、人若非人，皆詣佛所欲聽經法。諸來會者皆遍充滿，于此三千大千世界，無如毛發空不周者，皆共同心饑虛于法，悉欲稽顙咨受大道。于時，世尊見大眾會皆來云集請轉法輪，為諸沙門、異學梵志，諸天、魔王、上梵天王及其世俗，宣布正法。 
　　“又有，寂意，于時如來適轉法輪，隨時之宜，從眾生心各令得解。因其云集，各各為宣宿本所習，令心開達，悉遵法行。如來至真適說斯法，為重分別：‘拘鄰欲知，眼悉無常，了眼無常則隨律業。計眼有常不喜無常，聞眼無常眼苦毒痛，計眼吾我不好無身；了無吾我，以聞于眼無有吾我，乃隨律教解其音響。眼如幻化、野馬、水中之月，如夢已覺，猶若形影、山中之響，隨此律教乃奉行法空無相愿。其眼無行，憺怕寂寞，聞眼靜默，眼從緣起；以聞緣起，耳、鼻、舌、身、心亦復如是，皆歸無常；以聞無常，解意為苦，睹無吾我，寂然憺怕。空無相愿用不達故，從因緣起五陰無常。其計有陰，不了無陰，雖說諸種，悉歸無常。以得聞說諸種無常，心無所著，心得聞說五陰無常，悉解空耳！計有諸入，不解諸入無常之誼。以聞諸入歸于無常，五陰諸入、四大諸種亦復如是。聞四意止、四意斷、四神足念、五根、五力、七覺、八品道行，以得聞是三十七品，解無常空。若聞寂然，頒宣道法乃隨律教。若聞所觀，其可聲聞不樂緣覺，樂聞緣覺不志聲聞；若慕二乘，不說大乘。若宣大乘聞其義趣，不好聲聞、緣覺之辭。’如是，寂意，如來以斯隨眾生心所可愛樂而轉法輪，各令得所。如來以是為眾生講轉于法輪。時，耆年舍利弗，于百千歲，思惟本行道義所入處，不能限知，何況于余眾生無底？時佛說是菩薩苦行，莊嚴道樹，降伏魔官，轉法輪時，八萬四千人皆發無上正真道意。” 
　　爾時，密跡金剛力士前白佛言：“唯然！大圣，我向所宣如來秘要，將無違失毀謗如來，儻不順法？如來秘要甚為玄妙，廣大無際，一切世間所不能信。下劣雖說如來秘要，心自憶之，如來至慧入我身中，非我威勢圣猛之力。” 
　　佛言：“如是，如密跡言，如來道慧所入至處，莫不蒙安。敢佛弟子班宣經典，皆承如來威神圣旨。以入如來空法之身，道慧玄妙靡不通達。所以者何？欲使眾生奉承建立，如來圣旨宣柔順義，未之有也！卿審真諦，承如來慧，得無所畏，今演斯法所云真諦，正謂此法。所以者何？所謂正諦，去來今佛普世布信，靡不篤樂。其行無上正真之道，假使班宣此經典要，如法不違，皆當成佛。若有聞說是如來秘要經法之典而信樂者，斯等之類，普世一切皆信敬之。設使有人，以頂若肩戴須彌山，在虛空中，是事當可。無德之士，不能堪任聞是經典，既聞不信不能愛樂，況復受持諷誦講說？未之有也！若聞是經，受持諷誦，為他人說，前世宿本以曾供養無央數億百千兆載諸佛世尊。斯等正士植眾德本，志存大乘受決無疑，何況至真能奉行者！” 
　　爾時，寂意菩薩前白佛言：“唯然！大圣，所云寂然憺怕之義，為何謂也？” 
　　佛告寂意：“所云寂然憺怕義者，謂消塵勞，憺怕眾穢。以消塵勞，爾乃名曰去于貪欲眾想希望；以去欲想，便無所思；以無所思，便不著界；以不著界，便無報應因緣之對；以無報應因緣之對，便無無明所有恩愛；以消無明所有恩愛，便消吾我；以無吾我，便消名色；以無名色，便消斷滅計常之業；以無斷滅計常之業，便消貪身。” 
　　佛告寂意：“諸因緣報，隨于諸見顛倒之業，便成塵勞，皆由貪身而生斯患。以無貪身，便舍諸見六十二疑；以無貪身，便寂眾緣；以無貪身，一切貪欲自然憺怕；以無貪身，一切諸愿寂然消滅。猶如，寂意，拔樹根株，莖節枝葉華實一時并除，永無有樹。行者如是，以消貪身，便無諸見六十二疑；以無貪身，皆去一切諸所受法、五陰、六入塵勞之患；以無貪身，無有五陰塵勞諸患。” 
　　“唯然！大圣，不斷貪身故有吾我。” 
　　佛告寂意：“住吾我故不斷貪身，住人、壽命故不斷貪著。其所見者不住內外，諸見無處，一切所至永無所見，以無所住見慧無所住，是則名曰斷貪身見。貪身悉空以能解空，柔順法忍不受彼見，己身無想悉無所行，無生無起亦無所興，乃名之曰柔順法忍，不受諸見是斷貪身。 
　　“寂意，欲知若不貪身，解脫身無身。何謂無身？身四大成，本亦無名，以了是者意解虛偽，故曰不真而不可得，皆由不真妄想而興。若無所求，不懷妄想，不迷不惑，不作不住；若無所住，則無瞋諍；其無瞋諍乃曰寂然，為行憺怕。何所消滅名曰寂然？消眾因緣乃曰寂然。所以者何？從其因緣令心熾然，以無因緣則無熾然。猶如，寂意，從其緣對而生有火，兩木相揩因火燃熾，無對無火則不燃熾。如是，寂意，從其緣對令心燃熾，以無緣對則不燃熾。 
　　“又彼寂意，菩薩大士以權方便，曉了隨時消寂因緣，而不消滅眾德根本；不興塵勞因緣之對，興發諸亂諸度無極；棄舍魔事眾邪之業，不舍諸佛道行緣業；舍因泥洹，不舍道業三十七品；心不志樂聲聞、緣覺，不舍菩薩至真道意；用觀空無，以興大哀，察眾因緣；以無相緣宣講至德，不以妄想失乎道心；以無愿緣厭于三界，因對諸對惟無生緣，不舍所生無猶豫緣。因諸所行，修其德本，入道業行，是為菩薩權智入凈逮得自在。無常緣哉，不厭生死而得自由，無所畏故。有苦緣哉，建立眾生存滅度安，使得立故。無我緣哉，建立愍心安于眾生，行大哀故。虛無緣哉，心得八正如來凈身故。緣欲行哉，為諸貪愛病清凈藥故。頒宣其法哉，令心堅住故。緣瞋恚哉，使眾怒行宣慈心藥，志住無病故。緣愚冥哉，為眾癡行施十二因緣藥，治其心病使不動移故。等分緣哉，等于三事化眾生行建立其心，講無常藥故。緣無欲哉，心以存立化開聲聞故。離瞋恨哉，使心得立緣覺之乘故。離愚冥哉，開化其心立乎大乘故。色像緣哉，其心等住逮得如來像身故。緣音響哉，心以住在如來言聲故。緣眾香哉，心以存立如來戒勛故。緣眾味哉，心以住存如來道味故。緣大人相哉，心行以住得莊嚴故。緣細滑哉，心以存立得于如來手足柔軟故。緣經法哉，心以住在逮得如來無所生意故。緣布施哉，心以住在相好具足故。緣持戒哉，心以存在佛土嚴凈故。緣忍辱哉，心以住在逮梵音響故。緣精進哉，心以存立度于眾生故。緣禪思哉，心以住在興大神通故。緣智慧哉，心以存立斷眾邪見六十二疑掛礙之因故。緣慈心哉，心以住在等志眾生而不懷害故。緣愍哀哉，心以存立救濟眾生故。緣喜悅哉，心以住在好樂聽法故。緣于護哉，心以存立棄舍眾結危厄之患故。緣四恩哉，心以存在開導眾生故。緣貪恚哉，心以存立一切所有訓施眾生故。緣犯惡哉，心以存立如來戒品清凈行業故。緣諍穢哉，心以住在如來忍諍故。緣怨害哉，心以存立如來十力、四無所畏故。緣亂憒哉，心以住存逮佛三昧故。緣邪智哉，心以存立無所掛礙，智度無極具足眾生故。緣下乘哉，心以住在積功累德志好大乘故。緣順應哉，心以存立志和安然，不犯眾惡，一切非宜故。緣惡趣哉，心以住在救護一切眾生惡趣墮八難故。緣諸天哉，心以存立解諸合會皆當別離故。緣眾人哉，心以住在一切妙善故。緣念佛哉，習見諸佛故。緣念法哉，心以存立奉行道法，舍無益宜故。緣念眾哉，逮致便御不退轉法故。緣施與哉，心以住在不舍眾生故。緣禁戒哉，具足所愿故。緣念天哉，心以存立備悉功德一生補處故。緣身行哉，逮致佛身故。緣口言哉，心以住在致佛言教諸經典故。緣其心哉，心以存立獲乎佛意故。緣有為哉，心以住在積功累德具足自剋故。緣無為哉，心以住在圣慧具足故。 
　　“如是，寂意，不以無緣化至道乘，皆由緣心得至佛道，導一切智。若有菩薩，皆由緣故導一切智，是為菩薩善權方便，皆由見諸法，悉懷來導。猶如三千大千世界含受土地，十方眾生、草木五谷、諸水河海、毛發之形，靡不苞之，一切咸仰而得生活。如是，寂意，一切眾緣，皆由菩薩善權方便，行最第一眾行之英，至一切智。猶如眾色諸形貌皆有四大，菩薩如是執權方便，所造行緣皆至佛道。所以者何？一切眾生所興殃罪，為無反復。菩薩緣是行施度無極，輒能具成戒度無極。若人瞋恚，心懷毒害，于時菩薩行忍度無極，尋時充備進度無極。若見眾生在于憒鬧，不能安心，緣是菩薩行禪度無極，忽以具成智度無極。若有眾生存在諸蔽，立冥冥室窈昧之厄，菩薩為斷眾縛掛礙眾結之網。若有眾生能勤修業，便為消除一切所著，有求咨嗟，稽首嘆之，示其自師；喜誹謗者，亦隨順意，令不起心。若見勤苦被無數惱，菩薩則時為興大哀；見在安者，則以大悅而救攝之。菩薩隨時若見剛強難化之類，開訓導示，興發覺意，見仁和人。菩薩在彼修治至業，發起道心。若有眾生力勢，在緣菩薩則隨興顯，將護證發意心。若有力士報應業行，菩薩尋順攝取訓誨，顯起道意，是曰隨緣而得自在。菩薩隨順善權方便曉了眾生，應時宣法在報應力，志欲愛慕開化剖判，各使坦然，勤進大道圣慧，為論深遠無逮之義。其存側慧，廣為敷演至真之道，漸為班宣示斯道因；解別章句，以一句法暢若干慧，樂寂然者因為分別。普觀一切，好于觀者，以觀解脫三昧定意，講說禁戒不可究竟。復為宣講地獄、餓鬼、畜生，以聞其法，為解無常無救護事，使求道護。若有定意，為論慧度，慕在閑居，因行化之，靜身口心。知限足者，顯發智根圣賢之業，在于自大愚冥之思，當為宣布勤學博聞。好貪欲者，示其不凈無益之患。喜于瞋恚，勸發慈心，不懷厄害。若存愚惑，顯化其心，十二緣起生死之法。其存等分，為演無常、苦、空、非身。勤志色欲，各化不凈。仁慈至無，解愚冥者，為誨瑕穢緣起事。或作諸見，因其決了空無之慧；其懷希望，演無想行；志存要誓，訓以無愿。訓慕諸蓋，剖析諸陰，想如幻化，虛偽不真。貪著諸種，為了四大、十八諸種，猶如形影行照而現。其倚衰入，講說諸入，內外十二皆非我有，猶夢所睹覺不知處。其依欲界，為人分別暢說一切萬物皆歸無常。若恃色界，敷演一切眾行悉苦惱根。設怙無色界，宣布道教，一切諸法而無吾我。難化之人，常令勤習賢圣之法。易安化者，當為開示無極之辭。志存天人，欲往心懅，咨嗟戒品清凈無垢。樂聲聞乘，指示四諦苦習盡道。若慕緣覺乘，則為開示十二緣起以癡為本。覺大乘業，因其流布六度無極、四等四恩而訓導之。初發心者，觀其志性而訓喻之，備悉眾行不厭生死，示以無難令立不轉。為不退轉者，因分別說佛土清凈。一生補處菩薩大人，顯示至真佛樹道場。如是，寂意，若有菩薩逮得自在，從其緣化所宣道法無有罪釁，以善言辭可悅眾生。” 
　　說是語時，有一萬人發無上正真道意，五百菩薩皆悉逮得無所從生法忍。 
　　時，彼眾會有諸菩薩各心念言：“密跡金剛力士，久如當逮無上正真之道，為最正覺？得佛道時，所號為何？其佛國土，嚴凈功勛，為何等類？諸菩薩眾成就云何？” 
　　爾時，世尊知眾菩薩心念本末，尋時即笑。無央數億百千光明從佛口出，照于十方無限世界，蔽日月光，蓋魔宮殿；光還繞佛無央數匝，從頂上入。 
　　時，寂意菩薩即從坐起，偏出右臂，叉手禮佛，以偈嘆佛，而問笑意：  
　　“巍巍猶紫金， 妙光舍眾垢， 
　　　意寂然堅住， 如日在虛空。 
　　　其光大盛明， 悉消諸幽冥， 
　　　今所以顯現， 人中尊宣之。 
　　　憺怕如蓮華， 生立淤泥中， 
　　　其莖根在水， 稍長無垢穢。 
　　　功勛甚馨香， 意念轉廣遠， 
　　　唯安住說之， 何故而欣然？ 
　　　其意慧永安， 寂然以柔和， 
　　　慈愍日增益， 消除眾垢穢。 
　　　以智慧光明， 蠲去諸闇冥， 
　　　安住如蓮華， 棄舍眾狐疑。 
　　　加哀修道場， 奉行得自在， 
　　　口面演光明， 干竭眾愛欲。 
　　　開化于眾生， 令其眼清凈， 
　　　安住消逆賊， 除去眾瑕疵。 
　　　曉了生死無， 眾生之性行， 
　　　以訓覺所有， 諸天世間人。 
　　　一切普眾會， 觀大圣顏貌， 
　　　今所笑現義， 唯為分別說。”  
　　佛告寂意菩薩：“見密跡金剛力士乎？” 
　　白曰：“已見，世尊。” 
　　佛言：“是密跡金剛力士，已當供養賢劫諸如來眾，將護正經，受而持之，道利開益無量眾生。從是沒已，生阿閦佛土，在妙樂世以生彼土。其阿閦佛，為諸菩薩宣千八百印，皆當逮是，歸于道義，往返周回。然后來世，見不可計無數如來，稽首自歸，凈修梵行。然后來世，過此劫數積累德本，逮致無上正真之道，成最正覺，以得至佛，號金剛步，出現于世，如來、至真、等正覺、明行成、為善逝、世間解、無上士、道法御、天人師，號佛世尊。世界曰普凈，劫曰嚴凈。 
　　“又彼寂意，普凈世界神妙豐熾安隱，五谷卒賤，自然無價；眾民滋盛，天人甚多；合以七寶，金、銀、琉璃、水精、硨磲、瑪瑙、珊瑚、真珠，以成佛土城；有八交道平等若掌；其地柔軟如天綩綖；如兜率天被服、食飲、宮殿、屋宅、園觀、浴池、校露、樓閣，其佛國土巍巍如是。諸天人民自然顯發，如天妓樂，懸諸彩幡，豎好幢蓋，燒眾名香，雨寶眾華遍散其土；上虛空中羅列眾蓋，和雅妓樂。其佛國土無有惡趣三苦之毒，亦無八難不閑之處；所有諸業如兜率天，被服、飲食、宮殿、園觀、校露、樓閣等無有異，天人不別。諸天人民皆慕微妙，唯志佛道。又其佛土無有二乘，無有聲聞、緣覺之名，純諸菩薩，其如來尊宣不退轉菩薩大法。其金剛步世尊，諸菩薩眾不可稱計，無能限量，億百千載。其佛國土無有惡姓疽嫉之行，無有毀戒墮邪見者。此國土人皆至究竟，好慕佛法，無有盲聾、喑啞、癭瘇，性行和雅，悉二十八相莊嚴其身。 
　　“又其如來現在世時，壽八小劫。其諸天人臨欲壽終，如來至真常為講法，演身光明，皆照三千大千世界。時諸天人蒙斯光明，悉決眾疑，嘆法隨佛，各心念言：‘當往詣佛咨受經典。’或以己身神足之力往詣佛所，或有學人承佛圣旨往詣佛所。佛住虛空去地百千仞，在其世界于四衢路周一大座，告于十方可悅一切諸來眾會以如來辭，為諸菩薩敷演經道，唯宣大乘無極大道。其佛國土無有一人違逆世尊教，亦無誹謗、罵詈、毀辱者。一切眾生諸根明利，其慧通達。土無君王，唯佛世尊以為法王。其土人民無有吾我，無受業處，悉無我所，不主田宅。諸天人民，皆悉如是。 
　　“其金剛步如來至真，所欲受食，以愍傷故，先宿晡時現佛身像，著衣持缽住其門前。其家則知，便心念言：‘佛愍念我，欲就我食。’即夜莊嚴施設床座，清凈布具，甘美供膳若干種味。明旦早往，日時以到，佛與圣眾往入其舍，飲食畢訖，行澡水竟，佛為施家隨時說經。其人逮得不退轉法，當成無上正真道。已乃為說訖，佛從坐起還歸精舍。若佛宴坐在于靜室，時諸菩薩，各從本行所逮三昧，而自修已。如是，寂意，其佛世界功勛快善，無量巍巍殊特如是。土地嚴凈，普平博好，快不可量。” 
　　佛說是經法，授密跡金剛力士決時，應時會中二萬人，皆發無上正真道意。諸來會者各各心念：“愿生其土！”佛即記說：“金剛步成佛道時，諸愿見者皆生彼土。其佛授決，亦皆當成無上正真之道，為最正覺。” 
　　爾時，密跡金剛力士，從佛聞斯所授決已，歡喜踴躍，以持金剛投之虛空。適投空中，應時三千大千佛土六返震動，光照十方，天雨眾華紛紛如雪，箜篌樂器不鼓自鳴。一切眾會各在右手，自然有華香若干種品，幢蓋眾飾各執持行。 
　　于時，密跡金剛力士，以寶華香、幢蓋、繒幡，周匝繞佛，以偈嘆曰：  
　　“廣法普自在， 法藏不可盡， 
　　　曉了分別法， 導利益眾生。 
　　　以付授我義， 常樂以法施， 
　　　極奉行正法， 住道愿自歸。 
　　　智慧能清凈， 明了所行業， 
　　　其名聞三世， 功勛度無極。 
　　　其智通三處， 能仁無所著， 
　　　以度眾掛礙， 班宣快濟厄。 
　　　清凈猶月凈， 顏貌甚鮮明， 
　　　斯曜極遠照， 喻于日火光。 
　　　其音殊妙好， 和聲喻梵天， 
　　　宣布于愍哀， 稽首眾生寶。 
　　　自顯現其身， 示有形壽命， 
　　　唯愿班宣法， 演布文字音。 
　　　雖講說經法， 亦無有法想； 
　　　度脫于眾生， 亦無有人想。 
　　　世尊所開化， 誰能報佛恩？ 
　　　設一切眾生， 積行無量劫， 
　　　唯啟受佛教， 志不在余業， 
　　　己身能奉行， 復化他人眾。”　  
　　于時，密跡金剛力士，繞佛眾會竟七匝已，手執眾華及與寶蓋，供上散佛。適供散佛，應時四天下一切方域，自然化生若干品華，莊嚴校飾八重交道、八味池水，承佛威神靡不周遍，巍巍難限。 
　　爾時，寂意菩薩問密跡金剛力士：“如來以授仁者道決。” 
　　答曰：“族姓子，以見授決，所受道決自然如夢。” 
　　又問：“仁者受決，為何所逮？” 
　　答曰：“族姓子，所受決者為無所逮。” 
　　又問：“何所不逮？” 
　　答曰：“不逮吾我，不得人、壽命，不得五陰、六衰、四大，不見現世度世之業，不逮諸罪及與不罪、無漏不漏、塵勞瞋恨、有為無為、生死無為。悉不逮是，此族姓子，乃曰受決。” 
　　寂意又問：“設無所逮，誰為受決？” 
　　答曰：“無所逮者，乃曰為逮。” 
　　又問：“若無吾我，誰為受決？誰授決者？” 
　　答曰：“其有受決及授決者，適俱平等，本際無二。” 
　　又問密跡：“若無本際，彼誰受決？” 
　　答曰：“本際無生，亦無所滅，無有二際，以是本際今日受決。” 
　　又問：“住何本際而受決也？” 
　　“住于自然，無二本際，無我本際，無人、壽命。住于自然，乃曰受決。” 
　　又問：“吾我本際，住在何所？” 
　　答曰：“如來所住。” 
　　又問：“無所識知，為何所知？” 
　　答曰：“其所識知，為無所知。”又曰：“若無所告語，為無所語。” 
　　又問：“設無所語，為何所教？” 
　　答曰：“教無所教。” 
　　又問：“何謂教無所教？” 
　　答曰：“一切諸法悉無所教。” 
　　又問：“說無所教，云何知之？” 
　　答曰：“設無所教，所知若斯。” 
　　又問：“云何教所知？” 
　　答曰：“不問所知。” 
　　又問：“云何不問所知？” 
　　答曰：“識無放逸。” 
　　又問：“何謂識無放逸？” 
　　答曰：“自歸要誼。” 
　　又問：“何謂自歸要誼？” 
　　答曰：“不見無誼。” 
　　又問：“何謂不見無誼？” 
　　答曰：“不以于誼，亦非無誼，乃曰為誼。” 
　　又問：“何謂不以于誼，亦非無誼，乃曰誼乎？” 
　　答曰：“其不以誼，亦非無誼，彼則進誼。” 
　　又問：“若以無誼，不成法義乎？” 
　　答曰：“其法義者，云何義乎？所以者何？其趣義者則為非法，不成為法。” 
　　又問：“何謂為法？” 
　　答曰：“法無音響，乃曰為法。” 
　　又問：“法無音響，何謂為法？” 
　　答曰：“其于彼法無有文字，乃曰為法。其無所得，彼法無音，無有言詞。” 
　　又問密跡：“何謂所逮？” 
　　答曰：“族姓子，如所可逮，是乃名曰一切無逮，離于所得。” 
　　又問密跡：“是曰我所逮得如來，其習諸法乃能逮得。”又問：“豈能寂然吾我之心！一切所宣智慧之明，因其文字宣如來業，不以無逮，不以當逮。”又問：“其所逮者，何所不可？” 
　　答曰：“口之所說，為不可也。” 
　　又問：“口之所說，心倚文字，則為不可。”又問：“何謂為可？” 
　　答曰：“其無所逮，彼無所教；其無所教知則不自知，不知他人；其不自知，不知他人，乃曰為可。” 
　　又問：“不可誰為是本？可誰為是本？” 
　　答曰：“所受是本。” 
　　又問：“所受誰是其本？” 
　　答曰：“所倚為本。” 
　　又問：“所倚誰是其本？” 
　　答曰：“虛偽妄想即是其本。” 
　　又問：“虛偽妄想誰是其本？” 
　　答曰：“虛偽妄想，塵勞是本。” 
　　又問：“虛偽妄想塵勞何所是本？” 
　　答曰：“慕著是本。” 
　　又問：“慕著何所是本？” 
　　答曰：“色、聲、香、味、細滑所著是本。” 
　　又問：“何所著本？” 
　　答曰：“恩愛結集是曰著本。于是諸著而無所慕，乃曰無著。是為，寂意，諸恩愛結求于所著，永無所著，諸佛世尊為班宣法。” 
　　重說是法，授密跡金剛力士決時，五百比丘眾漏盡意解，二百菩薩得無所從生法忍。  
大寶積經卷第十三 西晉三藏法師竺法護譯 
密跡金剛力士會第三之六  
　　于是密跡金剛力士，所愿已備，得受佛決，所望已畢，欣然大悅，叉手白佛言：“唯佛大圣，就我曠野之界，鬼王國土，在密跡宮舍，七日受請。諸菩薩等及大聲聞，唯見垂愍，顧意不忽。當于佛所在，于曠野鬼王土地，在于鄙舍，垂意小食，化鬼神、眾妖魅、反足之物、揵沓和、摩休勒，及余所居眾生，見如來尊，聽聞斯經法，長夜安隱，無有眾患，一定無難，便當棄捐瞋恚毒害，無懷逆心。其四天王一切眷屬，游在曠野鬼神王界，若見如來，聞所說法，常獲安和，不遭危難。”時佛默然，受密跡請七日供養，用愍念故，并欲開化無數眾生使植德本。 
　　爾時，密跡見佛默然以受其請，歡喜踴躍，稽首佛足，右繞三匝，禮退而去，忽然不現，還曠野國，因歸其宮。時，密跡力士心自念言：“當為大圣莊嚴宮殿，欲行天人、色行天人，得未曾有！十方世界諸菩薩等，皆當歡喜！”心自念言：“吾憶識念，往故一時，夜懷志愿，所尊道法不可思議，今亦當然。”即時三昧正受，宣不可限。彼時高座無央數億百千兆載師子眾座自然普現，以寶作腳及奇珍欄楯，以百千天衣而布其上。清凈妙華、真珠、瓔珞在八交道，以寶蓮華覆蓋其上。適三昧正受，東方去是恒河沙佛國，有世界名無量寶德凈，佛號凈王，當致彼凈王如來所，莊嚴凈師子之座，欲授萬菩薩決。其佛國土所見嚴凈，越無央數諸天人民所有嚴凈。“我今寧可往彼佛土莊嚴高座。” 
　　爾時，密跡力士以凈寶王三昧正受，適三昧已，自然莊嚴現好高座，高廣好凈，如無量寶德凈佛土師子高座等無有異，忽然以至在于曠野鬼神界土。所施高座巍巍如是，甚高廣長東西二千四百八十里，南北千二百八十里。紺琉璃、水精、硨磲為地，吉祥藏寶、無量名香雜香熏之，豎立無數眾寶香爐燒殊妙香，散諸天華若干品物，極好巍巍光色暐曄，可悅人心安和其身。從心應時，行菩薩法不失其節；功勛無際，所嘆妙德而無崖底。又其高座所化自然，有億百千垓不可計數諸師子座，以寶為腳，寶為欄楯，無數天衣而布其上。諸寶蓮華凈珠校露立八交道，以用眾寶而布其上，建在地上一切普具。 
　　于時，密跡力士如是比像不可思議，設諸高座高廣嚴凈，殊特無量師子之座，安然庠序從三昧起。即于宿夜，設若干種甘膳飲食，尊奉菩薩。和調性行，興發如來報應之果。眾供已辦，夜未向明，告四天王：“諸人當知，世尊今日詣我宮食，請竟七日。諸菩薩眾及諸聲聞，皆當來集。仁等恭恪設無放逸，大圣難遇，億世時有！咸皆一心，舍俗慕道，恭恪奉事，除去生死，弘慈至道。時亦難遭，法不可聞；三界無怙，唯道可恃！普如虛空無所復礙，勿懷亂心為放逸行，眷屬徒使妻子仆從，供養七日勿倚身心。唯道為本，莫順他業損違道教，專精一心供養如來，常當下意加敬無二。”令其曠野鬼神之處，王者土地、鬼神妖魅、反足諸鬼、揵沓和等，皆歸命佛，密議道法。其四天王及余眾生，皆不失時普蒙濟度。“諸仁當了，已請天尊，稽首歸命供養佛已，勤聽經典宣布八方，使一切蒙，乃報佛恩。” 
　　爾時，密跡力士有一太子，名曰密兵，而告之曰：“汝往遍令地神及虛空神，告四天王、忉利天、焰天、兜率天、無憍慢天、他化自在天，上至魔天。各令使知世尊，今日在于曠野鬼王土界，受密跡金剛力士請于宮舍，當就飲食。菩薩、聲聞亦復同然，若欲見佛聽聞道教，咸皆往至。”太子金剛兵受教宣命，須臾令遍。 
　　其第二子名曰善分，而告之曰：“子，汝今自往，己力神足，告諸梵天、梵迦夷天、梵滿天、梵度著天、大梵天、有光天、少光天、無量光天、光音天、清凈天、少凈天、無量凈天、凈難逮天、凈離穢天、順行天、少順行天、無量行天、行果實天、亦然天、于是天、善愿天、善現天、至一善天，悉遍令之。今日世尊，游于曠野鬼王國土密跡金剛力士宮舍就請。諸人欲見，悉共往會善分，受教宣令。”如是須臾之頃，欲行天、色行天人，皆共集會在于虛空，廣縱四萬里，上下俱然亦四萬里，周遍諸天，各次第坐。 
　　于是密跡金剛力士，莊嚴場地，供膳辦已，叉手向佛所在，遙啟白言：“今時已到，愿佛大圣垂光回意。”而說頌曰：  
　　“丈夫尊雄屈， 人中上愿顧， 
　　　蓮華正士發， 大圣人時到。 
　　　兩足尊在神， 天人圣祠祀， 
　　　人中尊屈意， 圣明時以至。 
　　　戒如蓮華盛， 精進轉增長， 
　　　覆護上慚愧， 最勝唯顧意。 
　　　建立于圣諦， 慈哀加弘恩， 
　　　無我無所施， 最勝師子愿。 
　　　戒行博聞業， 茂盛覺意華， 
　　　解脫具足實， 殊勝樹愿來。 
　　　功勛海唯在， 其意深且廣， 
　　　清水定為意， 熾盛精進業。 
　　　奉哀道場業， 智慧瓔珞嚴， 
　　　明本慧開覺， 圣達降怨顧。 
　　　第一明無動， 以藥樹療病， 
　　　學不學盛明， 最勝唯屈神。”  
　　于是世尊，見密跡金剛力士白時已到，告諸比丘：“皆早嚴服，著衣持缽，并敕護寺，密跡金剛力士來啟時到，各自建行七日就請。”其諸聲聞、眾菩薩等，若得神足，以己神力往追侍佛。其無神足，入如來光，承其威明，佛愍念之皆得往就。于時世尊，適發進路，諸菩薩皆于前而導，諸聲聞眾在后侍從。諸天龍神，華香妓樂在虛空侍。諸天玉女而嗟嘆佛，因說頌曰：  
　　“歡喜發光明， 妓樂自然鳴， 
　　　震動佛剎土， 天雨于眾華。 
　　　佛之大威德， 神足度無極， 
　　　圣變化無限， 娛樂佛無底。 
　　　佛吉祥無際， 佛神圣無量， 
　　　佛威儀無底， 佛功勛無限。 
　　　游靈鷲之山， 在于八山中， 
　　　于上虛空中， 無礙如鷹王。”  
　　于時，欲行天人、色行天人，見佛世尊從虛空來，猶如日光現于水中，如月盛滿眾星獨明，猶若天帝諸天中尊，若如梵王照乎眾會，見是變化大悅欣然，雨天青紅黃白若干諸雜蓮華，供養散佛。意華、大意華、柔軟華、大柔軟華、晝夜樹華，有果大實，及諸轉輪王離垢之華，百葉、千葉又百千葉，樂歡喜生，味興起光照一切香華，善妙香、常熏香、烏虛延香，常有華樂、華自樂。如是眾華興云致雨，雨眾雜香，鼓天妙樂，諸天玉女眷屬百千。 
　　爾時，須臾至于曠野鬼王國土，毗沙門天王界，在其宮殿，一切聲聞、諸菩薩眾眷屬圍繞。佛適下住，地大震動，光照十方，安和柔軟，不嬈眾生。時，四天王見佛世尊到大曠野鬼王之國，速疾速疾與其宮人及諸眷屬，華香、雜香、澤香、繒彩、幢蓋、妓樂，行列吹貝，各持此供，往詣佛所，稽首佛足，繞佛三匝，卻住一面。以持所赍供養佛上，見佛大悅心中欣然。供散佛已，卻住一面，叉手自歸。爾時，世尊因四天王，應病隨時班宣經法，萬三千鬼神妖魅厭鬼之屬皆發無上正真道意，一萬玉女亦復發是無上大意。 
　　時，密跡力士與宮人、婇女、諸子眷屬，華香、雜香、搗香、幢蓋、妓樂，從其宮中，詣毗沙門天王宮舍。至世尊所，稽首佛足，右繞七匝，各從所執皆供散佛上，毗沙門天王宮中次第而坐，鼓眾妓樂，自入清凈心無所著，所將侍從各自就座。如來高座獨顯巍巍，清凈妙極。密跡諸子，舉所莊嚴校露之帳師子高座，從虛空下，安著于地，寂然不動。諸菩薩眾及諸聲聞，故坐本位。 
　　時，欲行天人、色行天人，睹其設座高廣嚴好，得未曾有，怪之難及，心自念言：“密跡力士何所得睹？斯寶高廣師子之座，玄妙無極，殊特難喻！” 
　　于時，承佛威神，于虛空中自然聞音：“仁欲知者，東方去是界分，過江河沙諸佛國土，有世界名為限凈，佛號凈王如來、至真、等正覺。密跡金剛力士，曾見其土微妙嚴凈，今以法故，遣此殊妙巍巍高座。” 
　　時，佛適入上處師子高廣之座，應時曠野鬼王、國土鬼神妖魅、反足之鬼、揵沓和、迦樓羅、真陀羅、摩休勒，往詣佛所，稽首足下，退住一面，叉手歸佛。 
　　爾時，密跡金剛力士，語四天王及諸來會諸賢：“屈意咸共和心，飲食已辦，各手斟酌，勤供養佛菩薩圣眾。所以者何？如佛所說，若能歡悅佐助興功，供養蒙祐得福無量，于本施主其福不減。諸仁者等，以是勸助佐其所施，得受功祚不可限量。” 
　　于是密跡金剛力士，與其宮人、婇女、一切諸子及諸眷屬，手自斟酌百種肴膳不可計味，心佐開士求如來福，供養大圣加謙恪心。佛及菩薩、諸聲聞眾，皆悉充滿飲食畢訖，行澡水竟。密跡金剛力士更取小床，于佛前坐，白世尊曰：“唯加弘慈應時演法，宣入法門，使眾生類了于道心，行所從生。其未發心，興斯道心；已發道心，至不退轉。令此鬼神妖魅、揵沓和等，長夜永安，使無眾患，多所安和，多所愍傷。諸天及人三界眾生，得殊特愿，與世超殊。” 
　　爾時，世尊告密跡金剛力士及諸大會：“諦聽！諦聽！善思念之。若族姓子、族姓女，行入法門，堅住于斯，至殊特愿，無所分別，不至損耗。”密跡力士與諸大眾，受教而聽。 
　　佛告密跡力士：“若族姓子及族姓女，當奉篤信善從道法，多諸順宜，欲見賢圣樂聽于法；心不慳嫉，不縮財業，舒手布施舍俗所習，好所施福不望其報；心不懷害，其志清凈，專精一心而不暴亂；信報應果，好善真業，不以狐疑未曾猶豫；睹清白理，知不亡果，寧失身命不犯非義；仁慈不殺，不與不取，不為邪淫，不犯妄言、兩舌、惡口、綺語、嫉妒、恚癡，不犯十惡，身行十善亦勸人行；常奉等信，見諸沙門奉戒具法，勤精修行，志存思道；常應義節，寂然調和，心存憺怕，受無所著不受邪語；志性仁慈，棄捐惡法，行不卒暴，明如炬火，不愚如獸，言無所毀，心性平和，絕卻睡眠，棄唐突心，捐其重檐，數數惠施；見諸善友一切諸佛及佛弟子，常行恭恪。如是比像，常追侍從沙門、梵志，謙下作禮，習與相隨不失其意，常奉斯等諸善知識，以愛樂故。加用法施救濟危厄，以班宣法而勸化人，演所報應：施致大富，持戒生天，博聞大智。修行合道各為說報：布施大財，慳貪餓鬼；持戒、忍辱、精進、一心、智慧，稍入道元；犯戒地獄，瞋恚丑陋，懈怠廢道，亂意墮罪，愚癡投冥。是為由身、由言、由意惡行之報，是身、口、意善惡之果。犯是三事長夜不安，投于地獄、餓鬼、畜生；護斯三業，生天人間、十方佛前，長夜永安，無有眾患。各為開示罪福之報、善惡所趣：若見應器，為演深法，空無相愿行、無所行，至無所至，無我、無人、無壽、無命。分別幽奧十二緣起，若倚是事便有生矣，若不倚是則無有生；從是致是，不從不致。從無明致行，從行致識，從識致名色，從名色致六入，從六入致更，從更致痛，從痛致愛，從愛致取，從取致有，從有致生，從生致老死，從老死合大苦陰，成四大身；癡滅無行，行滅無識，識滅無名色，名色滅無六入，六入滅無更，更滅無痛，痛滅無愛，愛滅無取，取滅無有，有滅無生，生滅無老病死大苦陰合，不受四大，則常永安，長無眾患。以滅盡者則無所有。所以者何？起是生是，無是則無。猶如種樹，始生芽根、莖節、枝葉、華實；拔樹無芽，何從有是莖節、枝葉、華實？解無無明，心無所著，則無牽連。十二緣起，皆從緣對；無緣無對，一切三界皆悉本無。悉從無生，從有而死，不達無故，謂有致生。不知有空，倚是我故便致死矣！解無不生，了有不死，為罪所追，塵勞所逮，顛倒苦惱癡冥不實，為宣真諦應其儀節。所觀如法，而于諸法無所造作，不得所造則不有退，亦不無退，不有往來周旋之難。假使意法意無所著，信受本空，一切諸本悉凈憺怕，置是人者，若菩薩大士，常得見佛，未曾遠離，不失聞法，不違圣眾，在在所生常見諸佛。雖有所生，不生無佛之土，生以見佛行無放逸，慕求真正精進之法。勤修此已不用家業，善奉凈行，不用妻子男女、奴婢仆使守護宅舍，速疾持法，無以戲逸自恣愛欲。諸佛世尊所施言教，以篤信故，舍家為道；信舍家已，為善親友真正伴侶，以受真業性行微妙；聞玄妙法，以行為要，不歸嚴飾；覺意第一而不厭足，求于博聞；如所聞法廣為人說，無冀養心，不以己言有所依仰；講說經典從所聞慧，因其行住而為人說，使聽法者興隆大慈，而于眾生發無盡哀，以致博聞無所愛吝；不貪身命，少欲少求而知止足；以善重業至快供養，好樂閑居，專精守節；從所聞法觀其義趣，自歸正義思惟奉行，不歸嚴飾；其所導御天上世間，不但為己而有所行，為眾生故求上大乘，至慕佛道自在之乘，成無放逸。何謂無放逸？以達境界，眼不見色，不受妄想，不著文飾；了色之難，雖以慕樂，便舍之逝，曉之本無。若耳聞聲、鼻香、眾想、舌嗜美味、身更心法亦復如是。所言無逸，己心無生，護他人心，棄愛欲樂，入于法樂，不行欲想，無瞋恚想及危害想，無貪、瞋恚、愚癡之業，無是惡本，身不行惡，口不說非，心不行穢，不為反念，不犯一切諸不善法，是曰無放逸。以無放逸常應節行，曉了有無，知無無有。彼何謂有？何謂無？行平等者有賢圣脫，修邪行者無賢圣脫。又次亦有罪福之報，或有無罪福之報；或有眼，或無眼；或耳鼻舌身，或有意，或無意。又能了色無常、苦、空、別離之法，是謂名有。志學于道，計色有常，長存永立，無別離法；以無平等住，有是念故，有痛想行識。有了無常、苦、空、別離之法，又從無明緣，便生不善；若無無明，則無有行。從生緣故，有老病死；若無生緣，便無老病死。施致大福，貧無放舍；窮有貪嫉，慳無大財。奉法至道，不順義則不至道業。精進菩薩得至大慧，懈怠菩薩不得至道。不自大者真得異決，其貢高者不至滅度。若普入寂，至于空無；計吾我人，貪身壽命，不至道慧。是為人者，應順時儀。” 
　　佛言：“若族姓子、族姓女，修普明智，或致所知。若在于世，若無于世，普智計斯，不有所知。彼有天食而無所著，若無天食亦無所著。一切如來皆以敷演，入于順義一切諸法，如來明證下四法故。何謂為四？一曰、一切萬物皆歸無常；二曰、一切諸有悉為苦毒；三曰、一切諸法皆無有我；四曰、一切有形悉至于空無，為泥洹寂。所以言曰，一切萬物皆歸無常，眾生愚惑自想有常，如來說法斷諸計常；一切所有悉為苦毒，眾生闇塞計想有樂，故為說法斷除諸樂；一切諸法皆無有我，而眾生心計有吾我，故為說法斷諸我想；一切有形悉歸于空，眾生沉冥反想悉有，故為說法斷有著想，寂然泥洹。一切眾生懷自大者，如來說法，使自大者不復貢高，捐去倚著。以聞無常，解音悉空，爾乃曉了無常之義。其義何謂？都不生、不增、不起、不滅，是乃名曰入永無常。以聞苦音，入際所愿五陰空無所起，是名曰苦義。以聞諸法皆無我音，奉空脫門，于我、不我無是二相，是非我義。以聞泥洹寂志，造無想不然；不滅為都滅，定無終始，是乃名曰解了空義，不以無想而為取證。如是賢者，若有菩薩能行是者，未曾違失一切諸行道品之法，以無想行，普周備悉諸佛道法三十七品。” 
　　于時，世尊在密跡金剛力士宮殿，應病演法。尋時彼會，二萬天人皆發無上正真道意，不可計人悉受五戒。 
　　爾時，四天王前白佛言：“唯哀愍說，我等云何護于世間？” 
　　佛告四天王：“仁等宜以當行十法，護世眾生。何謂為十？一曰、不害一切命類；二曰、不竊取他財寶；三曰、不犯他人妻室；四曰、不兩舌斗亂于人；五曰、不妄言欺詐于人；六曰、不惡口以辭傷人；七曰、一切所說未曾綺飾；八曰、不懷嫉妒生彼此心；九曰、在于善惡業不發瞋恚；十曰、常修正見，不隨邪疑。是為十。諸仁者等，以是十事護于世間，乃應法教。” 
　　佛復告四天王：“又諸仁者，復有八法，護于天下。何謂為八？一曰、言行相應，未曾相違；二曰、奉敬尊長，不懷輕慢；三曰、言辭柔軟，不宣粗獷；四曰、謙下恭順，常執遜意；五曰、常行質樸，不為諛諂；六曰、常修仁和而無佞飾；七曰、一切諸惡悉無所犯；八曰、以諸德本將順世間。是為八。” 
　　佛告四天王：“復有六事，護于天下。何謂為六？一曰、身常行慈，不害眾生；二曰、口宣仁慈，不演惡言；三曰、意念慈心，不抱增損；四曰、以得利養等御于業；五曰、等護禁戒而無所犯；六曰、等以正見開導曲戾。是為六。” 
　　佛告四天王：“復有四事，常為法首護于世間。何謂為四？一曰、有所立行，未曾貪嫉；二曰、不懷瞋恚加害于人；三曰、不用愚冥蔽加不逮；四曰、所行至處不懷恐懼。是為四事。” 
　　佛告四天王：“復有二事，以用護法世間人民。何謂為二？一曰、慚恥從無數劫不應道法；二曰、懷愧自責，不深入法救護一切。是為二。” 
　　佛言：“諸仁，當行是法以護天下。以能建立如是法行，乃能護世間。” 
　　爾時，密跡金剛力士，以寶交露用貢覆佛，復白佛言：“菩薩云何無瞋恚法，至于無上正真之道？” 
　　佛言：“族姓子，菩薩有十事，行無瞋恚法，至無上正真之道。何謂為十？一曰、常行慈心，不犯傷害；二曰、不厭眾難，常修大哀；三曰、所作事業常勤精進而有殊特；四曰、常奉空行，逮致三昧；五曰、從因緣發入于智慧；六曰、以權方便普入一切；七曰、解達三世，凈過去來今；八曰、以真諦見，無所掛礙；九曰、遵奉道業，入一切法；十曰、一切諸法皆悉歸空。是為十。” 
　　密跡金剛力士復白佛言：“菩薩有幾法，聞佛不可思議法，不以恐懼？” 
　　佛言：“族姓子，菩薩有八法，聞佛不可思議，心無恐懼。何謂為八？一曰、所造功德常能究竟；二曰、一心禪思暢達不亂；三曰、以為善友而見將順；四曰、心常篤信樂微妙法；五曰、以解諸法悉如幻化；六曰、曉一切法不可思議；七曰、而了諸法不可成就，猶入虛空；八曰、暢一切法狂惑放逸虛偽之相。是為八。” 
　　密跡金剛力士復白佛言：“何謂菩薩而得自在，于一切業開士之法？” 
　　佛言：“菩薩有四事法而得自在。何謂為四？一曰、遵行如幻三昧，暢一切法，入五神通而特超越；二曰、以三脫門過于四禪；三曰、以智度無極修四梵行；四曰、行權方便，具六度無極。是為四。” 
　　密跡金剛力士復白佛言：“菩薩有幾法入于法門？” 
　　佛言：“族姓子，菩薩有四事法，入于法門。何謂為四？一曰、入禪思門，具足曉了一切眾生根本；二曰、入智慧門，分別一切章句義理，為眾敷演；三曰、入總持門，一切所執常念不忘；四曰、入辯才門，因能可悅諸眾生心。是為四。” 
　　密跡金剛力士復白佛言：“菩薩為有幾力致開士行？又斯道力，無能當者降伏眾魔。” 
　　佛言：“族姓子，菩薩有八力，莫能當者降伏眾魔。何謂為八？一曰、道心之力性行清凈；二曰、精進行力而不退轉；三曰、博聞行力奉無極慧；四曰、忍辱行力護眾生故；五曰、無所生力不懷瞋恚；六曰、不虛妄力具足解脫；七曰、修道行力備悉智慧；八曰、以大哀力開化眾生。是為八。” 
　　佛說是法時，密跡金剛力士及五百子，悉逮得無所從生法忍。以得法忍，前白佛言：“唯愿大圣，以是八法經典之要，使流天下。用愍我等，是密跡宮使自然廣，以是德本光明普照；如來滅已，令遍流布而不沒盡。” 
　　于時，世尊睹密跡諸子等心中所念勸助啟佛，佛告密跡金剛力士：“密跡堪任斯諸章句。我詣佛樹下，汝于彼時與諸菩薩，魔將兵來，卿以威勢，至擁護我故降魔兵，即時想念諷誦通利。今復當護將來末世，令法流布，遍閻浮利周于十方，令所施教使法久存，持制一切諸外異學。” 
　　于時，密跡金剛力士，觀佛世尊以見勸告，即從座起，長跪叉手，應時于是言辭章句，用宣咒曰：  
　　“醯黎　休留休留　其強飆聚　各羅眼動搖歸救　忍力力盡　寂怕作角鵄伊犁佉丘　佉犁　佉犁　護無擇  
　　“住勝生往還無曲，以慈受之，調和成施持已，諸天龍告鬼神、揵沓和、妖魅、若人非人，常吉安隱，動于山王，亦震天地，亦擾水王。用說此咒故，攝伏外道，法君所救，晃曜法炎，篤信是句。” 
　　聞此咒已，諸天眾各各舉聲而嘆曰：  
　　“正法住甚久， 動三千佛土， 
　　　一切眾會同， 自投人王前。 
　　　歸命使無罪， 施此無恐難， 
　　　其持是言教， 令正法永存。”  
　　爾時，世尊從曠野鬼王土密跡金剛力士宮，受供七日，開化無數眾生。七日之中，忽沒曠野宮，踴在虛空，與諸菩薩及聲聞眾。一切諸天于上普共供養佛及圣眾，諸玉女眾咸共咨嗟演大光明，諸天人伎百種自鳴，空中雨華。佛土大動，顯佛大變。佛沒密跡力士宮殿，猶鳳凰王，還住靈鷲山。佛在靈鷲山，與比丘眾俱，及諸菩薩眷屬周旋，各思道教。  
　　爾時，王阿阇世出羅閱祇大城，與篤信慕樂長者梵志俱。一國人民聞佛還國，各集晡時亦出其城，往詣靈鷲山到佛所，稽首佛足，右繞七匝，卻住一面。 
　　王前白佛：“我曾立坐有所參議，時諸比丘到太子所，口自宣言：‘今日世尊往到曠野鬼王土界，詣密跡金剛力士舍食。’唯然！世尊，我得聞是，怪之難及至未曾有。諸佛世尊不可思議，乃能大哀垂愍眾生。如來行慈普濟眾生，猶如虛空言無偏獨，用一切故，往到曠野鬼王土界，就密跡金剛力士舍食。佛大弘志，至不可喻，無辭可盡。若有得蒙如來講法，宣傳道訓，決疑之律，靡不得安。又復世尊，其密跡力士，為有幾事在于平等，而逮正覺最為至重，植眾德本，乃能有是妙大辯才？” 
　　佛言：“大王，是事究竟而不可逮，其至德本無能過上。” 
　　王白佛言：“實為至真，種其德本故獲此果。若有信者，其功德云何？” 
　　佛言：“大王，假使十方各如江河沙數，一一沙尚可知限；密跡金剛力士所見諸佛不可計數，盡其崖際供養奉事，緣是行故合積大辯。當作是觀，皆有本末。” 
　　佛告王曰：“乃往過去無央數劫不可限量，爾時有佛，號曰息意如來、至真、等正覺、明行成、為善逝、世間解、無上士、道法御、天人師，號佛世尊，世界曰選主，劫名不移。其息意佛純化一切諸菩薩眾，皆令精進，言作菩薩，法無懈怠，心無厭倦，棄身壽命不以為吝，唯志道法。 
　　“時有菩薩，名曰勇力，即從座起，往詣息意佛所，稽首足下，前白佛言：‘如大圣宣，我承解議。若有菩薩心自念言：“我等疾逮無上正真之道，為最正覺。”念是菩薩，名曰懈怠。所以者何？若菩薩不用精進，厭患生死，不與此心成佛大道。若有菩薩，見生死難則見縛結，不至滅度唯化眾生，乃成正覺。所以者何？唯然！世尊，菩薩之法普行勤修，在在生死常所在處，開導利益無量眾生，悉令滅度，亦無所教。是故，世尊，菩薩作行，宜重生死，不敬滅度。菩薩造行重生死已，奉無限佛，導利開化無量眾生，聞無數法，入眾生念；所行志性敬泥洹行，重于眾觀，便自墮落沒在小節。若有菩薩畏于生死而懷恐難，樂泥洹行，當作是觀，如是菩薩則為墮落，以無行墮失如來行，于諸眾生則有釁咎。何謂菩薩而不順行？樂于聲聞、緣覺地者，自觀其行欲化眾生，是故名曰無開士行。其行聲聞，無菩薩行。所以者何？諸聲聞行畏生死苦；菩薩游于無量生死，不以為拘。’時息意如來贊勇力菩薩曰：‘善哉！善哉！正士，仁快說此，教言淳淑！菩薩行道，舍身之安不舍他人，常省己身不求他漏。’又問：‘何謂菩薩所行？’佛言：‘族姓子，自正己行而為眾生，宣成敗事生死之難，受于無量生死之患，而無恐畏。不樂聲聞、緣覺之地，習菩薩行。不近禪思在于三界，曉了禪定，分別惡趣，習乎方便盡了禪智，功德圣慧而不可盡。發無生慧為人班宣，一切本無，慧無所生，知其所受，了諸眾生而無吾我，以慧開化一切眾生。曉諸法寂，解護諸法，暢諸佛土了于一切，自然虛空佛國清凈。其慧鮮明，以慧圣達一切法無，增益相好入于莊嚴，慧無所行因其奉遵，一切德本未曾忘舍。少惱鮮事，有為眾生所可造作，常行拔難身心憺怕，積功累法無所穢厭，興發法思曉了長寂，正定一心方便覺達深妙之禪。若以宣布若干品教，分別諸觀護于德果，開化聲聞、緣覺之律。愛樂如來所解脫業，降菩薩行，示現如來所行之本。是為，族姓子，如來所行之業。’王當知之。 
　　“爾時，勇力菩薩于彼如來所，聞說是法所行清凈，復白彼佛：‘甚難！世尊，至未曾有！于今如來至真之言，宣斯菩薩之所應行。又復世尊，如佛所說，我察解議善權方便，是諸菩薩一切諸法由己所行。猶如，世尊，察于虛空含受一切，十方萬物為一切色，顯現己體不可稱計，現苞一切有形之類，虛空行業已無所礙。如是，世尊，善權方便，是諸菩薩在一切法而得自在，諸學之法及未學法、凡夫之法、最正覺法，皆悉由之。猶如，世尊，若火所遇，草木百谷靡不被燒；菩薩如是，于一切法自在所行，以智慧焰燒諸愚冥，三界無煙。猶如，世尊，大怒丈夫瞋恚熾盛，逆害他人無所顧難；菩薩如是，以權方便自在由己，智度無極，斷除一切眾生塵勞。猶如，世尊，清水寶珠著濁水中尋時清徹；菩薩如是，以權方便消一切塵三垢穢濁。猶如，世尊，有大威藥名曰消除，若著毒中，消一切毒永無有余；菩薩如是，以權方便游于一切三界之難，執權智業，滅去眾生塵勞愛欲。以是之故，世尊當作斯觀，善權方便，是諸菩薩一切諸法自在己行。’如是，大王，勇力菩薩說是語時，不可計人皆發無上正真道意。 
　　“王欲知之，爾時勇力菩薩，豈異人乎？莫造斯觀！所以者何？則今密跡金剛力士身是也。此正士身，堅強精進，被弘誓德無極大鎧，巍巍如是，供養諸佛不可稱限，光光若斯，無以為喻。’” 
　　爾時，阿阇世王心自念言：“是密跡金剛力士，所執金剛為重幾所，以承大力謂應執持乎？” 
　　時，密跡金剛力士知王阿阇世心之所念，以持金剛下著地上。適置地上，三千大千世界六返震動。密跡金剛力士謂王阿阇世：“王試舉此！” 
　　時，阿阇世王以大力士力，盡勢舉之，而不能搖離地如毛發。時，王怪之得未曾有，前白佛言：“我身，世尊，有大力士，被極異鎧，牽捉大象，舉鼻投身在所無礙。今日舉此小金剛杵，不能動移大如毛發。”時王阿阇世益用懷疑：“何故世尊，乃如是乎？” 
　　佛言：“大王，是金剛者，入在重德，不可用被鎧力及象力而舉移此也。” 
　　爾時，密跡謂天帝釋：“仁者名號執持金剛拘翼。今日仁者，且從地舉此金剛杵。”時天帝釋以無限神力，極闡神足欲舉其金剛，了不能舉。 
　　爾時，天帝釋前白佛言：“吾等之身及諸天俱，與阿須輪斗，以一手指，舉維質阿須輪所在，投之如一圓丸，皆令犇馳不知所湊。又是金剛其形小小，而不能動乎？” 
　　佛言：“拘翼，是金剛者，入在重德，不可以比阿須輪三百三十六萬里身在所可投。于拘翼心所知云何？須彌山王為重不乎？” 
　　白言：“甚重！世尊，不可計喻。” 
　　佛言：“拘翼，假有勇士大神無極，取是金剛右手執持，以是金剛著須彌山邊，藏之在中，才現形取，俱舉二形。須彌山王尚復微輕，不如金剛重。若天帝釋，密跡金剛力士以是金剛，擊鐵圍山、大鐵圍山及金剛山，令碎如塵。雖爾正士，未盡現力，不可喻極。”  
大寶積經卷第十四 西晉三藏法師竺法護譯 
密跡金剛力士會第三之七  
　　爾時，密跡金剛力士，謂賢者大目揵連：“耆年目連，世尊所嘆神足第一，仁且從地舉是金剛。” 
　　時，大目連前舉金剛，以無極力，以四大海水上沃日，其勢又牽曾到野馬世界，無所不至道力顯變，奮其神足而欲移之。此三千大千世界震動上下，而不能搖金剛大如毛發。時，大目連怪未曾有，投佛足下，白世尊曰：“唯愿大圣，嘆我于聲聞中神足第一。自試神足，動是三千大千世界，如挑小缽舉擲他方佛土。我身開化降伏難頭和難龍王，能食大[木+圂]如須彌山，不能動是小金剛乎？發意之頃，捉牽日月使止不行，以手摩之；不能動是小金剛杵大如毛發，有何意也？將無我身失神足力也？” 
　　佛言：“目連，不失神足。又目揵連，菩薩神足威力所感，一切聲聞及與緣覺所不能逮也。假使恒河沙等諸佛世界諸須彌山，合成一須彌，尚可震動，不可動是金剛杵也！菩薩威神所建立行，不可思議巍巍如是。” 
　　爾時，賢者大目揵連，得未曾有，口自宣言：“難及！大圣，菩薩大士威力所致。是密跡金剛力士，承于金剛杵乎？又此密跡今所有力，父母遺體之力也，為神足力乎？” 
　　佛言：“父母遺體之力也。假使菩薩行神足力普能示現，悉達天上世間。” 
　　佛告密跡金剛力士言：“卿自舉是金剛。” 
　　于時，密跡動三千大千世界，以己右手舉取金剛投于虛空，在于虛空七返回旋，還立密跡力士右手而住。 
　　彼時，諸來一切眾會得未曾有，咸悉叉手自歸禮之，異口同音各自說言：“難及！難及！密跡金剛力士，其力甚妙，乃如是乎！使諸眾生得斯大力無窮之勢也！” 
　　于是王阿阇世前白佛言：“菩薩有幾法行，逮如是力無極之勢。” 
　　佛言：“菩薩有十大法，逮如是象無極大力。何謂為十？一曰、寧棄身命，勤受正法；二曰、未曾自大，謙恪下意，禮敬眾生；三曰、見于剛強難化眾生，立之忍辱；四曰、見饑饉人，以好美膳而充施之；五曰、睹諸恐懼，勸慰安之；六曰、若有眾生得于重疾，療以良藥；七曰、若有羸劣人所輕慢，敬念戀之，令無忽易者；八曰、以凈泥水，涂如來廟，補其虧缺；九曰、見孤苦人貧匱困厄，常負重檐，使去其難極重之殃；十曰、若有無護、無所歸依，常將濟之，所語如言而不變失。是為十事法。” 
　　王復問佛言：“菩薩仁和為有幾法，往返周旋，常存和雅，不興粗心？” 
　　佛言：“菩薩仁和，有八事法。何謂為八？一曰、志性質直而無諛諂；二曰、性行和雅，常無佞偽；三曰、心存淳熟，永無虛妄；四曰、心行堅要，亦無羸劣；五曰、無迷惑志，存于仁和；六曰、為世眾祐，受異德行；七曰、心行了達而無所著；八曰、思惟罪福，心無所念。是為八事。” 
　　佛言：“復有四事法，志性淳熟往來周旋。何謂為四？一曰、在于人間為轉輪圣王，逮見諸佛興不舍道心；二曰、在于天上作天帝釋諸天中天，常見諸佛不違經道；三曰、若在梵天王而得自在，植于道業，不壞道心；四曰、而常生在清凈佛土，面見諸佛世尊說法。是為四事。” 
　　王阿阇世復問佛言：“何謂信坐？” 
　　佛言：“大王，善友所坐。” 
　　又復問佛：“施何所坐？” 
　　佛言：“大王，布施處在，大富饒財多寶。其持戒者，得生天上。坐其忍辱者，面色凈悅，常得端正。其精進者，勤修通達，與眾超異。其禪思者，常得寂定，諸根不亂。其智慧者，斷諸塵勞眾垢之患。其博聞者，得生大智；若每事問，決眾狐疑，令無余結。其勤學者，合集入道無上正真。其察無常、無我、寂然，所存坐處消除顛倒，是為信坐。” 
　　又問：“順時之念，為何所坐？” 
　　佛言：“大王，觀無常苦寂，坐在正見；不隨邪業，身心清凈，坐在禪思，興發神通。” 
　　又問：“道在何所？” 
　　答曰：“存坐無脫，成于道果，無三界難。” 
　　又問：“無脫坐在何所？” 
　　答曰：“其無脫者，坐在解脫生死眾患。” 
　　又問：“佛興何坐？” 
　　答曰：“坐在所習三十七道品之法，無所破壞，轉于法輪，而不斷絕三寶之教。” 
　　又問：“誰興佛乎？” 
　　答曰：“大王，能興篤信了本無者也。” 
　　又問：“誰興篤信乎？” 
　　答曰：“若有能發菩薩心者也。” 
　　又問：“誰發菩薩心乎？” 
　　答曰：“其有志性定不亂者也。” 
　　又問：“誰有志性定不亂乎？” 
　　答曰：“其行大哀，未曾絕者也。” 
　　又問：“誰不絕大哀乎？” 
　　答曰：“其不棄舍一切眾生者也。” 
　　又問：“誰不舍眾生乎？” 
　　答曰：“其安己身，并安一切者也。” 
　　又問：“誰安己身，并及一切眾生乎？” 
　　答曰：“其興隆道，不斷三寶者也。” 
　　又問：“誰不斷三寶乎？” 
　　答曰：“棄于塵勞，乃不斷三寶也。” 
　　王阿阇世前白佛言：“至未曾有！世尊，如來班宣入于法律，如來布教所可宣法至于柔順，棄乎斷滅有常之業，而不忘失報應之果；入于所造立行無所亂，無善不惡，凈不凈業，勤修果實無所違失。唯然！世尊，誰入是愿，決眾狐疑，順于如來正真法教？誰聞是法而發猶豫？唯有宿世不植德本者也，隨于惡友，不信誹謗。我等，世尊，前世宿命曾植德本，非無功福。吾今蒙聽所聞正法，欲報恩養至意不能。諸佛世尊、文殊師利慈德，乃為我等決眾狐疑，顯大光明。世尊善言具悉梵行，至善親友，得大人慈，上友黨故。”  
　　于是，寂意菩薩前問密跡金剛力士曰：“仁以為建立是經法，于將來世流布一切？” 
　　答曰：“建立是經典要，最于末世如來滅度之后，普布天下閻浮利地，令諸法師正士之等靡不蒙耀。” 
　　密跡復曰：“今族姓子，佛以建立是經典要，諸佛皆護。所以者何？其能護者，則善學法，不生文字，言辭不盡，無能中斷。又族姓子，如來至真不廢諸法。所以者何？彼無所生，其無所生則無所壞。以是之故，如來言曰：‘如來興出為無所生，如來所住立于法界，法住如法，有佛無佛，佛法常住如故。以如是住，十二緣起為不錯勃，不亂緣起，不亂正法。’又察其法常無言說，故曰正法以無言說。” 
　　寂意問曰：“密跡，其護正法被弘誓鎧，以是被鎧。” 
　　又問寂意：“被弘誓鎧將護正法，不亂諸法，不以是法。所以者何？是正法者，一切諸法悉無所亂，彼護正法。” 
　　又問：“何謂亂于正法？” 
　　答曰：“依倚恐畏為成迷亂。又族姓子，究竟無亂謂義亂，爾乃名曰將護正法。” 
　　又問密跡金剛力士：“寧有方便，一切世亂因護正法乎？” 
　　曰：“族姓子，因亂將護。所以者何？其以因世，倚于邪疑六十二見故；菩薩所行以空為本，是故與世一切為亂。又族姓子，其世俗者，以諸計有常，立倚吾我以為凈安；菩薩常了無常、苦、空、非身之法，是故名曰與世共諍。隨世沒流，菩薩方便逆流盡源，反生死流。現在重世，菩薩敬重積功累德，以是之故與世諍亂。世人依倚陰、衰、諸入十八諸種，行菩薩業心無所著，是故與世而諍亂矣。所以者何？不同塵故。以故，寂意，菩薩將護一切正法，便與世諍。” 
　　又問：“密跡，行者云何護于正法乎？” 
　　答曰：“族姓子，以受正法而護己身，亦護眾生人壽命形，護一切法為無所護。” 
　　又問：“云何受之？” 
　　答曰：“寂然吾我，眾生憺怕；眾生已寂，三世便默；三世已默，佛法便默；佛法已默，佛土便寂；佛土已寂，諸法便寂。其于諸法無所歸趣，是則名曰將護正法。” 
　　爾時，世尊嘆密跡金剛力士曰：“善哉！善哉！是則名曰將護正法。其護諸法，為無所護，無所忘失。又護正法者，斯受一切，于一切想而無妄想。已無有想，于諸妄想無行放逸，是則名曰于諸一切法而無放逸，乃名道法。”  
　　爾時，會中有一天子，名曰賢王，前白佛言：“唯然！世尊，諸佛言辭甚為寂然，其見者何所是也？” 
　　佛言：“言辭正教寂然之義，一切所樂行寂然耳！彼以加忍，已能加忍故能然熾，已能然熾故曰晃曜，已能晃曜故曰寂然，成為憺怕，則是如來將護正法，是乃名曰諸如來眾總持。佛道所持如是，若不持法，又不舍法。” 
　　宣如是行，說如是證，答賢王天子時，具足千比丘漏盡意解，千天子遠塵離垢，諸法眼生。 
　　于時，寂意菩薩謂賢王天子言：“從何所得此辯才也？” 
　　天子答曰：“若能斷除一切掛礙，悉無所得，得第一義者，因無所倚，是曰辯才；自了解之，神識不轉，不經他識，亦無所立，乃曰辯才。其意不逸游在所著，若能奉行無所著法，乃逮此辯。若以思惟一切諸法，往返示現皆當知之，神識信休，乃逮辯才。是族姓子，如是行者逮致辯才。其無所住，無有應行，度于流波四瀆之難。其無所生、無所起者，亦無所滅，無能滅者，乃曰為度逮辯才耳！”  
　　爾時，寂意菩薩前白佛言：“是賢王菩薩，從何所來至于此土乎？乃有斯辯！” 
　　佛言：“從阿閦佛土而來，沒彼生此妙樂世界，舉欲得見聞如來秘要所演經典。寂意當知，是賢王天子，逮入法室總持其心，若一劫若復過一劫宣其功德，而不可盡辯才之際。” 
　　又問佛言：“何謂法室總持乎？是天子令所逮致遵法也。” 
　　佛言：“族姓子，所云得至逮法室總持者，入于聰慧文字無盡，一切諸法皆入此室，于一切法悉無所作，解了法室，奉行法室，于諸文字、宣以音響、口之所說，作屋舍事、不舍事亦不知之，宣布一切音響之事，是則名曰入于法室總持之業。又寂意，法所可入者，又復諸法而不可得，所可曰入。所出智慧其文字者，無所從來，入于內室。又其文字不現內室，亦不現出，又無所向，亦無方面。又其文字展轉所湊，亦不想念，字不順法亦無非法無斯想念。其文字者悉無有說，亦無非說，亦無增損。又文字者，不見有起，無所滅者，無作文字，亦無所失。又復寂意，若如文字、文字之數，心數亦然。一切如是諸法之數，有所歸趣若諸法數，彼則無數。所以者何？不歸法數，無有數者，乃曰法數。以隨法數，如是乃曰入于法室。不入過去，入于不生、無所起法，其無所生以無所起，何所入乎？以無所入，若有入是諸所數者，如是，如是，乃能逮于法門；自睹本無，便得安住，入于法室總持之業。入眾生心，以入眾生心隨眾生心，應當度者而為說法，若受總持乃曰，寂意！ 
　　“寂意，菩薩心以離垢，其心清凈嚴和甚明，其性超越所住安詳，智慧無失所愿堅固，所當度者魔不能壞，諸外異業無不摧伏，降消塵勞除諸怨賊，其身力盛心無怯弱，辯才無盡所說無量，所歸無限慧無掛礙，入乎覺意其明甚遠，班宣深妙真正之辭。其所博聞，猶如江海；斯三昧定，如須彌山處在大海；在于大眾，若如師子；不倚俗法，猶若蓮華不著塵水；無所憎愛心，若如地，百谷草木因其得生，萬民得安；洗凈眾塵，若如清水；開化眾生，燒眾毒難，譬如火熾燃諸草木；普誨眾生，猶如大風靡所不吹；行平等心，若月盛滿照于星宿；消淫怒癡，譬如日光照于眾冥；伏心意識，譬如勇將摧折嚴敵；調和其心，猶如龍王；淳熟隨時，譬如淳陰雷震乃雨。菩薩如是調和其心，敷演法雨潤澤三界，宣甘露水凈除心穢，若如天雨洗諸風塵，療治眾疾淫怒癡病，若如良醫治眾人病，志存無為奉行正法，則是法王君訓十方，亦如國王治于萬民，護化一切生老病死，猶如四天王君四天下，猶天帝釋處忉利宮主誘教天人。菩薩如是，在于欲界化眾生類，色、聲、香、味、細滑之法，凈如明珠；能伏心意而得自在，若如梵王主于天民；其心清凈無所倚著，譬如飛鳥飛行虛空，無所觸礙；御安其行，猶如鹿王從眾群屬；敬承法教，愛于真行，如母戀子令得安隱；曉諸技術，猶如嚴父化導子孫；聞趣諸法，如息意王德自莊嚴；以三十二福相交飾，用八十好若干品媚，一切世間所共戴仰；不為邪見而被系縛，具足七財無貧匱業，為十方佛所見擁護。諸明智者所見咨嗟，總達眾黨所共嘆譽，及上諸天所見守養，諸善親友所念攝救，于眾講法最為上選，具六神通而得自在。又普遍入眾生性行，而遍周入一切諸根，班宣經典未曾懈厭，永不志慕于諸利養，樂布法訓不以吝惜。其志清凈無所犯負，忍辱解明無所越失，所作事業能令究竟，清凈精進心性安和，一心清凈蠲除諸垢。覺意坦然，智慧清凈，修四梵行而無放逸，以成度世禪定三昧至于正受，逮于無上菩薩道、佛道。普能成就，所當行業不中懈止，至阿惟顏。是為，寂意，菩薩大士入于法空逮得總持，功勛無量巍巍如是。寂意當知，假使菩薩住在世間，不修余事，于百千歲，咨嗟難宣其總持行諸菩薩眾，不能窮盡總持行諸菩薩德。”  
　　爾時，寂意菩薩謂賢王天子曰：“仁者，大利無極善慶！今者如來相嘆譽德，光光如是。” 
　　天子答曰：“又族姓子，于此諸法無真究竟可得處所也，咨嗟功勛。又族姓子，其無色、無有像、無形貌，如是行者咨嗟功勛，無能暢盡。” 
　　于是賢王天子前白佛言：“一切諸法不可受取，亦無吾我而無所屬，以是之故不可授人，亦不可奪。唯然！大圣，若使有人修行樂是，當行平等；若勤奉行修平等訓，斯逮法門。 
　　“猶如，世尊，現此大地土在水上，水在風上。假使地種斯土處所周布天下，設使有人穿鑿其地，出去塵土，極其功力乃致水耳！不置遠去，以水給渴。如來圣慧普入一切眾生性行，如來脫者，隨向法門而修精進，從是方便致大慧光。其精進者不見侵欺，猶如去土穿地大深因得其水。若復有人于如來世奉行精進，是興大慧光明。是故，世尊，若族姓子及族姓女，欲求佛道常行精進。以何精進？當以用是，于諸法門而詣法門。 
　　“猶如，世尊，從生而盲，又其男子初不見色。假使有人不行精進，則名愚闇盲冥之侶，不見諸法所生本末。猶如，世尊，有目之士蒙光有見，不有光出冥夜無睹；外仙天眼亦復如是，離于善友無所開化，不曉諸觀見所受法。猶如天眼，若有男子有自然慧，不用光明以成就眼，以有大智德其行如是。 
　　“猶如，世尊，曠野飛鳥游廣澤地，不見空野有所增損；一切菩薩精進所行如是，不見佛道有所增損，一切菩薩入道品法。 
　　“猶如，世尊，其彼雪山雨雪生長樹木，不為諸風所見災害；菩薩如是隨時應行，生慧光明照于一切，不于眾生有所計數，所游居處無所忘失也。 
　　“猶如，世尊，轉輪圣王生種姓家，七寶則現。何謂為七？一曰、紫金輪有千輻；二曰、白象有六牙；三曰、紺色神馬，烏頭朱髦；四曰、明月化珠八角；五曰、玉女后口優缽香，身栴檀香；六曰、主藏圣臣；七曰、主兵大將軍御四域兵。如是，大圣，菩薩大士以七寶現于世時，自然道寶現于世間。何謂為七？一曰施度無極寶，戒、忍、精進、一心、智慧、善權方便度無極寶，出現于世度濟一切。猶如轉輪圣王游四方域，不可計人民有若干念；菩薩如是，以四恩法救攝眾生，不想眾生有若干品，解之本無。猶如轉輪圣王所舉事業，坐于正座無斗諍者，無理曲直，眾民自然而順其命；菩薩如是處佛法座，無斗諍者何所從來，魔諸官屬雖抱惡意自然為降。 
　　“猶如于此三千大千世界前，第一立鐵圍、大鐵圍山、須彌山王；如是，大圣，學者菩薩如是，先建大乘，次立大哀，志性仁和最住無極。譬如日初出時，其大光明先照鐵圍、大鐵圍山、須彌山王，乃照其余；菩薩如是，演慧日明普曜三界，以仁和心先照眾生，大乘光明去三毒之冥皆得神通。 
　　“猶如，世尊，一切諸樹郡國縣邑樂依于地，一切所生百谷草木皆悉仰地，所生萬物而得自在；菩薩如是，一切德本悉因道心，長育圣慧而成正覺也。” 
　　爾時，世尊贊賢王菩薩曰：“善哉！善哉！仁族姓子，解引其譬，說功勛業，快乃如是！又族姓子，如眾生界及與法界，逮得總持菩薩圣慧亦復如是，一切萬物皆歸無常，引喻說相皆能堪任；取要言之，未曾患厭亦復如是，悉能敷演其所說者。所以者何？皆無口辭，亦無所說。若有菩薩未得總持，無有言教所造因緣。又其菩薩無有掛礙，不興辯才。其余聲聞無此辯才，不思觀本乃為說法。所以者何？此菩薩眾得無礙辯，言不可盡，無有陰蔽，無閑無休，分別辯才，諸佛尊前說經法，不怯無弱。菩薩如是，佛所建立逮總持門故有所說，不懷怯劣菩薩如是得三無礙。何謂為三？一曰、總持無所掛礙，二曰、辯才無所掛礙，三曰、道法無所掛礙。是為三。復有三事，得入清凈業。何謂為三？一曰、自然清凈，二曰、本無清凈，三曰、本際清凈。是為三。復有三事，得入無盡矣。何謂為三？一曰、經法不可窮盡，二曰、文字之義而不可盡，三曰、所宣訓誨而不可盡。是為三。又復得入三無住處。何謂為三？一曰、圣慧而無住處，二曰、言辭文飾亦無住處，三曰、所修建立亦無住處。是為三。又復逮得三卒決對。何謂為三？一曰、應譏宣慧，二曰、尋發辯才，三曰、應時智慧。是為三。復有三疾得歸慧。何謂為三？一曰、決疑令無余結，二曰、斷猶豫使無沉吟，三曰、可悅一切眾生心意。是為三。” 
　　說是語時，八千菩薩逮得總持。  
　　于是密跡金剛力士前白佛言：“愿佛世尊建立法典，然后如來滅度之時，最后末世遍布天下閻浮利地，使得久存令不滅盡。” 
　　爾時，世尊周觀四方，觀察已竟，時說頌曰：  
　　“降根自然勝， 寂根無所害， 
　　　無本斷其無， 伏魔兵眾黨。 
　　　解脫解清凈， 無恐解所畏， 
　　　舍棄于重檐， 醫神咒上師。 
　　　降制外異學， 以法而救攝， 
　　　護于行法者， 神咒佛所說。 
　　　無我以除我， 其義宜以度， 
　　　斯于四天王， 說無澤之句。 
　　　勇持章句勛， 凈復凈正等， 
　　　梵天釋天帝， 作是如此乘。 
　　　慈氏彼通忍， 以觀哀所察， 
　　　愛敬睹梵天， 此者無所犯。 
　　　曠野離空曠， 無根法曰凈， 
　　　降伏魔官屬， 故說此神咒。 
　　　人中尊建立， 是經善義辭， 
　　　爾時普流布， 隨器能受者。 
　　　以說此咒術， 其地則大動， 
　　　諸魔皆悉來， 各口宣是言。 
　　　用言護頭首， 是曰為法師， 
　　　若手得斯經， 歸逮佛所說。”  
　　爾時，佛告密跡金剛力士：“以建立竟是經典要，今建立是無能亂者。所以者何？佛憶識念過去世時，有佛名寶月，興出于世，如來、至真、等正覺、明行成、為善逝、世間解、無上士、道法御、天人師，號佛世尊，世界曰無悅。其佛世時，有二比丘而為法師：一名、智寂，二名、持至誠。威神變化高德無極，大尊巍巍，受彼如來是章句咒而奉持之。如來滅度之后半劫持法，其彼三千大千世界百千億魔，皆見開化，承無上正真之道。密跡，欲知爾時二比丘為法師者，豈異人乎？莫造斯觀！所以者何？其法寂者，則我身是也；持至誠法師比丘者，則密跡金剛力士是也。此諸章句令是經法，多所饒益成護正法。” 
　　彼時，世尊觀于四面一切眾會，而口宣言：“汝等正士，為能堪任，于斯如來，從無數劫億百千垓，積功累德總持無上正真之道，以持擁護無所掛礙！從是以來至今蒙濟，去來今佛之所由生。” 
　　于是菩薩眾會之中，三萬二千菩薩即從坐起叉手而住，稽首禮佛，說是偈言：  
　　“棄其身壽命， 思惟好寂然， 
　　　受持是經法， 世護之所嘆。 
　　　其是經如藥， 療治一切病， 
　　　受持所言教， 發生世尊意。”  
　　爾時，賢王天子之等五百天子，說是偈言：  
　　“用一切眾生， 以故想積德， 
　　　受持是經典， 最勝特深妙。”  
　　于是密跡金剛力士，時說頌曰：  
　　“是議無文字， 而反宣文字， 
　　　人中尊所作， 班宣我當持。”　  
　　爾時，世尊告釋氏梵天：“如來有三不可限量無上供養，德無有極。何謂為三？一曰、至心仁和發其道心，二曰、以發道心護于正法，三曰、如所聞法為人解說。身行如是，是為至不可計德。梵天當知，如來以是三事，積累功勛，假使其壽住世一劫，廣分別說不能究暢。是故，梵天，當以隨順恭敬奉事如來至真，是為三事。梵天，供養如來，受四句頌，是去來今佛世尊之所說法，受而擁護。所以者何？諸佛世尊皆從是法生，故當供法。供法不用衣食，以法供養，諸養中尊，為上、為長、為無儔匹、為無等倫。是故，梵天，當以正法而相供養，是養真諦無以衣食。” 
　　佛自憶念：“梵天王，過去曾生為王太子，名曰意行，生于王家，以是見教，諦樂道法。時臥夢中，聞是四句頌，本行放逸無脫路，以眾生故志于道心，在山空閑隨順念，無所貪受本悉安。” 
　　佛語梵天：“彼時聞是頌教，從夢中覺，思惟了了，惟是忻然大悅，心中解暢，即時以偈而嘆頌曰：  
　　“‘快哉安上樂， 得法藏無盡， 
　　　　當充滿眾生， 諸貧天人民。’”　  
　　佛告善安大梵天：“時王大子得安諦藏，曉文字無，心自念言：‘以是偈義，充滿眾生貧匱之人。’往語父母：‘寧有金、銀、琉璃、水精、硨磲、瑪瑙、明珠藏乎？欲濟窮乏，以是歡喜。’父母報言：‘一切財業非是真寶，五家——水火盜賊、怨家、債主、縣官、惡子分耳！博聞之慧，無衣食求，甚為難得！’父母言善，如子所志，便取廣施與諸乏者。了三界空，令得難致無盡之慧。以故，梵天，聞是一四句偈，化八千人勸入道意，無數眾生當生天上。以故，梵天，其有受是深妙之法，持諷誦讀為人廣說，聞之歡喜若奉行，是德不可量，逮無極藏。 
　　“假使，梵天，行大乘業有三事法，多益菩薩。何謂為三？一曰、聞行得立，受之無厭；二曰、以聞建立，以行為要，守口第一，不以害心加于眾生；三曰、不舍大哀。是為三。以故，梵天，益于眾生，當加勸助是經典要。復有二事，所造行愿無所忘失。何謂為二？一曰、佛初成道，勸助如來使轉法輪；二曰、梵天，當勸助是賢劫中，當來具千如來至真等正覺，使轉法輪，令化出家眾人作菩薩行。如佛世尊為自在法王，善教訓誨少有能及，難逮如是。以故，梵天，如是比像，多所親立一切眾人，除老病死至無為業。于色無著，以解了是，能忍眾苦，忍無所求。主諸天人造立三忍，執持正法，受諷誦讀，是乃甚難。受是經者，當作是觀！受我身億百千垓劫，修清凈行嚴凈佛土，擁護正法，疾成正覺。” 
　　佛告賢者阿難：“受是經典持諷誦讀，為他人說。” 
　　阿難曰：“諾！當受持之，令其堅固。” 
　　佛言：“阿難，勿持是法授非法器，莫得授與諸惡知友；當施善友慕樂學者，授是經法，常當奉護。阿難，是經不歸非法，當歸應器，能奉行法，常慈心眾。又是經者，無有妄想，瑞應現前，精進所致。行是經典，有是福報。” 
　　阿難白曰：“當受是經，承佛威神，常令普流。若受是法，承佛威神，其光遠照，是等不隨無器之業。又是經者，所號為何？云何奉行？” 
　　佛言：“是經名曰《佛所訓誨》。阿難，又有號曰《密跡金剛力士所宣布義》，當持奉行。又名《如來功勛報應》，當奉持之。又復名曰《如來秘要經法之品》，為他分別無冀養心，歸于無量功德而順法律，當奉持之。所以者何？若有奉持是經法者，令以佛眼普見佛土及十方國，從地以上高至三十三天思想天，滿中七寶百種眾膳，貢施如來。若有受是經學持奉行，以無冀養為他人說，是德最多。又以衣食供養是經典要，宣如來德，得福無量不可為喻。” 
　　說是經時，無量眾生發大道心，不可計菩薩逮得法忍，復無央數菩薩逮一生補處。佛說如是，賢者阿難、密跡金剛力士、寂意菩薩，及大聲聞一切眾會，及諸天人，諸阿須輪、揵沓和，及世間人，聞佛所說，莫不歡喜，稽首而去。  
大寶積經卷第十五 西晉三藏法師竺法護譯 
凈居天子會第四之一  
　　如是我聞：一時，佛住王舍城耆阇崛山中，與大菩薩比丘眾六萬人俱，皆悉住于阿耨多羅三藐三菩提；其諸聲聞，眾所知識。 
　　爾時，世尊于中食后，入于三昧；此三昧威神力故，震動三千大千世界。時，諸釋、梵天、護世四王等，來詣佛所，到已頭面禮足，在一面立，合掌向佛。以此三昧威神力故，爾時凈居天、歡喜天子、善歡喜天子、大歡喜天子、賢歡喜天子、善受天子、兜率陀天、自在天、大自在天，一切諸天、大眾凈居天等，各詣世尊所，頭面禮足，在于一面一心而住。 
　　爾時，凈居天眾白世尊言：“大德世尊，菩薩所行相貌，攝受諸法，過去諸佛之所說者，唯愿演說分別顯示。為利益安樂多眾生故，憐愍世間，利安天人，為未來諸菩薩，于如來般涅槃后，聞此法者生欲樂心，于阿耨多羅三藐三菩提，如實自知，不生疑悔，究竟安住不放逸行，值遇于苦不生退轉。”時，凈居天眾及兜率陀天，向于世尊，說是語已，默然而住。 
　　時，有天子名金剛摧，為諸天眾請于世尊，而說偈言：  
　　“百福德滿故問此， 人天敬愛故問此， 
　　　住不放逸故問此， 多眾醫王故問此。 
　　　無過法句愿顯說， 諸音最勝世明慧， 
　　　能斷百千諸疑悔， 能放眾明故問此。 
　　　猶日能破諸黑闇， 如月凈明除郁蒸， 
　　　于怨于親生平等， 難忍能忍猶如地。 
　　　亦如凈水洗塵垢， 如火能燒煩惱網， 
　　　三有意凈故問此， 無礙智辯望宣說。 
　　　如醫療治眾生病， 如毗沙門多財寶， 
　　　賑給窮下貧苦者， 如云能滅三種熱。 
　　　是句最勝唯愿說， 若破煩惱眾苦箭， 
　　　煩惱眾垢奸諂詐， 善能調伏施安樂。 
　　　念眾生故故問此， 慚愧明慧念堅固， 
　　　大尊無奸離諂曲， 無相德聚故問此。 
　　　瞋恚怨嫌永寂滅， 于諸眾生安樂忍， 
　　　和顏悅色視眾生， 常以歡喜先意語。 
　　　于諸眾生親友想， 度諸眾生至彼岸， 
　　　合指十爪一心請， 十力善逝眾生寶。 
　　　唯愿時說斷眾疑， 天人聞此道行已， 
　　　見于第一諸相貌， 使彼得知大丈夫。”  
　　爾時，世尊告金剛摧菩薩摩訶薩言：“金剛摧，汝諦聽，善思念之！當為汝說所有相貌，使菩薩摩訶薩得知如是。” 
　　大德金剛摧菩薩言：“我聽受是因緣。” 
　　世尊作如是言：“有百八相，金剛摧，菩薩乘人應當知。何等為百八？夢中所見已，有夢見如來身共語見妙身。復次，夢見如來默然。復次，夢見如來覆頭坐。復次，夢見如來背坐。復次，夢見如來身紅色。復次，夢見如來彩色畫身。復次，夢見如來去。復次，夢見如來為他說法。復次，夢見如來神通虛空中行。復次，夢見如來般涅槃。復次，夢見阇維如來身。復次，夢得如來舍利。復次，夢得如來發。復次，夢見如來未曾見塔。復次，夢見如來寶莊嚴塔。復次，夢見如來神通塔。復次，夢見如來光。復次，夢聞如來聲不見身。復次，夢見如來身。復次，自夢見華鬘香涂覆如來上。復次，自夢見如來著垢膩衣。復次，自夢聞未曾聞法。復次，自夢為人說未曾聞法，寤已無所顯示，乃至不念，又見未曾見法師。復次，自夢坐法座為他說法。復次，自夢得無畏。復次，自夢見道場。復次，夢見如來經行。復次，夢見如來轉法輪。復次，夢見如來般涅槃塔。復次，夢得如來衣。復次，夢得如來缽。復次，夢獨見一如來。復次，夢見如來多人圍繞。復次，夢見如來蓋。復次，夢見如來革屣。復次，夢見如來坐。復次，自夢與如來食。復次，自夢與如來衣。復次，自夢與如來華。復次，自夢入山。復次，自夢裸形。復次，自夢四維行。復次，自夢見未曾方。復次，自夢濁水中行。復次，自夢見云雨。復次，夢見地旋。復次，自夢在豺狼野干中行。復次，自夢病。復次，自夢墮山無所依仗。復次，自夢被縛將殺。復次，自夢刀劍中行。復次，自夢虛空中行。復次，自夢手捉炬火。復次，夢見菩薩踰宮出城。復次，自夢得經。復次，自夢聞陀羅尼聲。復次，自夢聞三昧聲。復次，自夢聞方廣經聲。復次，夢某甲法師聲。復次，自夢夢中得偈。復次，自夢夢中得經說。復次，自夢聞法藏聲。復次，自夢聞他方世界如來名。復次，自夢聞他方世界某甲菩薩名。復次，自夢入海去。復次，自夢集寶。復次，自夢在須彌山頂。復次，自夢上山。復次，自夢上到山頂。復次，自夢上樹。復次，自夢見龍象。復次，自夢乘龍象。復次，自夢乘馬。復次，自夢發真實誓愿。復次，自夢見果樹。復次，自夢見華樹。復次，自夢見未曾見城。復次，自夢見阿耨大池。復次，自夢見天子。復次，自夢見龍。復次，自夢見余閻浮提去。復次，自夢見著白衣。復次，自夢寶鬘在頭。復次，自夢見華鬘在頭。復次，自夢取散華。復次，自夢打鼓余人作樂。復次，自夢見日蝕月蝕。復次，自夢以不凈自涂。復次，自夢作王。復次，自夢作王輔相在大眾中行。復次，自夢乘乘往園林中去。復次，自夢見未曾見方土、聚落、僧坊、房舍、人眾。復次，自夢得蓋。復次，自夢為多人說法。復次，自夢入聚落。復次，自夢施系橋梁。復次，自夢集船。復次，自夢見云雷電。復次，自夢得力著鎧仗。復次，自夢得器物。復次，自夢示眾生道。復次，自夢入園林中。復次，自夢見眾谷聚。復次，自夢治眾生病。復次，自夢受記聲。復次，自夢覺道。復次，自夢得滿瓶。如是，金剛摧，是名百八相。 
　　“若見如來覆頭坐者，是人見善知識修善說法因緣，為作留難。應以無礙心修集說法所須，此是說初相。 
　　“復次，金剛摧，夢中見如來背坐者，前為出家人作留難，為聽法人作留難。此人令常當敷施法座，勸多眾生，聽法如是，得除業障。是七地初相，亦是從初地至七地處處地相。 
　　“復次，金剛摧，若夢見如來泥像，是菩薩初地相。是人曾毀呰說法師故，此人應于經像前、若如來塔前，以無礙心，頂戴燈供養，如是用凈業障。 
　　“復次，金剛摧，菩薩夢中見如來畫像者，此菩薩是見五地中處處相。是人應以華香供養佛像，此是菩薩六地處處地見相。 
　　“復次，金剛摧，菩薩若夢中見如來行者，此人應勤修精進，當勤修受學讀誦，此是菩薩三地見相。此人常應法施，又應掃如來塔，破除憍慢，以此凈業障。見余菩薩詣如來所是何相？見如來向食之處，此是初地相；見如來向經行處，是第二地相；見如來向說法處，是第三地相；見如來默然坐，是第四地相；見如來靜處坐，此是五地相；見如來行唄者，是六地相；見如來疾走，是七地相；若見如來作神通，是八地相；見如來變化，變化去者，是九地相；見如來行去回顧，共語說空，是十地相。 
　　“復次，金剛摧，菩薩夢中自知為眾生說法，不知所說，是第二地相。是人于如來般涅槃后，毀呰說法師，不自知過。此人當求善知識，供養聽聞善法，不求其過，如是凈除業障。聞佛說施，是初地相；聞說戒，是二地相；聞說忍，是三地相；聞說精進，是四地相；聞說禪，是五地相；聞說般若慧，是六地相；聞說大悲，是七地相；聞說無礙，是八地相；聞說三昧，是九地相；聞說成就力，是十地相。 
　　“復次，金剛摧，菩薩夢中見如來虛空中神通行者，此是七地相。聞受道記，此人常應修尊重默然，修習成就甚深忍，如是疾成正覺。見如來在虛空中，是初地相；見如來食，是第二地；見光，是第三地；見說法，是第四地；見現神通，是第五住地；見入三昧，是第六住地；見放光，見如來虛空中行去，是第七住地。 
　　“復次，金剛摧，菩薩夢見如來般涅槃者，此人前謗法，出家諂曲求利。應勤供養三寶，奉施說法之人，一心三時精進，如是以凈除業障。見前五地處處相。 
　　“復次，金剛摧，菩薩夢見阇維如來，是人口惡知識，見毀法隨喜。此菩薩初地，此人發菩提心不久，是人應于七日七夜中持燈，若說法人前、若如來塔前，一心懺悔，于日中晝三時，勸眾人聽法，以此凈除業障。 
　　“復次，金剛摧，菩薩夢中得如來舍利，此說菩薩三地。夢中親近如來，聞受記得度，夢住余地。得如來舍利，如是相得如來發，是初地；夢得如來爪，是第二地；夢得舍利，是第三地；夢得齒，第四地；夢得牙，第五地；夢得白毫，第六地；夢得手，第七地；夢得冠，第八地；夢見阇維如來全身不散，第九地；見如來全身，第十地。 
　　“復次，金剛摧，菩薩夢見得如來發不散，此是菩薩第九住地。夢佛前授菩提記，除生死業障。夢得在家時發，是初地；夢得出家時發，第二地；夢市中得發，說第三住；于城中得發，第四住；于城門中得，說第五住；于外得，第六地；于園觀中得，第七地；于乘上得，第八地；于虛空中得，第九地；于三昧中得，第十地。 
　　“復次，金剛摧，菩薩夢中見塔，此菩薩少業障，少許魔業。若親近善友，善解法忍，得陀羅尼，此是一切十地相。見如來泥塔，此說是菩薩初地；見石塔，第二地；見石泥像說，是第三住地；見欄楯塔，第四住地；見石柱圍繞，是說第五住地；見金覆塔，是說第六住地；見寶塔，是第七地；見鈴網覆塔，是第八地；見若七地初見，是覺魔業，若九地、十地見是不顛倒見。 
　　“復次，金剛摧，菩薩夢中見如來莊嚴塔，不久覺菩提道，為諸天憶念，此是菩薩第八住。 
　　“復次，金剛摧，菩薩夢中見如來神通塔，此生當凈業障，此是菩薩第八住地。若菩薩憶念此，應離惡知識，應初住修信，二住修智，三住地多修信解，四住地久修行，五住地修凈信解，六住地修平等心，七住地第一義解，第八住地修莊嚴佛土，第九住地授持，十住地住不顛倒。若住余初住，當知是魔業。若七住人，不可欺誑無巧方便。 
　　“復次，金剛摧，菩薩夢中聞如來聲不見形，是菩薩四地。以住自在地，破見佛地眾生出家諂曲說法。此人應晝三時夜三時修凈心，如是凈除業障。 
　　“復次，金剛摧，菩薩夢中供養如來，說是菩薩初地乃至九地。如是菩薩能成就陀羅尼，是菩薩諸佛所念。此菩薩應修平等心，如是疾成無上道。若夢住供養如來，此說菩薩初地相；若坐與者，是說二住地；若莊嚴與，此說是三住地；共自眷屬與者，是說四住地；與多人共與，是說五住地；若與自眷屬及與多人共與，是說六住地；一切莊嚴成就與，是說七住地；若稱贊與，是說八住地；若作神通與，是說第九住地，覺一切魔事。 
　　“復次，金剛摧，菩薩若夢中自見以華鬘、香末、栴檀供養如來塔，此是菩薩見初地、五地處處地。是前少行檀波羅蜜，覺已憶念此相，生長施心，此說是初地相；生長戒心，說是二地；生長忍，說是三地；生長精進，是見四地；生長禪，是見五地；生長無礙心，疾遍一切不退轉地。 
　　“復次，金剛摧，菩薩夢中見如來著垢膩衣，此菩薩多法障，是初地處處。見一向憎疾回向緣，是見初地；離憎愛回向，是見二地；若身見，第三地；若心見，是第四地；若夢中見，是第五地；若成就菩薩，夢中少夢見受報。 
　　“復次，金剛摧，菩薩夢聞未曾聞法，此菩薩曾供養多佛，多世中作說法師，此說見初地處處乃至七地。此如說修行，此疾覺菩提。若聞種種說，是見初地；若有疑心，猶欲更聽，是見第二地；若聞已斷疑，是見第三地；若聞說陀羅尼，是見第四地；若聞說佛相者，是見第五地；若聞第一義諦，是見第六地；若聞說一切法，是見第七地。如是地地知。 
　　“復次，金剛摧，菩薩若夢中得未曾學法，學已不忘不失不見。若忘失，此菩薩前身，為利養心、不清凈心法施；今應以清凈供給，攝取學人，以無諂曲心求一切物，供給說法學問人，以此凈除業障。若初地、二地聞法不失，是見初地；若覺失是見二地，此覺魔業業障。 
　　“復次，金剛摧，菩薩夢中見未曾見法師，此菩薩為諸菩薩所憶念，少業障；覺已，得見明此菩薩說，是六地初地。若說偈、不說經，是說初地；若說經，是說二地；若說經、說偈，是說三地；若說種種，是說四地；若說甚深，是說五地；若說無礙，是說六地。 
　　“復次，金剛摧，菩薩若夢中自夢在法座說法，此菩薩前身為佛敷法座，此菩薩是甚深法忍器，是見第八地初相。若夢樂說，是說初地；若非樂說，是說第二地；若忍樂說，是說第三地；若無辯說，是說第四地；若說凡夫界，是說第五地；若說聲聞界，是說第六地；若說菩薩界，是說第七地；若說佛界，是說第八地。 
　　“復次，金剛摧，菩薩若夢中自知得無畏，此菩薩過一切業障，過八地見九地處處。若夢得無所畏，所說眾人樂聞，此菩薩是見初地；若夢得無畏說法得財，此菩薩見第二地；若得法利無畏，此菩薩見第三地；若見善知識無畏，此菩薩見第四地；若思善心無畏，此菩薩見第五地；若得身安樂無畏，此菩薩見第六地；若心樂無畏，此菩薩見第七地；若得通無畏，此菩薩是見第八地；若得記無畏，此菩薩見第九地。 
　　“復次，金剛摧，菩薩若夢中見道場，此菩薩純善，心向道不退轉，是十地處處見。若見道場、不見樹，是說初地；若見樹、不見菩薩，是說第二地；若見多樹圍繞，是說第三地；若見葉具足成就，此菩薩是說第四地；若見華葉具足，此菩薩見第五地；若見果成就，此菩薩見第六地；若見敷坐，此菩薩是見第七地；若見人圍繞，此菩薩是見第八地；若見龍圍繞，此菩薩見第九地；若見天圍繞散華，聞歡喜聲，此菩薩見第十地。 
　　“復次，金剛摧，菩薩若夢中見如來經行，此菩薩應勤修精進，勤修法施，安慰眷屬不求其過，若菩薩是七地處處見。若見如來不凈地經行，此菩薩是初地；若見凈地經行，此菩薩見第二地；若見敷座經行，此菩薩是見第三地；若坐者，此菩薩見第四地；若見樹圍繞，此菩薩見第五地；若見散華，此菩薩見第六地；若見高座覆上者，此菩薩見第七地。 
　　“復次，金剛摧菩薩，若菩薩夢中見如來轉法輪，此菩薩是不退轉，是七地初地，見處處地，凈無業障。若見座，是菩薩是見初地；若見敷座，是菩薩是見二地；若見敷雜色座，是菩薩見三地；若見散華于座，此菩薩是見四地；若見種種寶覆蓋高座，此菩薩是見五地；若聞空中歌頌稱嘆聲，此菩薩是見六地；若見白蓋以寶網覆上，此菩薩見十地。 
　　“復次，金剛摧菩薩，若菩薩夢中見如來般涅槃塔，此菩薩是初地八地處處見，近無上道，少于業障。若見塵土坌塔，此菩薩是見初地；若見凈無塵者，是菩薩見二地；若上生草，此菩薩是見三地；若見青草覆上，此菩薩是見四地；若見種種雜華樹圍繞，此菩薩是見五地；若見華果樹圍繞覆上，此菩薩是見第六地；若見種種雜姓眾生圍繞，此菩薩是見七地；若見幢蓋聚集，此菩薩是見八地。 
　　“復次，金剛摧菩薩，若菩薩夢中得如來衣，此菩薩是見初地八地處處地相。此菩薩應勤修成就念佛智，此菩薩少于業障。若得如來垢膩衣，此菩薩是見初地相；若得如來凈衣，是見二地；若得如來染衣，此菩薩是見三地相；若得如來打衣，此菩薩是見四地相；若得如來放光衣，此菩薩是見五地相；若得如來一衣，此菩薩是見六地相；若得如來三衣，此菩薩是七地相。精進相、不精進相除魔業，是菩薩有疑。 
　　“復次，金剛摧，菩薩夢中得如來缽，此菩薩佛所憶念，是見八地。此菩薩是聞明法器，修無業障忍，如是趣無上道。若得污不凈缽，此菩薩是初地；若得空凈缽，此菩薩是二地；若得滿缽味，此菩薩是三地；若得滿缽華，此菩薩是四地；若得滿缽果，此菩薩是五地；若得滿缽食，此菩薩是六地；若得滿缽香，此菩薩是七地；若得滿缽華鬘香，此菩薩是八地；若得如來衣缽，此菩薩是九地；若虛空中得如來缽，此菩薩是十地。此菩薩應覺魔業，除初業不勤修。 
　　“復次，金剛摧，菩薩夢中見一如來，應靜處勤修空三昧。此菩薩是八地雜業障，應勤修凈心。 
　　“復次，金剛摧，菩薩若于夢中見如來，多人眾中見如來身，此應忍樂攝取多人。此菩薩一切地處處見，相應勤進修道。若見居士雜姓人圍繞如來，此菩薩是初地；若見王者眾圍繞如來，此菩薩是二地；若見婆羅門圍繞如來，此菩薩是三地；若見王圍繞如來，此菩薩是四地；若見龍圍繞如來，此菩薩是五地；若見四大天王圍繞如來，此菩薩是六地；若見帝釋圍繞如來，此菩薩是七地；若見梵天圍繞如來，此菩薩是八地；若見凈居天圍繞如來，此菩薩是九地；若見菩薩圍繞如來，此菩薩是十地，除魔業。 
　　“復次，金剛摧，菩薩夢中得如來蓋者，此菩薩最后地處處見地，解魔業、雜業求利養，疾趣向。若見草葉蓋，此菩薩是初地；若見竹蓋，此菩薩是二地；若見樺皮蓋者，此菩薩是三地；若見大蓋者，此菩薩是四地；若見鐵疊蓋者，此菩薩是五地；若見銅蓋者，此菩薩是六地；若見金蓋者，此菩薩是七地；若見七寶蓋者，此菩薩是八地；若見鈴網蓋垂下者，此菩薩是九地。應覺六地魔業。 
　　“復次，金剛摧，菩薩夢中見如來革屣，見一切十地。此菩薩應勤修精進趣向，此菩薩受記系在受記界。若向村間見革屣者，此菩薩是初地；若僧坊中見革屣者，此菩薩是二地；若園觀中見革屣者，此菩薩是三地；若經行處見革屣者，此菩薩是四地；若房中見革屣者，此菩薩是五地；若坐禪中見革屣者，此菩薩是六地；若河水中見革屣者，此菩薩是七地；若山中見革屣者，此菩薩是八地；若空中見革屣者，此菩薩是九地；若神通見革屣者，此菩薩是十地，除魔業。 
　　“復次，金剛摧，菩薩夢中見如來坐，此菩薩是初地六地。此菩薩應樂修寂靜，少于業障，未成就業。無敷座，此菩薩是初地；敷座，此菩薩是二地；顯現敷座，此菩薩是三地；若敷種種座坐，此菩薩是四地；畢竟敷座，此菩薩是五地；若善敷好座，此菩薩是六地，應覺魔業。 
　　“復次，金剛摧，菩薩若夢中與如來食，此菩薩是七地見初地相應。勤修精進趣向道，此菩薩少于業障。若見如來入家中立施食者，此菩薩是初地；若在家中坐施食者，此菩薩是二地；若門外立施食者，此菩薩是三地；若市中施食者，此菩薩是四地；若城門中施食者，此菩薩是五地；若僧房中施食者，此菩薩是六地；若房中施食者，此菩薩是七地，除魔業。 
　　“復次，金剛摧，菩薩若于夢中，自知施如來衣者，此菩薩是六地初地。此菩薩應勤修無相三昧趣向菩提。若恭敬心施如來衣者，此菩薩是初地；若施如來白衣者，此菩薩是二地；若施染衣者，此菩薩是三地；若施如來雜色衣者，此菩薩是四地；若施如來金色衣者，此菩薩是五地；若施如來雜寶衣者，此菩薩是六地；若施如來色衣者，此菩薩是七地；若施如來天衣者，此菩薩是八地。 
　　“復次，金剛摧，菩薩夢中自知施如來華，此菩薩是六地處處相。此人多業障，善根難生。若夢中施如來曼陀羅華，此菩薩是初地；若散華施者，此菩薩是二地；若種種雜色華施者，此菩薩是三地；若以華著如來上，此菩薩是四地；若自手以華著如來手中，此菩薩是五地；若以天華施如來，此菩薩是六地，除魔業。除二種人，初業、多疑悔者。 
　　“復次，金剛摧菩薩，若菩薩夢中夢入山，生疑心生謗，當知多有業障，多有病痛，少于智慧。此人應于一切眾生生無礙心，以此心趣向菩提。此菩薩，是五地初地見。此菩薩應七年中晝夜六時起清凈心，初地明慧相；當勤具安樂具供給，二地、第三地；供養三寶，第四地；應勤修甚深法忍，第五地。 
　　“復次，金剛摧，菩薩若夢中自見裸形，當知自無業障，當知見初地；若城中自見裸形，是見第二地；若阿練若處見裸身，是見第三地；若山中見裸形，此見第四地，當知魔業。 
　　“復次，金剛摧菩薩，若菩薩夢見自趣四維去，此菩薩舍善知識，是見初地。少于智慧，懈怠多憂多惱，為多人所笑，多于病痛，心多狂癲，為善根故求于出家，復還入俗，貧苦無有財物多病，為利養故謗毀法師，謗法不信不解；當還生正直心，親近法師，勤修一切施無礙心趣向菩提。此菩薩乃至解于六地，此菩薩以軟中上心，除害過罪。 
　　“復次，金剛摧，菩薩夢中見趣向未曾見方，此有魔業業障，此菩薩三地處處見地。應勤修凈根，供養三寶，凈初地；若勤修空，見第二地；修法忍，見第三地，乃至住六地。自知此菩薩見初地，出入多于善根，亦多不善根。此舍命不生愁惱，舍惡知識，親近信解知法人無奸偽，如是凈于業障。彼以奸詐心盜法，當親近善知識。此菩薩自夢見在濁水中去，是見初地；若自見在濁水沫中行，此是見二地；若見涌沒水中行，此是見第三地；若涸水中行，見第四地；若夢在清水中行，是見第五地。 
　　“復次，金剛摧，菩薩若夢中見云雨，此菩薩多魔業，此菩薩是初地七地見。此以自在力嬈說法師：前出家為利養故，呵責法師；若法師如法教悔，常違反師語。應勤修忍辱，生信解心，離于利養，一向為利他，以此凈業障。若見塵土云雨，此菩薩是初地；若見黑云，此菩薩是二地；若見亂云，此菩薩是三地；若見雷云，此菩薩是四地；若見電云驚怖，此菩薩是五地；若見雨雹，此菩薩是六地。魔業地地應知。 
　　“復次，金剛摧，菩薩夢中見地搖，此菩薩是初地，久行初業多。初業多初業障，多恐怖眾生，應修無畏施眾生，守護三業，以此凈除業障。彼若常見地搖，是初業初地；破城池燒人眾，此菩薩二地；若地久動，是三地；發真實誓，是四地；魔業，是五地、六地；勤修總持，是七地；大威德諸天悉來集會，是八地；諸龍來增益氣力，是九地；是梵天來，是十地。聞如來秘密語，地搖動地地應覺知。 
　　“復次，金剛摧，菩薩夢中自見在斗訟中，是菩薩是四地初地。若見上地，是魔業乃至七地。不勤修習攝取伏非法人，先時為利養故，違說法人，奸詐說法自活；當學方便，當善心修六波羅蜜，以此凈除業障。若被呵瞋生驚畏心，是初地；夢被刀斫，是二地；若被土塊杖，是三地；若被惡罵，是四地。魔不解，不勤修。 
　　“復次，金剛摧，菩薩夢中見自病，此菩薩是二地處處地見相。世間、出世間多作艱難，欲多法施，復還斷絕；欲多財施，復還斷絕。應當供給修行法人，修無礙心，修不放逸慢，修不自在慢，以此凈除業障。若見在余處地病，此覺魔業。 
　　“復次，金剛摧，菩薩夢中墮山，無所依止。先時于善心一向詐奸，多不信解，多于業障，魔業增盛，身心羸劣；受法疾得，尋復忘失，生欲樂心中間放舍，若見財封舍離，若見佛法舍離，舍離忍辱，親近惡行，不近善法，于深信解入邊不生信解。此菩薩是見二地初地。若自見刀山中行，是見初地；若自知石山中墮，是見二地。住余地，無業障，無魔業。應生信心，于三月中，晝三時夜三時懺悔，應觀世間因緣法，應修供養，如是以除業障。  
大寶積經卷第十六 西晉三藏法師竺法護譯 
凈居天子會第四之二  
　　“復次，金剛摧，菩薩夢中自見被縛將殺，此菩薩魔業增盛，非業障。彼應修無礙定，修于慈心，以此凈除業障。此菩薩是見六地初地。若夢被系在死尸中，是見五地；若被縛至親里圍繞，是六地。是魔業，不勤修初地羸劣；為無上道，應修增上進。 
　　“復次，金剛摧，菩薩若夢中自知在刀中，此菩薩是初地五地。多惡知識，多艱難；應靜無忿怒、無障礙心，一向勤利他人，以此凈除業障。前曾在上位惱亂持戒人。見人持種種刀，自見在中，此菩薩初地見；若見人持一刀在中，是第二地；見捉杖在中，是見三地；若見捉石在中，此見四地；見在空手眾中住，是五地，除魔業。 
　　“復次，金剛摧，菩薩夢自見在空中，此菩薩在信地，得無生法忍。此菩薩諸天所念，應修好威儀，應常修精進勸發眾生求無上道，不應常住一處。如是清凈，此菩薩是初地七地，見處處地。若見虛空中行施，此是初地；若空中見仙人，此見第二地；若見沙門，此見第三地；若見龍，第四地；若見天，第五地；若見梵天，是第六地；若見菩薩、如來，是第七地，除魔業。 
　　“復次，金剛摧，菩薩若夢中自見捉炬，應勤修明慧。此菩薩是初地五地。此菩薩應不顧身命，不觀飲食，應行禪不生疑悔，如是趣向。住初地樂修對治，住二地樂修禪，住三地樂修慈，住四地樂修悲，住五地樂修舍；住初地應修念佛為明見，住二地應修放解，住三地應修聞，住四地應修持，住五地應修空。如是應得明。 
　　“復次，金剛摧，菩薩若夢中見菩薩踰宮出，此菩薩初地六地處處見，增加精進得不退轉，在菩提記界疾近無上道。若見步出，是見初地；見乘牛車出，是見二地；見乘馬車出，是見三地；見乘象車出，是見四地；若見乘人車出，是見五地；若見乘空中車出，是見六地，除魔業。 
　　“復次，金剛摧，菩薩若夢中得經，此菩薩是初地三地處處地見。此人多諸因緣，多諸謗毀，數數多諸艱難，應一心修悔過，常修精進。若夢得世俗典籍聲聞經法，此是初地；夢得檀相應經，是見二地；夢得甚深相應，是見三地；不勤修乃至七地，若諸天與，若菩薩與、如來與法藏。 
　　“復次，金剛摧，菩薩夢中聞得法功德聲，此菩薩是初地六地，見處處地，見前得佛總持。此菩薩少于業障，魔業增盛，應施于辯才，不求人過，如是清凈。聞出香陀羅尼聲，此菩薩是初地；聞文字陀羅尼，是第二地。聞書寫陀羅尼，是八地初地，見處處地。此不應愛著三界，勤修獨處。彼少于業障，少于魔業，煩惱增盛，應聽種種法，應修多觀，如是相應。有覺觀三昧，是初住地；無覺少觀，是三住地；無覺無觀，是四住地；梵處、空處三昧，是五住地；現一身三昧，是六住地；大通三昧，是七住地；出生佛莊嚴三昧，是第八住地。 
　　“復次，金剛摧，菩薩若夢中聞方廣經聲，此菩薩是六地初地，應修信解法決定忍。此菩薩少于障，緩趣無上道，勤問持戒之相，應尊重師長，如是趣向菩提。聞檀波羅蜜經聲，是初地；聞戒經聲，是二地；聞忍經聲，是三地；聞精進經聲，是四地；聞禪經聲，是五地；聞般若波羅蜜聲，是六地。除不勤修人，佛所持善心成就者。 
　　“復次，金剛摧，菩薩若夢中聞說法比丘字聲，此菩薩是四地初地，此應依止善知識。此菩薩多諸艱難，多諸疑悔，少于智慧，應修無礙心，應方便勸一切眾生修無疑悔心，如是清凈。若見前所聞法師，名此初地；若聞不見法師名，見第二地；若聞他異世界法師名，是第三地；若聞一生補處菩薩，若聞樂上地聲，是第四地。 
　　“復次，金剛摧，菩薩若夢中得信辯，此菩薩是初地三地。此菩薩是辯器，若遠離三法，疾得明。何等三？見他得利，心生嫉妒；為利養故，奸詐親近。如是三法當遠離，然后趣向。說少偈頌是初地，能說種種偈是二地，說甚深偈是三地，多說上地偈。 
　　“復次，金剛摧菩薩，若菩薩夢中得經辯，是初地八地見。此有多功德因緣，當勤依修戒，當修勝供養供養凈行人，不應修智慢。如是夢中當受業障，少受苦報，彼出初地；四辯說方等經，是說二地；說種種經，是三地；說前因緣，是四地；說三世，是五地；說波羅蜜，是六地；說甚深經，是七地；說一切決定，是八地。 
　　“復次，金剛摧菩薩，若菩薩夢中聞陀羅尼聲，彼是七地。此菩薩受諸煩惱少業障，應問智者修靜默處趣解脫，如是趣向。夢在村中，是初地；在房中，是二地；在僧房中，是三地；在阿練若處坐，是四地；若夢坐，是五地；若園觀中，是六地；夢在山頂，是七地。 
　　“復次，金剛摧菩薩，若菩薩夢中聞他方世界未曾聞如來名，此菩薩是受記初地八地。憍慢自在故，不趣向道，多魔業；為供養故，修不凈威儀，然后趣向。修舍，是初地；夢戒慢，是二地；聞慢，是三地；方便慢，是四地；疑慢，是五地；智慢，是六地；所說慢，是七地；受持慢，是八地。 
　　“復次，金剛摧，菩薩若夢中聞某世界某菩薩聲，此菩薩是五地初地。此菩薩為菩薩所憶念，少煩惱，應離憍慢，勸多人修智。如是相應得陀羅尼，是聞初地；夢出家，是聞二地；夢苦行，是三地；夢道場降魔，是四地；夢覺道，是五地。聞見上多聞見，不定羸劣善心，是見初地；住于疑心，是二地；退心放逸，是三地；增上放逸，是四地；多定，是五地。 
　　“復次，金剛摧，菩薩夢在海中，此菩薩精進是八地，見處處地。應修多聞，精進慧解。若夢中無所依止，是初地；若在海際，是二地；若在船乘，是三地；夢往去，是四地；夢上船，是五地；夢水中坐，是六地；在船中坐，是七地；夢船中滿寶，在上坐，欲出海，是八地。 
　　“復次，金剛摧，菩薩若夢中集寶，此菩薩是初地三地，見處處地。此菩薩多逢苦惱，應樂修凈業，不求人短，于說法者知恩，如是趣向。夢掘地中得寶，初地；雜土得寶，是見二地；雜草得寶，是見三地。是不勤進相是魔業，若六地、若四地，不勤方便，魔業業障。 
　　“復次，金剛摧，菩薩夢中在須彌山頂，此人不退轉，是見初地五地。彼有少功德，親近惡友，因緣奸詐，無信親近善知識，今應修不奸詐，多修信解，如是趣向。若夢在須彌山，當知上六住；夢住須彌山，是七地；夢四顧望，是八地；夢坐者，是九地；夢山動，是十地。此初地乃至見五地，勤進修善心在善知識乎，是魔業。 
　　“復次，金剛摧，菩薩夢中自見上山，此菩薩是初地五地。害一切煩惱業障，于說法人不生恭敬，應修不諂曲，凈除業障，如是趣向菩提。初地增長三時勤進，二地勤修念佛，三地修空，四地修大悲，五地修慧。夢自上山，是初地；在山中，是二地；在山上，是三地；夢觀看，是四地；坐者，是五地。 
　　“復次，金剛摧，菩薩若夢上山，此菩薩見是七地初地。此菩薩少于業障，魔業增盛，應舍一切所愛物供養智慧者，于智慧人邊，應自伏憍慢。若夢度七大山乃至須彌山，是七地。 
　　“復次，金剛摧，菩薩若夢中夢上樹，此菩薩是初地四地處處地見。應覺業障、魔業，應親近依止善知識，得于慧明，時時當決斷法義覺知，如是趣向。見樹枝葉具足陰涼，是初地；見香樹，是二地；見華樹，是三地；見果樹，是四地。是勤進相，若不勤進是魔業。若見高處樹枝葉華果具足，除業報。 
　　“復次，金剛摧，菩薩若夢中見龍象，此菩薩是初地六地處處地見。此菩薩行施不行慧，困乏善根，應當修信，當修善念，如是相應。彼初地，見不清凈龍象；二地，見白龍象；三地，見六牙白龍象；四地，見莊嚴象；五地，見捉幡蓋龍象；六地，見歡戲龍象。 
　　“復次，金剛摧，菩薩自夢上龍象，此菩薩是見初地七地，一生當得如來應供，有入法智。多希望應修恭敬勸發，菩薩離于幻偽奸詐，應處處知足修適意施，如是清凈。夢上象，是初地；夢自著白衣上象，是二地；若夢染衣，是三地；若夢種種色衣，是四地；若夢香染衣具足莊嚴，是五地；若夢著冠，是六地；若夢捉莊嚴蓋，是七地。除魔業，不勤進上地相，見一切具足。 
　　“復次，金剛摧，菩薩若夢中上馬，此菩薩是初地四地。此應修依止戒波羅蜜度；彼魔業增盛，少于業障，當多修空慧，勤修生信，如是清凈。自夢上住馬，是初地；夢上行馬，是二地；夢上走馬，是三地；上莊嚴馬，第四地。除上地魔業、此菩薩增上慢魔業。 
　　“復次，金剛摧，菩薩若夢中作成實誓，此菩薩一切地十地處處地見。彼于業障多增盛魔業，多諸方術行，善修出生三昧，應正修威儀不多積聚，如是凈業障。作成實施誓，此是初地；為解系縛，是二地；為解病，是三地；為城池，是四地；為王，是五地；為閻浮提，是六地；為四天下，是七地；為千世界，是八地；為三千世界，是九地；日出時地游雨天華，是十地。除魔業，初地六地。 
　　“復次，金剛摧菩薩，若菩薩夢中見藥樹，是菩薩是見初地七地，滿足成就受記法。應修不望報施，正直不求人過，如是清凈。夢見少果樹，是初地；若見多果樹，是二地；若見苦果樹，是四地；見藥樹，是五地；若見天樹，是六地；若見甘果樹，是七地。 
　　“復次，金剛摧菩薩，若菩薩夢中見華樹，此菩薩是七地初地。應作種種善根，不親近四眾，如是趣向。見多華樹無香，是初地；見香華樹，是二地；夢見多香華樹，是三地；見雜華果樹，是四地；見無葉華樹，是五地；見天華樹，是六地；若見菩提樹，是七地。除在惡知識手、慢緩不勤精進魔業，上地一切成就見。 
　　“復次，金剛摧，菩薩若夢中見未曾有城，此是六地初地。此菩薩有業障，此無生法忍，先修堅固三昧空三昧，無礙心極苦行，如是清凈。夢見初起城，是初地；見作竟城，是二地；見城中街市成就，是三地；見游戲處成就，是四地；見池水成就，是六地。除在惡知識手、慢緩不精進魔業，上地具足見。 
　　“復次，金剛摧菩薩，若菩薩夢中見阿耨龍王池，此是八地初地，少眾煩惱，彼疾出生明。若無奸詐，勤修進行不顧身命，一切所須滿適他意，如是清凈。若見阿耨龍池岸際，此是初地；若見池中，是二地；若一切見，是三地；若手觸水，是四地；若洗，是五地；若岸際坐，是六地；若見阿耨龍王，是七地；若入龍宮增與氣力，是八地；除魔業，九地。 
　　“復次，金剛摧菩薩，若菩薩夢見天子，此菩薩上地五地見處處地。彼少業障、少魔業猶如微滴，應三月勤修寂靜，除業障，得明凈。如是人應念十方佛，應修不愁惱。彼若見四大天王眾，是見六地；見三十三天，是七地；見兜率天，是八地；見梵天眾，是九地；見凈居天，是十地。初地相應，一切見魔業；成就善心，見一切十地。 
　　“復次，金剛摧，菩薩若夢見龍，此是見八地處處見。當成就慎忍，雖勤精進，數數廢稽；勤修方便，數復放舍。彼所有財封，當以供給法師，乃至所愛之物悉以舍與，然后趣向。若山上見龍，是初地；若曠野見，是二地；若池岸上見，是三地；若林中見，是四地；若人眾中見，是五地；若王城中見，是六地；若多人眾圍繞見，是七地；若空中見，是八地。除魔業，業障初地六地。 
　　“復次，金剛摧，菩薩若夢自見向余方閻浮提，是初地六地。若得忍彼，少于障；若不勤修，不得于明；若懈怠，奸詐親近；彼若生信，如是清凈。若不樂見閻浮提，是初地；若樂見，是二地；若見村落城邑可愛，是三地；若見園觀雜華，是四地；若見大眾喜樂，是第五地；若相娛樂，是六地，除魔業。 
　　“復次，金剛摧，菩薩夢著白衣，此菩薩是見八地初地。此業障清凈，魔業增盛。彼生樂法心，數復退減功德，多諸艱難，一切物不應慳惜，如是清凈。若自見一切所須、一切敷具人所喜者，不惜身命，多聞修善根，若著久故好衣，是初地；若見長領新衣，是二地；若見長領衣，是三地；若見打治衣，是四地；若見打治摩衣，是五地；若見染衣，是六地；若見象色衣，是七地；若見天衣，是八地。 
　　“復次，金剛摧，菩薩若夢得寶鬘，此是初地九地。彼無業障，無魔業。當自責己過，不責于他，求修聞法，不作斗訟，如是清凈。若一種寶鬘，是初地；如是二種乃至七種寶鬘，是七地；若得轉輪王摩尼寶鬘，是八地；若見天寶鬘，是九地。除魔業，是見初地起業相；若戲笑懈怠，親近戲笑懈怠不省錄人，應當覺知。 
　　“復次，金剛摧，菩薩若見頭著華鬘，是八地初地。此實有業障。若初中后生定善心，舍一切物不生愁惱，如是清凈。若得一色鬘，是初地；若得惡色鬘，是二地；若得種種色鬘，是三地；若得一切華鬘，是四地；若得龍華鬘，是五地；若得天華鬘，是六地；若得天種種華鬘，是七地；若得雜天人華鬘，是八地。 
　　“復次，金剛摧，菩薩若夢取得亂華，此菩薩是見六地初地。此菩薩應勸化菩薩，若有自在力勢，不侵枉余人。若取有色無香華，是初地；若取有色香華，是二地；若取金色華，是三地；若種種色華，是四地；若取水陸華，是五地；若水陸種種雜華，是見六地。如是相勤修精進，若魔業、若上地、若四地，一切適意龍所持來。 
　　“復次，金剛摧，菩薩若夢中打鼓作伎，彼是九地。見處處業障、魔業增盛。此應勤修多聞精進，于一切眾生生平等心，如是清凈。若夢空中打鼓，是初地；若平地見，是二地；若村中見，是三地；若大城中見，是四地；若大眾中見，是五地；若屋上見，是六地；若山中見，是七地；若須彌山頂見，是八地；若虛空中見，是九地。除勤修智魔業。 
　　“復次，金剛摧，菩薩若夢中見日月蝕，是菩薩初地六地。毀滅善法，多諸煩惱，成就惡業。應以一切物施，不望業報，如是清凈。見日月初出，是見初地，二地見云，三地見聚云，四地見散云，五地見無塵霧，六地見日月中時。除魔業、業障。 
　　“復次，金剛摧，菩薩夢中見不凈涂身，是菩薩見初地三地。于前身毀罵賢圣，修惡行菩薩。此菩薩應三年中，晝夜三時勤修懺悔，自后更不于余人生輕慢心，應多修信解，如是清凈。以青淤泥自涂身者，是初地；若涂半身，是二地；若處處被涂，是三地乃至六地。應覺魔業。 
　　“復次，金剛摧菩薩，若自夢見作王，此菩薩一切十地見處處地，有厚善根，亦有厚艱難。不應于他希望，供養于他不起奸詐，修質直施；所有持戒與他共，不自贊不毀于他，如是以覺道。若在村中恐怖者，是初地；若在僧房中，是二地；若在園觀中，是三地；若天祀中，是四地；若在大城中，是五地；若在山中，是六地；若作閻浮提王，是七地；若作轉輪王，是八地；若在海中，是九地；若在須彌山頂，是十地。除魔業、不勤精進，應念諸佛、菩薩也。 
　　“復次，金剛摧菩薩，若夢王前，若輔相前，若大眾中，是菩薩是八地，見此雜煩惱。彼應教化眾生，應修供養，自修清凈，如是清凈。彼初地施雜眾煩惱，二地戒，三地聞，四地定，五地持，六地通，七地說法，八地眷屬成就。 
　　“復次，金剛摧菩薩，若夢騎乘在園林中，此菩薩是九地初地。見此菩薩不知是世間利養飲食，為魔所牽縛，少于業障。應供給法師供養所須，應習寂默，如是趣向彼。初地無智行，二地無慧，三地無決定智，四地無禪智，五地無無礙智，七地無出生智，八地無莊嚴智，九地無愿智。 
　　“復次，金剛摧菩薩，若夢見所未見有村落僧坊人眾，此菩薩是初地六地。彼多艱難，應修念佛，如是清凈。修信心施，修一切信解，見如是行相者，是初地；若卒有所作，是二地；若莊嚴，是三地；若見莊嚴竟，是四地；若見四眾聚會，是五地；若見天眾，是六地。 
　　“復次，金剛摧菩薩，若夢中得蓋，是初地七地。見佛所持，多艱難，不為所屈。彼于說法人不應起惡意，如是清凈。若見華蓋，是初地；若見琉璃蓋，是二地；若見華及蓋，是三地；若見物蓋，是四地；若見畫莖蓋，是五地；若鈴網蓋，是六地；若見寶網蓋，寶網垂覆，是七地。除魔業、不勤精進。 
　　“復次，金剛摧菩薩，若菩薩自夢與多人說法，此菩薩一切十地。見彼地地，應覺知魔業、業障。欲得決定辯，當出推求，于一切物不應愛著，于求法人生清凈信心，修六和敬戒，如是清凈。若夢說云何修行施，此是初地；云何十善法，是二地；云何聞，是三地；云何頭陀德，是四地；云何說空，是五地；云何說訶責習，是六地；云何說無染著，是七地；云何說莊嚴定，是八地；云何說莊嚴佛，是九地；云何說妙時，是十地。初地施財，二地戒財，三地方便財，四地具七財，五地奉給財是，六地決斷財，七地決定財，八地通無礙財，九地行財，十地得財。彼初地善根增上，二地戒增上，三地方便增上，四地所作增上，五地十二因緣增上，六地甚深忍增上，七地壞智增上，八地壞教化眾生增上，九地調伏增上，十地壞凈國土增上。 
　　“復次，金剛摧菩薩，若自夢見初立城郭，此菩薩是八地，受不退轉記。應親近供養，甚深信解。人多決定疑悔法障，彼應供養法師，得除疑悔，如是清凈。彼中住，初地；疑道為得佛，為不得佛，是二地；教化眾生智疑，是三地；出生定疑，是四地；應作智疑，是五地；道果疑，是六地；出生疑，是七地；游戲疑，是八地。 
　　“復次，金剛摧菩薩，若夢縛筏濁水中過，彼是七地初地。業障、魔業增盛。應生增上欲心，堅固不壞，和合相應，無生明凈。若智方便艱難，是初地；若欲修勤善，身懈怠，是二地；若心非時，是三地；或時明，是四地；若少無畏，是五地；若教化艱難，是六地；若佛法艱難，是七地。 
　　“復次，金剛摧菩薩，若自夢集船，此菩薩是六地。若平等行六波羅蜜有艱難。當行無依六波羅蜜，如是清凈。若夢作船未竟，是初地；作船竟，是二地；若夢二船并，是三地；若并縛二船，是四地；見大眾上船，是五地；見入船去，是六地。 
　　“復次，金剛摧菩薩，若自夢見云雷放電，是菩薩五地初地。彼魔業增上，少于業障。當多思善念舍所愛物，集陀羅尼，如是清凈。若見云雨電驚怖，是初地；若不驚怖，是二地；若憶念法，是三地；若住山頂憶念，是四地；若空中念，是五地；除魔業。若上地龍來集，會奉事所作，不生驚怖。 
　　“復次，金剛摧菩薩，若夢莊嚴得刀，此菩薩是初地三地。此魔業、業障增盛。彼應親近忍波羅蜜、毗梨耶波羅蜜、般若波羅蜜，如是清凈。若是垢膩刀，是初地；得無垢刀，是二地；得利刀，是三地。 
　　“復次，金剛摧菩薩，若夢中得器物，此菩薩是七地。如是相應當修行，彼不定有魔業、業障。應勤行四攝法，如是清凈。應凈除六地退法，得增上七地。 
　　“復次，金剛摧菩薩，若自夢示眾生道，此是一切十地相。此如是初相，應覺業障、煩惱障，應供養親近法師，舍一切物勤修精進，如是趣向。若見乘在道轉動，是初地；示趣園觀道，是二地；示趣城道，是三地；示阿練若道，是四地；示山道，是五地；示趣海道，是六地；示天道，是七地；示聲聞道，是八地；示菩薩道，是九地；示佛道，是十地。說示道竟，示地初地，覺魔業，覺煩惱業，此前六地無過也。 
　　“復次，金剛摧菩薩，若夢中入園林中，此菩薩八地初地。彼夢中受魔業、煩惱業，夢驚怖，悟已生愁苦。此應當修空聽甚深法，應當默然離于睡眠，應親近決定說道法者，如是清凈。若自夢退失王位，心生驚怖，是初地；夢破戒驚怖，是二地；夢法沒盡驚怖，是三地；夢法師無常驚怖，是四地；若夢為火所燒驚怖，是五地；夢被驚怖，是六地；夢墮山驚怖，是七地；夢見世尊入涅槃驚怖，是八地。不勤進，六地覺魔業。 
　　“復次，金剛摧菩薩，若夢中見五谷聚，此菩薩是八地上地住。初地、第二地如是見，不勤進，見魔業不要談說。前身曾供養諸佛，多諸艱難。不依一切世間，不觀于舍，守護三業，如是清凈。夢見聚谷，是七地；夢聚三千大千世界谷，是八地；若夢五谷聚熟，是九地；若夢刈谷，是十地。 
　　“復次，金剛摧菩薩，若夢中見治眾生病，此菩薩是八地。少于業障，魔業增盛。應修大悲，勤勸化，不生疑悔，如是相應。夢治小兒，是初地；若夢治女人，是二地；若夢治大人，是三地；若夢治熱病，是四地；若夢治白癩病，是五地；若夢治自殘病，是六地；若夢治干消病，是七地；若夢治鬼病，是八地。除魔業，應修集忍行，成就菩薩大悲善心。 
　　“復次，金剛摧菩薩，若自聞授菩提記，此菩薩是見十地。此受記，魔業、業障應覺知。受十地記，初地受道記，二地受菩薩行記，三地受忍記，四地受愿記，五地受三昧記，六地受慧記，七地受方便記，八地受出過聲聞、辟支佛地一切知記，九地受一生補處記，十地受佛灌頂記。彼修大悲般若波羅蜜善權方便，親近如是趣向。 
　　“復次，金剛摧菩薩，若夢中覺道，此菩薩是初地。應覺大悲，應勤修精進，應信善心，如是趣向。覺知，是八地；動三千大千世界，是九地；夢放光，諸天大聲歌頌喜嘯，是十地。初地七地，不勤進魔業，如是相。 
　　“復次，金剛摧菩薩，若夢中得滿瓶，此菩薩見一切十地。當如是知：若村中得，是初地，若門中得，是二地；若道中，得是三地；若樹下得，是四地；若住得，是五地；若坐得，是六地；若山頂頭得，是七地；若空中得，是八地；若食時得，是九地；若莊嚴乘騎，若園觀，是十地。此地地魔業、業障，應覺如是清凈趣向。” 
　　爾時，世尊而說偈言：  
　　“如是相所得， 決定無有疑； 
　　　大士應如是， 莫見他少短。 
　　　人德難可量， 大海可熾火， 
　　　火中可生水， 此一一有相； 
　　　若退于菩提， 終無有是處。 
　　　若以于兩肩， 頂戴于須彌， 
　　　游至于十方， 恒河沙世界， 
　　　如是之相貌， 此事猶可作； 
　　　如此菩提心， 終無有退轉。 
　　　大地可反覆， 菩提心退轉， 
　　　終無有是處。 
　　　此中少功德， 若有善心人， 
　　　以向無上道， 有四法無量。 
　　　世間無智者， 虛空界難知； 
　　　如是眾生界， 佛知菩提心。 
　　　愚者應當知， 諸菩薩所行， 
　　　不應生輕毀。 
　　　可以一小草， 測量于大海； 
　　　眾生之所行， 不可得思議。 
　　　假使大海水， 盡融為洋銅， 
　　　為己身命故， 猶尚可飲盡； 
　　　于諸菩薩行， 終不可輕毀。 
　　　如飲洋銅苦， 其苦不可數， 
　　　或有業障礙， 或為魔所亂， 
　　　彼人受生處， 終無有憂悔。 
　　　若人為樂故， 于惡色愚癡， 
　　　破戒可厭惡， 不可恭敬者， 
　　　如是等人所， 不應生輕慢。 
　　　眾生之所行， 甚難可得知； 
　　　猶如舍利弗， 寂默入禪定， 
　　　能于一心中， 唯知五十心； 
　　　猶如諸世尊， 一念知無量。 
　　　不應于諸佛， 而生于疑心！ 
　　　猶如阿羅漢， 不知自境界， 
　　　況復當能知， 眾生之境界？ 
　　　是故一切人， 不應作是言： 
　　　我能知眾生， 心中之所念。 
　　　我見染服人， 須臾著白衣， 
　　　如是念念間， 念念有變異， 
　　　況誰能復知， 真實者愚患？ 
　　　譬如阿阇世， 殺害于己父； 
　　　又于如來所， 而生惡逆心； 
　　　還于一念中， 深悔過罪心， 
　　　即能除罪報， 脫于惡道苦。 
　　　況有能自生， 清凈善心者！ 
　　　此心或時縛， 此心或時解， 
　　　此身是無記， 亦無有所知。 
　　　云何令此身， 而有于過惡？ 
　　　是身亦不應， 親近于身色； 
　　　亦復所不應， 殺害他人身。 
　　　譬如真凈金， 墮于不凈中， 
　　　本性常清凈， 不凈不能損。 
　　　彼人雖貪樂， 行于世間法， 
　　　彼人實功德， 善心無損減。 
　　　王子長者子， 眾中作戲笑， 
　　　一切諸大王， 見者悉喜樂。 
　　　此眾生中行， 或在天人中， 
　　　或食毒不死， 或捉火不燒。 
　　　況于知覺者！ 
　　　世間愚癡人， 不能奪癡行！ 
　　　緣覺及聲聞， 不如施菩薩。 
　　　清凈心福田， 平等猶如佛， 
　　　菩薩等如佛， 見善心甚深。 
　　　譬如恒河沙， 諸佛世界中， 
　　　滿中七寶施； 若書持此經， 
　　　欲比其功德， 倍數無比喻！ 
　　　善得于命利， 菩提心不失。 
　　　若人為財故， 入于大海中， 
　　　必當獲大利； 若持一切經， 
　　　能為多人說。 
　　　不聞于此經， 不知眾生行； 
　　　以是因緣故， 應當知勝如， 
　　　不自贊己德， 不應謗毀他， 
　　　善心行清行！ 
　　　若欲速覺悟， 第一菩提道， 
　　　樂阿練若處， 常護諸情根， 
　　　勤修于精進， 遠離于親里， 
　　　修第一義慈。 
　　　如是當速疾， 得于菩提道！”  
　　爾時，世尊說此經時，六萬天人得不退于阿耨多羅三藐三菩提；十八那由他天人未發心者，令發菩提之心，聞此經故，除舍八十劫生死之罪。是故若欲不舍菩提者，當受持此經，讀誦通利，善思念之，勤于方便，忍受歡喜奉行。 
　　爾時，眾中十千菩薩欲退菩提心，生于疑悔，欲還歸家，不知障及魔業過。聞說此經，舍除罪過，于世尊前生少信心。于此世界，當與彌勒菩薩一時成佛，凈除二十劫魔業，不起此坐住一生補處。當生他方世界，彌勒成佛時，當一時成佛，彼除二十劫魔業及煩惱故。菩薩但聞此經，尚能多作利益，況受持讀誦顯說！ 
　　佛說此經已，天、人、阿修羅歡喜奉行。  
大寶積經卷第十七 唐三藏法師菩提流志奉詔譯 
無量壽如來會第五之一  
　　如是我聞：一時，佛住王舍城耆阇崛山中，與大比丘眾萬二千人俱，皆是諸大聲聞，眾所知識，其名曰：尊者阿若憍陳如、馬勝、大名有賢、無垢、須跋陀羅、善稱圓滿、憍梵缽提、優樓頻蠡迦葉、那提迦葉、伽耶迦葉、摩訶迦葉、舍利弗、大目揵連、摩訶迦旃延、摩訶劫賓那、摩訶注那、滿慈子、阿尼樓馱、離波多、上首王、住彼岸摩俱羅、難陀、有光善來、羅睺羅、阿難陀等，而為上首。 
　　復有菩薩摩訶薩眾，所謂普賢菩薩、文殊師利菩薩、彌勒菩薩，及賢劫中諸菩薩摩訶薩眾，前后圍繞。又與賢護等十六丈夫眾俱，所謂善思惟義菩薩、慧辯才菩薩、觀無住菩薩、善化神通菩薩、光幢菩薩、智上菩薩、寂根菩薩、慧愿菩薩、香象菩薩、寶幢菩薩等，而為上首。咸共遵修普賢之道，滿足菩薩一切行愿，安住一切功德法中，到諸佛法究竟彼岸。愿于一切世界之中成等正覺；又愿生彼兜率陀天，于彼壽終降生右脅，見行七步，放大光明，普佛世界六種震動，而自唱言：“我于一切世間最為尊貴。”釋梵諸天咸來親奉。又見習學書計、歷數、聲明、伎巧、醫方、養生、符印，及余博戲擅美過人；身處王宮厭諸欲境，見老病死悟世非常，捐舍國位，踰城學道；解諸纓絡及迦尸迦，被服袈裟六年苦行，能于五濁剎中作斯示見；順世間故，浴尼連河，行趣道場，龍王迎贊，諸菩薩眾右繞稱揚。菩薩爾時，受草自敷菩提樹下，結跏趺坐，又見魔眾合圍將加危害，菩薩以定慧力降伏魔怨，成無上覺；梵王勸請轉于法輪，勇猛無畏，佛音震吼，擊法鼓，吹法螺，建大法幢，燃正法炬，攝受正法及諸禪定，雨大法雨澤潤含生，震大法雷開悟一切，諸佛剎土普照大光，世界之中地皆震動，魔宮摧毀驚怖波旬，破煩惱城墮諸見網，遠離黑法，生諸白法，于佛施食能受能消；為調眾生宣揚妙理，或見微笑放百千光，升灌頂階受菩提記，或成佛道，見入涅槃，使無量有情皆得漏盡，成熟菩薩無邊善根，如是諸佛剎中皆能示見。譬如幻師善知幻術，而能示見男女等相，于彼相中實無可得。如是如是諸菩薩等，善學無邊幻術功德故，能示見變化相應，能善了知變化之道故，示諸佛土見大慈悲，一切群生普皆饒益菩薩愿行；成就無疆無量義門，通達平等一切善法具足修成；諸佛剎中平等趣入，常為諸佛勸進加威；一切如來識知印可，為教菩薩作阿阇梨；常習相應無邊諸行，通達一切法界所行；能善了知有情及土，亦常發趣供諸如來；見種種身猶如影像，善學因陀羅網能破魔網，壞諸見網入有情網；能超煩惱眷屬及魔侶魔人，遠出聲聞、辟支佛地；入空無相無愿法門，而能安住方便善巧，初不樂入二乘涅槃，得無生無滅諸三摩地，及得一切陀羅尼門；廣大諸根辯才決定，于菩薩藏法善能了知；佛華三昧隨時悟入，具一切種甚深禪定；一切諸佛皆悉見前，于一念中遍游佛土，周旋往返不異其時；于難非難邊能了諸邊，敷演實際，差別善知；得佛辯才，住普賢行，善能分別眾生語言，超過世間一切之法，善知一切出世間法；得資具自在波羅蜜多，荷擔有情為不請友；能持一切如來法藏，安住不斷一切佛種；哀愍有情能開法眼，閉諸惡趣，開善趣門；普觀有情能作父母兄弟之想，又觀眾生如己身想；證得一切，贊嘆功德波羅蜜多，能善了知贊嘆如來一切功德，及余稱贊諸功德法。如是菩薩摩訶薩眾無量無邊，皆來集會。 
　　爾時，尊者阿難從坐而起，整理衣服，偏袒右肩，右膝著地，合掌向佛白言：“大德世尊，身色諸根悉皆清凈，威光赫奕如融金聚，又如明鏡凝照光暉，從昔已來初未曾見，喜得瞻仰，生希有心。世尊今者，入大寂定行如來行皆悉圓滿，善能建立大丈夫行。思惟去來現在諸佛，世尊何故住斯念耶？” 
　　爾時，佛告阿難：“汝今云何能知此義？為有諸天來告汝耶？為以見我及自知耶？” 
　　阿難白佛言：“世尊，我見如來光瑞希有故發斯念，非因天等。” 
　　佛告阿難：“善哉！善哉！汝今快問，善能觀察微妙辯才，能問如來如是之義。汝為一切如來應正等覺，及安住大悲利益群生，如優曇華希有大士，出見世間，故問斯義。又為哀愍利樂諸眾生故，能問如來如是之義。阿難，如來應正等覺，善能開示無量知見。何以故？如來知見無有障礙。阿難，如來應正等覺欲樂住世，能于食頃住無量無數百千億那由他劫；若復增過如上數量，而如來身及以諸根無有增減。何以故？如來得三昧自在到于彼岸，于一切法最勝自在。是故，阿難，諦聽！善思念之，吾當為汝分別解說。” 
　　阿難白佛言：“唯然！世尊，愿樂欲聞。” 
　　爾時，佛告阿難：“往昔過阿僧祇無數大劫，有佛出現，號曰燃燈；于彼佛前極過數量，有苦行佛出興于世；苦行佛前，復有如來號為月面；月面佛前過于數量，有旃檀香佛；于彼佛前有蘇迷盧積佛；盧積佛前復有妙高劫佛；如是展轉，有離垢面佛、不染污佛、龍天佛、山聲王佛、蘇迷盧積佛、金藏佛、照曜光佛、光帝佛、大地種姓佛、光明熾盛琉璃金光佛、月像佛、開敷華莊嚴光佛、妙海勝覺游戲神通佛、金剛光佛、大阿伽陀香光佛、舍離煩惱心佛、寶增長佛、勇猛積佛、勝積佛、持大功德法施神通佛、映蔽日月光佛、照曜琉璃佛、心覺華佛、月光佛、日光佛、華瓔珞色王開敷神通佛、水月光佛、破無明暗佛、真珠珊瑚蓋佛、底沙佛、勝華佛、法慧吼佛，有師子吼鵝雁聲佛、梵音龍吼佛，如是等佛出現于世，相去劫數皆過數量。彼龍吼佛未出世前無央數劫，有世主佛；世主佛前無邊劫數有佛出世，號世間自在王如來、應、正等覺、明行圓滿、善逝、世間解、無上丈夫、調御士、天人師、佛世尊。 
　　“阿難，彼佛法中有一比丘，名曰法處，有殊勝行愿及念慧力增上，其心堅固不動，福智殊勝，人相端嚴。阿難，彼法處比丘，往詣世間自在王如來所，偏袒右肩，頂禮佛足，向佛合掌，以頌贊曰：  
　　“‘如來無量無邊光，
      舉世無光可能喻； 
　　　　一切日月摩尼寶， 佛之光威皆映蔽。 
　　　　世尊能演一音聲， 有情各各隨類解； 
　　　　又能現一妙色身， 普使眾生隨類見。 
　　　　戒定慧進及多聞， 一切有情無與等； 
　　　　心流覺慧如大海， 善能了知甚深法。 
　　　　惑盡過亡應受供， 如是圣德惟世尊！ 
　　　　佛有殊勝大威光， 普照十方無量剎。 
　　　　我今稱贊諸功德， 冀希福慧等如來， 
　　　　能救一切諸世間， 生老病死眾苦惱。 
　　　　愿當安住三摩地， 演說施戒諸法門， 
　　　　忍辱精勤及定慧， 庶當成佛濟群生。 
　　　　為求無上大菩提， 供養十方諸妙覺， 
　　　　百千俱胝那由他， 極彼恒沙之數量。 
　　　　又愿當獲大神光， 倍照恒沙億佛剎， 
　　　　及以無邊勝進力， 感得殊勝廣凈居。 
　　　　如是無等佛剎中， 安處群生當利益， 
　　　　十方最勝之大士， 彼皆當往生喜心。 
　　　　唯佛圣智能證知， 我今希求堅固力， 
　　　　縱沉無間諸地獄， 如是愿心終不退。 
　　　　一切世間無礙智， 應當了知如是心。’  
　　“復次，阿難，法處比丘贊佛德已，白言：‘世尊，我今發阿耨多羅三藐三菩提心。惟愿如來為我演說如是等法，令于世間得無等等成大菩提，具攝清凈莊嚴佛土。’佛告比丘：‘汝應自攝清凈佛國。’法處白佛言：‘世尊，我無威力堪能攝受。唯愿如來說余佛土清凈莊嚴，我等聞已，誓當圓滿。’爾時，世尊為其廣說二十一億清凈佛土具足莊嚴，說是法時經于億歲。阿難，法處比丘，于彼二十一億諸佛土中，所有嚴凈之事悉皆攝受；既攝受已，滿足五劫思惟修習。” 
　　阿難白佛言：“世尊，彼世間自在王如來壽量幾何？” 
　　世尊告曰：“彼佛壽量滿四十劫。阿難，彼二十一俱胝佛剎，法處比丘所攝佛國超過于彼。既攝受已，往詣世間自在王如來所，頂禮雙足，右繞七匝，卻住一面，白言：‘世尊，我已攝受具足功德嚴凈佛土。’佛言：‘今正是時，汝應具說，令眾歡喜，亦令大眾皆當攝受圓滿佛土。’ 
　　“法處白言：‘唯愿世尊，大慈留聽！我今將說殊勝之愿： 
　　“‘若我證得無上菩提，國中有地獄、餓鬼、畜生趣者，我終不取無上正覺。 
　　“‘若我成佛，國中眾生有墮三惡趣者，我終不取正覺。 
　　“‘若我成佛，國中有情若不皆同真金色者，不取正覺。 
　　“‘若我成佛，國中有情形貌差別有好丑者，不取正覺。 
　　“‘若我成佛，國中有情不得宿念，下至不知億那由他百千劫事者，不取正覺。 
　　“‘若我成佛，國中有情若無天眼，乃至不見億那由他百千佛國土者，不取正覺。 
　　“‘若我成佛，國中有情不獲天耳，乃至不聞億那由他百千踰繕那外佛說法者，不取正覺。 
　　“‘若我成佛，國中有情無他心智，乃至不知億那由他百千佛國土中有情心行者，不取正覺。 
　　“‘若我成佛，國中有情不獲神通自在波羅蜜多，于一念頃不能超過億那由他百千佛剎者，不取正覺。 
　　“‘若我成佛，國中有情起于少分我我所想者，不取菩提。 
　　“‘若我成佛，國中有情若不決定成等正覺證大涅槃者，不取菩提。 
　　“‘若我成佛，光明有限，下至不照億那由他百千及算數佛剎者，不取菩提。 
　　“‘若我成佛，壽量有限，乃至俱胝那由他百千及算數劫者，不取菩提。 
　　“‘若我成佛，國中聲聞無有知其數者，假使三千大千世界滿中有情及諸緣覺，于百千歲盡其智算亦不能知。若有知者，不取正覺。 
　　“‘若我成佛，國中有情壽量有限齊者，不取菩提，唯除愿力而受生者， 
　　“‘若我成佛，國中眾生若有不善名者，不取正覺。 
　　“‘若我成佛，彼無量剎中無數諸佛，不共咨嗟稱嘆我國者，不取正覺。 
　　“‘若我證得無上覺時，余佛剎中諸有情類，聞我名已，所有善根心心回向愿生我國，乃至十念若不生者，不取菩提。唯除造無間惡業、誹謗正法及諸圣人。 
　　“‘若我成佛，于他剎土，有諸眾生發菩提心，及于我所起清凈念，復以善根回向愿生極樂。彼人臨命終時，我與諸比丘眾，現其人前。若不爾者，不取正覺。 
　　“‘若我成佛，無量國中所有眾生，聞說我名，以己善根回向極樂。若不生者，不取菩提。 
　　“‘若我成佛，國中菩薩皆不成就三十二相者，不取菩提。 
　　“‘若我成佛，于彼國中，所有菩薩于大菩提，咸悉位階一生補處。唯除大愿諸菩薩等，為諸眾生被精進甲，勤行利益，修大涅槃，遍諸佛國行菩薩行，供養一切諸佛如來，安立洹沙眾生住無上覺，所修諸行復勝于前，行普賢道而得出離。若不爾者，不取菩提。 
　　“‘若我成佛，國中菩薩每于晨朝，供養他方乃至無量億那由他百千諸佛，以佛威力，即以食前還到本國。若不爾者，不取菩提。 
　　“‘若我成佛，于彼剎中諸菩薩眾，所須種種供具，于諸佛所植諸善根，如是色類不圓滿者，不取菩提。 
　　“‘若我當成佛時，國中菩薩說諸法要，不善順入一切智者，不取菩提。 
　　“‘若我成佛，彼國所生諸菩薩等，若無那羅延堅固力者，不取正覺。 
　　“‘若我成佛，周遍國中諸莊嚴具，無有眾生能總演說；乃至有天眼者，不能了知所有雜類形色光相。若有能知及總宣說者，不取菩提。 
　　“‘若我成佛，國中具有無量色樹，高百千由旬，諸菩薩中有善根劣者，若不能了知，不取正覺。 
　　“‘若我成佛，國中眾生讀誦經典，教授敷演，若不獲得勝辯才者，不取菩提。 
　　“‘若我成佛，國中菩薩有不成就無邊辯才者，不取菩提。 
　　“‘若我成佛，國土光凈遍無與等，徹照無量無數不可思議諸佛世界，如明鏡中現其面像。若不爾者，不取菩提。 
　　“‘若我成佛，國界之內地及虛空有無量種香，復有百千億那由他數眾寶香爐，香氣普熏遍虛空界。其香殊勝超過人天，珍奉如來及菩薩眾。若不爾者，不取菩提。 
　　“‘若我成佛，周遍十方，無量無數、不可思議、無等界眾生之輩，蒙佛威光所照觸者，身心安樂超過人天。若不爾者，不取正覺。 
　　“‘若我成佛，無量、不可思議、無等界諸佛剎中菩薩之輩，聞我名已，若不證得離生獲陀羅尼者，不取正覺。 
　　“‘若我成佛，周遍無數、不可思議、無有等量，諸佛國中所有女人，聞我名已得清凈信，發菩提心厭患女身，若于來世不舍女人身者，不取菩提。 
　　“‘若我成佛，無量無數、不可思議、無等佛剎菩薩之眾，聞我名已得離生法，若不修行殊勝梵行乃至到于大菩提者，不取正覺。 
　　“‘若我成佛，周遍十方無有等量諸佛剎中所有菩薩，聞我名已五體投地，以清凈心修菩薩行，若諸天人不禮敬者，不取正覺。 
　　“‘若我成佛，國中眾生所須衣服隨念即至，如佛命善來比丘法服自然在體。若不爾者，不取菩提。 
　　“‘若我成佛，諸眾生類才生我國中，若不皆獲資具，心凈安樂，如得漏盡諸比丘者，不取菩提。 
　　“‘若我成佛，國中群生，隨心欲見諸佛凈國殊勝莊嚴，于寶樹間悉皆出現，猶如明鏡見其面像。若不爾者，不取菩提。 
　　“‘若我成佛，余佛剎中所有眾生聞我名已，乃至菩提諸根有闕德用非廣者，不取菩提。 
　　“‘若我成佛，余佛剎中所有菩薩，聞我名已，若不皆善分別勝三摩地名字語言，菩薩住彼三摩地中，于一剎那言說之頃，不能供養無量無數、不可思議、無等諸佛，又不現證六三摩地者，不取正覺。 
　　“‘若我成佛，余佛土中有諸菩薩，聞我名已，壽終之后，若不得生豪貴家者，不取正覺。 
　　“‘若我成佛，余佛剎中所有菩薩，聞我名已，若不應時修菩薩行，清凈歡喜，得平等住，具諸善根，不取正覺。 
　　“‘若我成佛，他方菩薩聞我名已，皆得平等三摩地門，住是定中常供無量無等諸佛，乃至菩提終不退轉。若不爾者，不取正覺。 
　　“‘若我成佛，國中菩薩隨其志愿，所欲聞法自然得聞。若不爾者，不取正覺。 
　　“‘若我證得無上菩提，余佛剎中所有菩薩，聞我名已，于阿耨多羅三藐三菩提有退轉者，不取正覺。 
　　“‘若我成佛，余佛國中所有菩薩，若聞我名，應時不獲一二三忍，于諸佛法不能現證不退轉者，不取菩提。’” 
　　爾時，佛告阿難：“彼法處比丘，于世間自在王如來前，發此愿已，承佛威神，而說頌曰：  
　　“‘今對如來發弘誓，
      當證無上菩提日！ 
　　　　若不滿足諸上愿， 不取十力無等尊。 
　　　　心或不堪常行施， 廣濟貧窮免諸苦， 
　　　　利益世間使安樂， 不成救世之法王。 
　　　　我證菩提坐道場， 名聞不遍十方界， 
　　　　無量無邊異佛剎， 不取十力世中尊。 
　　　　方趣無上大菩提， 出家為求于欲境， 
　　　　于彼念慧行無有， 不作調御天人師。 
　　　　愿獲如來無量光， 普照十方諸佛土， 
　　　　能滅一切貪恚癡， 亦斷世間諸惡趣。 
　　　　愿得光開凈慧眼， 于諸有中破冥暗， 
　　　　除滅諸難使無余， 安處天人大威者。 
　　　　修習本行已清凈， 獲得無量勝威光， 
　　　　日月諸天摩尼火， 所有光暉皆映蔽。 
　　　　最勝丈夫修行已， 于彼貧窮為伏藏， 
　　　　圓滿善法無等倫， 于大眾中師子吼。 
　　　　往昔供養自然智， 多劫勤修諸苦行， 
　　　　為求最勝諸慧蘊， 滿足本愿天人尊。 
　　　　如來知見無所礙， 一切有為皆能了， 
　　　　愿我當成無與等， 最勝智者真導師。 
　　　　我若當證大菩提， 如斯弘誓實圓滿， 
　　　　愿動三千大千界， 天眾空中皆雨華。 
　　　　是時大地咸震動， 天華鼓樂滿虛空， 
　　　　并雨栴檀細末香， 唱言未來當作佛！’”  
　　佛告阿難：“彼法處比丘，于世間自在王如來，及諸天、人、魔、梵、沙門、婆羅門等前，廣發如是大弘誓愿，皆已成就世間希有。發是愿已，如實安住種種功德，具足莊嚴，威德廣大，清凈佛土。修習如是菩薩行時，經于無量無數、不可思議、無有等等億那由他百千劫內，初未曾起貪、瞋及癡、欲害恚想，不起色、聲、香、味、觸想。于諸眾生常樂愛敬猶如親屬，其性溫和易可同處，有來求者不逆其意，善言勸諭無不從心，資養所須趣支身命，少欲知足常樂虛閑，稟識聰明而無矯妄。其性調順無有暴惡，于諸有情常懷慈忍，心不詐諂亦無懈怠，善言策進求諸白法，普為群生勇猛無退，利益世間大愿圓滿。奉事師長敬佛法僧，于菩薩行常被甲胄，志樂寂靜離諸染著，為令眾生常修白法，于善法中而為上首，住空無相無愿、無作無生、不起不滅，無有憍慢。而彼正士行菩薩道時，常護語言，不以語言害他及己，常以語業利己及人。若入王城及諸村落，雖見諸色心無所染，以清凈心不愛不恚。菩薩爾時，于檀波羅蜜起自行已，又能令他行于惠施；于尸波羅蜜乃至般若波羅蜜，起前二行皆悉圓滿。由成如是諸善根故，所生之處，有無量億那由他百千伏藏自然涌出；復令無量無數、不可思議、無等無邊諸眾生類，安住阿耨多羅三藐三菩提。如是無邊諸菩薩眾起諸妙行，供養奉事于諸世尊乃至成佛，皆不可以語言分別之所能知。或作輪王、帝釋、蘇焰摩天、兜率陀天、善化天、他化自在天、大梵天王，皆能奉事供養諸佛，及能請佛轉于法輪。若作閻浮提王及諸長者、宰官、婆羅門、剎帝利等，諸種姓中皆能尊重供養諸佛，又能演說無量法門，從此永棄世間成無上覺。然彼菩薩能以上妙衣服、臥具、飲食、醫藥，盡形供養一切如來得安樂住。如是種種圓滿善根，非以語言能盡邊際。口中常出栴檀妙香，其香普熏無量無數乃至億那由他百千世界。復從一切毛孔，出過人天優缽羅華上妙香氣，隨所生處，相好端嚴殊勝圓滿。又得諸資具自在波羅蜜多，一切服用周遍無乏，所謂諸寶、香華、幢幡、繒蓋，上妙衣服、飲食、湯藥，及諸伏藏珍玩所須，皆從菩薩掌中自然流出。身諸毛孔流出一切人天音樂，由是因緣，能令無量無數不可思議諸眾生等，安住阿耨多羅三藐三菩提。阿難，我今已說法處菩薩本所修行。” 
　　爾時，阿難白佛言：“世尊，彼法處菩薩成菩提者，為過去耶？為未來耶？為今現在他方世界耶？” 
　　佛告阿難：“西方去此十萬億佛剎，彼有世界名曰極樂，法處比丘在彼成佛，號無量壽，今現在說法，無量菩薩及聲聞眾恭敬圍繞。阿難，彼佛光明普照佛剎，無量無數不可思議。我今略說，光照東方如恒河沙等國土；南西北方、四維、上、下，亦復如是。唯除諸佛本愿威神所加，悉皆照燭。是諸佛光，或有加一尋者，或有加一由旬乃至億那由他百千由旬光者，或普照佛剎者。阿難，以是義故，無量壽佛復有異名，謂無量光、無邊光、無著光、無礙光、光照王端嚴光、愛光、喜光、可觀光、不思議光、無等光、不可稱量光、映蔽日光、映蔽月光、掩奪日月光。彼之光明清凈廣大，普令眾生身心悅樂；復令一切余佛剎中，天、龍、夜叉、阿修羅等皆得歡悅。阿難，我今開示彼佛光明，滿足一劫說不能盡。 
　　“復次，阿難，彼無量壽如來，諸聲聞眾不可稱量知其邊際。假使比丘滿億那由他百千數量，皆如大目揵連神通自在，于晨朝時周歷大千世界，須臾之頃還至本處；彼經億那由他百千歲數，欲共計算無量壽佛初會之中諸聲聞眾，盡其神力乃至滅度，于百分中不知其一，于千分、百千分乃至鄔波尼殺曇分中，亦不知其一。阿難，譬如大海深八萬四千由旬，以目極觀不知邊際；若有丈夫，析一毛端為五十分，以其一分于大海中沾取一滴。阿難，彼之水滴比于大海，何者為多？” 
　　阿難白言：“假使取千由旬水，猶以為少，況以毛端一分而可方之！” 
　　佛告阿難：“假使比丘滿億那由他百千數量，皆如大目揵連，經百千億那由他歲，皆共算數彼無量壽如來初會聲聞，所知數量如彼毛端一滴之水；余不測者，猶如大海。諸菩薩摩訶薩眾亦復如是，非以算計之所能知。阿難，彼佛壽命無量無邊，不可知其劫數多少；聲聞、菩薩及諸天人壽量亦爾。” 
　　阿難白佛言：“世尊，彼佛出世于今幾時，能得如是無量壽命？” 
　　佛告阿難：“彼佛受生經今十劫。復次，阿難，彼極樂界無量功德具足莊嚴，國土豐稔，天人熾盛，志意和適常得安隱，無有地獄、畜生及琰魔王界，有種種香周遍芬馥，種種妙華亦皆充滿。有七寶幢周布行列，其寶幢上懸諸幡蓋及眾寶鈴，具足百千諸妙雜色。阿難，彼如來國多諸寶樹，或純黃金、白銀、琉璃、玻瓈、赤珠、瑪瑙、玉樹，唯一寶成不雜余寶，或以二寶乃至七寶莊嚴。阿難，彼金為樹者，以金為根莖，白銀為葉及以華果。白銀之樹，銀為根莖，黃金為葉及以華果。瑪瑙之樹，瑪瑙根莖，美玉為葉及以華果。美玉樹者，玉為根莖，七寶為葉及諸華果。或有金樹，黃金為根，白銀為莖，琉璃為枝，玻瓈為條，赤珠為葉，瑪瑙為華，美玉為果。或有銀樹，以銀為根，黃金為莖，余枝果等飾同金樹。琉璃樹者，琉璃為根，黃金為莖，白銀為枝，玻瓈為條，珠為葉，瑪瑙為華，美玉為果；玻瓈、真珠、瑪瑙等樹，諸寶轉飾皆若琉璃。復有玉樹，玉為其根，黃金為莖，白銀為枝，琉璃為條，玻瓈為葉，赤珠為華，瑪瑙為果。復有無量摩尼珠等寶莊嚴樹周遍其國。是諸寶樹光輝赫奕，世無能比，以七寶羅網而覆其上，其網柔軟如兜羅綿。 
　　“復次，阿難，無量壽佛有菩提樹，高十六億由旬，枝葉垂布八億由旬。樹本隆起高五千由旬，周圓亦爾。其條葉華果，常有無量百千種種妙色，及諸珍寶殊勝莊嚴，謂月光摩尼寶、釋迦毗楞伽寶、心王摩尼寶、海乘流注摩尼寶，光輝遍照超過人天。于其樹上，有諸金鎖垂寶瓔珞周遍莊嚴，謂盧遮迦寶、末瑳寶，及赤白青色真珠等寶，以為瓔珞。有師子云聚寶等，以為其鎖，飾諸寶柱。又以純金真珠雜寶鈴鐸以為其網，莊嚴寶鎖彌覆其上。以玻瓈萬字半月寶等互相映飾，微風吹動出種種聲，令千世界諸眾生等隨樂差別，于甚深法證無生忍。阿難，彼千世界諸有情等，聞此音已，住不退轉無上菩提，及無量無數有情得無生法忍。 
　　“復次，阿難，若有眾生見菩提樹，聞聲嗅香，嘗其果味，觸其光影，念樹功德，由此因緣乃至涅槃，五根無患，心無散亂，皆于阿耨多羅三藐三菩提得不退轉。復由見彼菩提樹故，獲三種忍。何等為三？一者、隨聲忍，二者、隨順忍，三者、無生法忍。此皆無量壽佛本愿威神見所加及，往修靜慮，無比喻故，無缺減故，善修習故，善攝受故，善成就故。  
大寶積經卷第十八 唐三藏法師菩提流志奉詔譯 
無量壽會第五之二  
　　“復次，阿難，彼極樂界，無諸黑山、鐵圍山、大鐵圍山、妙高山等。” 
　　阿難白佛言：“世尊，其四天王天、三十三天，既無諸山，依何而住？” 
　　佛告阿難：“于汝意云何？妙高已上有夜摩天，乃至他化自在天，及色界諸天等，依何而住？” 
　　阿難白佛言：“世尊，不可思議業力所致。” 
　　佛語阿難：“不思議業，汝可知耶？” 
　　答言：“不也。” 
　　佛告阿難：“諸佛及眾生善根業力，汝可知耶？” 
　　答言：“不也，世尊。我今于此法中實無所惑，為破未來疑網故發斯問。” 
　　佛告阿難：“彼極樂界，其地無海而有諸河。河之狹者滿十由旬，水之淺者十二由旬。如是諸河深廣之量，或二十、三十乃至百數，或有極深廣者至千由旬。其水清冷具八功德，浚流恒激出微妙音，譬若諸天百千伎樂，安樂世界其聲普聞。有諸名華沿流而下，和風微動出種種香。居兩岸邊多栴檀樹，修條密葉交覆于河，結實開華芳輝可玩，群生游樂隨意往來，或有涉河濯流嬉戲，感諸天水善順物宜，深淺寒溫曲從人好。阿難，大河之下，地布金砂。有諸天香，世無能喻，隨風散馥。雜水流馚，天曼陀羅華、優缽羅華、波頭摩華、拘物頭華、芬陀利華，彌覆其上。 
　　“復次，阿難，彼國人眾，或時游覽同萃河濱。有不愿聞激流之響，雖獲天耳終竟不聞。或有愿聞，即時領悟百千萬種喜愛之聲，所謂佛法僧聲、止息之聲、無性聲、波羅蜜聲、十力四無所畏聲、神通聲、無作聲、無生無滅聲、寂靜聲、邊寂靜聲、極寂靜聲、大慈大悲聲、無生法忍聲、灌頂受位聲，得聞如是種種聲已，獲得廣大愛樂歡悅，而與觀察相應、厭離相應、滅壞相應、寂靜相應、邊寂靜相應、極寂靜相應、義味相應、佛法僧相應、力無畏相應、神通相應、止息相應、菩提相應、聲聞相應、涅槃相應。 
　　“復次，阿難，彼極樂世界，不聞諸惡趣名，邊無障礙、煩惱、覆蔽名，無有地獄、琰摩、畜生名，邊無八難名，亦無苦受、不苦不樂受名。尚無假設，何況實苦？是故彼國名為極樂。阿難，我今略說極樂因緣，若廣說者，窮劫不盡。 
　　“復次，阿難，彼極樂世界所有眾生，或已生、或現生、或當生，皆得如是諸妙色身，形貌端正，神通自在，福力具足，受用種種宮殿、園林、衣服、飲食、香華、瓔珞，隨意所須悉皆如念，譬如他化自在諸天。 
　　“復次，阿難，彼佛國中有微細食，諸有情類嘗無啖者，如第六天隨所思念，如是飲食即同食已，色力增長而無便穢。復有無量如意妙香、涂香、末香，其香普熏彼佛國界，及散華幢幡亦皆遍滿。其有欲聞香者隨愿即聞，或不樂者終無所受。復有無量上妙衣服、寶冠、環釧、耳珰、瓔珞、華鬘、帶鎖諸寶莊嚴。無量光明百千妙色，悉皆具足自然在身。復有金、銀、真珠、妙寶之網，懸諸寶鈴周遍嚴飾。若諸有情所須宮殿樓閣等，隨所樂欲高下長短、廣狹方圓，及諸床座妙衣敷上，以種種寶而嚴飾之，于眾生前自然出現，人皆自謂各處其宮。 
　　“復次，阿難，極樂國土，所有眾生無差別相，順余方俗有天人名。阿難，譬如下賤半挓迦人，對于輪王則無可諭，威光德望悉皆無有。又如帝釋方第六天，威光等類皆所不及，園苑、宮殿、衣服、雜飾，尊貴自在，階位神通，及以變化不可為比，唯受法樂則無差別。阿難應知，彼國有情猶如他化自在天王。 
　　“阿難，彼極樂界，于晨朝時周遍四方，和風微動不逆不亂，吹諸雜華種種香氣，其香普熏周遍國界。一切有情為風觸身，安和調適猶如比丘得滅盡定。其風吹動七寶樹林，華飄成聚高七人量，種種色光照曜佛土。譬如有人以華布地，手按令平，隨雜色華間錯分布，彼諸華聚亦復如是。其華微妙，廣大柔軟如兜羅綿；若諸有情足蹈彼華，沒深四指，隨其舉足，還復如初。過晨朝已，其華自然沒入于地。舊華既沒，大地清凈，更雨新華還復周遍。如是中時、晡時，初中后夜飄華成聚亦復如是。 
　　“阿難，一切廣大珍奇之寶，無有不生極樂界者。阿難，彼佛國中有七寶蓮華，一一蓮華有無量百千億葉。其葉有無量百千珍奇異色，以百千摩尼妙寶莊嚴，覆以寶網轉相映飾。阿難，彼蓮華量或半由旬，或一二三四乃至百千由旬者。是一一華出三十六億那由他百千光明，一一光中出三十六億那由他百千諸佛，身如金色，具三十二大丈夫相，八十隨好殊勝莊嚴，放百千光普照世界。是諸佛等，現往東方為眾說法，皆為安立無量有情于佛法中；南西北方、四維、上、下，亦復如是。 
　　“復次，阿難，極樂世界無有昏闇，亦無火光，涌泉陂湖彼皆非有，亦無住著家室林苑之名及表示之像幼童色類，亦無日月晝夜之像，于一切處標式既無亦無名號，唯除如來所加威者。 
　　“阿難，彼國眾生若當生者，皆悉究竟無上菩提到涅槃處。何以故？若邪定聚及不定聚，不能了知建立彼因故。 
　　“阿難，東方如恒沙界，一一界中如恒沙佛，彼諸佛等各各稱嘆阿彌陀佛無量功德；南西北方、四維、上、下諸佛稱贊，亦復如是。何以故？他方佛國所有眾生，聞無量壽如來名號，乃至能發一念凈信歡喜愛樂，所有善根回向愿生無量壽國者，隨愿皆生得不退轉，乃至無上正等菩提；除五無間、誹毀正法及謗圣者。 
　　“阿難，若有眾生，于他佛剎發菩提心，專念無量壽佛，及恒種植眾多善根，發心回向愿生彼國；是人臨命終時，無量壽佛與比丘眾，前后圍繞現其人前，即隨如來往生彼國得不退轉，當證無上正等菩提。是故，阿難，若有善男子、善女人，愿生極樂世界，欲見無量壽佛者，應發無上菩提心，復當專念極樂國土，積集善根應持回向；由此見佛生彼國中，得不退轉乃至無上菩提。 
　　“阿難，若他國眾生發菩提心，雖不專念無量壽佛，亦非恒種眾多善根，隨己修行諸善功德，回向彼佛愿欲往生；此人臨命終時，無量壽佛即遣化身，與比丘眾前后圍繞，其所化佛光明相好與真無異，現其人前攝受導引，即隨化佛往生其國，得不退轉無上菩提。 
　　“阿難，若有眾生住大乘者，以清凈心向無量壽如來，乃至十念念無量壽佛愿生其國，聞甚深法即生信解，心無疑惑乃至獲得一念凈心，發一念心念無量壽佛；此人臨命終時，如在夢中見無量壽佛，定生彼國，得不退轉無上菩提。 
　　“阿難，以此義利故，無量無數、不可思議、無有等等、無邊世界諸佛如來，皆共稱贊無量壽佛所有功德。” 
　　佛告阿難：“東方如恒河沙界，一一界中有如恒沙菩薩，為欲瞻禮供養無量壽佛及諸圣眾來詣佛所；南西北方、四維、上、下，亦復如是。” 
　　爾時，世尊而說頌曰：  
　　“東方諸佛剎， 數如恒河沙， 
　　　如是佛土中， 恒沙菩薩眾， 
　　　皆現神通來， 禮無量壽佛； 
　　　三方諸圣眾， 禮覲亦同歸。 
　　　彼于沙界中， 道光諸辯論， 
　　　住深禪定樂， 四無所畏心； 
　　　各赍眾妙華， 名香皆可悅， 
　　　并奏諸天樂， 百千和雅音， 
　　　以獻天人師， 名聞十方者。 
　　　究竟威神力， 善學諸法門， 
　　　種種供養中， 勤修無懈倦。 
　　　功德智慧景， 能破諸幽冥， 
　　　咸以尊重心， 奉諸珍妙供。 
　　　彼觀殊勝剎， 菩薩眾無邊， 
　　　愿速成菩提， 凈界如安樂。 
　　　世尊知欲樂， 廣大不思議， 
　　　微笑現金容， 告成如所愿。 
　　　了諸法如幻， 佛國猶夢響， 
　　　恒發誓莊嚴， 當成微妙土。 
　　　菩薩以愿力， 修勝菩提行， 
　　　知土如影像， 發諸弘誓心。 
　　　若求遍清凈， 殊勝無邊剎， 
　　　聞佛圣德名， 愿生安樂國。 
　　　若有諸菩薩， 志求清凈土， 
　　　了知法無我， 愿生安樂國。  
　　“復次，阿難，極樂世界所有菩薩，于無上菩提皆悉安住，一生補處；唯除大愿，能師子吼，擐大甲胄摩訶薩眾，為度群生修大涅槃者。 
　　“復次，阿難，彼佛剎中諸聲聞眾，皆有身光能照一尋，菩薩光照極百千尋。除二菩薩光明常照三千大千世界。” 
　　阿難白佛言：“世尊，彼二菩薩名為何等？” 
　　佛告阿難：“汝今諦聽！彼二菩薩，一名觀自在，二名大勢至。阿難，此二菩薩，從娑婆世界舍壽量已，往生彼國。 
　　“阿難，彼極樂界所生菩薩，皆具三十二相，膚體柔軟，諸根聰利，智慧善巧，于差別法無不了知，禪定神通善能游戲，皆非薄德鈍根之流。彼菩薩中，有得初忍或第二忍者無量無邊，或有證得無生法忍。阿難，彼國菩薩乃至菩提不墮惡趣，生生之處能了宿命，唯除五濁剎中出現于世。阿難，彼國菩薩皆于晨朝，供養他方無量百千諸佛，隨所希求種種華鬘、涂香、末香、幢幡、繒蓋及諸音樂，以佛神力皆現手中，供養諸佛。如是供具廣大甚多，無數無邊，不可思議。若復樂求種種名華，華有無量百千光色，皆現手中，奉散諸佛。阿難，其所散華，即于空中變成華蓋，蓋之小者滿十由旬；若不更以新華重散，前所散華終不墮落。阿難，或有華蓋滿二十由旬，如是三十、四十乃至千由旬，或等四洲，或遍小千、中千乃至三千大千世界。此諸菩薩生希有心得大喜愛，于晨朝時，奉事供養尊重贊嘆無量百千億那由他佛，及種諸善根已，即于晨朝還到本國。此皆由無量壽佛本愿加威及曾供如來，善根相續，無缺減故，善修習故，善攝取故，善成就故。 
　　“復次，阿難，彼極樂界諸菩薩眾，所說語言與一切智相應，于所受用皆無攝取，遍游佛剎無愛無厭亦無希求，不希求想，無自想，無煩惱想，無我想，無斗諍相違怨瞋之想。何以故？彼諸菩薩，于一切眾生，有大慈悲利益心故，有柔軟無障礙心、不濁心、無忿恨心，有平等調伏寂靜之心、忍心、忍調伏心，有等引澄凈無散亂心、無覆蔽心、凈心、極凈心、照曜心、無塵心、大威德心、善心、廣大心、無比心、甚深心、愛法心、喜法心、善意心、舍離一切執著心、斷一切眾生煩惱心、閉一切惡趣心故。行智慧行已成就無量功德，于禪定覺分善能演說，而常游戲無上菩提勤修敷演；肉眼發生能有簡擇，天眼出現鑒諸佛土，法眼清凈能離諸著，慧眼通達到于彼岸，佛眼成就覺悟開示；生無礙慧為他廣說，于三界中平等勤修，既自調伏，亦能調伏一切有情，能令獲得勝奢摩他；于一切法證無所得，善能說法言辭巧妙；勤修供養一切諸佛，摧伏有情一切煩惱，為諸如來之所悅可而能如是如是思惟。作是思惟時，能集能見一切諸法皆無所得，以方便智修行滅法；善知取舍理非理趣，于理趣、非理趣中皆得善巧；于世語言心不愛樂，出世經典誠信勤修；善巧尋求一切諸法，求一切法增長了知；知法本無實不可得，于所行處亦無取舍；解脫老病住諸功德，從本已來安住神通勤修深法；于甚深法而無退轉，于難解法悉能通達；得一乘道無有疑惑，于佛教法不由他悟。其智宏深譬之巨海，菩提高廣喻若須彌，自身威光超于日月，凡所思擇與慧相應，猶如雪山其心潔白，光明普照無邊功德燒煩惱薪，方之于火不為善惡之所動搖，心靜常安猶如大地，洗滌煩惑如清凈水，心無所主猶如火，不著世間猶如風，養諸有情猶如地，觀諸世界如虛空，荷載眾生猶如良乘，不染世法譬之蓮華，遠暢法音猶如雷震，雨一切法方之大雨，光蔽賢圣猶彼大仙，善能調伏如大龍象，勇猛無畏如師子王，覆護眾生如尼拘陀樹，他論不動如鐵圍山，修慈無量如彼恒河，諸善法王能為前導如大梵天，無所聚積猶如飛鳥，摧伏他論如金翅王，難遇希有如優曇華。最勝丈夫其心正直，無有懈怠能善修行，于諸見中善巧決定，柔和忍辱無嫉妒心，論法無厭，求法不倦，常勤演說利益眾生，戒若琉璃內外明潔，善聞諸法而為勝寶，其所說言令眾悅伏。以智慧力建大法幢，吹大法螺，擊大法鼓，常樂勤修建諸法表，由智慧光心無迷惑，遠眾過失亦無損害，以淳凈心離諸穢染，常行惠施永舍慳貪，稟性溫和常懷慚恥。其心寂定智慧明察，作世間燈破眾生闇，堪受利養殊勝福田，為大導師周濟群物，遠離憎愛心凈無憂，勇進無怖為大法將，了知地獄調伏自他，利益有情拔諸毒箭，為世間解，為世間師，引導群生舍諸愛著，永離三垢游戲神通。因力、緣力、愿力、發起力、世俗力、出生力、善根力、三摩地力、聞力、舍力、戒力、忍力、精進力、定力、慧力、奢摩他力、毗缽舍那力、神通力、念力、覺力，摧伏一切大魔軍力，并他論法力，能破一切煩惱怨力，及殊勝大力。威福具足，相好端嚴，智慧辯才善根圓滿，目凈修廣人所愛樂，其身清潔遠離貢高，以尊重心奉事諸佛，于諸佛所植眾善本，拔除憍慢，離貪瞋癡，殊勝吉祥應供中最，住勝智境赫奕慧光，心生歡喜雄猛無畏，福智具足無有滯限，但說所聞開示群物，隨所聞法皆能解了，于菩提分法勇猛勤修，空無相愿而常安住，及不生不滅諸三摩地，行遍道場遠二乘境。阿難，我今略說彼極樂界所生菩薩摩訶薩眾真實功德悉皆如是。阿難，假令我身住壽百千億那由他劫，以無礙辯欲具稱揚彼諸菩薩摩訶薩等真實功德，不可窮盡。阿難，彼諸菩薩摩訶薩等，盡其壽量亦不能知。” 
　　爾時，世尊告阿難言：“此是無量壽佛極樂世界。汝應從坐而起，合掌恭敬，五體投地，為佛作禮。彼佛名稱遍滿十方，彼一一方恒沙諸佛，皆共稱贊無礙無斷。” 
　　是時，阿難即從坐起，偏袒右肩，西面合掌，五體投地，白佛言：“世尊，我今欲見極樂世界無量壽如來，并供養奉事無量百千億那由他佛及菩薩眾，種諸善根。” 
　　時，無量壽佛即于掌中放大光明，遍照百千俱胝那由他剎。彼諸佛剎所有大小諸山、黑山、寶山、須彌盧山、迷盧山、大迷盧山、目真鄰陀山、摩訶目真鄰陀山、鐵圍山、大鐵圍山，叢薄園林及諸宮殿、天人等物，以佛光明皆悉照見。譬如有人，以凈天眼觀一尋地，見諸所有。又如日光出現，萬物斯睹。彼諸國中比丘、比丘尼、優婆塞、優婆夷，悉見無量壽如來如須彌山王。照諸佛剎時，諸佛國皆悉明現，如處一尋。以無量壽如來殊勝光明極清凈故，見彼高座及諸聲聞、菩薩等眾。譬如大地洪水盈滿，樹林山河皆沒不現，唯有大水。 
　　“如是，阿難，彼佛剎中無有他論及異形類，唯除一切大聲聞眾一尋光明，及彼菩薩摩訶薩踰繕那等百千尋光。彼無量壽如來應正等覺光明，映蔽一切聲聞及諸菩薩，令諸有情悉皆得見。” 
　　彼極樂界菩薩、聲聞、人天眾等，一切皆睹娑婆世界釋迦如來，及比丘眾圍繞說法。  
　　爾時，佛告彌勒菩薩言：“汝頗見具足清凈威德莊嚴佛剎，及見空中樹林、園苑、涌泉、池沼不耶？汝見大地乃至色究竟天，于虛空中散華樹林以為莊嚴；復有眾鳥住虛空界，出種種音猶如佛聲普聞世界。是諸眾鳥皆是化作，非實畜生，汝見是耶？” 
　　彌勒白佛言：“唯然！已見。” 
　　佛復告彌勒菩薩言：“汝見此諸眾生，入踰繕那百千宮殿已，游行虛空無著無礙，遍諸剎土供養諸佛；及見彼有情，于晝夜分念佛，相續不耶？” 
　　彌勒白言：“唯然！盡見。” 
　　佛復告言：“汝見他化自在天與極樂諸人受用資具有差別不？” 
　　彌勒白言：“我不見彼有少差別。” 
　　佛告彌勒：“汝見極樂世界人住胎不？” 
　　彌勒白言：“世尊，譬如三十三天、夜摩天等，入百由旬、若五百由旬宮殿之內游戲歡樂。我見極樂世界人住胎者，如夜摩天處于宮殿。又見眾生于蓮華內，結跏趺坐，自然化生。” 
　　時，彌勒菩薩復白佛言：“世尊，何因緣故，彼國眾生有胎生者、化生者？” 
　　佛告彌勒：“若有眾生墮于疑悔，積集善根，希求佛智、普遍智、不思議智、無等智、威德智、廣大智，于自善根不能生信；以此因緣，于五百歲住宮殿中，不見佛，不聞法，不見菩薩及聲聞眾。若有眾生斷除疑悔，積集善根，希求佛智乃至廣大智，信已善根；此人于蓮華內，結跏趺坐，忽然化生，瞬息而出。譬如他國有人來至，而此菩薩亦復如是，余國發心來生極樂，見無量壽佛奉事供養，及諸菩薩、聲聞之眾。 
　　“阿逸多，汝觀殊勝智者，彼因廣慧力故受彼化生，于蓮華中結跏趺坐。汝觀下劣之輩，于五百歲中不見佛，不聞法，不見菩薩及聲聞眾，不知菩薩威儀法則，不能修習諸功德故，無因奉事無量壽佛，是諸人等皆為昔緣疑悔所致。譬如剎帝利王，其子犯法，幽之內宮，處以華觀，層樓綺殿，妙飾奇珍，寶帳金床，重敷茵褥，名華布地，燒大寶香，服御所資悉皆豐備，而以閻浮金鎖系其兩足。” 
　　佛告彌勒：“于意云何？彼王子心寧樂此不？” 
　　答言：“不也，世尊。彼幽縶時常思解脫，求諸親識居士、宰官、長者、近臣。王之太子雖希出離，終不從心；乃至剎帝利王，心生歡喜，方得解脫。” 
　　佛告彌勒：“如是，如是，若有墮于疑悔，種諸善根，希求佛智乃至廣大智，于自善根不能生信，由聞佛名起信心故，雖生彼國，于蓮華中不得出現。彼等眾生處華胎中，猶如園苑宮殿之想。何以故？彼中清凈，無諸穢惡，一切無有不可樂者。然彼眾生于五百歲，不見佛，不聞法，不見菩薩及聲聞眾，不得供養奉事諸佛，不得問于菩薩法藏，遠離一切殊勝善根。彼等于中不生欣樂，不能出現修習善法，往昔世中過失盡已然后乃出。彼于出時，心迷上下四方之所，若五百歲無疑惑者，即當供養無量百千俱胝那由他佛，并種無量無邊善根。汝阿逸多當知，疑惑與諸菩薩為大損害。” 
　　爾時，彌勒菩薩白佛言：“世尊，于此國界不退菩薩當生極樂國者，其數幾何？” 
　　佛告彌勒：“此佛土中有七十二億菩薩，彼于無量億那由他百千佛所，種諸善根成不退轉，當生彼國。況余菩薩，由少善根生彼國者，不可稱計！阿逸多，從難忍如來佛國，有十八億不退菩薩，當生極樂世界。東北方寶藏佛國中，有九十億不退菩薩，當生彼土。從無量聲如來國中，有二十二億不退菩薩，當生彼土。從光明如來國中，有三十二億不退菩薩，當生彼土。從龍天如來國中，有十四億不退菩薩，當生彼土。從勝天力如來國中，有十二千不退菩薩，當生彼土。從師子如來國中，有五百不退菩薩，當生彼土。從離塵如來國中，有八十一億不退菩薩，當生彼土。從世天如來國中，有六十億不退菩薩，當生彼土。從勝積如來國中，有六十億不退菩薩，當生彼土。從人王如來國中，有十俱胝不退菩薩，當生彼土。從勝華如來國中，有五百菩薩，具大精進，發趣一乘，于七日中能令眾生離百千億那由他劫生死流轉，彼等亦當生極樂界。從發起精進如來國中，有六十九億不退菩薩，當生彼土；到彼國已，供養禮拜無量壽如來及菩薩眾。阿逸多，我若具說諸方菩薩生極樂界，若已到、今到、當到，為供養禮拜瞻仰無量壽佛等者，但說其名，窮劫不盡！ 
　　“阿逸多，汝觀彼諸菩薩摩訶薩善獲利益。若有聞彼佛名，能生一念喜愛之心，當獲如上所說功德！心無下劣，亦不貢高，成就善根悉皆增上。阿逸多，是故告汝及天人世間、阿修羅等，今此法門付囑于汝，應當愛樂修習，乃至經一晝夜，受持讀誦生希望心，于大眾中為他開示，當令書寫執持經卷，于此經中生導師想。阿逸多，是故菩薩摩訶薩，欲令無量諸眾生等，速疾安住不退轉于阿耨多羅三藐三菩提，及欲見彼廣大莊嚴攝受殊勝佛剎圓滿功德者，應當起精進力聽此法門。假使經過大千世界滿中猛火，為求法故不生退屈諂偽之心，讀誦受持書寫經卷，乃至于須臾頃為他開示，勸令聽聞不生憂惱，設入大火不應疑悔。何以故？彼無量億諸菩薩等，皆悉求此微妙法門，尊重聽聞不生違背，是故汝等應求此法。 
　　“阿逸多，彼諸眾生獲大善利！若于來世乃至正法滅時，當有眾生植諸善本，已曾供養無量諸佛，由彼如來加威力故，能得如是廣大法門，一切如來稱贊悅可。若于彼法攝取受持，當獲廣大一切智智，隨意所樂種諸善根。若善男子、善女人等，于彼法中廣大勝解之者，當能聽聞獲大歡喜，受持讀誦，廣為他說，常樂修行。阿逸多，無量億數諸菩薩等，求請此法不曾厭背。是故汝等諸善男子及善女人，于今來世能于是法若已求、現求、當求者，皆獲善利。 
　　“阿逸多，如來所應作者皆已作之，汝等應當安住無疑，種諸善本，應常修學使無疑滯，不入一切種類珍寶成就牢獄。阿逸多，如是等類大威德者，能生廣大佛法異門。由于此法不聽聞故，有一億菩薩退轉阿耨多羅三藐三菩提。阿逸多，佛出世難；離八難身亦為難得；諸佛如來無上之法，十力、無畏無礙無著甚深之法，及波羅蜜等菩薩之法，能說法人亦難開示。阿逸多，善說法人非易可遇，堅固深信時亦難遭！是故我今如理宣說，汝等修習應如教住。 
　　“汝阿逸多，我以此法門及諸佛法囑累于汝，汝當修行無令滅沒。如是廣大微妙法門，一切諸佛之所稱贊，勿違佛教而棄舍之，當令汝等獲不善利，淪沒長夜備眾危苦。是故我今為大囑累，當令是法久住不滅，應勤修行，隨順我教。” 
　　爾時，世尊而說頌曰：  
　　“若于福德初未修， 終不聞斯微妙法； 
　　　勇猛能成諸善利， 當聞如是甚深經。 
　　　彼人曾見諸世尊， 能作大光拯濁世， 
　　　多聞總持如巨海， 彼獲圣賢喜愛心。 
　　　懈怠邪見下劣人， 不信如來斯正法； 
　　　若曾于佛植眾善， 救世之行彼能修。 
　　　譬如盲人恒處闇， 不能開導于他路； 
　　　聲聞于佛智亦然， 況余有情而悟解？ 
　　　如來功德佛自知， 唯有世尊能開示！ 
　　　天龍夜叉所不及， 二乘自絕于名言； 
　　　若諸有情當作佛， 行超普賢登彼岸。 
　　　敷演一佛之功德， 時逾多劫不思議， 
　　　于是中間身滅度， 佛之勝慧莫能量！ 
　　　是故具足于信聞， 及諸善友之攝受， 
　　　得聞如是深妙法， 當獲愛重諸圣尊。 
　　　如來勝智遍虛空， 所說義言唯佛悟， 
　　　是故博聞諸智士， 應信我教如實言。 
　　　人趣之身得甚難， 如來出世遇亦難， 
　　　信慧多時方乃獲， 是故修者應精進。 
　　　如是妙法已聽聞， 常念諸佛而生喜， 
　　　彼人往昔真吾友， 善能樂欲佛菩提。”  
　　爾時，世尊說是經已，天人世間，有萬二千那由他億眾生，遠塵離垢，得法眼凈。二十億眾生得阿那含果。六千八百比丘諸漏已盡，心得解脫。四十億菩薩于無上菩提住不退轉，被大甲胄當成正覺。有二十五億眾生得不退忍。有四萬億那由他百千眾生，于無上菩提未曾發意，今始初發種諸善根，愿生極樂世界見阿彌陀佛；皆當往生彼如來土，各于異方次第成佛，同名妙音。有八萬億那由他眾生，得授記法忍成無上菩提。彼無量壽佛昔行菩薩道時成熟有情，悉皆當生極樂世界，憶念儔昔所發思愿皆得成滿。 
　　爾時，三千大千世界六種震動，并現種種希有神變，放大光明普照世界。無量億那由他百千天人，同時音樂不鼓自鳴，雨天曼陀羅華沒至于膝乃至阿迦膩吒天，皆作種種殊妙供養。佛說經已，彌勒菩薩等及尊者阿難，一切大眾聞佛所說，皆大歡喜。  
大寶積經卷第十九 唐三藏法師菩提流志奉詔譯 
不動如來會第六之一授記莊嚴品第一  
　　如是我聞：一時，佛在王舍城耆阇崛山，與大比丘眾千二百五十人俱，皆是阿羅漢，眾所知識，諸漏已盡，無復煩惱，心慧解脫，自在無礙猶如大龍，所作已辦，舍于重擔，逮得己利，盡諸有結，正教通達到于彼岸，唯有阿難住于學地。 
　　爾時，尊者舍利弗，從座而起，偏袒右肩，右膝著地，合掌向佛，白言：“世尊，云何往昔諸菩薩摩訶薩，發趣阿耨多羅三藐三菩提，修行遍清凈行，被精進甲功德莊嚴？是諸菩薩由被甲故，于阿耨多羅三藐三菩提得不退轉。世尊，如是行愿及以發心，惟尊大慈開示演說。世尊，彼諸菩薩摩訶薩，為利益安樂天人世間，精勤修習，遍清凈行，被精進甲，由是利益安樂一切眾生；及為現在、未來菩薩，當作佛法光明，贊揚功德證獲善根故，使諸菩薩聞此法已，于真如法性精勤修學，當得阿耨多羅三藐三菩提。” 
　　佛言：“善哉！善哉！舍利弗，汝能問過去、未來菩薩摩訶薩，凈行光明廣大甲胄闡揚功德，為攝受未來菩薩摩訶薩故。諦聽！諦聽！如理思惟，當為汝說。” 
　　舍利弗言：“唯然！世尊，愿樂欲聞。” 
　　佛告舍利弗：“從是東方過千世界，彼有佛剎名曰妙喜，昔廣目如來應正等覺出現于彼，與諸菩薩摩訶薩說微妙法，從六波羅蜜為首。 
　　“舍利弗，彼時有一比丘，從座而起，偏袒右肩，右膝著地，向佛合掌，白言：‘世尊，如佛所說，菩薩法教志愿修行。’佛言：‘善男子，汝今當知，菩薩教法難可修習。何以故？菩薩于諸眾生不生瞋害心故。’時彼比丘白佛言：‘世尊，我從今日發阿耨多羅三藐三菩提心，以無諂無誑實語、不異語，求一切智智，乃至未得無上菩提，若于眾生起瞋害心者，則為違背無量無數無邊世界中現在說法諸佛如來。世尊，我今發此一切智心如是回向，于其中間，若發聲聞、獨覺心者，則為欺誑一切諸佛。世尊，我今發此一切智心如是回向，乃至未得無上菩提，若于眾生起愛欲瞋癡之心，或與惛沉貢高惡作相應，則為欺誑一切諸佛。世尊，我今發此一切智心安住回向，乃至未得無上菩提，若生疑惑心，如是或起殺害、不與取心，或起邪見及非梵行，妄語、兩舌、粗語相應，或與損害相應，則為欺誑一切諸佛。’舍利弗，時有異比丘作如是念：‘此菩薩摩訶薩，由初發心被精進甲，于一切眾生不為瞋等之所搖動。’舍利弗，時彼菩薩因此念故，妙喜國中號為不動。時，廣目如來應正等覺，見彼菩薩得不動名，隨喜贊善。四大天王、釋梵世主，聞彼名已亦皆隨喜。 
　　“舍利弗，彼不動菩薩摩訶薩，于彼佛前作如是言：‘世尊，我今發此一切智心，如是回向阿耨多羅三藐三菩提，乃至未證無上正覺，所修行業或違此言者，則為欺誑無量無數世界諸佛如來安住說法者。世尊，我今發此大心如是回向，乃至未證菩提，若于一一語言，不與念佛及一切智相應，則為欺誑一切諸佛。世尊，我今如是發心回向，乃至未證無上菩提，生生在家不出家者，則為違背一切諸佛。世尊，我今發此一切智心，乃至未得無上菩提，生生出家，若不乞食，不一坐食，不節減食，再食不食，不持三衣，不著糞掃衣，不隨所而坐，不常坐，不住阿蘭若，不安止樹下，不露坐，不住冢間，則為欺誑一切諸佛。世尊，我今發此大菩提心如是回向，乃至未得一切智智，若不成就無礙辯才說諸妙法，則為欺誑無數諸佛。世尊，我今如是發心，乃至未得無上菩提，若不住三威儀，或立或坐，或復經行，則為欺誑無量諸佛。世尊，我今發如上心，乃至未得一切智智，或于眾生犯根本罪，或作妄語及余世俗憒鬧之言，或起摧伏他論相應之心，則為欺誑無數諸佛。世尊，我今發此一切智心，安住回向阿耨多羅三藐三菩提，或與婦人說法，若不起無常、苦、空、無我之相，而取彼相及露齒而笑，則為欺誑一切諸佛。世尊，若我發此一切智心，安住回向阿耨多羅三藐三菩提，于說法時顧指輕躁，或見余菩薩不生大師之想，則為欺誑無數諸佛。世尊，我今發此一切智心，乃至阿耨多羅三藐三菩提，若坐聽法，及禮外道、沙門、婆羅門，唯除諸佛沙門弟子，則為欺誑一切諸佛。世尊，我今發此大心，至無上覺，若行財法施時，情有彼此，應供養所生簡異心，則為欺誑一切諸佛。世尊，我今發一切智心，乃至無上菩提，若見諸罪人將被刑罰，不舍身命而救護彼，則為欺誑一切諸佛。’ 
　　“舍利弗，時彼菩薩修此大行，乃至未證無上菩提，無一眾生將被刑罰不救護者。舍利弗，爾時有一比丘作如是念：‘如來于此行者當為作證，彼天、人、阿修羅等亦為證見。’舍利弗，時廣目如來應正等覺，知彼比丘心之所念，告言：‘如是，如是，如來應正等覺之所證見，彼諸世間天、人、阿修羅等亦為證見。比丘，若復有菩薩摩訶薩，被如是等大精進甲，趣向阿耨多羅三藐三菩提，彼皆當成無上正覺。’ 
　　“舍利弗，時不動菩薩摩訶薩白佛言：‘世尊，我今發此一切智心，乃至未證無上菩提，于其中間，若比丘、比丘尼、優婆塞、優婆夷，有諸罪釁若說其所犯，則為違背諸佛如來。世尊，我修是行，愿成無上正等菩提，使我剎中廣大清凈，諸聲聞眾悉無過失。世尊，若我發此一切智心，若未證得無上菩提，乃至夢中若生欲想而有所泄，則為違背諸佛如來。世尊，我修是行證無上覺，使彼國中出家菩薩，彼于夢間亦無漏泄。世尊，若我發此一切智心，乃至證得無上菩提，我佛剎中若諸女人，有女過失如余土者，終不取正覺。若取正覺，則為欺誑一切諸佛。’舍利弗，若菩薩以此大愿種子成就者，念隨出生如是諸法，能為眾生說種種教。 
　　“舍利弗，時有比丘，白不動菩薩言：‘大士，若此誠心不退至言無妄者，愿以足指搖動大地。’時不動菩薩，以佛威神及本愿善根力故，令彼大地六種搖動，所謂動、大動、遍動、搖、大搖、遍搖。舍利弗，彼不動菩薩摩訶薩，如昔所愿今已成辦。是故菩薩摩訶薩欲證阿耨多羅三藐三菩提者，應學不動菩薩摩訶薩。若有菩薩善修其行，當獲如彼佛剎，及能速證阿耨多羅三藐三菩提。” 
　　爾時，舍利弗白佛言：“世尊，不動菩薩初發心時，幾何天子而來集會？” 
　　佛告舍利弗：“彼時三千大千世界，所有四大天王及與帝釋、魔王、娑婆世界主梵天王等，皆歡喜合掌，作如是言：‘今此所聞被功德甲，我等昔未曾聞。世尊，彼不動菩薩當成佛時，于彼剎中所有眾生，不以下劣善根而得成就。’” 
　　舍利弗白佛言：“世尊，如佛所說，不動菩薩被甲功德，諸余菩薩所未曾有。” 
　　佛告舍利弗：“如是，如是，諸余菩薩被大甲胄，發趣無上菩提，無有如不動菩薩摩訶薩者。舍利弗，彼不動菩薩成就功德，于賢劫中一切菩薩皆悉無有。舍利弗，爾時廣目如來，授不動菩薩摩訶薩阿耨多羅三藐三菩提記言：‘善男子，汝于來世當得作佛，號曰不動如來、應、正等覺、明行圓滿、善逝、世間解、無上丈夫、調御士、天人師、佛世尊。’如燃燈佛與我授記，舍利弗，不動菩薩得授記時，有大光明普照世界。是時大地六種震動，如我往昔證一切智時，此大千界六動震動。 
　　“復次，舍利弗，彼時三千大千世界所有卉木叢林，皆向菩薩傾靡；亦如我昔證菩提時，一切草木傾向于我。復次，舍利弗，不動菩薩蒙佛記時，彼大千界所有天、龍、夜叉、阿修羅、迦樓羅、緊那羅、摩睺羅伽，皆悉合掌頂禮菩薩；如我于此證大菩提，娑婆世界所有天龍等，皆悉合掌頂禮于我。復次，舍利弗，彼不動菩薩摩訶薩得授記時，彼世界中所有女人懷孕，皆得安和分釋無諸苦難，盲者得視，聾者能聞；如我成佛時等無有異。復次，舍利弗，彼不動菩薩摩訶薩發趣阿耨多羅三藐三菩提，及廣目如來應正等覺授菩提記，于彼二時，一切眾生無橫死者；亦如我證一切智時，無有異也。復次，舍利弗，彼不動菩薩得授記時，有悅意香普熏世界；亦如我昔證大菩提，妙香遍聞適意無異。” 
　　爾時，舍利弗白佛言：“世尊，彼不動菩薩摩訶薩，成就如是廣大功德。” 
　　佛告舍利弗言：“彼不動菩薩蒙佛授記，非唯有此功德，又能到無邊功德彼岸。 
　　“復次，舍利弗，彼不動菩薩，由廣目如來與授佛記，彼時天人世間、阿修羅等，心皆悅慶柔順調善；亦如我證無上菩提，諸天人等皆同歡喜。復次，舍利弗，彼不動菩薩獲授記時，有大夜叉手持金剛侍衛菩薩，如我無異。復次，舍利弗，不動菩薩蒙佛記時，諸天及人散諸名華、涂香、末香于菩薩上，亦如我證大菩提時散諸香華。復次，舍利弗，彼不動菩薩得授記時，有諸天人各二十億，皆發阿耨多羅三藐三菩提心，得廣目如來授佛菩提記。復次，舍利弗，彼不動菩薩蒙佛記時，優缽羅華、波頭摩華、紛陀利華，遍滿大地，亦如我道場諸華遍覆。復次，舍利弗，彼不動菩薩得授記時，有無量諸天在虛空中，散諸天衣覆菩薩上，咸作是言：‘愿此菩薩速證無上正等菩提！’亦如我昔得一切智，諸天散衣，無有異也。復次，舍利弗，彼世間天、人、阿修羅等，見不動菩薩得授阿耨多羅三藐三菩提記，皆大歡喜，甚于世間父母生子；猶如我證一切智時，諸天人等皆大歡悅。復次，舍利弗，彼三千大千世界所有天人，以佛神力，皆聞不動菩薩授菩提記，各施種種上服名衣、珍奇美膳；譬如比丘加提月滿，一切諸人悉皆供養。舍利弗，彼不動菩薩得授記時，欲界眾生持諸上味，并奏天樂而以供養。舍利弗，彼不動菩薩摩訶薩得授記已，有如是等功德成就。” 
　　時，尊者舍利弗白佛言：“世尊，如來應正等覺甚為希有，善說諸佛境界不可思議，如是禪定境界及諸龍境界不可思議，諸業果報不可思議。世尊，彼不動菩薩住初發心，攝受如是殊勝功德得如來記，又成此等不可思議諸大功德。” 
　　佛告舍利弗：“如是，如是，如汝所說。” 
　　爾時，尊者阿難白舍利弗言：“大德，彼初發心菩薩被精進甲胄，世尊略說少分功德，猶故未盡！” 
　　舍利弗言：“如是，如是，如來略說。何以故？彼菩薩住初發心被精進甲，成就不可思議無量功德。” 
　　時，舍利弗復白佛言：“世尊，今已略贊不動菩薩被甲精進殊勝功德。唯愿世尊，為攝受現在、未來諸菩薩故，廣為宣說。” 
　　佛告舍利弗：“不動菩薩住初發心被精進甲，如是功德不可思議。吾今為汝說其少分，諦聽！諦聽！善思念之。” 
　　舍利弗言：“唯然！世尊，愿樂欲聞。” 
　　佛言：“彼不動菩薩發如是愿：‘假使虛空而有變異，我之弘誓終無退轉。’由此愿故，不動菩薩所有功德皆速成就。舍利弗，我不見有于賢劫中諸菩薩輩被精進甲如不動菩薩者。舍利弗，寶幢菩薩所修之行，比于不動菩薩，于少分中乃至歌羅分亦不及一。舍利弗，不動菩薩所被精進甲胄，無量千菩薩悉無與等。舍利弗，不動菩薩摩訶薩，以此堅固誓愿，證得阿耨多羅三藐三菩提，今現住于妙喜世界，號為不動如來應正等覺。 
　　“復次，舍利弗，彼不動如來往昔行菩薩行時，諸有乞求頭目髓腦、手足支節，不逆其意悉皆施與。舍利弗，彼不動如來從初發心，乃至未證無上菩提，由此因緣，無風黃痰及頭痛等和合諸病。舍利弗，彼不動如來往昔行菩薩道時，得如是等未曾有法。 
　　“舍利弗，彼由往昔于生生處供養奉事諸佛如來，于彼佛所常修梵行，由是因緣生生之處，還復本名號為不動，從一佛剎至一佛剎，生有佛世，常見如來。舍利弗，譬如剎利灌頂大王，于世間中得勝自在，從一宮殿至一宮殿，足不履地受五欲樂。彼不動菩薩往昔行菩薩行時，生生之處常修梵行，供養諸佛；隨所說法示教利喜，皆與波羅蜜相應，少與聲聞地相應，能令諸菩薩趣入安住阿耨多羅三藐三菩提，由此發心于無上菩提故，獲此廣大功德利益。又以法施善根回向菩提，發如是愿：‘愿我成佛于彼剎中，一切菩薩以佛威力，聞我說法，受持讀誦，及能歷事諸佛如來，從一佛剎至一佛剎，乃至未證無上菩提，常不遠離諸佛世尊。譬如于我，唯除至兜率天宮補處之位。’何以故？諸菩薩摩訶薩，法爾如是，若從兜率天眾降神母胎，右脅生時，大地震動。舍利弗，最后身菩薩摩訶薩，有如是瑞相。舍利弗，譬如比丘具諸神足，入宮殿內猶處虛空，住諸威儀皆無障礙。彼后身菩薩亦復如是，雖在母胎而住虛空，一切胎垢不凈不能污染，臭穢之氣彼亦不聞。 
　　“舍利弗，彼不動如來往昔行菩薩道發如是愿：‘若我當證無上菩提，于彼佛剎，行菩薩乘及聲聞乘者，皆斷諸魔業。諸眾生類，于一切種，于一切時，令諸魔眾不得其便；亦猶于我行菩薩行時斷一切魔業。而彼諸菩薩乃至未成諸大功德，常勤攝受修菩提行。’ 
　　“舍利弗，彼不動如來應正等覺，往昔行菩薩行，演說諸法及聽聞時，身之與心不生疲倦。何以故？彼初發心修菩薩行時，得法身威力故。 
　　“舍利弗，不動如來應正等覺，往昔行菩薩行時，作如是愿：‘我佛剎中所有菩薩摩訶薩，皆得法身圓滿，如我無異。’  佛剎功德莊嚴品第二  
　　爾時，舍利弗白佛言：“世尊，如佛已說不動如來修菩薩行時所有功德。復愿世尊，開示廣說不動如來見今剎土功德嚴勝。何以故？使諸補特伽羅行菩薩乘者，聞彼功德生愛樂心，欲見彼佛禮拜供養；住聲聞地補特伽羅證無學者，聞彼剎土功德莊嚴，亦希瞻禮供養奉事。” 
　　佛告舍利弗：“善哉！善哉！汝今乃能問如是義。諦聽！諦聽！善思念之，今當為汝分別解說。” 
　　舍利弗言：“唯然！世尊，愿樂欲聞。” 
　　佛告舍利弗：“彼不動如來應正等覺，證一切智時放大光明，普照三千大千世界，是時大地六種震動。彼世界中所有眾生，知不動如來證無上覺，經七晝夜，無有食想，無饑渴想，亦無疲倦、宴處、睡眠之想，唯有安樂歡喜愛樂善心。而于彼時，世界之中所有眾生，及欲界天無有淫欲。何以故？由彼如來本愿力故，彼諸眾生現世攝受此諸功德。舍利弗，不動如來應正等覺，證一切智時，彼世界中所有眾生，皆至誠合掌向不動如來，由渴仰如來故，能于現世攝受如是無量功德。 
　　“復次，舍利弗，彼佛世界功德莊嚴，無量佛國悉無與等。舍利弗，由彼如來修菩薩行時發斯弘誓愿，此佛剎殊勝莊嚴，如我于今本愿成就。舍利弗，彼不動如來應正等覺，證無上菩提時，于其剎那或須臾頃，三千世界所有眾生，若有天眼、若無天眼，彼皆得見不動如來。舍利弗，此亦如來本愿成就，令諸有情獲此功德。 
　　“復次，舍利弗，不動如來坐菩提道場證無上覺時，天魔波旬不生障礙之想。復有無數百千諸天，以諸香華及天伎樂供養如來，各持細末栴檀而散佛上。是諸香末及彼華鬘，于虛空中合而成蓋。舍利弗，此皆不動如來本愿之力今得成滿。 
　　“復次，舍利弗，彼佛得菩提時，大光普遍三千世界，日月諸天光悉不現。此亦不動如來，昔愿圓滿今獲斯瑞。” 
　　時，舍利弗白佛言：“世尊，彼不動如來昔行菩薩道，誠有廣大精進甲胄，能發如是弘誓之心。由彼往修菩薩行愿，能令無數百千眾生植諸善本于無上菩提，又以善根回向阿耨多羅三藐三菩提清凈佛剎。如是，如是，回向愿力悉皆圓滿。” 
　　“復次，舍利弗，彼佛剎中有菩提樹，成以七寶，高一由旬。樹身周圍半拘盧舍，條葉垂蔭周一由旬。下有基陛周四由旬，佛坐其上證菩提道。道樹四邊，有多羅樹及蘇漫那樹周遍行列，微風吹動出和雅音，世間音樂所不能及。 
　　“復次，舍利弗，彼佛剎中無三惡趣。何等為三？所謂地獄、畜生、閻魔王界。一切眾生成就十善。地平如掌而作金色，無有溝坑、荊棘、瓦礫。其地柔軟如兜羅綿，足所履時其地即下，隨舉其足還復如初。 
　　“舍利弗，彼佛剎中無三種病。云何為三？謂風、黃、痰所起之病。 
　　“舍利弗，彼佛土中一切有情無虛妄語，亦無丑陋，身無臭穢，于貪瞋癡皆悉微薄，亦無牢獄囚系眾生。 
　　“舍利弗，彼佛剎中無有外道異學之眾。所生諸樹常有華果；復有奇樹時號劫波，上出名衣皆備五色，光華鮮潔，異氣芬芳，于一切時常無變易。譬如天華種種芬馥，彼衣香氣亦復如是，諸服用者身所出香與衣無異。譬如此界富樂之人，名衣自豐，服用如意。 
　　“舍利弗，彼土眾生所須飲食，如三十三天應念而至，無有便利穢惡不凈。 
　　“舍利弗，彼國所居宮殿樓閣，皆以七寶而嚴飾之。于其四邊多諸池沼，八功德水受用隨心。園觀又多悉皆清凈，諸眾生輩多以法樂而居。 
　　“舍利弗，彼剎人倫無有嫉妒，一切女人超諸女寶，獲天功德，此無能比；假令況之百分不及一、千分不及一、百千分不及一，百千俱胝那由他算數譬喻，乃至鄔波尼殺曇分亦不及一。 
　　“舍利弗，彼剎諸人隨其業報感諸床座，皆七寶成嚴麗具足；其所偃息以兜羅綿枕。此皆由不動如來往昔愿力，成就如是種種嚴好。 
　　“舍利弗，彼剎諸人所資飲食，色香味等不異諸天。譬如郁單越人無別王者；彼妙喜國亦復如是，唯有不動如來以為法主。又如三十三天奉事帝釋，彼諸人等咸事如來。 
　　“舍利弗，汝應知彼不動佛剎功德莊嚴。舍利弗，彼土眾生心無放逸。何以故？亦由不動如來本愿力故。” 
　　時一比丘，聞佛贊揚不動如來佛剎功德，心生貪著而白佛言：“世尊，我今愿生不動佛剎！” 
　　佛告比丘：“汝之愚迷，豈得生彼？何以故？不以愛著之心而得往生，唯有植諸善本，修諸梵行，得生彼故。 
　　“復次，舍利弗，彼土眾生隨其所樂，有清凈池應念而見，八功德水充滿其中，飲漱洗沐皆適人意；有不樂者即便不見。 
　　“舍利弗，彼佛剎中，香風和暢悅可眾心，而彼香風為諸天人作諸香事，曲從人心有至不至。舍利弗，此皆不動如來本愿力故功德莊嚴。 
　　“復次，舍利弗，彼佛剎中女人衣服及莊嚴具，從樹而生隨意受用。彼國女人無女過失，不如此界諸女等心多嫉妒、兩舌、惡口。又彼懷孕之時至于誕育，母子安適亦無穢污。何以故？此皆不動如來本愿力故。舍利弗，彼佛剎中有如是等安隱快樂。 
　　“舍利弗，彼不動如來應正等覺佛剎土中，無有市易商賈，亦無田業農作，常得快樂。 
　　“舍利弗，彼佛剎中歌詠游戲，無有淫欲相應，彼諸人等唯受法樂。 
　　“舍利弗，彼佛剎中所有蘇漫那樹及多羅樹，而為行列。微風吹動，出和雅音，假使天人音樂不如彼樹。 
　　“舍利弗，若菩薩摩訶薩欲攝佛土者，應當攝受如是功德，及凈修佛國如不動如來行菩薩行，攝受佛剎功德莊嚴。 
　　“舍利弗，彼佛土中無諸黑闇，雖有日月不現暉光。何以故？不動如來常有光明普照佛剎故。舍利弗，譬如高大樓閣密閉戶牖，以摩尼寶置于室中，其內有情雖經晝夜常睹光耀；彼佛剎中諸眾生類，見如來光亦復如是。舍利弗，大樓閣者，彼方妙喜世界；摩尼寶者，此喻不動如來；摩尼寶光者，喻佛光明；閣中有情，譬妙國土諸群生等。 
　　“舍利弗，不動如來隨所行住，有千葉蓮華自然承足，是華金色世無可喻。舍利弗，此亦不動如來應正等覺殊勝力之所成就。” 
　　時，舍利弗復白佛言：“世尊，彼不動如來若入室中，金色蓮華為承足不？” 
　　佛告舍利弗言：“斯事微淺，何勤致問？彼佛世尊，若入村坊舍宅，其千葉華，即隨而現。若有善男子、善女人作如是念：‘若如來降尊入此室者，足下蓮華應聚一處。’隨其所念華則為聚。若復有人愿華住空，即如彼念在空中住。由彼如來威神力故。舍利弗，彼承足蓮華，與諸人等為塔供養。舍利弗，彼佛世尊為演法故，遍游三千大千世界，隨所行處其華即現。又復如來隨所化現，他方剎土其金色華亦現于彼。以佛威力故，三千大千世界，皆以金色千葉蓮華莊嚴其土。  聲聞眾品第三  
　　“復次，舍利弗，彼不動如來于說法時，能善調伏無量眾生，皆令現證阿羅漢果，安住靜慮八解脫者其數甚多。舍利弗，彼不動如來應正等覺，有無量無數諸聲聞眾，我不見若算師、算師弟子，有能算數彼聲聞眾爾許。頻婆羅、殑伽羅、波頭摩、阿羅吒、若干阿頻婆、阿部多，舍利弗，如此算數無有能知彼聲聞眾定其數量若干名者。 
　　“舍利弗，如我此剎諸善男子，獲預流果、斯陀含果、阿那含果則無其數，于彼剎中證阿羅漢亦復如是。舍利弗，譬如懈怠預流果入七返受生，為其說法方獲勝果，我說名為七返生人。舍利弗，若有于不動如來初說法時獲預流果，第二說法證斯陀含，第三說法證阿那含，第四說法證阿羅漢者，此諸人等，非一坐定得盡諸漏，名懶惰人。舍利弗，彼佛剎中得預流者，于此現身而得漏盡，非如此界經七返生。斯陀含者，即于現生能盡苦際，非如此界經一往來名斯陀含。阿那含者，彼于現身成阿羅漢，非如此界往上地生，不還來此名阿那含。舍利弗，不動如來，于彼剎中說諸聲聞行位差別，乃至安立如是圣果。若善男子、善女人能了此法，不住諸識及于學地，而身歿亡住無學地方取滅度。舍利弗，無學地者，是阿羅漢地假名建立。言無學者，是阿羅漢假名建立。舍利弗，彼不動如來，諸聲聞眾清凈具足安住堅固。舍利子，此是不動如來，諸聲聞眾假名建立。所謂大阿羅漢，諸漏已盡，所作已辦，棄舍重擔，逮得己利，盡諸有結，正教解脫。是諸羅漢多住靜慮八解脫中。舍利弗，彼不動如來，有如是等諸聲聞眾，具足功德之所莊嚴。 
　　“復次，舍利弗，彼佛剎中，以金、銀、琉璃三寶為階，從閻浮提至忉利天。舍利弗，三十三天，若欲樂見不動如來禮拜供養，彼諸天眾從寶階下至于佛所。時，彼諸天見閻浮提人富盛具足，便生愛樂，作如是言：‘我等諸天有天福報，彼閻浮提人有人福報。我今所見殊勝之福與我無異！’然閻浮提，復有勝福過于天者，謂不動如來演說正法，是故天眾常樂人間。舍利弗，閻浮提人，若升天者了無愛樂。何以故？‘不動如來在于人間，常演正法饒益我等。然我之福報不異諸天，是故三十三天所不能及。’舍利弗，彼界人天，以佛神力互得相見。譬如此界閻浮提人見諸星月，舍利弗，彼諸人眾，仰觀上界諸天宮殿亦復如是。舍利弗，此亦是不動如來本修菩薩行時愿力成就。 
　　“舍利弗，彼佛說法之聲，普遍三千大千世界，聽法四眾間無空缺。舍利弗，彼聲聞眾，唯希法食，無余食想。于聽法時，一心寂靜，若坐若立身心無倦。舍利弗，不動如來住虛空中為眾說法，彼聲聞眾若得神通及不得者，以佛威力皆住虛空，以三威儀而聽法要。何等為三？謂行、住、坐。是聲聞輩若欲涅槃，結跏趺坐而便滅度，爾時大地為之震動；既滅度已，一切天人皆來供養。或有阿羅漢將欲滅度，身中出火而自阇維；或有自然化滅，無遺舍利；或有于滅度時，游行空中如五色云，須臾消散滅無遺跡；或住虛空，如降時雨至地消盡。舍利弗，此亦不動如來應正等覺，本修菩薩行時作如是愿：‘若我得證無上菩提，諸聲聞眾以三威儀而取滅度。’ 
　　“復次，舍利弗，彼佛國中諸聲聞眾，多獲四無所畏，得四神足者復多于此。舍利弗，彼剎土中諸聲聞眾，成就如是具足功德。” 
　　時舍利弗白佛言：“世尊，彼不動如來應正等覺，諸聲聞眾功德熾盛，廣大成就。”  
大寶積經卷第二十 唐三藏法師菩提流志奉詔譯 
不動如來會第六之二菩薩眾品第四  
　　爾時，尊者舍利弗作如是念：“世尊今者已說聲聞功德，復愿說諸菩薩具足功德。何以故？一切功德從此出生。” 
　　爾時，世尊知其所念，告舍利弗：“彼佛剎中有無量百千億諸菩薩眾皆來集會。所有出家菩薩，以佛神力隨所聽聞，皆能領悟受持讀誦。舍利弗，我于此界，說法至少；比不動如來所說法藏，百分、千分、百千分、億百千分、算分、數分、迦羅分、鄔波尼殺曇分，亦所不及。舍利弗，此皆不動如來應正等覺，修菩薩行時發如是愿：‘愿我成佛，彼剎土中所有菩薩，以我威力隨所聽聞，皆能領悟受持讀誦。’舍利弗，是諸菩薩由彼如來本愿神力，于佛所聞，悉能領受諷誦通利。 
　　“復次，舍利弗，若彼菩薩自心欲樂往異佛土，舉心便至；形服言音善同方俗，于彼如來禮拜供養，聽聞正法，善為問難，能事已周還歸佛所。舍利弗，此賢劫中有九百九十六佛，當出于世。若有菩薩樂見此如來者，應愿生彼不動佛剎。舍利弗，若善男子、善女人，從此佛剎及余佛剎，于命終后，若已生、若今生、若當生，不動如來佛剎中者，必不信住諸聲聞地。何以故？彼行佛道常遇如來，天魔波旬不得其便，于二乘地永斷相續，必定當得無上菩提，常在如來諸大集會。舍利弗，汝應當知，若住不動如來清凈佛剎者，彼諸眾生終不退墮，不可引攝，亦不退還，住無上菩提，有大勢力不可搖動，永無退轉。舍利弗，若有善男子、善女人，于此世界或他世界，若命終后生于彼土，即于生時得如是念：‘我已入如來室住無畏城。’舍利弗，彼諸菩薩所有言議，皆與般若波羅蜜相應，互相遵敬起導師想。 
　　“復次，舍利弗，彼佛剎中諸菩薩眾，在家者少，出家者多，皆以佛神力隨所聽聞，即能領悟受持諷誦。舍利弗，若在家菩薩摩訶薩雖不系念，于法會中隨在方所若坐若立，以佛神力，皆能聽聞領悟受持讀誦通利。彼出家菩薩亦復如是，諸在異方乃至諷誦無別。是諸菩薩舍身受身，于所聞經終不忘失，于諸佛土隨愿受生。舍利弗，彼亦是不動如來，本愿功德之所莊嚴。 
　　“舍利弗，若菩薩于一生中，欲見無量百千億那由他諸佛者，應當愿生不動如來之所。若菩薩于彼生已，即見無量諸佛種諸善根；復能為無數百千眾生演說法要，令諸眾生增長善根。舍利弗，此賢劫中諸佛世尊當出于世，若諸菩薩以衣服、飲食、臥具、醫藥，種種資具供養如來，便即出家；既出家已，于諸佛所凈修梵行。以此善根，方余菩薩于不動如來之所，于一生中與波羅蜜相應，所有福聚百分不及一、千分不及一，算分、迦羅分、數分、喻分、鄔波尼殺曇分，亦不能及。舍利弗，此亦不動如來清凈佛剎，功德莊嚴。 
　　“舍利弗，若有菩薩從此世界，或余世界于壽終后，若已生、現生、當生不動如來佛剎者，一切皆得不退轉位。何以故？彼佛剎中天魔波旬不為障礙，亦無魔業之所嬈亂。舍利弗，譬如毒蛇，神咒所伏不能為害，一切諸蟲見彼毒蛇亦無憂懼；然此毒蛇雖無毒害，由本業故受此蛇身，故名毒蛇。舍利弗，彼魔波旬亦復如是，由不動如來往修菩薩行時，本愿善根如是回向：‘愿我當證無上菩提，調伏諸魔不為障惱。彼諸菩薩、聲聞、凡夫，乃至三千大千世界亦不為障惱。’然由先業所感受此魔身，生彼天中而自悔責，無始故業獲此身名，雖得自在常生厭患。于彼如來說法之時，諸魔眷屬常預聽聞，聞已心凈，于聲聞眾而生愛樂：‘云何當得住于寂靜、少欲、知足？’彼諸魔眾常起出家之心，而無障礙之想故。彼國中聲聞、菩薩及凡夫眾，皆由彼佛往昔精勤弘誓威力得安樂住。舍利弗，此亦不動佛剎殊勝莊嚴。 
　　時，舍利弗白佛言：“世尊，若有善男子、善女人，以七寶滿三千大千世界，持用布施愿生彼國。由茲行愿，此善男子、善女人，終不退墮聲聞、辟支佛地，從一佛剎至一佛剎，歷事供養諸佛如來，于諸佛所聽聞正法。雖未證得無上菩提，而能見彼無量百千乃至億那由他百千諸佛，于諸佛所種諸善根。世尊，若善男子、善女人由此方便，以七寶滿三千大千世界持用布施，由茲善舍往生彼國。” 
　　佛告舍利弗：“如是，如是，彼善生善往，如是諸菩薩摩訶薩滿彼剎中。舍利弗，譬如金礦精加鑄煉，除去砂礫唯有真金，造諸飾好嚴身之具。舍利弗，彼佛剎中菩薩摩訶薩，住于真實亦復如是。然彼菩薩摩訶薩清凈集會，汝今應知。 
　　“復次，舍利弗，彼佛剎中所有菩薩，若已生、若現生、若當生，如是菩薩皆行一行，所謂住如來行。舍利弗，云何如來行？所謂超過聲聞、辟支佛地。言行一行者，是彼假名。是故，舍利弗，若菩薩摩訶薩樂行一行者，應當愿生彼佛剎土。 
　　“舍利弗，我所授記得不退轉菩薩摩訶薩，此輩應生不動佛所。舍利弗，是諸菩薩生彼佛剎者，我不舍離。譬如剎利灌頂大王，有敵國來欲侵財位，王既聞已，作是思惟：‘我之妃后、愛子不堪御敵，及諸財寶收入宮城，不為怨敵之所侵害。’王之國祚安靜無虞，威震強敵不憂災難。舍利弗，我不舍離諸菩薩者，亦復如是，如彼王之寶物、愛子、妃后。修菩薩行者應如是知，彼佛剎中無有畏懼猶如宮城。彼敵王者即魔波旬，于菩薩行人勤為障礙。如彼灌頂大王不被怨敵之所侵擾，如來亦復如是，不為天魔之所擾惱。 
　　“舍利弗，譬如有人畏于債主，遠適邊國，不為債主及于他人之所陵奪。何以故？由路遠險絕，債主家人不能達彼。彼諸菩薩生妙喜國者，波旬路絕亦復如是。舍利弗，此三千大千世界天魔波旬，常為菩薩、聲聞作諸障礙。妙喜剎中諸天魔眾不為魔業，彼諸菩薩若已生、現生、當生，常無恐怖。何以故？由彼如來本行菩薩道時，所有善根如是回向：‘我證無上正等覺時，彼天魔眾不為障惱及作魔事。’舍利弗，譬如丈夫善服毒藥能使消化，方為食事，無有諸毒；彼剎天魔亦復如是，常加利益不為損害。舍利弗，彼佛剎土成就如是無量功德。” 
　　爾時，舍利弗作是思惟：“我今欲見彼佛世界不動如來應正等覺及聲聞眾。” 
　　爾時，世尊知舍利弗心之所念，則以神力，不起于座皆令得見，告舍利弗言：“汝今見不？” 
　　答言：“已見。” 
　　佛告舍利弗：“汝見彼諸天人微有勝劣殊異相不？” 
　　答言：“不見。何以故？我見妙喜國人衣服、飲食及諸珍玩，皆是諸天樂具。彼不動如來處眾說法，猶若金山光明赫奕，諸聲聞眾無量無邊。譬如有人游于大海，中流四望，涯際莫知；觀彼聲聞亦復如是。是諸聲聞隨所聽法，身心不動如入禪定，非如此界入定之人時或搖動。世尊，若善男子、善女人，以七寶滿三千大千世界持用布施，由茲善舍，彼諸菩薩善得往生妙喜世界。何以故？彼亦如是得不退轉。世尊，譬如王使遠適他國，執持符印經途來往，關防主司莫能為礙。何以故？以王印力，人無遮止。彼諸菩薩摩訶薩亦復如是，或從此界、若他世界壽命終后，于彼佛剎，若已生、若現生、若當生，皆不退轉于阿耨多羅三藐三菩提，從一佛剎至一佛剎，常不遠離諸佛世尊，皆當速證無上菩提。” 
　　時，舍利弗復白佛言：“世尊，彼界所生菩薩摩訶薩，與此世界預流果人無有差別。何以故？如預流果人不墮惡趣，彼界菩薩若已生、現生、當生，亦皆斷諸惡趣及聲聞、辟支佛地；乃至未證無上菩提，從一佛剎至一佛剎，不離諸佛及聲聞眾。” 
　　佛告舍利弗：“如是，如是，是諸菩薩摩訶薩受生彼國，不墮聲聞、辟支佛地；及至未證無上菩提，從一佛土至一佛土，常得現前供養諸佛，及當證得佛菩提果。舍利弗，譬如預流果人，決定當得聲聞菩提，終不墮惡趣；是諸菩薩亦復如是，或從此世及以他世，命終之后受生彼剎，彼皆決定當證阿耨多羅三藐三菩提，從一佛剎至一佛剎，于諸佛所，常不遠離阿耨多羅三藐三菩提。” 
　　時，舍利弗復白佛言：“世尊，于此世界，所有一來向及一來果，乃至住阿羅漢向及羅漢果，與彼佛剎所生菩薩摩訶薩，等無有異。” 
　　佛告舍利弗：“汝勿作此言！何以故？于此佛剎，菩薩摩訶薩佛授記者，與彼所生菩薩，等無有異。復次，舍利弗，于此世界坐道場菩薩，與彼所生菩薩，等無有異。何以故？彼諸菩薩行如來行，不為天魔之所得便，于二乘地永斷相續，從一佛剎至一佛剎，常能供養一切如來，乃至證得無上正覺。” 
　　爾時，阿難作如是念：“我今應察長老須菩提辯才之力。”作是念已，白須菩提言：“我等應觀不動如來及聲聞眾兼彼佛土。” 
　　時，須菩提告阿難言：“汝欲見彼如來者，今應且觀上方。” 
　　爾時，阿難觀上方已，白須菩提言：“我極觀上方皆空寂靜。” 
　　須菩提言：“彼不動如來，諸聲聞眾及彼佛土，亦復如是，如見上方。” 
　　爾時，舍利弗白佛言：“世尊，如佛所說，此世獲記菩薩，與彼所生菩薩，等無有異。世尊，我今不知以何為等？” 
　　佛告舍利弗：“以法界等故，得無有異。”  涅槃功德品第五  
　　爾時，尊者舍利弗，復作是念：“世尊已說不動如來應正等覺，修菩薩道，功德無邊。又說彼土及聲聞、菩薩，殊勝德業，廣大莊嚴。復愿世尊，于茲開示彼佛滅度化跡如何。” 
　　爾時，世尊知舍利弗心之所念，告言：“舍利弗，不動如來般涅槃日，化身分布一切世界，于地獄中說諸妙法，以法調伏無量有情，皆當證得阿羅漢果，然此時獲果方滅度，前證無學人轉增其數。即于此日，授香象菩薩摩訶薩記云：‘汝于我滅度后當得作佛，號曰金蓮如來應正等覺。’復次，舍利弗，彼金蓮如來佛剎功德聲聞眾數，與不動如來等無有異。 
　　“復次，舍利弗，不動如來入般涅槃，是時大地普皆震動，一切三千大千世界震吼發聲。其聲上徹乃至阿迦尼吒天，諸天聞已，即知彼佛入于涅槃。復次，舍利弗，彼佛剎中所有叢林及諸藥草，皆悉傾向不動如來涅槃之處。是時，天人悉以華鬘、雜香及諸衣服而散佛上，所散香華周匝圍繞高一由旬。復次，舍利弗，彼涅槃時，三千大千世界所有天、龍、夜叉、乾闥婆、阿修羅、迦樓羅、緊那羅、摩睺羅伽等，皆向不動如來合掌作禮。他方諸天以佛神力，悉皆得見入般涅槃。是諸天人經七晝夜心懷悲惱，不受人天嬉戲娛樂，亦無欲想，互相謂言：‘不動如來，為世光明作眾生眼，今取滅度，一何速哉！’ 
　　“舍利弗，若菩薩摩訶薩，從此世界或余世界，于命終后生彼佛剎，若現生彼，皆得授阿耨多羅三藐三菩提記，非可以百數而數，彼以千數及百千數。舍利弗，是百千菩薩摩訶薩數者，應知入如來數，皆入佛數；皆入佛數，入一切智性數。若有菩薩摩訶薩，當生彼剎者，亦皆得入如來等數。舍利弗，除彼不退菩薩摩訶薩，所余菩薩于此世界，若不聞稱贊不動如來功德法門者，皆為惡魔之所攝受。復次，舍利弗，不動如來般涅槃后，乃至正法住世，彼佛剎中所生菩薩摩訶薩，亦當入其數。所以者何？由彼如來本愿力故。是諸菩薩，若于后時受生彼者，應當讀誦百八法門，讀誦茲已，方能受持彼一切法。不動如來之所安立，一百八法門本性。我滅度后，若有菩薩摩訶薩當生彼剎者，亦當讀誦一百八法門，及能受持一切法門。舍利弗，不動如來應正等覺，善能攝受諸菩薩摩訶薩，佛雖滅度，其說法聲及莊嚴功德，與佛在世等無有異。 
　　“復次，舍利弗，彼不動如來應正等覺，從身出火而自阇維，舍利遺形皆作金色。譬如低彌羅樹，隨分斷處皆 之文，如來舍利亦復如是。復次，舍利弗，不動如來所有舍利分分周圓，表里皆有吉祥之相(相表之文其狀如下) 。舍利弗，譬如補羅迦樹，隨解之處中表皆有吉祥之文，彼佛舍利亦復如是。舍利弗，彼國眾生，為供舍利起七寶塔，遍滿三千大千世界，又以金色千葉蓮華而為供養。其大千世界，即以塔華而為嚴飾。 
　　“復次，舍利弗，若諸菩薩于不動佛國將滅度者，臨壽終時曾不失念，而見如是種種瑞相。或有菩薩見當生土，無有如來自方作佛；或見彼有佛，當即奉事；或見菩薩入于母胎；或見菩薩被大甲胄；或見舍家趣于非家；或見坐于道場降伏魔軍；或見菩薩證一切智智；或見菩薩于某世界，成等正覺，轉于法輪。或有菩薩住虛空中，自身漸滅不遺少分；譬然濕草煙氣上騰，漸以消散至于滅盡。舍利弗，是諸菩薩既滅度已，一切天人備修供養。 
　　“復次，舍利弗，不動如來以大涅槃，般涅槃已，正法住世經百千劫。” 
　　時，舍利弗白佛言：“世尊，不動如來正法所住，是何等劫？” 
　　佛告舍利弗：“二十小劫以為一劫，彼住如是百千劫數。舍利弗，正法滅已，有大光明照十方界，地皆震動，發大音聲。然彼非天魔之所能壞，亦非如來及聲聞眾而自沉隱，但由彼時人少有聽聞，多無欲樂，能說法者皆悉遠之；既于正法寡聞，轉增不信；不信增長，則無精勤，知法比丘自當退靜，觀無樂欲不復弘宣，彼佛微言漸當隱沒。”  往生因緣品第六  
　　爾時，尊者舍利弗白佛言：“世尊，菩薩摩訶薩，以何因緣善根之力，于彼佛剎而得受生？” 
　　佛告舍利弗：“若菩薩摩訶薩，欲生妙喜世界者，應學不動如來往昔行菩薩行，發弘誓心愿生其國，如是行愿，能作因緣生彼佛剎。 
　　“復次，舍利弗，菩薩摩訶薩行檀波羅蜜時，以此相應善根，回向無上菩提，愿與不動如來共相會遇。舍利弗，以此因緣當生彼界。如是菩薩摩訶薩，行尸波羅蜜乃至般若波羅蜜，亦復如是。 
　　“復次，舍利弗，不動如來光明，普照三千大千佛之剎土，愿于來世當見此光證無上覺，因見光已成大菩提，復以身光遍滿世界。舍利弗，菩薩以是因緣當生彼土。 
　　“復次，舍利弗，彼不動如來應正等覺，諸聲聞眾無量無邊，愿我當見，見已起如是行，證佛菩提。證菩提時，亦有如是無量無數諸聲聞眾。舍利弗，以是因緣故，菩薩摩訶薩于彼佛剎而得受生。 
　　“復次，舍利弗，彼佛剎中菩薩摩訶薩無量無邊，我當欲見此諸菩薩，行禪定行，愿當隨學，與諸菩薩處處結集，同學同乘同俱究竟，愿當會遇欲求圓滿大慈悲者，欲求菩提及沙門者，舍離二乘心者，安住真實空性者，于佛如來一切智性及法僧名號念住相續者。舍利弗，若善男子、善女人，聞是色類菩薩名者，于彼佛剎當得受生，何況與般若波羅蜜相應善根，回向不動如來應正等覺！舍利弗，以是因緣，是人于彼佛土決定當生。 
　　“復次，舍利弗，若菩薩摩訶薩，愿生彼佛剎者，于東方無量世界，諸佛如來說微妙法，及聲聞眾，應以其像隨念在前，愿我當證菩提說微妙法，及聲聞眾皆如彼佛。舍利弗，是諸菩薩應修三種隨念善根，愿與一切眾生平等共習，以此善根回向阿耨多羅三藐三菩提。舍利弗，如是菩薩回向善根無有限量。假使一切眾生，各持一器量等虛空，作如是言：‘丈夫，彼之善根分與于我。’舍利弗，此諸善根若有色相，給與眾生皆滿其器各各持去，而彼善根亦無窮盡。以回向阿耨多羅三藐三菩提，無有限量，不可移轉故。舍利弗，彼三隨念所成回向一切種智，以此善根三寶隨轉。舍利弗，若有菩薩成此善根，應知不墮一切惡趣，而能摧伏波旬及諸魔眾，于彼彼佛剎隨樂受生；乃至南西北方、四維、上、下，亦復如是，皆得隨愿受生。是故，菩薩摩訶薩，于此隨念善根應當積集，彼積集已應回向不動如來故，于彼剎當得受生。 
　　“復次，舍利弗，不動如來佛剎功德廣大莊嚴，于無量佛剎中彼皆無有。是故，菩薩摩訶薩，應當發如是心：‘我以此善根愿當見彼土，彼土莊嚴愿當攝受，亦愿當見彼諸菩薩。’舍利弗，以此因緣菩薩當生彼國。舍利弗，菩薩摩訶薩愿生彼佛剎者，應發增上樂欲之心。舍利弗，若善男子、善女人，發增上心我皆與記，于彼佛剎而得受生。舍利弗，譬如有城，無有樓閣、園林、池沼，亦無象馬游行之處；彼城之王雖有力安處，而城無樓閣諸功德故，則非莊嚴。舍利弗，我此佛剎亦復如是，無彼功德故，則非嚴飾。舍利弗，我此剎中若有如是功德莊嚴，則如不動如來佛剎嚴勝。舍利弗，若菩薩摩訶薩，愿當攝受清凈佛剎者，應如不動如來往修菩薩行，植眾德本嚴凈佛剎已，及當如是攝取功德。 
　　“復次，舍利弗，如我今時得阿耨多羅三藐三菩提已，調伏無量眾生，于二乘道皆獲果證，及我聲聞所調伏者悉皆積聚；方彼如來諸聲聞眾，百分不及一，千分不及一，千分、億百千分、數分、算分、喻分、鄔波尼殺曇分亦不及一。何以故？由數無量故。若言解脫，則無有異。且止斯事！舍利弗，彼彌勒如來當出于世，諸聲聞眾及彼調伏所余聲聞，以方不動如來聲聞之數，不及之分如上。應知，舍利弗，由彼如來于一說法，善能調伏無量有情。然彼世尊之所攝受，無有能知其數量者。舍利弗，我之聲聞及彌勒如來諸聲聞眾，乃至賢劫諸佛世尊所有聲聞，及彼聲聞當所調伏余聲聞眾，彼皆積聚，比不動如來諸聲聞眾，百分不及一，乃至鄔波尼殺曇分亦不及一。何以故？其數多故，解脫無異故。” 
　　時，舍利弗白佛言：“世尊，如我解佛所說義者，應知彼阿羅漢剎，非愚夫剎。何以故？彼佛剎中阿羅漢多故。” 
　　佛告舍利弗：“如是，如是，如汝所說，彼佛剎中多漏盡阿羅漢故。 
　　“復次，舍利弗，此三千大千世界星宿數量，不如彼佛聲聞眾多。由彼如來于一說法，無量有情得阿羅漢。舍利弗，此三千大千世界星宿猶有數量，彼一一會無量有情得阿羅漢故，諸會聲聞無有數量。 
　　“復次，舍利弗，彼剎天人植眾善本，余界人天縱以天眼亦不能見。舍利弗，假令余界諸天及人，往彼剎中善男子、善女人所，盡其天眼亦不得見。若人聞此功德稱揚法門，聞已受持，讀誦通利；彼善男子等，皆于不動如來往昔行菩薩行時，皆已見聞，是故聞此法門即得信心清凈。 
　　“舍利弗，東方一切世界諸剎土中，若菩薩乘人，或聲聞乘人，于此法門，讀誦通利者，其數甚多。彼諸菩薩及聲聞人，由愿力故于不動剎中，若已生、現生、當生。唯除不退菩薩，由彼菩薩于諸剎中當得阿耨多羅三藐三菩提故。南西北方、四維、上、下，亦復如是。舍利弗，彼不動如來，于妙喜世界及他方剎土，在菩薩等乘中而為上首。 
　　“舍利弗，若有善男子、善女人，聞不動如來功德法門，善能受持，讀誦通利，愿生彼剎者乃至命終，不動如來常為護念，不使諸魔及魔眷屬退轉其心。舍利弗應知，是善男子、或善女人，乃至無上菩提，無有退轉之怖，亦無水火刀杖、惡獸毒蟲之所損害，亦不為人非人等之所怖畏。何以故？由不動如來常加護念，于彼佛剎當受生故。 
　　“舍利弗，譬如日輪雖復遙遠，與閻浮提眾生而作光明；不動如來亦復如是，雖在遙遠，能與他界諸菩薩眾而作光明。舍利弗，譬如比丘有天眼者，能見遠方諸善惡色；不動如來雖在彼剎，余世界中諸菩薩眾所有形類等色皆悉能見。舍利弗，又如比丘得心自在，獲彼神通波羅蜜者，雖在遙遠，了知一切有情之心；不動如來亦復如是，能知余界諸菩薩心。舍利弗，譬如比丘證得天耳，身雖在遠能聞諸聲；不動如來亦復如是，余世界中所住眾生作如是言，我于彼剎愿當生者，彼佛皆聞。舍利弗，如是色類善男子、善女人所有姓名，不動如來皆悉了知。若有受持，讀誦通利此功德法門者，此諸人等，皆為不動如來之所知見及已護念。” 
　　時，舍利弗白佛言：“希有世尊，乃至彼佛世尊，護念彼諸菩薩摩訶薩。” 
　　如是白已，佛告舍利弗：“如是，如是，如汝所言。彼菩薩摩訶薩，如來之所護念。何以故？由護念菩薩故，一切眾生皆得護念。舍利弗，譬如剎利灌頂大王，多有倉廩盈儲谷豆，嚴誡主司善令監守。何以故？于饑饉世當濟群生。舍利弗，是諸菩薩，于彼如來滅度之后，當證無上正等菩提，能于正法饑饉之時作大豐稔。如來亦復如是，善能覆護此諸菩薩。 
　　“舍利弗，于此世界有諸菩薩，當聞不動如來功德法門，能善受持，讀誦通利，于彼佛剎愿欲受生，應知此人得不退轉。舍利弗，若余菩薩于此法門，善能受持，讀誦通利，為無量無數百千眾生開示演說，亦令諸有情如是植眾善本，使當親近無上菩提。舍利弗，若菩薩愿速證無上菩提者，應當受持讀誦通利如是法門，為諸眾生開示演說。何以故？菩薩摩訶薩，應如是演說此功德門大智慧業，當如是如是發起積集。彼諸人等由發起積集故，于其現身諸漏當盡。舍利子，是故聲聞乘者，若聞彼法門，應當受持，讀誦通利，廣為眾生開示演說。何以故？此善男子、善女人，由受持如是正法，于其現身當證無學。舍利弗，若有凈信男子、女人，于此功德稱贊法門，應當為他時時演說，彼諸人等不越兩生，當于現身得盡諸漏。 
　　“復次，舍利弗，此不動如來所有功德稱贊法門，非愚淺者之所能受，其有智慧深廣方能受持。舍利弗，彼善男子、善女人當見諸佛，于此功德稱贊法門必當身得。舍利弗，譬若無價寶珠從海持來。于意云何？此無價寶，何人先得？” 
　　舍利弗白佛言：“世尊，有諸國王、王子、大臣，此人先得。” 
　　佛告舍利弗：“彼佛功德法門，亦復如是，菩薩先得。是諸菩薩當不退轉，若聞此法，必能受持讀誦通利，為無上菩提，于真如性當勤修學。” 
　　舍利弗白佛言：“世尊，若諸菩薩欲住不退地者，聞此稱贊法門，應當受持讀誦通利。何以故？菩薩摩訶薩住此法門，于法性中當不退轉。” 
　　佛告舍利弗：“假使有人終以金寶滿閻浮提，持用布施，冀聞此法終亦不聞。何以故？此功德法，非薄福眾生當執持故。 
　　“復次，舍利弗，若聲聞乘人聞此功德法門受持讀誦，為無上菩提及真如相應故精勤修習。彼于后身當得成就，或于二生補處，或復三生終不超過，當成正覺。彼若聞此稱贊法門讀誦通利，復為無量百千眾生開示演說。舍利弗，如轉輪王，以先業感七寶見前；不動如來亦復如是，以本愿力，我今說此功德法門。舍利弗，若諸菩薩摩訶薩，于此稱贊法門，若已聞、若當聞者，彼皆由不動如來往昔行菩薩行時慈悲愿力，或當于賢劫中諸佛世尊之所，預聞開示此之法門，如我于今演說開示，不增不減名數若干。舍利弗，是故菩薩摩訶薩欲速證無上菩提者，于此功德稱贊法門，應當受持讀誦通利，為他廣說。 
　　“復次，舍利弗，若善男子、善女人，為求此法門故，于彼村落城邑，聽聞受持，讀誦通利；雖出家菩薩居白衣家，我說無過亦隨聽住。何以故？彼善男子、善女人，于命終后，欲令此法當不隱沒。舍利弗，若彼村邑在于遙遠，是諸菩薩亦當應往，及住彼中，受持讀誦，開示演說。舍利弗，彼善男子、善女人，于已流布稱贊法門，或于他人有是經卷，應可詣彼而書寫之。彼人若有愿求：‘汝當斷食！’或使經行若坐若立等，應曲隨教命，書寫是經。若于彼村求不能得，應詣鄰境書寫受持，讀誦通利，復為他人開示演說。若往余方勤求不獲，彼人應發如是誓心：‘我于無上菩提，不應生于退轉之相。由我已聞不動如來法門名號，是人于我欲為利益令我聽聞。’舍利弗，如是稱贊法門，有能演說及預聞者，皆由如來威神之力。” 
　　時，舍利弗白佛言：“世尊，如來滅后，由誰威力而當得聞？” 
　　“舍利弗，我滅度后，由不動如來威神之力，當復得聞。或由四大天王、釋提桓因等當勤加護，令諸法師宣揚此法。及彼菩薩本業成熟，四天王等威加策進，令諸菩薩而得聽聞。” 
　　舍利弗白佛言：“世尊，如此法門能成就廣大功德。” 
　　佛告舍利弗：“如是，如是，如汝所言。舍利弗，若于國中雨雹為災，非時霹靂，及余種種可怖之事。彼善男子、善女人等，應當專念不動如來及稱名號，是諸災害皆得消除。由彼如來往昔弘濟百千諸龍解脫眾苦，又由慈悲本愿誠諦不虛，回向善根要期圓滿故，稱彼名號憂患自消，唯除有情宿業成熟。” 
　　舍利弗白佛言：“世尊，是諸菩薩現身欲證無上菩提者，應如不動如來往修愿行。” 
　　佛告舍利弗：“如是，如是，如汝所言。舍利弗，少有菩薩摩訶薩，已能如是具修凈剎及當凈修，如不動如來者。舍利弗，彼諸菩薩皆當證得阿耨多羅三藐三菩提，而于佛性及一切智，攝受佛國悉皆同等。菩薩、聲聞非無優劣，而于解脫則無有異。”  
　　爾時，欲界諸天及梵眾天等，皆向彼如來合掌頂禮，而三唱言：“南無不動如來應正等覺！甚為希有！又歸命此界釋迦牟尼如來應正等覺，善能說彼稱贊法門。”爾時，欲界諸天以曼陀羅華及諸天香以散佛上，所散香華于虛空中合而成蓋；復以諸天華香，遙散彼佛以為供養。 
　　時，天帝釋作如是念：“我此四眾及欲界諸天，皆欲見彼不動如來應正等覺。” 
　　爾時，世尊知彼釋天心之所念，結跏趺坐，安處虛空。是諸大眾，以佛神力亦住空中，皆遙見彼妙喜世界不動如來及聲聞眾。眾皆見已，右膝著地，向不動如來應正等覺。 
　　爾時，此界眾人皆作是念：“豈非三十三天為見彼佛而來集會，禮拜供養？” 
　　是時，帝釋作如是念：“彼界諸天以人相而住，我見彼諸人等服玩資具，與彼諸天無少優劣。” 
　　爾時，世尊攝神通已，告天帝言：“彼諸人民皆受天樂，汝應愛樂。是諸人等見彼如來，及愛樂彼受天資具者，彼諸眾生從余世界命終以后，皆得往生不動佛剎。” 
　　爾時，舍利弗告帝釋言：“汝見釋迦牟尼佛，及不動如來。由此緣故，汝于此身得大善利，況汝已得過人之法！” 
　　時，天帝釋作如是念：“彼諸眾生聞此法門亦得善利，何況得生不動佛剎！” 
　　爾時，佛告天帝釋言：“彼菩薩乘人，當生彼佛剎者，亦得善利。何以故？彼諸菩薩皆應得住不退轉故。若余菩薩于其現身，愿生彼佛國者，應知皆是住不退轉。” 
　　佛說此法門時，五百比丘于無漏法心得解脫；五千菩薩、六千比丘尼、八千優婆塞、十千優婆夷，及欲界中無量天子，于彼佛剎皆愿受生。如來是時皆與授記：‘于彼佛剎當獲往生！”若余有情當愿生者，如來亦當與記生彼佛剎。 
　　是時，三千大千世界六種震動，所謂動遍動、等遍動、搖遍搖、等遍搖、震遍震、等遍震，由此法門所加持故。佛說此經已，舍利弗等，及諸世間天、人、阿修羅、乾闥婆、迦樓羅、緊那羅、摩睺羅伽，聞佛所說，皆大歡喜，信受奉行。   
 上一部：乾隆大藏經·大乘寶積部·大寶積經一百二十卷（第一卷～第十卷）  下一部：乾隆大藏經·大乘寶積部·大寶積經一百二十卷（第二十一卷～第三十卷）   
 
   
  
乾隆大藏經·大乘寶積部·大寶積經        
    