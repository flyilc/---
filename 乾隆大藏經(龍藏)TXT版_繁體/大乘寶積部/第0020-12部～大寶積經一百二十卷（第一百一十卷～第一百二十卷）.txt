    第0020-12部～大寶積經一百二十卷（第一百一十卷～第一百二十卷）           
    
  
   大乘寶積部·第0020部    
大寶積經一百二十卷（第一百一十卷～第一百二十卷）    
唐三藏法師菩提流志奉詔譯      
  

大寶積經卷第一百一十一 唐三藏法師菩提流志奉詔譯 
凈信童女會第四十  
　　如是我聞：一時，佛在舍衛國祇樹給孤獨園，與大比丘眾五百人俱，菩薩摩訶薩八千人——一切皆是眾所知識，得陀羅尼，辯才無礙，具足諸忍，降伏魔怨，逮諸如來所得之法，其名曰：持世菩薩、持道菩薩、持地菩薩、持大地菩薩、樂慧菩薩、令信樂菩薩、妙色莊嚴菩薩、寶焰菩薩、寶幢菩薩、寶思菩薩、寶處菩薩、寶慧菩薩、寶德菩薩、寶光菩薩；復有賢劫諸菩薩等，彌勒菩薩而為上首；復有六十無等喻心諸菩薩等，文殊師利而為上首；復有十六大士，賢護菩薩而為上首；復有二萬兜率天子俱在會中。 
　　是時，世尊處大莊嚴藏師子之座，無量百千大眾圍繞，光明照曜猶如日月，威德殊勝如釋梵王，高出眾表如須彌山，光焰猛盛猶大火炬，顧視安詳如大象王，說法無畏如師子吼，蓋諸大眾如羅睺羅王，相好莊嚴威光熾盛，出梵音聲遍滿三千大千世界，為欲覺悟一切眾生，普令安住決定勝義，于大眾中而演說法。 
　　時，波斯匿王所生愛女，名曰凈信，年在幼稚，顏貌端嚴，為諸眾生之所樂見，宿植善本，修習大乘；與五百童女前后圍繞，各持金鬘，出舍衛城，詣祇陀林，至如來所，頂禮佛足，右繞三匝，卻住一面，即于佛前而說偈言：  
　　“久積福善清凈業，　滿足無邊功德海， 
　　　令眾信樂皆歡喜，　故我頂禮牟尼尊。 
　　　顯現威光相奇特，　開示法門眾寶處， 
　　　身光一尋常照曜，　我禮大慧清涼池。 
　　　功德大樹福無盡，　人中最尊世所贊， 
　　　本愿戒行已圓滿，　故我頂禮應供尊。 
　　　安住妙法常寂然，　等心世間如一子， 
　　　智慧善巧知諸行，　示平坦路如導師。 
　　　若有堅固勇進者，　慈悲利益眾生類， 
　　　如是菩薩正修行，　唯愿如來為宣說。 
　　　云何當得堅固力，　安住生死降魔眾？ 
　　　云何當得平等法？　云何成熟諸眾生？ 
　　　云何如地如虛空，　如風如水亦如火？ 
　　　云何得信住于法，　如彼須彌師子王？ 
　　　云何遠離憎愛心，　凈意質直無諛諂？ 
　　　云何出生施戒忍，　精進禪定及解脫， 
　　　智慧破諸煩惱闇，　而常安住大方便， 
　　　三昧總持無礙辯，　住四無量五神通？ 
　　　云何得在諸佛前，　常受化生知宿命， 
　　　頭陀無諍住蘭若，　調伏其心滅煩惱， 
　　　持戒修習菩提道，　證甘露滅降魔怨， 
　　　施眾安樂轉法輪？　如是正道愿宣說。”  
　　爾時，世尊告凈信童女言：“菩薩若能成就八力，于生死中堅固勇猛而無疲倦。何等為八？一、志樂力，無諂誑故；二、勝解力，離諸惡故；三、加行力，常修善故；四、凈信力，深信業報故；五、菩提心力，不求小乘故；六、大慈力，不害眾生故；七、大悲力，堪忍諸惡故；八、善友力，時時警覺故。童女，是名八力。菩薩成就如是力故，堅固勇猛，于生死中無所染著。” 
　　爾時，世尊重說偈言：  
　　“志樂勇猛，　離諸諂誑，　常行質直，　正趣菩提。 
　　　以勝解力，　遠離眾惡，　純修善行，　住于正勤。 
　　　加行具足，　恒善觀察，　精進堅固，　安樂眾生。 
　　　凈信力故，　了知業報，　信于佛智，　攝受世間。 
　　　菩提心力，　遠離小乘，　不斷佛種，　安住法性。 
　　　大慈力故，　等觀眾生，　無愛無憎，　不生恚害。 
　　　大悲力故，　堪忍眾惡，　不染生死，　亦無疲厭。 
　　　以善友力，　常相警悟，　心不退沒，　安住菩提。 
　　　彼勇進者，　得是八力，　當坐道場，　破諸魔眾。  
　　“復次，童女，菩薩成就八種法故，住于平等。何等為八？一者、一切眾生平等，本無我故；二者、一切法平等，諸法寂靜故；三者、一切剎平等，入空界故；四者、一切智平等，平等說法故；五者、一切行平等，因緣無性故；六者、一切乘平等，等無為故；七者、心平等，心如幻故；八者、諸魔平等，煩惱為先不可得故。是為八法住于平等。” 
　　爾時，世尊重說偈言：  
　　“眾生本無我，　念念不可得， 
　　　住于平等者，　應當如是觀。 
　　　一切法平等，　本性常空寂， 
　　　文字有分別，　諸法本無差。 
　　　十方諸剎土，　邊際不可得， 
　　　其性如虛空，　佛國常平等。 
　　　三世諸如來，　住法界平等， 
　　　無邊智解脫，　佛佛皆如是。 
　　　眾生本緣起，　一切皆平等， 
　　　善知其所行，　如應為開悟。 
　　　眾生若干種，　了知如幻化， 
　　　內外無所取，　自性常清凈。 
　　　諸乘種種說，　無為性平等， 
　　　導師善方便，　分別說三乘。 
　　　現住煩惱魔，　煩惱無所有， 
　　　天魔及蘊死，　境界悉皆空。  
　　“復次，童女，菩薩成就八種法故，離諸憎愛。何者為八？一、慈，二、悲，三者、常行利益，四者、不染世法，五者、不著自身，六者、常修定心，七者、舍離身命，八者、觀察煩惱。修此八法能離憎愛。” 
　　爾時，世尊重說偈言：  
　　“堅被慈心鎧，　哀悲于一切， 
　　　安住平等心，　則不生憎愛。 
　　　智人行利益，　常施他安樂， 
　　　得利不自高，　輕毀不生恨。 
　　　不為八風動，　則不生憎愛， 
　　　于己若于他，　不生憎愛想。 
　　　諸想悉舍離，　境界無所著， 
　　　常自觀其身，　不惜于軀命。 
　　　智者于苦樂，　不動如虛空， 
　　　善觀察煩惱，　我我所俱離， 
　　　持行恒如地，　則不生憎愛。  
　　“復次，童女，菩薩成就八種法故，于生死中無有疲倦。何等為八？一者、善根廣大故，二者、觀察眾生故，三者、常得見佛修供養故，四者、得見無量諸佛剎故，五者、常求佛智故，六者、了知生死猶如夢故，七者、于殊勝法無怯弱故，八者、觀察前際及以后際如實際故。” 
　　爾時，世尊重說偈言：  
　　“若諸行道者，　修善無瑕垢， 
　　　如空月清凈，　度脫苦眾生， 
　　　攝諸功德故，　生死無疲倦。 
　　　觀察眾生性，　堅固行精進， 
　　　于無量佛剎，　恭敬供養佛， 
　　　是故十力者，　生死無疲倦。 
　　　無量無邊世，　說不思議法， 
　　　不斷三寶種，　當成于法王， 
　　　堅持禁戒者，　生死無疲倦。 
　　　了知生死性，　如夢如云電， 
　　　于法得解脫，　生死無疲倦。 
　　　安住于菩提，　喜心常悅豫， 
　　　度于方便岸，　生死無疲倦。 
　　　常修殊勝法，　如空月增長， 
　　　愛樂佛功德，　生死無疲倦。 
　　　生死無邊際，　常住于實際， 
　　　一念慧相應，　生死無疲倦。  
　　“復次，童女，成就八法心界平等。何者為八？一者、心如地故，二者、心如水故，三者、心如火故，四者、心如風故，五者、心如虛空故，六者、心等法界故，七者、心等解脫故，八者、心等涅槃故。是名八種心界平等。” 
　　爾時，世尊重說偈言：  
　　“等心如地，　荷負一切，　于善于惡，　無所增減。 
　　　等心如水，　洗諸垢穢，　養育世間，　除煩惱渴。 
　　　等心如火，　燒滅煩惱，　大炬光明，　無所不燎。 
　　　等心如風，　無處無依，　飃戒聞香，　流遍三世。 
　　　等心如空，　離見清凈，　遍入一切，　而不隨魔。 
　　　等心法界，　善得安住，　不增不減，　常入平等。 
　　　聲聞緣覺，　所得解脫，　無有縛者，　亦無解者。 
　　　生死涅槃，　無來無去，　安住寂靜，　遍游三世。  
　　“復次，童女，有八種法，菩薩成就出生菩提。何等為八？一者、施出生，舍諸有故；二者、戒出生，無所犯故；三者、忍出生，無瞋恚故；四者、精進出生，不懈退故；五者、禪出生，行方便故；六者、慧出生，持戒多聞故；七者、梵住出生，解脫寂靜故；八者、神通出生，常在定故。” 
　　爾時，世尊重說偈言：  
　　“常修行施者，　離諸貪熱惱， 
　　　不希求果報，　回向佛菩提。 
　　　持戒為大乘，　割截無瞋恨， 
　　　志求大安樂，　除習證真滅。 
　　　菩薩行精進，　多劫為眾生， 
　　　忍苦游世間，　精進力增長。 
　　　修行禪定者，　遠離諸戲論， 
　　　到諸禪彼岸，　而不隨禪生。 
　　　大慧無等倫，　永離諸邊見， 
　　　了知世空寂，　癡闇滅無余。 
　　　寂靜修梵住，　凈除諸惡道， 
　　　常為釋梵王，　勤修諸義利。 
　　　神通游佛剎，　侍佛聽聞法， 
　　　善知諸性欲，　說法度眾生。  
　　“復次，童女，菩薩成就八種法故，得陀羅尼，辯才無礙。何等為八？一者、尊重法故，二者、承事和尚阿阇梨故，三者、求法無厭故，四者、如聞演說故，五者、不慳吝法故，六者、不揚他惡故，七者、愛敬法師如和尚故，八者、不見他過勸離過故。是名八法，菩薩成就，具足總持，辯才無礙。” 
　　爾時，世尊重說偈言：  
　　“志樂常求法，　事師親善友， 
　　　遠離惡知識，　得無盡藏持。 
　　　多聞無厭足，　勇猛勤求法， 
　　　如聞而演說，　不希求利養。 
　　　得清凈辯才，　能令眾歡喜， 
　　　欣樂行法施，　遠離于慳嫉。 
　　　行法無所著，　獲得陀羅尼， 
　　　護戒自觀身，　不求他過失。 
　　　慈悲為依止，　發語不非時， 
　　　當得無礙辯，　度言說彼岸。 
　　　于善說法者，　愛敬如師想， 
　　　隱過勸離惡，　獲無盡海持。  
　　“復次，童女，菩薩成就八種法故，于諸佛前蓮華化生。何者為八？一者、乃至失命不說他過，二者、勸化眾生令歸三寶，三者、安置一切于菩提心，四者、梵行無染，五者、造立佛像置蓮華座，六者、憂惱眾生令除憂惱，七者、于貢高人常自謙下，八者、不惱他人。” 
　　爾時，世尊重說偈言：  
　　“假令苦逼身，　終不說他過， 
　　　常稱嘆三寶，　化生諸佛前。 
　　　勸發菩提心，　令求一切智， 
　　　常修于梵行，　化生諸佛前。 
　　　黃金嚴佛像，　坐寶蓮華座， 
　　　除眾生憂惱，　化生諸佛前。 
　　　于彼憍慢人，　謙卑如弟子， 
　　　不令他生惱，　化生諸佛前。  
　　“復次，童女，有八種法，菩薩成就頭陀功德，常樂住于阿蘭若處。何等為八？一者、少欲，二者、知足，三者、滿足善法，四者、以善自養，五者、常持圣種，六者、見生死患心常厭離，七者、恒觀無常、苦、空、無我，八者、深信堅固不隨他教。” 
　　爾時，世尊重說偈言：  
　　“少欲知足不放逸，　法喜眾善為資養， 
　　　愛樂常修于圣種，　見生死患生怖心， 
　　　由是常樂行頭陀，　如犀一角獨無侶。 
　　　有為之法苦無我，　慧心深信住正勤， 
　　　自見于法不隨他，　常處空閑佛所贊。 
　　　頭陀遠離無惱患，　無諸諍論眾過失， 
　　　遠離眷屬絕稱譽，　由是樂住阿蘭若。  
　　“復次，童女，菩薩成就八種法故，摧伏魔怨。何等為八？一者、入于性空，二者、信于無相，三者、信于無愿，四者、了知無作，五者、內無疑惑，六者、忍于無生，七者、決了無性，八者、于一切法方便觀察不壞于如。” 
　　爾時，世尊重說偈言：  
　　“于空無相及無愿，　得三解脫降魔怨， 
　　　有為無為無二相，　證于無生得解脫。 
　　　諸法無生如是忍，　彼等降伏諸魔怨， 
　　　于此無生無滅中，　蘊界無我猶如幻。 
　　　決定了知法無性，　不壞于如巧方便， 
　　　分別諸法為魔業，　舍離分別則降魔。 
　　　智慧方便二俱行，　若有若空無所住， 
　　　修習如是殊勝法，　得善方便妙色身。  
　　“復次，童女，菩薩成就八種法故，不離菩提。何者為八？一者、正見，成熟邪見眾生故；二者、正念，悲愍邪念眾生故；三者、正語，愍諸邪語故；四者、正業，攝諸邪業故；五者、正精進，度邪勤者故；六者、正命，不舍邪命眾生故；七者、正思惟，令離邪思惟故；八者、正定，發起增進邪定者故。” 
　　爾時，世尊重說偈言：  
　　“成就正見者，　化彼諸邪見， 
　　　常修行正念，　哀悲邪念者。 
　　　清凈正言說，　愍諸邪語者。 
　　　安住于正業，　攝諸邪業者。 
　　　常修于正勤，　不舍邪勤者。 
　　　相應正凈命，　攝諸邪命者。 
　　　智者正思惟，　哀愍邪思者。 
　　　常住于正定，　攝諸邪定者。 
　　　無上八正道，　安隱度暴流， 
　　　復渡漂流者，　是大菩提道。 
　　　聲聞及緣覺，　草筏唯自渡； 
　　　菩薩廣運濟，　如彼大船師。  
　　“復次，童女，菩薩成就八種法故，證甘露道。何等為八？一者、住于無諍之法，二者、善守無障礙心，三者、常觀如實之義，四者、住菩提心修習六念，五者、精勤修習諸波羅蜜，六者、積集善根成熟眾生，七者、住于大悲攝受正法，八者、得無生忍住不退轉。” 
　　爾時，世尊重說偈言：  
　　“常修無諍行，　住大沙門法， 
　　　遠離瞋恚過，　積集諸善根。 
　　　善觀如實義，　得諸無盡辯， 
　　　安住菩提心，　常念于無念。 
　　　一切波羅蜜，　勤修無退轉， 
　　　得諸方便力，　由是度眾生。 
　　　能以法王財，　悲心施一切， 
　　　速證無生忍，　不退轉菩提。 
　　　若能如是行，　佛法不難得， 
　　　不久降魔眾，　證最上菩提。”  
　　爾時，凈信童女聞是法已，歡喜踴躍，白佛言：“世尊，成熟幾法能轉女身？” 
　　佛告童女：“成就八法當轉女身。何等為八？一者、不嫉，二者、不慳，三者、不諂，四者、不瞋，五者、實語，六者、不惡口，七者、舍離貪欲，八者、離諸邪見。童女，修此八法速轉女身。” 
　　爾時，世尊重說偈言：  
　　“不嫉妒他人，　離慳常樂法， 
　　　不行于諂誑，　厭患女人身。 
　　　慈心舍離瞋，　常修于實語， 
　　　除貪離惡口，　安住正見中。 
　　　若厭女人身，　應修如是法， 
　　　便當速得轉，　受善丈夫身。  
　　“復次，童女，成就八法能轉女身。何者為八？一者、尊重于佛，深樂于法；二者、恭敬供養戒忍多聞沙門、婆羅門；三者、于夫、男女及以居家不生愛著；四者、受持禁戒，無所缺犯；五者、于一切人不生邪念；六者、增上意樂厭離女身；七者、住菩提心大丈夫法；八者、觀世家業如幻如夢。” 
　　爾時，世尊重說偈言：  
　　“敬佛深樂法，　尊重戒多聞， 
　　　不生貪愛心，　女身速當轉。 
　　　持戒具慚愧，　不妄念他人， 
　　　安住菩提心，　不樂余乘法， 
　　　由是速能轉，　不凈女人身。 
　　　勝志得厭心，　一切皆如幻， 
　　　諸法本無動，　因緣性空寂， 
　　　勤修如實法，　速得丈夫身。”  
　　爾時，凈信童女以所持金鬘散于佛上，于虛空中變成真金宮殿樓閣，于宮殿中有化如來坐于金座。時，五百童女各各解身莊嚴之具散彼佛上，亦于空中變金樓閣、寶帳、寶蓋種種莊嚴。爾時，五百童女見大神變，異口同音而說偈言：  
　　“世尊人中最殊勝，　哀愍利益諸眾生， 
　　　我今已發菩提心，　志樂相應住調伏。 
　　　為世導師施安樂，　我當供養人中尊， 
　　　聞法已離于塵垢，　我等無復諸疑惑。 
　　　方離女身眾染污，　永破煩惱降魔怨， 
　　　十方無量俱胝佛，　我當歡喜常供養。 
　　　安住施戒勤精進，　忍辱禪定善調心， 
　　　智慧方便攝眾生，　當證最上菩提道。 
　　　利益無量人天眾，　悉令發起大乘心， 
　　　我等當能師子吼，　我等當作人天師。”  
　　爾時，世尊便現微笑，諸佛常法種種色光，青黃赤白紅紫玻瓈從佛口出，遍照無量無邊世界乃至梵世，繞佛三匝還從頂入。 
　　爾時，長老阿難從座而起，白佛言：“世尊，何因何緣現此微笑？” 
　　佛告阿難：“汝見凈信童女不？” 
　　阿難白言：“唯然，已見。” 
　　佛言：“阿難，是凈信等五百童女人中壽盡，當舍女身，生兜率陀天，承事供養彌勒世尊，及賢劫中一切如來。是凈信童女，過八萬四千俱胝那由他劫，于電光世界，當得作佛，號光明莊嚴王如來，劫名常光。其佛壽命，如兜率陀天十二千歲。其國純以無量無邊大菩薩眾而為眷屬。是五百童女，于此眾中最為上首；猶如我今六十菩薩，文殊師利而為上首。阿難，若有女人得聞此經，受持讀誦，盡此女身后不復受，速證阿耨多羅三藐三菩提。” 
　　佛說此經已，凈信等五百童女，及一切世間天、人、阿修羅，聞佛所說，皆大歡喜，信受奉行。  彌勒菩薩問八法會第四十一 
元魏三藏菩提留支譯  
　　如是我聞：一時，婆伽婆住王舍城耆阇崛山中，與大比丘眾千二百五十人俱，并諸菩薩摩訶薩十千人等。 
　　爾時，彌勒菩薩摩訶薩即從座起，偏袒右肩，右膝著地，合掌向佛，白佛言：“世尊，我今欲以少法問于如來應正遍知，不審世尊聽許以不？” 
　　爾時，世尊告彌勒菩薩摩訶薩言：“彌勒，隨汝心念問于如來應正遍知，我當為汝分別解說，令汝心喜。” 
　　爾時，彌勒菩薩摩訶薩白佛言：“世尊，如是愿樂欲聞。世尊，諸菩薩摩訶薩畢竟成就幾法，不退阿耨多羅三藐三菩提，于勝進法中不退不轉，行菩薩行時，降伏一切諸魔怨敵，如實知一切法自體相，于諸世間心不疲倦，以心不疲倦故不依他智，速疾成就阿耨多羅三藐三菩提？” 
　　爾時，世尊告彌勒菩薩摩訶薩言：“善哉！善哉！彌勒，汝今乃能問于如來如是深義。” 
　　佛復告彌勒菩薩摩訶薩言：“汝今應當一心諦聽，吾當為汝分別解說如是深義。” 
　　即時，彌勒菩薩摩訶薩白佛言：“世尊，如是愿樂欲聞。” 
　　佛復告彌勒菩薩摩訶薩言：“彌勒，若諸菩薩摩訶薩畢竟成就八法，不退阿耨多羅三藐三菩提，于勝進法中不退不轉，行菩薩行時，降伏一切諸魔怨敵，如實知一切法自體相，于諸世間心不疲倦，以心不疲倦故不依他智，速疾成就阿耨多羅三藐三菩提。何等為八？彌勒，所謂諸菩薩摩訶薩成就深心，成就行心，成就舍心，成就善知回向方便心，成就大慈心，成就大悲心，成就善知方便，成就般若波羅蜜。 
　　“彌勒，云何諸菩薩摩訶薩成就深心？彌勒，若諸菩薩摩訶薩聞贊嘆佛及毀呰佛，其心畢竟，于阿耨多羅三藐三菩提堅固不動；聞贊嘆法及毀呰法，其心畢竟，于阿耨多羅三藐三菩提堅固不動；聞贊嘆僧及毀呰僧，其心畢竟，于阿耨多羅三藐三菩提堅固不動。彌勒，如是諸菩薩摩訶薩畢竟成就深心。 
　　“彌勒，云何諸菩薩摩訶薩成就行心？彌勒，若諸菩薩摩訶薩遠離殺生，遠離偷盜，遠離邪淫，遠離妄語，遠離兩舌，遠離惡口，遠離綺語。彌勒，如是諸菩薩摩訶薩畢竟成就行心。 
　　“彌勒，云何諸菩薩摩訶薩成就舍心？彌勒，若諸菩薩摩訶薩是能舍主，是施主，施諸沙門及婆羅門，貧窮乞丐下賤人等，衣食、臥具、隨病湯藥所須之物。彌勒，如是諸菩薩摩訶薩畢竟成就舍心。 
　　“彌勒，云何諸菩薩摩訶薩成就善知回向方便心？彌勒，若諸菩薩摩訶薩所修善根，謂身口意業，皆悉回向阿耨多羅三藐三菩提。彌勒，如是諸菩薩摩訶薩畢竟成就善知回向方便心。 
　　“彌勒，云何諸菩薩摩訶薩成就大慈心？彌勒，若諸菩薩摩訶薩畢竟成就大慈身業，畢竟成就大慈口業，畢竟成就大慈意業。彌勒，如是諸菩薩摩訶薩畢竟成就大慈心。 
　　“彌勒，云何諸菩薩摩訶薩成就大悲心？彌勒，若諸菩薩摩訶薩畢竟成就不可譏呵身業，畢竟成就不可譏呵口業，畢竟成就不可譏呵意業。彌勒，如是諸菩薩摩訶薩畢竟成就大悲心。 
　　“彌勒，云何諸菩薩摩訶薩成就善知方便？彌勒，若諸菩薩摩訶薩善知世諦，善知第一義諦，善知二諦。彌勒，如是諸菩薩摩訶薩畢竟成就善知方便。 
　　“彌勒，云何諸菩薩摩訶薩成就般若波羅蜜？彌勒，若諸菩薩摩訶薩如是覺知，依此法有此法，依此法生此法，所謂無明緣行，行緣識，識緣名色，名色緣六入，六入緣觸，觸緣受，受緣愛，愛緣取，取緣有，有緣生，生緣老死憂悲苦惱，如是唯有大苦聚集。彌勒，此法無故此法無，此法滅故此法滅，所謂無明滅則行滅，行滅則識滅，識滅則名色滅，名色滅則六入滅，六入滅則觸滅，觸滅則受滅，受滅則愛滅，愛滅則取滅，取滅則有滅，有滅則生滅，生滅則老死憂悲苦惱滅，如是唯有大苦聚集滅。彌勒，如是諸菩薩摩訶薩，畢竟成就般若波羅蜜。 
　　“彌勒，是名諸菩薩摩訶薩畢竟成就八法，不退阿耨多羅三藐三菩提，于勝進法中不退不轉，行菩薩行時，降伏一切諸魔怨敵，如實知一切法自體相，于諸世間心不疲倦，以心不疲倦故不依他智，速疾成就阿耨多羅三藐三菩提。” 
　　佛說此經已，彌勒菩薩摩訶薩及余諸菩薩摩訶薩，比丘、比丘尼、優婆塞、優婆夷，天、龍、夜叉、乾闥婆、阿修羅、迦樓羅、緊那羅、摩睺羅伽、人非人等，一切大眾，聞佛所說，皆大歡喜，信受奉行。  大寶積經彌勒菩薩所問會第四十二 
唐三藏法師菩提流志奉詔譯  
　　如是我聞：一時，佛在波羅奈國施鹿林中，與大比丘眾五百人俱，一切皆為眾所知識，其名曰：阿若憍陳如、摩訶迦葉、優樓頻螺迦葉、伽耶迦葉、那提迦葉、舍利弗、大目揵連、阿難、羅睺羅等而為上首。復有菩薩摩訶薩一萬人俱，其名曰：善意菩薩、增上意菩薩、堅固意菩薩、師子意菩薩、觀世音菩薩、大勢至菩薩、辯積菩薩、美音菩薩、勝幢菩薩、信慧菩薩、水天菩薩、帝勝菩薩、帝天菩薩、無攀緣菩薩、具辯才菩薩、神通妙華菩薩、彌勒菩薩、文殊師利法王子等而為上首。 
　　爾時，世尊無量百千大眾圍繞，供養恭敬而為說法。是時，彌勒菩薩摩訶薩，在眾會中即從座起，偏袒右肩，右膝著地，合掌頂禮而白佛言：“世尊，我有少疑，今欲咨問，唯愿如來見垂聽許。” 
　　佛告彌勒菩薩言：“若有所疑，今恣汝問，當為解說令得歡喜。” 
　　爾時，彌勒菩薩聞佛許已，歡喜踴躍而白佛言：“世尊，菩薩成就幾法，離諸惡道及惡知識，而能速證阿耨多羅三藐三菩提耶？” 
　　佛告彌勒菩薩言：“善哉！善哉！彌勒，汝今為欲哀愍一切，利益安樂天人世間，能問如來如是深義。汝應諦聽，善思念之，吾當為汝分別解說。” 
　　彌勒菩薩即白佛言：“唯然！世尊，愿樂欲聞。” 
　　佛告彌勒言：“菩薩成就一法，離諸惡道及惡知識，速能證得阿耨多羅三藐三菩提。云何為一？所謂發勝意樂菩提之心，是名為一。 
　　“彌勒，復有二法，離諸惡道及惡知識，速能證得阿耨多羅三藐三菩提。云何為二？一者、于奢摩他常勤修習，二者、于毗缽舍那而得善巧，是名為二。 
　　“彌勒，復有三法，離諸惡道及惡知識，速能證得阿耨多羅三藐三菩提。云何為三？一者、成就大悲，二者、修習空法，三者、于一切法不生分別，是名為三。 
　　“彌勒，復有四法，離諸惡道及惡知識，速能證得阿耨多羅三藐三菩提。云何為四？一者、安住凈戒，二者、離諸疑網，三者、樂阿蘭若，四者、起正見心，是名為四。 
　　“彌勒，復有五法，離諸惡道及惡知識，速能證得阿耨多羅三藐三菩提。云何為五？一者、住于空法，二者、不求他過，三者、常自觀察，四者、愛樂正法，五者、攝護于他，是名為五。 
　　“彌勒，復有六法，離諸惡道及惡知識，速能證得阿耨多羅三藐三菩提。云何為六？一者、無有貪欲，二者、不生瞋恚，三者、不起愚癡，四者、常離粗語，五者、住于空性，六者、心如虛空，是名為六。 
　　“彌勒，復有七法，離諸惡道及惡知識，速能證得阿耨多羅三藐三菩提。云何為七？一者、住于正念，二者、成就擇法，三者、發起精進，四者、常生歡喜，五者、身得輕安，六者、住諸禪定，七者、具足行舍，是名為七。 
　　“彌勒，復有八法，離諸惡道及惡知識，速能證得阿耨多羅三藐三菩提。云何為八？一者、正見，二者、正思惟，三者、正語，四者、正業，五者、正命，六者、正勤，七者、正念，八者、正定，是名為八。 
　　“彌勒，復有九法，離諸惡道及惡知識，速能證得阿耨多羅三藐三菩提。云何為九？一者、速離諸欲惡不善法，安住初禪尋伺喜樂心一境性；二者、遠離尋伺，安住二禪內凈喜樂心一境性；三者、遠離于喜，安住三禪舍念慧樂心一境性；四者、遠離憂苦及以喜樂，安住四禪舍念清凈無苦無樂心一境性；五者、超過色想無異攀緣，安住無邊虛空處定；六者、超過無邊空處定已，而能安住無邊識定；七者、超過無邊識處定已，而能安住無所有定；八者、超過無所有處定已，安住非想非非想定；九者、超過非想非非想處定已，而能安住滅受想定，是名為九。 
　　“彌勒，復有十法，離諸惡道及惡知識，速能證得阿耨多羅三藐三菩提。云何為十？一者、善能成就金剛三昧，二者、成就處非處相應三昧，三者、成就方便行三昧，四者、成就遍照明三昧，五者、成就普光明三昧，六者、成就普遍照明三昧，七者、成就寶月三昧，八者、成就月燈三昧，九者、成就出離三昧，十者、成就勝幢臂印三昧，是名為十。彌勒，菩薩成就如是法已，離諸惡道及惡知識，速能證得阿耨多羅三藐三菩提。” 
　　爾時，彌勒菩薩得聞是法，心大歡喜，偏袒右肩，右膝著地，合掌恭敬，即于佛前，以偈贊曰：  
　　“佛于過去劫，　舍所愛妻子， 
　　　頭目及骨髓，　到于施彼岸。 
　　　佛常護禁戒，　如牦牛愛尾， 
　　　最勝無倫匹，　到于戒彼岸。 
　　　佛以忍辱力，　舍離于違諍， 
　　　不求人過惡，　到于忍彼岸。 
　　　佛以精進力，　得無上寂靜， 
　　　究竟常安樂，　到于勤彼岸。 
　　　佛以禪定力，　能滅諸罪垢， 
　　　為天人導師，　到于定彼岸。 
　　　佛以智慧力，　善了知諸法， 
　　　自性無所有，　到于慧彼岸。 
　　　佛于菩提樹，　降伏諸魔軍， 
　　　具足最勝智，　成就無上道。 
　　　導師無畏力，　于波羅奈國， 
　　　轉清凈法輪，　摧破諸外道。 
　　　無上大智慧，　出過于世間， 
　　　能放凈光明，　善說諸法要。 
　　　如來清凈色，　智慧及功德， 
　　　超過諸世間，　能到于彼岸。”  
　　爾時，阿難白佛言：“世尊，是彌勒菩薩甚為希有，而能成就無量辯才，隨眾生念平等說法，而于文字無所系著。” 
　　佛告阿難：“如是，如是，如汝所說。阿難，彌勒菩薩，豈唯今日能于我前以偈贊佛！乃往過去十無數劫，爾時有佛，號焰光游戲妙音自在王如來、應供、正遍知、明行足、善逝、世間解、無上士、調御丈夫、天人師、佛世尊。爾時，有一婆羅門子，名曰賢壽，諸相具足，見者歡喜；從園苑出，見彼如來端正殊妙，諸根寂靜得奢摩他，如清凈池無諸垢穢，三十二相、八十種好而自莊嚴，如娑羅樹其華開敷，如須彌山出過一切，面貌熙怡如月盛滿，威光赫奕如日顯曜，形量周圓如尼俱陀樹。是時，賢壽睹佛如來殊勝之相，心生凈信作是思惟：‘希有世尊！乃能成就如是無量功德莊嚴。我亦愿于當來之世，成就如是功德之身。’發是愿已，投身于地，復自念言：‘若當來世得佛身者，唯愿如來足蹈我上。’爾時，彼佛知賢壽意，即以其足蹈賢壽身，當下足時得無生法忍。世尊回顧告諸比丘：‘汝等勿以足蹈賢壽。何以故？此是菩薩摩訶薩，今已證得無生法忍。復能成就天眼、天耳、他心、宿住、神境智通。’爾時，賢壽即于佛前，以偈贊曰：  
　　“佛于十方界，　最尊無有上， 
　　　超過諸世間，　我今稽首禮！ 
　　　如來大光明，　掩蔽于日月， 
　　　超過諸世間，　我今稽首禮！ 
　　　譬如師子吼，　諸獸咸怖畏， 
　　　世尊大威德，　摧伏諸外道。 
　　　眉間白毫相，　猶如玻瓈光， 
　　　普照于世間，　超過于一切。 
　　　世尊無與等，　足蹈千輻輪， 
　　　清凈化世間，　能動于大地。 
　　　成就出離道，　超過煩惱海， 
　　　以諸功德財，　隨意皆施與。 
　　　如來清凈戒，　猶如于大地， 
　　　出生諸功德，　無有愛憎想。 
　　　以智慧力故，　了知諸法空， 
　　　眾生及壽者，　分別不可得。 
　　　善了眾生性，　心行及所趣， 
　　　為世作明燈，　饒益于一切。 
　　　世間苦逼迫，　漂溺于暴流， 
　　　常為諸眾生，　起大精進力。 
　　　世尊離煩惱，　生老及病死， 
　　　處世如虛空，　一切無所染。 
　　　智慧大威光，　能破一切闇， 
　　　永離貪瞋癡，　我今稽首禮！”  
　　佛告阿難：“賢壽菩薩所獲神通，從是已來不復退失。于意云何？爾時賢壽豈異人乎？今此會中彌勒菩薩摩訶薩是。” 
　　阿難白佛言：“世尊，若彌勒菩薩久已證得無生法忍，何故不得阿耨多羅三藐三菩提耶？” 
　　佛告阿難：“菩薩有二種莊嚴、二種攝取，所謂攝取眾生、莊嚴眾生，攝取佛國、莊嚴佛國。彌勒菩薩于過去世修菩薩行，常樂攝取佛國、莊嚴佛國。我于往昔修菩薩行，常樂攝取眾生、莊嚴眾生。然彼彌勒修菩薩行經四十劫，我時乃發阿耨多羅三藐三菩提心；由我勇猛精進力故，便超九劫，于賢劫中，得阿耨多羅三藐三菩提。 
　　“阿難，我以十法得證菩提。云何為十？一者、能施所愛之物，二者、能施所愛之妻，三者、能施所愛之子，四者、能施所愛之頭，五者、能施所愛之眼，六者、能施所愛王位，七者、能施所愛珍寶，八者、能施所愛血肉，九者、能施所愛骨髓，十者、能施所愛支分，是名為十。我行此法，能得阿耨多羅三藐三菩提。 
　　“阿難，復有十法能證菩提。云何為十？一者、獲戒功德，二者、成就忍力，三者、發起精進，四者、得諸禪定，五者、有大智慧，六者、于諸眾生常不舍離，七者、于諸眾生起平等心，八者、于諸空法而常修習，九者、善能成就真實空性，十者、善能成就無相無愿，是名為十。我行此法，能得阿耨多羅三藐三菩提。 
　　“阿難，彌勒菩薩往昔行菩薩道時，不能舍施手足頭目，但以善巧方便安樂之道，積集無上正等菩提。” 
　　爾時，阿難白佛言：“世尊，云何彌勒往昔行菩薩道時，但以善巧方便安樂之道，而能積集無上菩提？” 
　　佛告阿難：“彌勒往昔行菩薩道，晝夜六時，偏袒右肩，右膝著地，合掌頂禮，于諸佛前，說是偈言：  
　　“‘我今歸命禮，　十方一切佛， 
　　　　菩薩聲聞眾，　大仙天眼者。 
　　　　亦禮菩提心，　遠離諸惡道， 
　　　　能得生天上，　乃至證涅槃。 
　　　　若我作少罪，　隨心之所生， 
　　　　今對諸佛前，　懺悔令除滅。 
　　　　我今身口意，　所集諸功德， 
　　　　愿作菩提因，　當成無上道。 
　　　　十方國土中，　供養如來者， 
　　　　及佛無上智，　我今盡隨喜。 
　　　　有罪悉懺悔，　是福皆隨喜， 
　　　　我今禮諸佛，　愿成無上智。 
　　　　十方大菩薩，　證于十地者， 
　　　　我今稽首禮，　愿速證菩提。 
　　　　得證菩提已，　摧伏于魔軍， 
　　　　轉清凈法輪，　饒益眾生類。 
　　　　常愿住世間，　無量俱胝劫， 
　　　　擊于大法鼓，　度脫苦眾生。 
　　　　我沒于欲泥，　貪繩之所系， 
　　　　種種多纏縛，　愿佛垂觀察。 
　　　　眾生雖垢重，　諸佛不厭舍， 
　　　　愿以大慈悲，　度脫生死海。 
　　　　現在諸世尊，　過去未來佛， 
　　　　所行菩薩道，　我今愿修學。 
　　　　具足波羅蜜，　成就六神通， 
　　　　度脫諸眾生，　證于無上道。 
　　　　了知諸法空，　無相無自性， 
　　　　無住無表示，　不生亦不滅。 
　　　　又如大仙尊，　善了于無我， 
　　　　無補特伽羅，　乃至無壽者。 
　　　　于諸布施事，　不執我我所， 
　　　　為安樂眾生，　施與無慳吝。 
　　　　愿我所施物，　不假功用生， 
　　　　觀察了知空，　具施波羅蜜。 
　　　　持戒無缺減，　得佛凈尸羅， 
　　　　以無所住故，　具戒波羅蜜。 
　　　　忍辱如四大，　不生分別心， 
　　　　以無瞋恚故，　具忍波羅蜜。 
　　　　愿以身心力，　發起大精進， 
　　　　堅固無懈怠，　具勤波羅蜜。 
　　　　以如幻如化，　及勇猛精進， 
　　　　金剛等三昧，　具禪波羅蜜。 
　　　　愿證三明智，　入于三脫門， 
　　　　了三世平等，　具慧波羅蜜。 
　　　　諸佛妙色身，　光明大威德， 
　　　　菩薩精進行，　愿我皆圓滿。’  
　　　“彌勒名稱者，　勤修如是行， 
　　　　具六波羅蜜，　安住于十地。”  
　　佛告阿難：“彌勒菩薩安住如是善巧方便，積集阿耨多羅三藐三菩提。阿難，我昔求道受苦無量，乃能積集阿耨多羅三藐三菩提。何以故？乃往古昔時有太子，名見一切義，端正殊妙，諸相具足，見者歡喜；出游園苑，見一病人受諸重苦，生悲愍心便問之言：‘汝今此病豈無有藥能療治耶？’爾時，病人即以偈頌白太子言：  
　　“‘我病藥難求，　世間不可得， 
　　　　國王亦無有，　何況病惱者？ 
　　　　通達于諸論，　善說醫方者， 
　　　　雖欲為療治，　其藥難可得！’  
　　“爾時，太子復以偈頌告病人言：  
　　“‘金銀摩尼珠，　乃至于象馬， 
　　　　所求皆當說，　為汝除憂惱。’  
　　“爾時，病人復以偈頌白太子言：  
　　“‘若飲太子血，　我必得安樂， 
　　　　愿生歡喜心，　施我無憂惱！’  
　　“爾時，太子復以偈頌告病人言：  
　　“‘我為諸眾生，　墜墮無間獄， 
　　　　多劫猶能忍，　何況于身血！’  
　　“爾時，太子即取利刀，刺身出血，令彼病人隨意所用，不生一念悔恨之心。阿難當知，爾時太子見一切義者，豈異人乎？今我身是。四大海水猶可測量，我于往昔行菩薩道，舍已身血不可稱計。” 
　　佛告阿難：“乃往古昔時有太子，名曰妙華，端正殊勝，諸相具足，見者歡喜；從園苑出，見一病人身體羸瘦，生悲愍心便問之言：‘汝今此病豈無有藥能療治耶？’爾時，病人即以偈頌白太子言：  
　　“‘世雖有良醫，　無藥療我病， 
　　　　唯愿生慈愍，　為我除憂惱。’  
　　“爾時，太子即以偈頌告病人言：  
　　“‘我為利世間，　一切咸施與， 
　　　　身分及珍寶，　須者皆當說。’  
　　“爾時，病人復以偈頌白太子言：  
　　“‘譬如大藥王，　隨意療眾病， 
　　　　亦如日月光，　普照諸世間。 
　　　　若能出身髓，　遍涂于我身， 
　　　　是病乃消除，　長夜得安樂。’  
　　“爾時，太子復以偈頌告病人言：  
　　“‘若有諸眾生，　碎我身出髓， 
　　　　為利于世間，　心不生憂惱。’  
　　“爾時，太子即自碎身，取其骨髓，與彼病人隨意所用，不生一念悔恨之心。阿難當知，爾時妙華太子豈異人乎？今我身是。四大海水猶可測量，我于往昔行菩薩道，舍身骨髓不可稱計。” 
　　佛告阿難：“乃往古昔時有國王，名為月光，端正殊妙，諸相具足，見者歡喜；從園苑出，見一盲人貧窮乞丐，生悲愍心便問之言：‘汝何所須？我當施汝，或飲食、衣服、莊嚴資具、金、銀、摩尼及諸珍寶，隨汝所欲皆當與之。’爾時，盲人即以偈頌而白王言：  
　　“‘大王猶日月，　光明照世間， 
　　　　具足勝功德，　不久生天上。 
　　　　一切凈妙色，　我今悉不見， 
　　　　愿王起慈悲，　施我所愛眼。’  
　　“爾時，大王即以偈頌告盲人言：  
　　“‘汝速來取眼，　令汝得安樂， 
　　　　愿我當來世，　得佛清凈眼。 
　　　　我行菩薩道，　一切皆當舍， 
　　　　若我不施汝，　是則違本愿。  
　　“爾時，月光王即取利刀，自挑其眼，與彼盲人隨意所用，不生一念悔恨之心。阿難當知，爾時月光王者豈異人乎？即我身是。須彌山王猶可度量，我于往昔行菩薩道，舍所愛眼不可稱計。 
　　“阿難，彌勒菩薩往修行菩薩道時，作是愿言：‘若有眾生薄淫怒癡，成就十善；我于爾時，乃成阿耨多羅三藐三菩提。’阿難，于當來世有諸眾生，薄淫怒癡，成就十善；彌勒菩薩當爾之時，得阿耨多羅三藐三菩提。何以故？由彼菩薩本愿力故。” 
　　佛告阿難：“我于往昔行菩薩道，作如是言：‘愿我當于五濁惡世，貪瞋垢重諸惡眾生，不孝父母，不敬師長，乃至眷屬不相和睦；我于爾時，當成阿耨多羅三藐三菩提。阿難，以是愿故，我今所入城邑聚落，多有眾生毀罵于我，以斷常法招集眾會；若行乞食，坌以塵土，和諸雜毒與我令食；或以女人誹謗于我。阿難，我于今者以本愿力，為如是等諸惡眾生，起大悲心而為說法。” 
　　爾時，阿難白佛言：“世尊，如來應正等覺能作難作，能忍難忍，不調伏者悉令調伏，荷擔如是罪垢眾生而為說法。” 
　　佛告阿難：“如是，如是，如汝所說。何以故？如來大悲之所攝故。” 
　　爾時，阿難白佛言：“世尊，我聞如來堅固誓愿，身毛皆豎。世尊，當何名此經？我等云何受持？” 
　　佛告阿難：“是經名為《彌勒所問》，亦名《往昔本愿因緣》，以是名字汝當受持。” 
　　佛說是經已，彌勒菩薩，尊者阿難，一切世間天、人、阿修羅、乾闥婆等，聞佛所說，皆大歡喜，信受奉行。  
大寶積經卷第一百一十二 失譯師名附秦錄勘同錄編入 
普明菩薩會第四十三  
　　如是我聞：一時，佛在王舍城耆阇崛山中，與大比丘眾八千人俱；菩薩摩訶薩萬六千人，皆是阿惟越致，從諸佛土而來集會，悉皆一生當成無上正真大道。 
　　爾時，世尊告大迦葉：“菩薩有四法，退失智慧。何謂為四？不尊重法，不敬法師；所受深法秘不說盡；有樂法者為作留難，說諸因緣沮壞其心；憍慢自高，卑下他人。迦葉，是為菩薩四法，退失智慧。 
　　“復次，迦葉，菩薩有四法，得大智慧。何謂為四？常尊重法，恭敬法師；隨所聞法，以清凈心廣為人說，不求一切名聞利養；知從多聞生于智慧，勤求不懈如救頭燃；聞經誦持，樂如說行，不隨言說。迦葉，是為菩薩四法，得大智慧。 
　　“復次，迦葉，菩薩有四法，失菩提心。何謂為四？欺誑師長，已受經法而不恭敬；無疑悔處令他疑悔；求大乘者，訶罵誹謗廣其惡名；以諂曲心與人從事。迦葉，是為菩薩四法，失菩提心。 
　　“復次，迦葉，菩薩有四法，世世不失菩提之心，乃至道場自然現前。何謂為四？失命因緣不以妄語，何況戲笑；常以直心與人從事，離諸諂曲；于諸菩薩生世尊想，能于四方稱揚其名；自不愛樂諸小乘法，所化眾生皆悉令住無上菩提。迦葉，是為菩薩四法，世世不失菩提之心，乃至道場自然現前。 
　　“復次，迦葉，菩薩有四法，所生善法滅不增長。何謂為四？以憍慢心讀誦修學路伽耶經；貪利養心詣諸檀越；增毀菩薩；所未聞經違逆不信。迦葉，是為菩薩四法，所生善法滅不增長。 
　　“復次，迦葉，菩薩有四法，所生善法增長不失。何謂為四？舍離邪法，求正經典六波羅蜜菩薩法藏。心無憍慢，于諸眾生謙卑下下，如法得施，知量知足。離諸邪命安住圣種，不出他人罪過虛實，不求人短。若于諸法心不通達，作如是念：‘佛法無量，隨眾所樂而為演說。唯佛所知，非我所解。’以佛為證，不生違逆。迦葉，是為菩薩四法，所生善法增長不失。 
　　“復次，迦葉，菩薩有四曲心，所應遠離。何謂為四？于佛法中心生疑悔，于諸眾生憍慢瞋恨，于他利養起嫉妒心，訶罵菩薩廣其惡名。迦葉，是為菩薩四曲心，所應遠離。 
　　“復次，迦葉，菩薩有四直心之相。何謂為四？所犯眾罪終不覆藏，向他發露心無蓋纏；若失國界、身命、財利，如是急事終不妄語，亦不余言；一切惡事，罵詈、毀謗、撾打、系縛種種傷害，受是苦時但自咎責，自依業報，不瞋恨他；安住信力，若聞甚深難信佛法，自心清凈能悉受持。迦葉，是為菩薩有四直心之相。 
　　“復次，迦葉，菩薩有四敗壞之相。何謂為四？讀誦經典而生戲論，不隨法行；不能奉順恭敬師，令心歡悅損他供養；自違本誓而受信施；見善菩薩輕慢不敬。迦葉，是為菩薩有四敗壞之相。 
　　“復次，迦葉，菩薩有四善順之相。何謂為四？所未聞經聞便信受，如所說行；依止于法，不依言說；隨順師教能知意旨，易與言語所作皆善，不失師意，不退戒定，以調順心而受供養；見善菩薩恭敬愛樂，隨順善人稟受德行。迦葉，是為菩薩有四善順之相。 
　　“復次，迦葉，菩薩有四錯謬。何謂為四？不可信人與之同意，是菩薩謬；非器眾生說其深法，是菩薩謬；樂大乘者為贊小乘，是菩薩謬；若行施時但與持戒，供養善者，不與惡人，是菩薩謬。迦葉，是為菩薩四謬。 
　　“復次，迦葉，菩薩有四正道。何謂為四？于諸眾生其心平等，普化眾生等以佛慧，于諸眾生平等說法，普令眾生等住正行。迦葉，是為菩薩有四正道。 
　　“復次，迦葉，菩薩有四非善知識，非善等侶。何謂為四？求聲聞者但欲自利；求緣覺者喜樂少事；讀外經典路伽耶毗，文辭嚴飾所親近者；但增世利，不益法利。迦葉，是為菩薩有四非善知識，非善等侶。 
　　“復次，迦葉，菩薩有四善知識、四善等侶。何謂為四？諸來求者是善知識，佛道因緣故；能說法者是善知識，生智慧故；能教他人令出家者是善知識，增長善法故；諸佛世尊是善知識，增長一切諸佛法故。迦葉，是為菩薩四善知識、四善等侶。 
　　“復次，迦葉，菩薩有四非菩薩而似菩薩。何謂為四？貪求利養而不求法；貪求名稱，不求福德；貪求自樂，不救眾生；以滅苦法樂聚徒眾，不樂遠離。迦葉，是為四非菩薩而似菩薩。 
　　“復次，迦葉，菩薩有四真實菩薩。何謂為四？能信解空，亦信業報；知一切法無有吾我，而于眾生起大悲心；深樂涅槃而游生死；所作行施皆為眾生，不求果報。迦葉，是為四種真實菩薩福德。 
　　“復次，迦葉，菩薩有四大藏。何謂為四？若有菩薩值遇諸佛，能聞六波羅蜜及其義解，以無礙心視說法者，樂遠離行心無懈怠。迦葉，是為菩薩有四大藏。 
　　“復次，迦葉，菩薩有四法能過魔事。何謂為四？常不舍離菩提之心，于諸眾生心無恚礙，覺諸知見，心不輕賤一切眾生。迦葉，是為菩薩四法能過魔事。 
　　“復次，迦葉，菩薩有四法攝諸善根。何謂為四？在空閑處離諂曲心，諸眾生中行四攝法而不求報，為求法故不惜身命，修諸善根心無厭足。迦葉，是為菩薩四法攝諸善根。 
　　“復次，迦葉，菩薩有四無量福德莊嚴。何謂為四？以清凈心而行法施，于破戒人生大悲心，于諸眾生中稱揚贊嘆菩提之心，于諸下劣修習忍辱。迦葉，是為菩薩有四無量福德莊嚴。 
　　“復次，迦葉，名菩薩者，不但名字為菩薩也，能行善法、行平等心名為菩薩，略說成就三十二法名為菩薩。何謂三十二法？常為眾生深求安樂，皆令得住一切智中；心不憎惡他人智慧；破壞憍慢；深樂佛道；愛敬無虛；親厚究竟，于怨親中其心同等至于涅槃；言常含笑，先意問訊；所為事業終不中息；普為眾生等行大悲，心無疲倦；多聞無厭；自求己過；不說他短；以菩提心行諸威儀；所行惠施不求其報；不依生處而行持戒；諸眾生中行無礙忍；為修一切諸善根故勤行精進；離生無色而起禪定；行方便慧；應四攝法；善惡眾生慈心無畏；一心聽法心住遠離；心不樂著世間眾事；不貪小乘，于大乘中常見大利；離惡知識，親近善友；成四梵行；游戲五通；常依真智；于諸眾生邪行、正行俱不舍棄；言常決定；貴真實法；一切所作菩提為首。如是，迦葉，若人有此三十二法，名為菩薩。 
　　“復次，迦葉，菩薩福德無量無邊，當以譬喻因緣故知。迦葉，譬如一切大地，眾生所用無分別心，不求其報；菩薩亦爾，從初發心至坐道場，一切眾生皆蒙利益，心無分別，不求其報。迦葉，譬如一切水種，百谷藥木皆得增長；菩薩亦爾，自心凈故，慈悲普覆一切眾生，皆令增長一切善法。迦葉，譬如一切火種，皆能成熟百谷果實；菩薩智慧亦復如是，皆能成熟一切善法。迦葉，譬如一切風種，皆能成立一切世界；菩薩方便亦復如是，皆能成立一切佛法。迦葉，譬如月初生時，光明形色日日增長；菩薩凈心亦復如是，一切善法日日增長。迦葉，譬如日之初出一時放光，普為一切眾生照明；菩薩亦爾放智慧光，一時普照一切眾生。迦葉，譬如師子獸王，隨所至處不驚不畏；菩薩亦爾，清凈持戒真實智慧，隨所住處不驚不畏。迦葉，譬如善調象王，能辦大事身不疲極；菩薩亦爾，善調心故，能為眾生作大利益心無疲倦。迦葉，譬如有諸蓮華生于水中，水不能著；菩薩亦爾，生于世間，而世間法所不能污。迦葉，譬如有人伐樹，根在還生；菩薩亦爾，方便力故，雖斷結使，有善根愛還生三界。迦葉，譬如諸方流水，入大海已皆為一味；菩薩亦爾，以種種門集諸善根，回向阿耨多羅三藐三菩提皆為一味。迦葉，譬如須彌山王，忉利諸天及四天王皆依止住；菩薩菩提心亦復如是，為薩婆若所依止住。迦葉，譬如有大國王，以臣力故能辦國事；菩薩智慧亦復如是，方便力故，皆能成辦一切佛事。迦葉，譬如天晴明時，凈無云翳，必無雨相；寡聞菩薩無法雨相亦復如是。迦葉，譬如天陰云時，必能降雨充足眾生；菩薩亦爾，從大悲云起大法雨利益眾生。迦葉，譬如隨轉輪王，所出之處則有七寶；如是，迦葉，菩薩出時，三十七品現于世間。迦葉，譬如隨摩尼珠所在之處，則有無量金銀珍寶；菩薩亦爾，隨所出處，則有無量百千聲聞、辟支佛寶。迦葉，譬如忉利諸天入同等園，所用之物皆悉同等；菩薩亦爾，真凈心故，于眾生中平等教化。迦葉，譬如咒術藥力毒不害人；菩薩結毒亦復如是，智慧力故不墮惡道。迦葉，譬如諸大城中所棄糞穢，若置甘蔗、蒲桃田中則有利益；菩薩結使亦復如是，所有遺余皆是利益，薩婆若因緣故。 
　　“如是，迦葉，菩薩欲學是寶積經者，應修習正觀諸法。云何為正觀？所謂真實思惟諸法，真實正觀者，不觀我、人、眾生、壽命，是名中道真實正觀。 
　　“復次，迦葉，真實觀者，觀色非常亦非無常，觀受、想、行、識非常亦非無常，是名中道真實正觀。 
　　“復次，迦葉，真實觀者，觀地種非常亦非無常，觀水、火、風種非常亦非無常，是名中道真實正觀。所以者何？以常是一邊，無常是一邊，常無常是中無色無形、無明無知，是名中道諸法實觀。我是一邊，無我是一邊，我無我是中無色無形、無明無知，是名中道諸法實觀。 
　　“復次，迦葉，若心有實是為一邊，若心非實是為一邊，若無心識亦無心數法，是名中道諸法實觀。如是善法不善法、世法出世法、有罪法無罪法、有漏法無漏法、有為法無為法，乃至有垢法無垢法亦復如是，離于二邊，而不可受，亦不可說，是名中道諸法實觀。 
　　“復次，迦葉，有是一邊，無是一邊，有無中間無色無形、無明無知，是名中道諸法實觀。 
　　“復次，迦葉，我所說法十二因緣：無明緣行，行緣識，識緣名色，名色緣六入，六入緣觸，觸緣受，受緣愛，愛緣取，取緣有，有緣生，生緣老死憂悲苦惱，如是因緣，但為集成是大苦聚。若無明滅則行滅，行滅故識滅，識滅故名色滅，名色滅故六入滅，六入滅故觸滅，觸滅故受滅，受滅故愛滅，愛滅故取滅，取滅故有滅，有滅故生滅，生滅故如是老死憂悲眾惱大苦皆滅。明與無明無二無別，如是知者，是名中道諸法實觀。如是行及非行，識及所識，名色可見及不可見，諸六入處及六神通，觸及所觸，受與受滅，愛與愛滅，取與取滅，有與有滅，生與生滅，老死與老死滅，是皆無二無別。如是知者，是名中道諸法實觀。 
　　“復次，迦葉，真實觀者，不以空故令諸法空，但法性自空；不以無相故令法無相，但法自無相；不以無愿令法無愿，但法自無愿；不以無起、無生、無我、無取、無性故，令法無起、無取、無性，但法自無起、無取、無性。如是觀者，是名實觀。 
　　“復次，迦葉，非無人故名曰為空，但空自空，前際空、后際空、中際亦空。當依于空，莫依于人！若以得空便依于空，是于佛法則為退墮。如是，迦葉，寧起我見積若須彌，非以空見起增上慢。所以者何？一切諸見以空得脫，若起空見則不可除。迦葉，譬如醫師授藥令病擾動，是藥在內而不出者。于意云何？如是病人寧得差不？” 
　　“不也，世尊。” 
　　“是藥不出，其病轉增。如是，迦葉，一切諸見唯空能滅，若起空見則不可除。譬如有人怖畏虛空，悲嗥椎胸，作如是言：‘我舍虛空。’于意云何？是虛空者可舍離不？” 
　　“不也，世尊。” 
　　“如是，迦葉，若畏空法，我說是人狂亂失心。所以者何？常行空中而畏于空。譬如畫師自手畫作夜叉鬼像，見已怖畏迷悶躄地；一切凡夫亦復如是，自造色聲香味觸故，往來生死受諸苦惱而不自覺。譬如幻師作幻人已，還自殘食；行道比丘亦復如是，有所觀法皆空、皆寂無有堅固，是觀亦空。迦葉，譬如兩木相磨，便有火生，還燒是木；如是，迦葉，真實觀故生圣智慧，圣智生已還燒實觀。譬如燃燈，一切黑闇皆自無有，無所從來，去無所至，非東方來，去亦不至南西北方、四維、上、下，不從彼來，去亦不至，而此燈明無有是念‘我能滅闇’，但因燈明法自無闇，明闇俱空，無作無取；如是，迦葉，實智慧生，無智便滅，智與無智二相俱空，無作無取。迦葉，譬如千歲冥室未曾見明，若燃燈時。于意云何？闇寧有念‘我久住此不欲去’耶？” 
　　“不也，世尊。” 
　　“若燃燈時是闇無力，而不欲去必當磨滅；如是，迦葉，百千萬劫久習結業，以一實觀即皆消滅。其燈明者，圣智慧是；其黑闇者，諸結業是。迦葉，譬如種在空中而能生長，從本已來無有是處；菩薩取證亦復如是，增長佛法終無是處。迦葉，譬如種在良田則能生長；如是，迦葉，菩薩亦爾，有諸結使離世間法能長佛法。迦葉，譬如高原陸地不生蓮華；菩薩亦復如是，于無為中不生佛法。迦葉，譬如卑濕淤泥中乃生蓮華；菩薩亦爾，生死淤泥邪定眾生能生佛法。迦葉，譬如有四大海滿中生酥；菩薩有為善根甚多無量亦復如是。迦葉，譬如若破一毛以為百分，以一分毛取海一渧；一切聲聞有為善根亦復如是。迦葉，譬如小芥子孔所有虛空；一切聲聞有為智慧亦復如是。迦葉，譬如十方虛空無量無邊；菩薩有為智慧甚多為力無量亦復如是。迦葉，譬如剎利大王有大夫人，與貧賤通懷妊生子。于意云何？是王子不？” 
　　“不也，世尊。” 
　　“如是，迦葉，我聲聞眾亦復如是，雖為同證以法性生，不名如來真實佛子。迦葉，譬如剎利大王與使人通懷妊生子，雖出下姓，得名王子；初發心菩薩亦復如是，雖未具足福德智慧，往來生死隨其力勢利益眾生，是名如來真實佛子。迦葉，譬如轉輪圣王而有千子，未有一人有圣王相，圣王于中不生子想；如來亦爾，雖有百千萬億聲聞眷屬圍繞而無菩薩，如來于中不生子想。迦葉，譬如轉輪圣王有大夫人，懷妊七日，是子具有轉輪王相，諸天尊重過余諸子具身力者。所以者何？是胎王子必紹尊位，繼圣王種。如是，迦葉，初發心菩薩亦復如是，雖未具足諸菩薩根，如胎王子諸天神王深心尊重，過于八解大阿羅漢。所以者何？如是菩薩，名紹尊位，不斷佛種。迦葉，譬如一琉璃珠勝于水精如須彌山；菩薩亦爾，從初發心便勝聲聞、辟支佛眾。迦葉，譬如大王夫人生子之日，小王群臣皆來拜謁；菩薩亦爾，初發心時，諸天世人皆當禮敬。迦葉，譬如雪山王中生諸藥草，無有所屬，無所分別，隨病所服皆能療治；菩薩亦爾，所集智藥無所分別，普為眾生平等救護。迦葉，譬如月初生時，眾人愛敬踰于滿月；如是，迦葉，信我語者，愛敬菩薩過于如來。所以者何？由諸菩薩生如來故。迦葉，譬如愚人舍月禮事星宿；智者不爾，終不舍離菩薩行者禮敬聲聞。迦葉，譬如諸天及人，一切世間善治偽珠，不能令成琉璃寶珠；求聲聞人亦復如是，一切持戒成就禪定，終不能得坐于道場成無上道。迦葉，譬如治琉璃珠，能出百千無量珍寶；如是教化成就菩薩，能出百千無量聲聞、辟支佛寶。” 
　　爾時，世尊復告大迦葉：“菩薩常應求利眾生，又正修習一切所有福德善根，等心施與一切眾生，所得智藥遍到十方，療治眾生皆令畢竟。云何名為畢竟智藥？謂不凈觀治于貪淫，以慈心觀治于瞋恚，以因緣觀治于愚癡，以行空觀治諸妄見，以無相觀治諸憶想分別緣念，以無愿觀治于一切出三界愿，以四顛倒治一切倒，以諸有為皆悉無常，治無常中計常顛倒，以有為苦治諸苦中計樂顛倒，以無我法治無我中計我顛倒，以涅槃寂治不凈中計凈顛倒。以四念處治諸依倚身受心法——行者觀身順身相觀不墮我見，順受相觀不墮我見，順心相觀不墮我見，順法相觀不墮我見。是四念處，能厭一切身受心法，開涅槃門。以四正勤能斷已生諸不善法，及不起未生諸不善法，未生善法悉能令生，已生善法能令增長；取要言之，能斷一切諸不善法，成就一切諸善之法。以四如意足治身心重，壞身一相令得如意自在神通；以五根治無信懈怠失念亂心無慧眾生；以五力障諸煩惱力；以七覺分治諸法中疑悔錯謬；以八正道治墮邪道一切眾生。迦葉，是為菩薩畢竟智藥，菩薩常應勤修習行。 
　　“又大迦葉，閻浮提內諸醫師中，耆域醫王最為第一。假令三千大千世界所有眾生皆如耆域，若有人問心中結使、煩惱、邪見、疑悔病藥尚不能答，何況能治？菩薩于中應作是念：‘我終不以世藥為足，我當求習出世智藥，亦修一切善根福德。’如是菩薩得智藥已遍到十方，畢竟療治一切眾生。何謂菩薩出世智藥？謂知諸法從緣合生，信一切法無我、無人，亦無眾生、壽命、知見，無作無受，信解通達無我我所，于是空法無所得中不驚不畏，勤加精進而求心相。菩薩如是求心，何等是心？若貪欲耶？若瞋恚耶？若愚癡耶？若過去、未來、現在耶？若心過去即是盡滅，若心未來未生未至，若心現在則無有住。是心非內、非外，亦非中間。是心無色，無形無對，無識無知，無住無處。如是心者，十方三世一切諸佛，不已見、不今見、不當見。若一切佛過去來今而所不見，云何當有？但以顛倒想故，心生諸法種種差別。是心如幻，以憶想分別故，起種種業，受種種身。 
　　“又大迦葉，心去如風，不可捉故；心如流水，生滅不住故；心如燈焰，眾緣有故；是心如電，念念滅故；心如虛空，客塵污故；心如獼猴，貪六欲故；心如畫師，能起種種業因緣故；心不一定，隨逐種種諸煩惱故；心如大王，一切諸法增上主故；心常獨行無二無伴，無有二心能一時故；心如怨家，能與一切諸苦惱故；心如狂象，蹈諸土舍能壞一切諸善根故；心如吞鉤，苦中生樂想故；是心如夢，于無我中生我想故；心如蒼蠅，于不凈中起凈想故；心如惡賊，能與種種考掠苦故；心如惡鬼，求人便故；心常高下，貪恚所壞故；心如盜賊，劫一切善根故；心常貪色，如蛾投火；心常貪聲，如軍久行樂勝鼓音；心常貪香，如豬喜樂不凈中臥；心常貪味，如小女人樂著美食；心常貪觸，如蠅著油。如是，迦葉，求是心相而不可得，若不可得，則非過去、未來、現在；若非過去、未來、現在，則出三世；若出三世，非有非無；若非有非無，即是不起；若不起者，即是無性；若無性者，即是無生；若無生者，即是無滅；若無滅者，則無所離；若無所離者，則無來無去無退無生；若無來無去無退無生，則無行業；若無行業，則是無為。若無為者，則是一切諸圣根本，是中無有持戒亦無破戒；若無持戒無破戒者，是則無行亦無非行；若無有行無非行者，是則無心無心數法；若無有心、心數法者，則無有業亦無業報；若無有業、無業報者，則無苦樂。若無苦樂即是圣性，是中無業無起業者，無有身業，亦無口業，亦無意業。是中無有上中下差別，圣性平等如虛空故；是性無別，一切諸法等一味故；是性遠離，離身心相故；是性離一切法，隨順涅槃故；是性清凈，遠離一切煩惱垢故；是性無我，離我我所故；是性無高下，從平等生故；是性真諦，第一義諦故；是性無盡，畢竟不生故；是性常住，諸法常如故；是性安樂，涅槃為第一故；是性清凈，離一切相故；是性無我，求我不可得故；是性真凈，從本已來畢竟凈故。 
　　“又大迦葉，汝等當自觀內，莫外馳騁。如是，大迦葉，當來比丘如犬逐塊。云何比丘如犬逐塊？譬如有人以塊擲犬，犬即舍人而往逐之。如是，迦葉，有沙門、婆羅門，怖畏好色、聲、香、味、觸故，住空閑處獨無等侶，離眾憒鬧，身離五欲而心不舍。是人有時或念好色、聲、香、味、觸，貪心樂著而不觀內，不知云何當得離色、聲、香、味、觸；以不知故，有時來入城邑聚落在人眾中，還為好色、聲、香、味、觸五欲所縛。以空閑處持俗戒故死得生天，又為天上五欲所縛；從天上沒，亦不得脫于四惡道——地獄、餓鬼、畜生、阿修羅道，是名比丘如犬逐塊。 
　　“又大迦葉，云何比丘不如犬逐塊？若有比丘為人所罵而不報罵，打害瞋毀亦不報毀，但自內觀求伏其心，作如是念：‘罵者為誰？受者為誰？打者、害者、毀者、瞋者，亦復為誰？’是名比丘不如犬逐塊。迦葉，譬如善調馬師，隨馬[怡-臺+龍]悷即時能伏；行者亦爾，隨心所向即時能攝不令放逸。迦葉，譬如咽塞病即能斷命；如是，迦葉，一切見中唯有我見，即時能斷于智慧命。譬如有人，隨所縛處而求解脫；如是，迦葉，隨心所著應當求解。 
　　“又大迦葉，出家之人有二不凈心。何謂為二？一者、讀誦路伽耶等外道經書，二者、多畜諸好衣缽。又出家人有二堅縛。何謂為二？一者、見縛，二者、利養縛。又出家人有二障法。何謂為二？一者、親近白衣，二者、憎惡善人。又出家人有二種垢。何謂為二？一者、忍受煩惱，二者、貪諸檀越。又出家人有二雨雹壞諸善根。何謂為二？一者、敗逆正法，二者、破戒受人信施。又出家人有二癰瘡。何謂為二？一者、求見他過，二者、自覆其罪。又出家人有二燒法。何謂為二？一者、垢心受著法衣，二者、受他持戒善人供養。又出家人有二種病。何謂為二？一者、懷增上慢而不伏心，二者、壞他發大乘心。 
　　“又大迦葉，謂沙門者，有四種沙門。何謂為四？一者、形服沙門，二者、威儀欺誑沙門，三者、貪求名聞沙門，四者、實行沙門。何謂形服沙門？有一沙門形服具足，被僧伽梨，剃除須發，執持應器，而便成就不凈身業、不凈口業、不凈意業，不善護身，慳嫉懈怠破戒為惡，是名形服沙門。何謂威儀欺誑沙門？有一沙門具足沙門身四威儀，行立坐臥一心安詳，斷諸美味，修四圣種，遠離眾會、出家憒鬧之眾，言語柔軟；行如是法，皆為欺誑不為善凈，而于空法有所見得，于無得法生恐畏心如臨深想，于空論比丘生怨賊想，是名威儀欺誑沙門。何謂名聞沙門？有一沙門以現因緣而行持戒，欲令人知；自力讀誦，欲令他人知為多聞；自力獨處在于閑靜，欲令人知為阿練若；少欲知足，行遠離行，但為人知；不以厭離，不為善寂，不為得道，不為沙門、婆羅門果，不為涅槃，是為名聞沙門。 
　　“復次，迦葉，何謂實行沙門？有一沙門，不貪身命，何況利養？聞諸法空、無相、無愿，心達隨順，如所說行，不為涅槃而修梵行，何況三界？尚不樂起空無我見，何況我見、眾生人見？離依止法而求解脫一切煩惱，見一切諸法本來無垢畢竟清凈，而自依止亦不依他，以正法身尚不見佛，何況形色？以空遠離尚不見法，何況貪著音聲言說？以無為法尚不見僧，何況當見有和合眾？而于諸法無所斷除，無所修行，不生生死，不著涅槃，知一切法本來寂滅，不見有縛，不求解脫，是名實行沙門。如是，迦葉，汝等當習實行沙門法，莫為名字所壞。迦葉，譬如貧窮賤人假富貴名。于意云何？稱此名不？” 
　　“不也，世尊。” 
　　“如是，迦葉，但名沙門、婆羅門，而無沙門、婆羅門實功德行，亦如貧人為名所壞。譬如有人漂沒大水，渴乏而死；如是，迦葉，有諸沙門多讀誦經，而不能止貪恚癡渴，法水漂沒，煩惱渴死墮諸惡道。譬如藥師持藥囊行，而自身病不能療治；多聞之人有煩惱病亦復如是，雖有多聞，不止煩惱不能自利。譬如有人服王貴藥，不能將適，為藥所害；多聞之人有煩惱病亦復如是，得好法藥，不能修善自害慧根。迦葉，譬如摩尼寶珠，墮不凈中不可復著；如是多聞貪著利養，便不復能利益天人。譬如死人著金瓔珞；多聞破戒比丘，被服法衣，受他供養亦復如是。如長者子剪除爪甲，凈自洗浴，涂赤栴檀，著新白衣，頭著華鬘中外相稱；如是，迦葉，多聞持戒被服法衣，受他供養亦復如是。 
　　“又大迦葉，四種破戒比丘似善持戒。何謂為四？有一比丘具足持戒，大小罪中心常怖畏，所聞戒法皆能履行，身業清凈、口業清凈、意業清凈、正命清凈，而是比丘說有我論，是初破戒似善持戒。復次，迦葉，有一比丘誦持戒律，隨所說行，身見不滅，是名第二破戒比丘似善持戒。復次，迦葉，有一比丘具足持戒，取眾生相而行慈心，聞一切法本來無生心大驚怖，是名第三破戒比丘似善持戒。復次，迦葉，有一比丘具足修行，十二頭陀見有所得，是名第四破戒比丘似善持戒。 
　　“復次，迦葉，善持戒者，無我無我所，無作無非作，無有所作亦無作者，無行無非行，無色無名，無相無非相，無滅無非滅，無取無舍，無可取無可棄，無眾生無眾生名，無心無心名，無世間無非世間，無依止無非依止，不以戒自高不下他戒，亦不憶想分別此戒，是名諸圣所持戒行，無漏不系不受三界，遠離一切諸依止法。” 
　　爾時，世尊欲明了此義，而說偈言：  
　　“清凈持戒者，　無垢無所有， 
　　　持戒無憍慢，　亦無所依止， 
　　　持戒無愚癡，　亦無有諸縛， 
　　　持戒無塵污，　亦無有違失， 
　　　持戒心善軟，　畢竟常寂滅。 
　　　遠離于一切，　憶想之分別， 
　　　解脫諸動念，　是凈持佛戒。 
　　　不貪惜身命，　不用諸有生， 
　　　修習于正行，　安住正道中， 
　　　是名為佛法，　真實凈持戒。 
　　　持戒不染世，　亦不依世法， 
　　　逮得智慧明，　無闇無所有， 
　　　無我無彼想，　已知見諸相， 
　　　是名為佛法，　真實凈持戒。 
　　　無此無彼岸，　亦無有中間， 
　　　于無此彼中，　亦無有所著， 
　　　無縛無諸漏，　亦無有欺誑， 
　　　是名為佛法，　真實凈持戒。 
　　　心不著名色，　不生我我所， 
　　　是名為安住，　真實凈持戒。 
　　　雖行持諸戒，　其心不自高， 
　　　亦不以為上，　遇戒求圣道， 
　　　是名為真實，　清凈持戒相。 
　　　不以戒為最，　亦不貴三昧， 
　　　過此二事已，　修習于智慧。 
　　　空寂無所有，　諸圣賢之性， 
　　　是清凈持戒，　諸佛所稱贊。 
　　　心解脫身見，　除滅我我所， 
　　　信解于諸佛，　所行空寂法。 
　　　如是持圣戒，　則為無有比， 
　　　依戒得三昧，　三昧能修慧。 
　　　依因所修慧，　逮得于凈智， 
　　　已得凈智者，　具足清凈戒。”  
　　說是語時，五百比丘不受諸法，心得解脫；三萬二千人遠塵離垢，得法眼凈。五百比丘聞是深法，心不信解，不能通達，從座起去。 
　　爾時，大迦葉白佛言：“世尊，是五百比丘皆得禪定，不能信解入深法故，從座起去。” 
　　佛語迦葉：“是諸比丘皆增上慢，聞是清凈無漏戒相，不能信解，不能通達。佛所說偈其義甚深。所以者何？諸佛菩提極甚深故。若不厚種善根，惡知識所守，信解力少，難得信受。又大迦葉，是五百比丘，過去迦葉佛時，為外道弟子，到迦葉佛所欲求長短，聞佛說法得少信心，而自念言：‘是佛希有！快善妙語。’以是善心，命終之后生忉利天，忉利天終生閻浮提，于我法中而得出家。是諸比丘深著諸見，聞說深法不能信解隨順通達。是諸比丘雖不通達，以聞深法因緣力故，得大利益不生惡道，當于現身得入涅槃。” 
　　爾時，佛語須菩提言：“汝往將是諸比丘來。” 
　　須菩提言：“世尊，是人尚不能信佛語，況須菩提耶？” 
　　佛即化作二比丘，隨五百比丘所向道中。諸比丘見已。問化比丘：“汝欲那去？” 
　　答言：“我等欲去獨處修禪定樂。所以者何？佛所說法不能信解。” 
　　諸比丘言：“長老，我等聞佛說法亦不信解，欲至獨處修禪定行。” 
　　時，化比丘語諸比丘言：“我等當離自高逆諍心，應求信解佛所說義。所以者何？無高無諍是沙門法。所說涅槃名為滅者，為何所滅？是身之中有我滅耶？有人、有作、有受、有命而可滅耶？” 
　　諸比丘言：“是身之中，無我、無人、無作、無受、無命而可滅者，但以貪欲瞋癡滅故，名為涅槃。” 
　　化比丘言：“汝等貪欲瞋癡，為是定相可滅盡耶？” 
　　諸比丘言：“貪欲瞋癡，不在于內，亦不在外，不在中間，離諸憶想是則不生。” 
　　化比丘言：“是故汝等莫作憶想。若使汝等不起憶想分別法者，即于諸法無染無離；無染無離者，是名寂滅。所有戒品，亦不往來亦不滅盡；定品、慧品、解脫品、解脫知見品，亦不往來亦不滅盡。以是法故，說為涅槃。是法皆空遠離亦不可取。汝等舍離是涅槃想，莫隨于想，莫隨非想，莫以想舍想，莫以想觀想；若以想舍想者，則為想所縛。汝等不應分別一切受想滅定，一切諸法無分別故。若有比丘滅諸受想得滅定者，則為滿足，更無有上。” 
　　化比丘說是語時，五百比丘不受諸法，心得解脫，來詣佛所，頭面禮足，在一面立。 
　　爾時，須菩提問諸比丘言：“汝等去至何所？今何從來？” 
　　諸比丘言：“佛所說法，無所從來，去無所至。” 
　　又問：“誰為汝師？” 
　　答言：“我師先來不生，亦無有滅。” 
　　又問：“汝等從何聞法？” 
　　答言：“無有五陰、十二入、十八界，從是聞法。” 
　　又問：“云何聞法？” 
　　答言：“不為縛故，不為解脫故。” 
　　又問：“汝等習行何法？” 
　　答言：“不為得故，不為斷故。” 
　　又問：“誰調伏汝？” 
　　答言：“身無定相，心無所行，是調伏我。” 
　　又問：“何行心得解脫？” 
　　答言：“不斷無明，不生明故。” 
　　又問：“汝等為誰弟子？” 
　　答言：“無得無知者是彼弟子。” 
　　又問：“汝等已得幾何當入涅槃？” 
　　答言：“猶如如來所化入涅槃者，我等當入。” 
　　又問：“汝等已得己利耶？” 
　　答言：“自利不可得故。” 
　　又問：“汝等所作已辦耶？” 
　　答言：“所作不可得故。” 
　　又問：“汝等修梵行耶？” 
　　答言：“于三界不行亦非不行，是我梵行。” 
　　又問：“汝等煩惱盡耶？” 
　　答言：“一切諸法畢竟無盡相故。” 
　　又問：“汝等破魔耶？” 
　　答言：“陰魔不可得故。” 
　　又問：“汝等奉如來耶？” 
　　答言：“不以身心故。” 
　　又問：“汝等住福田耶？” 
　　答言：“無有住故。” 
　　又問：“汝等斷于生死往來耶？” 
　　答言：“無常無斷故。” 
　　又問：“汝等隨法行耶？” 
　　答言：“無礙解脫故。” 
　　又問：“汝等究竟當生何所？” 
　　答言：“隨于如來化人所至。” 
　　須菩提問諸比丘時，有五百比丘不受諸法，心得解脫；三萬二千人遠塵離垢，得法眼凈。 
　　爾時，會中有普明菩薩白佛言：“世尊，菩薩欲學是寶積經者，當云何住？當云何學？” 
　　佛言：“菩薩學是經所說皆無定相，而不可取，亦不可著，隨是行者有大利益。普明，譬如有乘壞船欲渡恒河，以何精進乘此船渡？” 
　　答言：“世尊，以大精進乃可得渡。所以者何？恐中壞故。” 
　　佛告普明：“菩薩亦爾，欲修佛法，當勤精進倍復過是。所以者何？是身無常、無有決定、壞敗之相，不得久住，終歸磨滅，未得法利恐中壞故。我在大流為度眾生斷于四流故，當習法船，乘此法船往來生死，度脫眾生。云何菩薩所習法船？謂平等心一切眾生為船因緣；習無量福以為牢厚清凈戒板；行施及果以為莊嚴，凈心佛道為諸材木；一切福德以為具足；堅固系縛忍辱柔軟憶念為釘；諸菩提分堅強精進，最上妙善法林中出；不可思議無量禪定福德業成，善寂調心以為師匠；畢竟不壞大悲所攝，以四攝法廣度致遠；以智慧力防諸怨賊；善方便力種種合集，四大梵行以為端嚴；四正念處為金樓觀；四正勤行、四如意足以為疾風；五根善察離諸曲惡；五力強浮，七覺覺悟能破魔賊；入八真正道隨意到岸，離外道濟；止為調御，觀為利益，不著二邊，有因緣法以為安隱；大乘廣博無盡辯才，廣布名聞能濟十方一切眾生，而自唱言：‘來上法船！’從安隱道至于涅槃，度身見岸至佛道岸離一切見。如是，普明，菩薩摩訶薩應當修習如是法船。以是法船，無量百千萬億阿僧祇劫，在生死中度脫漂沒長流眾生。” 
　　又告普明：“復有法行能令菩薩疾得成佛，謂諸所行真實不虛，厚習善法深心清凈，不舍精進樂欲近明，修習一切諸善根故，常正憶念樂善法故，多聞無厭具足慧故，破壞憍慢增益智故，除滅戲論具福德故，樂住獨處身心離故，不處憒鬧離惡人故，深求于法依第一義故，求于智慧通達實相故，求于真諦得不壞法故，求于空法所行正故，求于遠離得寂滅故。如是，普明，是為菩薩疾成佛道。” 
　　說是經時，普明菩薩，大迦葉等諸天、阿修羅及世間人，皆大歡喜，頂戴奉行。  
大寶積經卷第一百一十三 北梁沙門釋道龔于張掖譯 
寶梁聚會第四十四沙門品第一  
　　如是我聞：一時，佛在王舍城耆阇崛山中，與大比丘眾八千人俱，菩薩摩訶薩萬六千人——皆不退轉于阿耨多羅三藐三菩提，盡是一生補處，悉從十方諸佛世界而來集會。 
　　爾時，摩訶迦葉白佛言：“世尊，所言沙門，云何為沙門？” 
　　佛告迦葉：“所謂沙門者，寂滅故；調伏故；受教故；戒身凈故；入禪定故；得智慧故；解如實義得解脫故；于三脫門無所疑故；安住圣人所行法故；善修四念處故；離一切不善法故；安住四正勤故；善修四如意足故；成就信根故；信佛法僧故；成就堅信于佛法僧故；不信余道法故；勤行離一切煩惱故；善修七菩提分離一切不善；如實修一切善法故；善知正念正智方便故；專念一切諸善法故；善知定慧方便故；成就五力故；不為一切煩惱之所亂故；善修七菩提分故；善知一切法中因緣方便故；善知圣道方便故；善知正見正定方便故；得四辯力不信外道故；依義不依語，依智不依識，依了義經不依不了義經，依法不依人故；離四魔故；善知五陰故；斷一切煩惱故；得最后身故；離生死道故；離一切愛故；勤行知苦、斷集、證滅、修道故；善見四圣諦故；于佛法中不信余道故；所作已辦故；斷一切漏故；修八背舍故；釋梵天王之所贊故；從本已來專心行道故；樂阿蘭若處故；安住圣法中故；樂佛法儀式故；心不傾動故；不親近出家在家眾故；心樂獨行如犀角故；畏于人眾多惱亂故；樂住獨處故；常怖畏三界故；得實沙門果故；離一切希望故；離世八法故，所謂利衰毀譽稱譏苦樂；堅心不動如地故；護彼我意無所犯故；不濁故；正行故；心行成就如虛空故；于諸形相心無染著，如虛空中動手無所礙故。迦葉，若能成就如是行法，是名沙門。” 
　　爾時，摩訶迦葉白佛言：“世尊，未曾有也，如來善說沙門德行。世尊，若未來世有諸沙門，非實沙門自言我是沙門，非梵行人自言我有梵行；如是之人，即已侵損如來無量阿僧祇劫所修集阿耨多羅三藐三菩提。” 
　　佛告迦葉：“如是侵損如來菩提之罪，說不可盡。迦葉，我滅度后，汝及余大弟子等亦皆滅度，又此世界諸大菩薩皆至他方諸佛世界，爾時，于我法中當有比丘，于諸所行心多諂曲。迦葉，我今當說沙門之垢、沙門過罪。 
　　“迦葉，后末法中，當有比丘，不修身、不修戒、不修心、不修慧，癡如小兒向于闇冥而無所知，心不調伏成沙門垢。迦葉，云何沙門垢？迦葉，沙門垢有三十二，出家之人所應遠離。何等三十二？欲覺是沙門垢，瞋覺是沙門垢，惱覺是沙門垢，自贊是沙門垢，毀他是沙門垢，邪求利養是沙門垢，因利求利是沙門垢，損他施福是沙門垢，覆藏罪過是沙門垢，親近在家人是沙門垢，親近出家人是沙門垢，樂于眾鬧是沙門垢，未得利養作方便求是沙門垢，于他利養心生希望是沙門垢，自于利養心不知足是沙門垢，于他利養中心生嫉妒是沙門垢，常求他過是沙門垢，不見己過是沙門垢，于解脫戒而不堅持是沙門垢，不知慚愧是沙門垢，無恭恪意心慢掉動無有羞恥是沙門垢，起諸結使是沙門垢，逆十二因緣是沙門垢，攝取邊見是沙門垢，不寂滅不離欲是沙門垢，樂于生死不樂涅槃是沙門垢，好樂外典是沙門垢，五蓋覆心起諸煩惱是沙門垢，不信業報是沙門垢，畏三脫門是沙門垢，謗深妙法不寂滅行是沙門垢，于三寶中心不尊敬是沙門垢。迦葉，是名沙門三十二垢。若能離此諸垢，是名沙門。 
　　“迦葉，又有八法覆沙門行。何等八？一者、不敬順師長；二、不尊敬法；三、不善思惟；四、所未聞法聞已誹謗；五、聞無眾生、無我、無命、無人法已，心生驚畏；六、聞一切行本來無生已，而解有為法，不解無為法；七、聞說次第法已墮大深處；八、聞一切法無生無性無出已而心迷沒。迦葉，是名八法覆于沙門行。如是八法，出家沙門應當遠離。 
　　“迦葉，我不說剃頭、法服名為沙門，所謂有功德儀式具足者，乃名為沙門。迦葉，沙門身服袈裟，心應遠離貪恚癡行。何以故？心無貪恚癡行，我乃聽著袈裟。迦葉，若心有貪恚癡法，而身著袈裟，除專心持戒，余不持戒人，則為燒滅袈裟。何以故？圣人表式，隨順寂滅行慈悲心，離欲滅者之所應服。迦葉，汝今聽我說，圣人表式有十二事。何等十二？迦葉，持戒是圣人表式，禪定是圣人表式，智慧是圣人表式，解脫是圣人表式，解脫知見是圣人表式，入四圣諦是圣人表式，能解十二因緣是圣人表式，行四無量心是圣人表式，行于四禪是圣人表式，行四無色定是圣人表式，入四向正定是圣人表式，斷一切漏是圣人表式。迦葉，是名圣人十二表式。迦葉，若有比丘不具足圣人十二表式身服袈裟者，我說此比丘是邪法行，非寂滅行，離佛法行；不近涅槃，順生死行為魔所鉤；不度生死，于正法退而行邪法。迦葉，是故出家比丘身服袈裟時，若未得沙門果者，應以八法敬重袈裟。何等八？于身袈裟應起塔想、世尊想、寂滅想、慈想、敬如佛想、慚想、愧想、令我來世離貪恚癡具沙門法想。迦葉，是名八法敬重袈裟。 
　　“迦葉，若有于四圣種不行知足離沙門法，亦不以此八法敬重袈裟者，而彼別有似沙門數墮小地獄。迦葉，彼地獄中似沙門者于中受罪，衣缽支體皆悉熾然，坐臥之處凡有所用物，亦皆熾然如大火聚，似沙門者受如是罪。何以故？成就不凈身口意業故墮是罪處。迦葉，若非沙門自言我是沙門，非梵行者自言我有梵行，若有持戒功德具足人所右繞恭敬尊重者，若破戒比丘受其禮敬供養而不自知惡，彼惡比丘以是不善根故得八輕法。何等八？一、作愚癡；二、口喑啞；三、受身矬陋；四、顏貌丑惡，其面側戾見者蚩笑；五、轉受女人身作貧窮婢使；六、其形羸瘦夭損壽命；七、人所不敬，常有惡名；八、不值佛世。迦葉，是破戒比丘受持戒者禮敬供養，得如是八種法。迦葉，破戒比丘聞如是法已，應當不受持戒比丘禮敬供養。迦葉，若有非沙門自言我是沙門，非梵行自言我有梵行，于此大地乃至無有涕唾分處，況舉足下足去來屈伸？何以故？過去大王持此大地，施與持戒有行德者，令于中行道。迦葉，是破戒比丘舉足下足處，一切信施不及此人，況僧坊及招提僧舍經行之處？若有房舍、床敷、園林，所有衣缽、臥具、醫藥，一切信施所不應受。迦葉，我今當說，若有非沙門自言我是沙門，非梵行自言我有梵行，不能必報信施如一毛端。何以故？圣眾福田猶如大海最妙最勝，于中若有施主凈心信故，以施種子種福田中，如此施主起無量施想。迦葉，若有破戒比丘，如分一毛以為百分，若惡比丘受信施如一毛分，隨所受毛分即損失施主爾所大海福報之分不能畢報。迦葉，是故應凈其心受他信施。迦葉，應如是學。” 
　　爾時，眾中有凈行少欲離扼比丘二百人，聞說是已捫淚而白：“世尊，我今當死，不欲以不得沙門果，受他信施乃至一食。” 
　　佛言：“善哉！善哉！善男子，汝如是慚愧畏于后世，喻如金剛，即是現世瓔珞。善男子，我今當說，世有二人應受信施。何等二？一者、勤行精進，二者、得解脫者。” 
　　佛告比丘：“若有比丘得解脫者，行善法者，如我所說堅持戒者，觀一切行無常、苦、一切法無我者，觀涅槃寂滅愿求欲得。如是，比丘，受他信施摶如須彌，必能報是信施之福。若有比丘受信施主施，令此施主得大利益得大果報。何以故？常生福德，有三種福？一、常施食，二、僧坊舍，三、行慈心。此三福中慈心最勝。” 
　　佛告比丘：“若有比丘從施主受施，若衣缽、臥具、飲食、湯藥受已，若入無量定，令彼施主得無量福得無量報。迦葉，譬如三千大千世界，所有大海尚可竭盡，而此施主所得福報不可得盡。迦葉當知，破戒比丘損于施主爾所福德，若受施主施已，行于惡法，損他信施。迦葉，如是說沙門垢、沙門過罪、沙門諂曲、沙門中賊。迦葉，持戒比丘應當專念，遠離如是一切惡法。迦葉，所謂沙門者，眼不流色中，耳、鼻、舌、身、意不流法中，是故謂之沙門。選擇六入，了達六通，專念六念，安住六敬法，行六重法，是謂沙門。”  比丘品第二  
　　爾時，佛告迦葉：“所言比丘，比丘者，能破煩惱，故名比丘；破我想、眾生想、人想、男想、女想，是謂比丘，復次，迦葉，有修戒修慧，是名比丘，復次，迦葉，離恐畏故，度三有四流故，見有及流諸過患故，離一切有及流故，安處無畏道故，是名比丘，迦葉，若有比丘，自知不成就如是之法及余善法，又離是法行于余道。迦葉，彼比丘，非我弟子，我非彼師。迦葉，多有惡比丘壞我佛法。迦葉，非九十五種外道能壞我法，亦非諸余外道能壞我法，除我法中所有癡人，此癡人輩能壞我法。迦葉，譬如師子獸中之王，若其死已，虎狼鳥獸無有能得食其肉者。迦葉，師子身中自生諸蟲還食其肉。迦葉，于我法中出如是等諸惡比丘，貪惜利養為貪利所覆，不滅惡法，不修善法，不離妄語。迦葉，如是比丘能壞我法。 
　　“迦葉，有四法成就，當知是惡比丘。何等四？貪、恚、癡及我慢者，是名惡比丘。復有四法成就，當知是惡比丘。何等四？傲慢自大、無慚、無愧、不慎口過，是名惡比丘。復有四法成就，當知是惡比丘。何等四？掉動、輕他、貪求利養、多行非法，是名惡比丘。復有四法成就，當知是惡比丘。何等四？多有奸偽、幻惑于人、多行邪命、多說惡言，是名惡比丘。復有四法成就，當知是惡比丘。何等四？現受他恩不知報之，小恩于他責望大報，先受他恩而不憶念，侵損親友，是名惡比丘。復有四法成就，當知是惡比丘。何等四？受人信施失他福報，不善護戒，輕所受戒，不堅持律，是名惡比丘。復有四法成就，當知是惡比丘。何等四？有我論，有眾生論，有命論，有人論，是名惡比丘。復有四法成就，當知是惡比丘。何等四？不敬佛，不敬法，不敬僧，不敬戒，是名惡比丘。復有四法成就，當知是惡比丘。何等四？若僧和合而心不悅，不樂獨處，樂于眾中，常論世俗所有言說，是名惡比丘。復有四法成就，當知是惡比丘。何等四？求于利養，求大名稱，求多知識，不住圣種，是名惡比丘。復有四法成就，當知是惡比丘。何等四？系屬于魔，為魔所害，多于睡眠，作善不喜，是名惡比丘。復有四法成就，當知是惡比丘。何等四？于佛法中朽敗，心懷諛諂，為煩惱所害，離沙門果，是名惡比丘。復有四法成就，當知是惡比丘。何等四？為淫欲所燒，瞋恚所燒，愚癡所燒，亦為一切煩惱所燒，是名惡比丘。復有四法成就，當知是惡比丘。何等四？多游淫里不知過惡，不知知足，雖多學問不知知足，于所須物常懷嫉心不能施他，是名惡比丘。復有四法成就，當知是惡比丘。何等四？從闇入闇，從癡入癡，不見圣諦多生疑惑，常為生死之所系縛，閉涅槃門，是名惡比丘。 
　　“復有四法成就，當知是惡比丘。何等四？身多奸行，口多奸行，意多奸行，儀式多奸行。云何身多奸行？安詳而行是身奸行，不左右視是身奸行，若左右視不過一尋是身奸行，邪命著衣是身奸行。諛諂行于空閑之處，不求空閑所行之法；諛諂乞食，不觀乞食相；諛諂著糞掃衣，不知為慚愧故；諛諂行于山窟樹下，不知分別十二緣行；諛諂服于陳故棄藥，不求甘露法藥。迦葉，是名身多奸行。迦葉，云何口多奸行？他識我，他請我，如所求我已得；我不求利養，而他送與我細妙供養我皆得，多利養我亦得；我常行善法應受供養；我善問答；我能順法相，我能逆法相，我于一切法解義非義；他若如是問我，我能如是答，答已伏彼令其默然；我說是已能令大眾一切喜悅，亦令一切嘆言善哉，令彼眾人請我供養，得供養已復令施主請言數來。迦葉，若有不調伏口而有所說，一切所言皆非正言，是口多奸行。迦葉，是名口多奸行。迦葉，云何意多奸行？心所牽連貪求利養，衣缽、臥具、飲食、醫藥，而口說言：‘一切利養我所不須。’心實多求而詐言知足，是名意多奸行。” 
　　爾時，世尊而說偈言：  
　　“心求利養，　口言知足；
      邪命求利，　常無快樂； 
　　　其心多奸，　欺誑一切；
      如此之心，　都不清凈。 
　　　諸天龍神，　有天眼者， 諸佛世尊，　咸共知見。  
　　“迦葉，如是惡比丘，離善法儀式，作邪命行，墮三惡道。”  旃陀羅品第三  
　　佛告迦葉：“云何旃陀羅沙門？迦葉，譬如旃陀羅，常于冢間行求死尸，無慈悲心視于眾生，得見死尸心大喜悅。迦葉，如是沙門旃陀羅常無慈心，至施主家行不善心，所求得已生貴重心；從施主家受利養已，不教施主佛法毗尼，為利養故親近在家，不為法故，亦無慈心，常求利養。迦葉，是名沙門旃陀羅。 
　　“迦葉，如旃陀羅為一切人之所舍離，所謂大臣、長者及諸小王、剎利、婆羅門并余庶民，乃至下賤之所遠離，不欲共作知識。迦葉，如是沙門旃陀羅，亦為一切之所遠離，所謂持戒有德人所敬者，比丘、比丘尼、優婆塞、優婆夷，天、龍、鬼、神及乾闥婆，知其破戒行惡法故。迦葉，是名沙門旃陀羅。 
　　“迦葉，如旃陀羅所有衣服飲食諸所用物，盡非好人之所愛樂，亦不受用。迦葉，如是沙門旃陀羅，若有衣缽所用之物，皆是破戒非法，身口意業諛諂所得；持戒沙門、婆羅門，舍不愛樂，亦不受用，于此人所生哀愍心。迦葉，是名沙門旃陀羅。 
　　“迦葉，如旃陀羅以愧恥心持所用器從他乞食。迦葉，如是沙門旃陀羅，以愧恥心入于房舍，及至他家，或到眾中，亦以愧心至于佛所，亦以愧心禮如來塔，亦以愧心去來屈伸，亦以愧心行住坐臥，一切所行皆有愧心，覆藏惡法故。迦葉，我今當說，旃陀羅人所至之處不到善處。何以故？自行惡法故。迦葉，如是沙門旃陀羅所至之處，亦不到善道，多作惡業，無遮惡道法故。迦葉，是名沙門旃陀羅。 
　　“迦葉，云何沙門敗壞？迦葉，譬如好酒香味具者是酒之醍醐，接取已盡下有糟滓，人所惡賤無所施用。迦葉，如是敗壞沙門，離于法味取煩惱滓，人所惡賤無所施用，離持戒香，嗅諸煩惱；若有至處，不能自利，亦不益他。迦葉，是名敗壞沙門。迦葉，敗壞者，如有所食變為糞穢，臭惡不凈，人所厭離。迦葉，如是敗壞沙門猶如糞穢，以身口意業不清凈故。迦葉，是名敗壞沙門。迦葉，譬如敗種種大地中，終不生芽實。迦葉，如是敗壞沙門，雖在佛法不生善根，不得沙門果。迦葉，是名敗壞沙門。 
　　“迦葉，云何沙門篋？迦葉，譬如畫篋巧工所成，中盛嗅穢種種不凈。迦葉，如是沙門篋，外現成就似沙門行，內有種種垢穢行諸惡業。迦葉，是名沙門篋。 
　　“迦葉，云何沙門構欄荼？迦葉，譬如構欄荼華色貌鮮好，其體堅鞕猶如木石，其氣嗅穢猶如糞涂。有智之人若見此華，不近不觸，遠避而去；愚人若見，不知過患，近而嗅之。迦葉，如是沙門構欄荼，現似沙門行而有粗獷，傲慢自高，臭穢不凈，又作破戒無儀式行，破于正見。迦葉，如是沙門構欄荼，智者不親近，不禮敬右繞，以惡人故而遠離之。迦葉，若有癡如小兒，彼諸癡人之所親近，禮敬右繞信受其語，如構欄荼華為癡人所捉。迦葉，是名沙門構欄荼。 
　　“迦葉，云何沙門求利？迦葉，譬如諛諂之人，心常慳惜，為貪所覆，若見他財物希望欲得；畜利刀杖，無慚愧心、無哀愍心，常有害心；若行空澤、山林、聚落發如是心，于他財物希求欲得，常自藏身不令他見。迦葉，如是沙門求利，心常慳惜，為貪所覆，于所得利心無知足，于他財物希望欲得；有所至處聚落城邑，常為利養，不為善法；覆藏諸惡，謂‘善比丘知我破戒，知已若說戒時，或驅我出’，于善比丘但生恐畏；心常諛諂現行儀式，一切天龍鬼神有天眼者，知此比丘，來時賊來，去時賊去，行時賊行，坐時賊坐，臥時賊臥，取衣時賊取衣，著衣時賊著衣，入聚落時賊入聚落，出聚落時賊出聚落，食時賊食，飲時賊飲，剃發時賊剃發。迦葉，如是癡人去來儀式，皆為天龍鬼神之所知見，見已訶罵：‘如此惡人，即為壞滅釋迦牟尼佛法。’作是訶責諸惡比丘。又彼諸天龍鬼神，見持戒梵行沙門、婆羅門，增益信心，禮敬尊重：‘此人于佛法中應受利養者。’迦葉，此沙門求利，于佛法中出家，不能生一念寂滅離欲之心，況得沙門果？若有得者，無有是處。迦葉，是名沙門求利。 
　　“迦葉，云何稗沙門？迦葉，譬如麥田中生稗麥，其形似麥不可分別，爾時田夫作如是念，謂此稗麥盡是好麥，后見穟生爾乃知非，不得名言一切是麥。迦葉，如是稗沙門在于眾中，似是持戒有德行者，施主見時謂盡是沙門，而彼癡人實非沙門言是沙門，非梵行人自言梵行，先來敗壞離于持戒，亦不入眾數，于佛法中無智慧命當墮惡道，猶如稗麥在好麥中。爾時，天龍鬼神有天眼者，見彼癡人墮于地獄，見已各相謂言：‘此是癡人，先似沙門行不善法，今當墮于大地獄中。從今已后，終不能得沙門德行及沙門果，猶如稗麥在好麥中。’迦葉，是名稗沙門。 
　　“迦葉，云何逋生沙門？迦葉，譬如逋生稻苗，以不熟故名為逋生，以無實故風所吹去，無堅重力似稻非稻。迦葉，如是逋生沙門，形似沙門，無人教呵，無有德力，為魔風所吹，亦無血氣持戒之力，離于多聞，損失定力，亦遠于智，不能破壞諸煩惱賊；名如是人輕劣無力，系屬于魔，為魔所鉤，沒在一切煩惱之中，為魔風所吹如逋生稻。迦葉，逋生之稻，不中為種，亦不生芽。迦葉，如是逋生沙門，于佛法中無道種子，于賢圣法中不得解脫。迦葉，逋生沙門者，所謂破戒行惡，是名逋生沙門。 
　　“迦葉，云何似沙門？迦葉，譬如巧工以金涂銅，其色似金，價不同金；若揩磨時，乃知非金。迦葉，如是似沙門者，好自嚴飾，常澡浴身，齊整著衣，沙門儀式一切具足，去來屈伸常正儀式；而彼常為貪恚癡所害，亦為利養禮敬贊嘆所害，亦為我慢、增上慢一切煩惱所害。雖為人所貴，無貴重法；常勤嚴身希望飲食，不求圣法，不畏后世；現見尊重，非將來尊重；但長肌肥依于利養，非依于法；種種系縛勤作家業，順在家心，亦隨受，苦時受苦，樂時受樂，為愛憎所害；于沙門法無心欲行離諸儀式，必當墮于地獄、餓鬼、畜生。彼人無沙門實，無沙門稱，不與沙門等。迦葉，是名似沙門。 
　　“迦葉，云何失沙門血氣？迦葉，譬如男子、若女人，若童男、若童女，非人飲其血氣，彼人羸瘦無有色力，由失血氣故。迦葉，如是之人失血氣故，諸藥咒術及諸刀杖，所不能治，必至于死。迦葉，如是沙門無有持戒、定、慧、解脫、解脫知見血氣，及慈悲喜舍血氣，亦無行施、調伏護身口意業血氣，亦無安住四圣種血氣，無有儀式血氣，亦無凈身口意血氣。迦葉，是名沙門失于血氣。迦葉，如失血氣沙門，雖受如來法藥不以自度。法藥者，所謂若起淫欲，應觀不凈；若起瞋恚，應行慈心；若起愚癡，應觀十二因緣。于諸煩惱應正思惟，離于樂眾舍我所有，出家三事應當愛護。三事者，所謂持戒清凈，其心調伏，入定不亂。迦葉，如是法藥，我之所說，我所聽服，雖受此藥不以自度。迦葉，又有出世法，所謂空觀、無相無作觀，陰、界、入知，四圣諦及十二因緣。迦葉，如是法藥，彼人亦復不以自度。迦葉，如是沙門臭穢不凈，以破戒故，薄福德故，生極下處以憍慢故，于此命終不生余處，必當墮在大地獄中。如人失于血氣必定至死，如是沙門于此命終必墮地獄。迦葉，是名失血氣沙門。” 
　　如是說已，五百比丘舍戒還俗。爾時，有諸比丘呵彼比丘言：“若大德于佛法中退還家者，如是非善，如是非法。” 
　　佛告諸比丘：“莫作是語！何以故？若如是者，名為順法。若比丘不欲受人信施退還家者，是名順法。彼諸比丘信解心多，故生悔心。” 
　　說此語時，彼得聞已作如是念：“我等或能行不凈行受他信施，應生悔心退而還家。” 
　　“迦葉，我今說此諸比丘等，于此命終生兜率天彌勒菩薩所。彌勒如來出于世時，彼諸比丘在初會數中。”  營事比丘品第四  
　　爾時，摩訶迦葉白佛言：“世尊，云何比丘能營眾事？” 
　　佛告迦葉：“我聽二種比丘得營眾事。何等二？一者、能凈持戒，二者、畏于后世喻如金剛。復有二種。何等二？一者、識知業報，二者、有諸慚愧及以悔心。復有二種。何等二？一者、阿羅漢，二者、能修八背舍者。迦葉，如是二種比丘，我聽營事自無瘡疣。何以故？迦葉，護他人意，此事難故。迦葉，于佛法中種種出家、種種性、種種心、種種解脫、種種斷結，或有阿蘭若，或有乞食，或有樂住山林，或有樂近聚落清凈持戒，或有能離四扼，或有勤修多聞，或有辯說諸法，或有善持戒律，或有善持毗尼儀式，或有游諸城邑聚落為人說法，有如是等諸比丘僧，營事比丘善取如是諸人心相。 
　　“迦葉，若阿蘭若比丘樂空閑處，營事比丘一切役使不應令作。有時阿蘭若比丘，在比丘僧次役使，而營事比丘應當代作。若自不作，應倩（應為請）他人令代為之，不應役使阿蘭若比丘；若非行道時可少令作。 
　　“迦葉，若有乞食比丘，彼營事比丘于乞食比丘應與好食。若有比丘能離四扼，營事比丘隨所須物應當供給，所謂衣服、飲食、臥具、醫藥。 
　　“若離扼比丘所住之處，營事比丘于其住處，不應高聲大喚，亦不令他高聲大喚，欲防護離扼比丘故。營事比丘于離扼比丘，應生尊敬如世尊想，生如是念：‘如是比丘于佛法中能作法柱，當隨所須而供給之。’ 
　　“迦葉，若有勤修多聞比丘，營事比丘應當勸喻，作如是言：‘大德勤修多聞，讀誦令利，我當為諸大德供給使令。若諸大德勤修多聞，于比丘僧中是好瓔珞，能升高座廣說正法，亦自生智慧。’營事比丘不應非時役使，應當擁護令修多聞。 
　　“迦葉，若有說法比丘，營事比丘應事事供給，應將說法比丘至城邑聚落，勸喻諸人令就聽法；說法之處亦應供給，為說法人敷好高座。若有比丘強自以力欲壞說法者，營事比丘應往和解，亦應數往說法人所稱言善哉。 
　　“迦葉，若有比丘善持戒律善持毗尼義，營事比丘應往其所數數問義：‘我云何營事令不得罪，自無所損，不害于他？’持毗尼義比丘，應觀營事者心，隨所營事而為說法，所謂是應作、是不應作。營事比丘于持律人所，一心生信禮敬供養。若比丘僧所有分物，應當隨時供給于僧，不應藏舉；隨僧所須，應當分與應與、時與、不惡心與、不以非法與、非欲心與、非瞋心與、非癡心與、非畏心與；隨僧法行，非隨在家行；隨僧制行，非自隨制行；不于僧物生自在想，乃至小事與僧共斷，非自在斷。若所用物，所謂常住僧物，及與佛物，若招提僧物，彼營事比丘應當分別，常住僧物不應與招提僧，招提僧物不應與常住僧，常住僧物不應與招提僧物共雜，招提僧物不與常住僧物共雜，常住僧物、招提僧物不與佛物共雜，佛物不與常住僧物、招提僧物共雜。若常住僧物多，而招提僧有所須者，營事比丘應集僧行籌索欲。若僧和合，應以常住僧物分與招提僧。 
　　“迦葉，若如來塔或有所須，若欲敗壞者，若常住僧物、若招提僧物多，營事比丘應集僧行籌索欲，作如是言：‘是佛塔壞，今有所須。此常住僧物、招提僧物多。大德僧聽！若僧時到、僧忍聽，若僧不惜所得施物，若常住僧物、若招提僧物，我今持用修治佛塔。’若僧和合，營事比丘應以僧物修治佛塔。若僧不和合，營事比丘應余勸化在家人輩，求索財物修治佛塔。迦葉，若佛物多者，營事比丘不得以佛物分與常住僧及招提僧。何以故？于此物中應生世尊想。佛所有物乃至一線，皆是施主信心施佛，是故諸天世人，于此物中生佛塔想，而況寶物！若于佛塔先以衣施，此衣于佛塔中，寧令風吹雨爛破盡，不應以此衣貿易寶物。何以故？如來塔物無人能與作價者，又佛無所須故。迦葉，有如是善凈營事人者，三寶之物不應令雜，又于自利養心常知足，三寶物中不生我所有想。迦葉，營事比丘若生瞋心，而于持戒大德人所右繞禮敬之者，以自在故驅令役使；是故營事比丘，以瞋心緣故墮大地獄，若得為人作他奴仆，常為其主苦驅役使人所鞭打。 
　　“復次，迦葉，若營事比丘以自在故，更作重制過僧常限，讁罰比丘非時令作；是營事比丘以此不善根故，墮于多釘小地獄中，生此中已以百千釘釘挓其身，其身熾然出大火焰如大火聚。若于持戒有大德者，以重事怖之，以瞋心語故；彼營事比丘生地獄中，其所得舌長五百由旬，以百千釘而釘其舌，一一釘中出大火焰。迦葉，若營事比丘數得僧物，慳惜藏舉，或非時與僧，或復難與，或困苦與，或少與，或不與，或有與者、或不與者；營事比丘以此不善根故，墮穢惡餓鬼，常食糞丸。此人命終當生是中，爾時更有餓鬼，以食示之而復不與；此鬼爾時希望欲得，諦視此食目不曾眴，受饑渴苦，于百千歲中常不得食，或時得食變為糞屎，或作膿血。何以故？有持戒人人所敬禮，僧所有物以自在故而難與之。 
　　“迦葉，若營事比丘以常住僧物、若招提僧物，及以佛物，輒自雜用得大苦報，若受一劫若過一劫。何以故？以侵三寶物故。迦葉，若營事比丘聞如是罪，知如是罪，而故生瞋心于持戒者，我今說此，諸佛世尊所不能治。迦葉，是故營事比丘，聞如是非法罪已，應當善護身口意業，自護亦護他。迦葉，營事比丘寧自啖身肉，終不雜用三寶之物作衣缽飲食。” 
　　爾時，摩訶迦葉白佛言：“世尊，未曾有也！如來自以慈心說如是法，為無慚愧者說無慚愧法，有慚愧者說慚愧法。”  
大寶積經卷第一百一十四 北梁沙門釋道龔于張掖譯 
寶梁聚會第四十四阿蘭若比丘品第五  
　　爾時，摩訶迦葉白佛言：“世尊，若有比丘自言阿蘭若比丘。世尊，齊幾所名阿蘭若比丘？齊幾所名乞食比丘？齊幾所名畜糞掃衣比丘？齊幾所名樹下比丘？齊幾所名冢間比丘？齊幾所名露處比丘。” 
　　佛告迦葉：“阿蘭若比丘，必樂阿蘭若處，住阿蘭若處。迦葉，若阿蘭若處，所謂無大聲，無眾鬧聲，離獐鹿、虎、狼及諸飛鳥，遠諸賊盜及牧牛羊者，順沙門行處，如是阿蘭若處，應于中修行。彼比丘若欲至阿蘭若處，應當思惟八法。何等八？一者、我當舍身，二者、應當舍命，三者、當舍利養，四者、離于一切所愛樂處，五者、于山間死當如鹿死，六者、阿蘭若處當受阿蘭若行，七者、當以法自活，八者、非以煩惱自活。迦葉，是名八法，阿蘭若比丘所應思惟，思惟已當至阿蘭若處。 
　　“迦葉，阿蘭若比丘至阿蘭若處已，行阿蘭若法，以八行行慈，于一切眾生生慈心。何等八？一者、以慈利益，二者、以慈樂，三者、無恚慈，四者、正慈，五者、無異慈，六者、順慈，七者、觀一切法慈，八者、凈如虛空慈。迦葉，以如是八行于諸眾生生慈心。迦葉，阿蘭若比丘至阿蘭若處已，應如是思惟：‘我雖至遠處獨無伴侶，若我行善、若行不善，無人教呵。’復作是念：‘此有諸天、龍、鬼、神、諸佛世尊，知我專心，彼為我證：我今在此行阿蘭若法，我不善心不得自在。若我至此極遠之處，獨無伴侶，無親近者，無我所有。我今當覺欲覺、恚覺、惱覺，余不善法亦應當覺。我今不應不異于樂眾者，亦不應不異近聚落人，若如是不異，我即為誑諸天、龍、鬼、神已，諸佛見我亦不歡悅。我今若如阿蘭若法，則諸天、龍、鬼、神不見呵責，諸佛見我即亦歡悅。’ 
　　“迦葉，阿蘭若比丘，住阿蘭若處行阿蘭若法，一心堅持解脫禁戒，善護戒眾，凈身口意，無諛諂行，凈于正命，心向諸定，如所聞法應憶念之勤正思惟，趣向離欲寂滅涅槃；畏于生死，觀五陰如怨家，觀四大如毒蛇，觀六入如空聚，善知方便，觀十二因緣離斷常見，觀無眾生、無我、無人、無命，解法空相行于無相，漸損所作而行無作，心常驚畏于三界行，常勤修行如救頭燃，常行精進終不退轉，觀身實相，應生如是心，觀如是法；當知苦本，斷一切集，證于滅盡，勤修于道，行于慈心，安住四念處，離不善法，入善法門，安住四正勤，入四如意足，護五善根，于五力中而得自在，覺七菩提分，勤行八圣善道分，受持禪定，以慧分別諸法之相。迦葉，說如是法以嚴飾，阿蘭若比丘作是嚴飾已住于山林，初夜、后夜勤修諸行不應睡眠，常念欲得出世之法。 
　　“迦葉，阿蘭若比丘，凡所住處常修行道，不自嚴身及諸衣服，拾干枯草以用敷坐自用坐具，離常住僧及招提僧物；于阿蘭若處，衣服知足趣得覆身，為行圣道故。迦葉，阿蘭若比丘，若為乞食至城邑聚落，應作是念：‘我從阿蘭若處至是城邑聚落，若得食、若不得，心無憂喜。若不得食者，應生喜心念宿業報，我今當勤修習福業，又念如來乞食亦不得。’彼阿蘭若比丘，入于城邑聚落乞食，應以法莊嚴，法莊嚴已然后乞食。云何法莊嚴？若見適意色不應染著，見不適意色亦不生瞋，若聞適意聲不適意聲，若嗅適意香不適意香，適意味不適意味，適意觸不適意觸，適意法不適意法，心無染著亦不生瞋，攝護根門，諦視一尋，調伏其心，本所思法不令離心；不以食污心而行乞食，應次第乞食，若得食處不應生著，不得食處不應生瞋。若至十家，若過十家，不得食者不應生憂，應作是心：‘此諸長者及婆羅門，多有諸緣不與我食。又此長者、諸婆羅門，乃至未曾生心念我，況與我食？’迦葉，阿蘭若比丘若能如是，于乞食中不生驚畏。 
　　“迦葉，阿蘭若比丘乞食時，若見眾生若男、若女、若童男童女乃至畜生，應于是中生慈悲心：‘我行如是精進，作如是愿：若眾生見我及與我食者，皆生天上。’迦葉，阿蘭若比丘，若得粗食、若得細食，受是食已應觀四方，此村邑中誰貧窮者，當減此食以施與之。若見貧人所可乞食，即分半與；若不見貧者，應生是心：‘我眼所不見眾生，我所得食于中好者愿施與之，我為施主，彼為受者。’ 
　　“迦葉，阿蘭若比丘乞食，得受食已持至阿蘭若處，凈洗手足，凈沙門儀式，具一切凈法，如法取草已結跏趺坐，坐已而食，心無愛著亦無貢高，無有瞋心，無濁亂心，臨欲食時如是思惟：‘今此身中有八萬戶蟲，蟲得此食皆悉安樂。我今以食攝此諸蟲，我得阿耨多羅三藐三菩提時，以法攝取。’迦葉，又時阿蘭若比丘，食或不足，應作是念：‘我今身輕，能修忍辱，斷除諸惡，少大小便；得身輕已亦得心輕，又得少睡，亦不起欲想。’應作如是思惟。迦葉，阿蘭若比丘，若乞食得多應生知足想，應于食中減取一摶置凈石上，如是思惟：‘有諸鳥獸能啖食者，我以施之，彼為受者。’迦葉，阿蘭若比丘，食已洗缽，漱口洗手，凈滌應器手拭令干，舉僧伽梨，依阿蘭若處行，不離本所思惟法相。 
　　“迦葉，阿蘭若比丘行阿蘭若行時，若是凡夫未得沙門果，或時虎狼來至其所，若見不應生畏，作如是念：‘我本來至阿蘭若處時，已舍身命。我不應驚畏，應修慈心，離一切惡亦離怖畏。若諸虎狼斷我命根，啖我身肉，當生是念：我得大利，以不堅身當得堅身。此諸虎狼我不與食，今啖我肉已身得安樂。’迦葉，阿蘭若比丘行阿蘭若法，應如是舍身命。 
　　“迦葉，阿蘭若比丘行阿蘭若法，若有非人，或作好色、或作惡色來至其所，于此非人不生愛心，不生瞋心。迦葉，或有曾見佛諸天來，至阿蘭若所作諸問難；問難已，阿蘭若比丘隨力所能，隨所學法為諸天說。或時諸天有深問難，阿蘭若比丘若不能答，不應生于憍慢之心，應作是言：‘我不多聞，汝莫輕我。我今當勤修學佛法，或時我得通佛法已能一切答。’又應勸請諸天：‘汝等今當為我說法，我當聽受。’又應如是報謝言：‘愿勿嫌也！’ 
　　“復次，迦葉，阿蘭若比丘行阿蘭若法，善修阿蘭若想：‘猶如草木瓦石，無主無我亦無所屬；此身亦爾，無我、無命、無人、無眾生、無諍訟，此法皆從緣合而生。于此法中若善思惟，我當得斷一切諸見，常應思惟空、無相、無作法。’迦葉，阿蘭若比丘行阿蘭若法時，若草、藥草及諸樹林，云何和合？云何散滅？如此外物無主無我，無有我所，亦無諍訟，自生自滅，無生滅者。迦葉，如草木瓦石，無我無主亦無所屬；此身亦爾，無我、無命、無人、無眾生、無諍訟，從眾緣生，緣離則滅，此如實中無有一法若生若滅。迦葉，如是法，阿蘭若比丘至阿蘭若處所應修行。迦葉，阿蘭若比丘行如是法，若學聲聞乘，疾得沙門果；若有障法現世不得沙門果者，不過見一佛、二佛、三佛，必定得斷一切諸漏。若學菩薩乘，現世得無生法忍，得無障法，必見未來諸佛，疾成阿耨多羅三藐三菩提。” 
　　說此阿蘭若品時，有五百比丘斷一切漏，心得解脫。  乞食比丘品第六  
　　佛告迦葉：“云何比丘乞食？迦葉，若有比丘先安住本誓：‘我依乞食出家，我今住先誓。’彼比丘專念無有諛諂，離一切請食，離一切僧中供養，堅自莊嚴。乞食比丘于一切味中不應生好味想，又于上妙食中自勸其心生如是想：‘我如旃陀羅，應凈身心，不應凈飲食。何以故？食好食已一切為糞，臭穢不凈故，我不應求好食。’如是調伏心已，若入城邑聚落次第乞食，不應生如是想：‘男子與我食非女人，女人與我食非男子，童男與我食非童女，童女與我食非童男，應得細食非粗食，應得美食非不美食，時應故與食非不故，應易得食非不易，應速得食非不速，若入人村應得恭敬非不恭敬，應得新食非宿食，應得富家食非貧家食，男子女人眾應來迎我。’迦葉，乞食比丘如是不善法不應思惟。 
　　“迦葉，乞食比丘應如是自莊嚴：此是乞食常所行法，若乞食時得與不得無有憂喜，不應生于粗細食想。何以故？多有眾生貪著美味，由著味故作諸惡業，惡業因緣故墮于地獄、畜生、餓鬼。若知足者不貪美味，應舍細食受取粗食，除舌著味，其心知足，得極粗食亦當知足；彼若命終生于天上，或生人中，生天上已食天美食。迦葉，如是乞食比丘，離于味愛以調伏心，若七日啖豆亦不生憂。何以故？趣活身故，我今食已足以修道，以是故食。 
　　“迦葉，乞食比丘，得此食分墮缽中者，如法所得，如法利養，應與梵行比丘共食此食。迦葉，乞食比丘或時有病，無有使人不能乞食，此應如是調伏其心：‘我獨無侶，一身出家，法是我伴，我應念法。今我病苦，如世尊說，諸比丘應念于法。我所聞法應善思惟，云何善思惟如實觀身？如實觀身已，有智慧者，若獨一心能得初禪，則有是處。’得初禪樂，若一日、若二日乃至七日，以禪為食，其心歡悅。迦葉，乞食比丘行如是法若不得禪，應如是勤行安住善法中，有多人所知，諸天龍神送食與之，此是離扼報故。 
　　“迦葉，或乞食比丘，值天大雨、或大風塵不能乞食，爾時以慈為食而自莊嚴，于所行法安住思惟。若二夜、三夜不得食者，應生是念：‘有多眾生墮餓鬼中，作惡業故苦惱所切，乃至百歲不得一唾。我今安住諸法門中，應生是念：身心羸劣今我堪忍饑渴，勤修圣道不應退轉。’ 
　　“迦葉，乞食比丘不應親近在家之人，男子、女人、童男、童女。迦葉，若乞食比丘令在家人，擇去食中諸不凈物，于坐處坐應為說法，乃至食凈還受食已從坐起去。 
　　“迦葉，乞食比丘不應自現諛諂。云何自現諛諂？若為他人說如是言：‘我今乞得粗惡之食，又復不足與多眾共食。我食少，我今饑渴身力羸劣。’迦葉，是名自現諛諂。迦葉，乞食比丘如是之事應當遠離。 
　　“迦葉，乞食比丘于一切事應生舍心。若食墮缽中，若粗若細，若少若多，若凈若不凈，一切應受心無憂喜，常應凈心觀諸法相，趣得活身為行圣道是故受食。迦葉，乞食比丘或時入于城邑聚落次第乞食，若不得食空缽而出，應念：‘如來有大威德，舍轉輪王位而行出家，斷一切惡法成一切善法，入村乞食尚空缽出，況我薄福不種善根，不空缽還也？是故不應生憂。何以故？不種善根能得粗食、細食，無有是處。我不得食，或自有魔或魔所使，或魔覆蔽諸婆羅門、居士，令我乞食不得。我當勤修離于四魔，斷一切煩惱。若我勤修如是道已，非魔波旬、非魔所使能作留難。’迦葉，乞食比丘應如是受持圣種。”  糞掃衣比丘品第七  
　　佛告迦葉：“畜糞掃衣比丘，拾糞掃物作如是想，為慚愧故，非以衣自嚴飾故，為障風吹日曝、蚊虻蟆子諸惡觸故，安住佛教故，非求凈好故。于糞掃中拾取棄物，取時應生二種想。何等二？一者、知足想，二者、易養想。復生二想：一者、無慢想，二者、持圣種想。復生二想：一者、不以嚴身，二者、令心凈故。 
　　“迦葉，畜糞掃衣比丘，于糞掃中拾取棄物時，若于是處見諸親族知識，見已即止不取，而作是念：‘此諸人輩或呵責我言：汝是不凈人。’迦葉，我說是比丘不得凈行。何以故？畜糞掃衣比丘，心堅如石外物不入，亦不能動故。 
　　“迦葉，畜糞掃衣比丘，拾糞掃中物，應凈浣濯令無垢膩，浣已好染，染已作僧伽梨，善合善綴善縫善受，受已應著莫令綻壞。 
　　“迦葉，畜糞掃衣比丘，安住不凈觀中著糞掃衣，為離欲故；慈心著糞掃衣，為離瞋恚故；觀十二因緣著糞掃衣，為離癡故；正思惟著糞掃衣，為斷一切煩惱故；攝護諸根著糞掃衣，為知六入故；不諛諂著糞掃衣，為令諸天龍神喜悅故。 
　　“迦葉，何故名糞掃衣？迦葉，譬如死灰，人所不貪，不生我所心，法應除棄。迦葉，如是糞掃衣，非我、非我所，是易得，非邪命，不求他，不觀他顏色，舍棄之物糞掃無異亦無所屬，是故名糞掃衣。迦葉，糞掃衣是法幢，以大仙人故；是姓，以圣人故；是安住，以圣種故；是專念，以善法儀式故；是善護，以戒眾故；是向門，以定眾故；是安住，以慧眾故；是身，以解脫眾故；是順法，以解脫知見眾故。迦葉，如是畜糞掃衣得大福德，無所希求，無所貪著，能離慢心，能舍重擔。 
　　“迦葉，若有比丘畜糞掃衣，以知足故，諸天龍鬼神貪樂欲見。迦葉，畜糞掃衣比丘若入禪定，釋、梵、四天王長跪合掌，頭面作禮，況余小天！迦葉，若有惡比丘，勤求衣服以嚴飾身，外現凈行而內具足貪欲恚癡，雖作如是好嚴飾身，而諸天龍神不至其所禮敬供養。何以故？知此比丘勤求衣服以嚴飾身，不除心心數法垢，諸天知故則遠舍去。 
　　“迦葉，汝見周那沙彌，拾不凈臭穢糞掃中物，乞食已至阿耨大池欲浣濯之。爾時池邊有常住諸天，皆遠奉迎，頭面作禮。彼諸天等皆樂凈潔，而取周那沙彌所捉不凈糞掃衣，而為浣之令無垢穢，又取浣汁自以洗身。諸天知周那能持凈戒，入諸禪定，有大威德，是故奉迎恭敬作禮。迦葉，汝見須跋陀梵志，著凈潔衣乞食已，欲至阿耨大池時。常住諸天于池四面面各五里，遙遮梵志不令近池，恐以不凈食及以殘食污此大池。迦葉，汝今現見此事，以圣人正行威德故得是果。周那沙彌所有不凈糞掃中物，而諸天取之為浣，亦以浣汁自洗其身。須跋陀梵志，去池五里不令近之。迦葉，誰聞是已，于圣法中不勤修學？彼諸圣人、諸天世人，皆來頭面禮敬供養。迦葉，欲求如是圣德故，畜糞掃衣。 
　　“迦葉，畜糞掃衣比丘，安住圣種不應生憂，于糞掃衣應生塔想，應生世尊想，應生出世想，應生無我無我所想，如是觀已著糞掃衣；應如是調伏其心，由心凈故得身凈，非身凈故得心凈。迦葉，是故當凈其心，莫嚴飾身。何以故？由心凈故，于佛法中得名梵行。迦葉，如是畜糞掃衣比丘，能如是學，則為學我，亦學于汝。 
　　“迦葉，若汝能畜如是粗衣，則便知足行于圣種。迦葉，汝僧伽梨若著床上、若在坐處，著憂多羅僧經行，則有千萬諸天禮汝僧伽梨。此僧伽梨是戒定慧所薰者，覆身之衣。迦葉，當知汝衣尚得如是尊重禮敬，況汝身耶！迦葉，我舍轉輪王位出家學道，先所著好上妙繒衣、頭羅衣、好細疊衣，諸上妙衣一切著已，我今知足行于圣種，為余人故，身舍好服畜冢間衣。若當來比丘，聞我此法即得學我。 
　　“迦葉，汝本有金縷上衣，我從汝索，汝持與我。迦葉，我愍汝故即為汝受，非以貪故，非以嚴身故。迦葉，有惡比丘不能學我，亦不學汝，為貪所覆，多畜衣缽，積聚飲食，藏舉不舍，亦畜金、銀、琉璃、谷、米、牛、羊、雞、豬、驢、馬、車乘、犁具，家業所須皆求畜之。迦葉，有智之人雖在于家能增善法，非癡人出家得是善分。云何智人在家能增長善法？迦葉，若有出家以袈裟繞項，無沙門行多有緣事，種種系縛求好衣食，著袈裟已，在家人見，禮敬給施衣服、飲食、臥具、湯藥，來去迎送。迦葉，在家之人得如是善法，彼出家人無有是事。何以故？彼出家人多求所須，不能施他故。 
　　“迦葉，當來有比丘多畜衣缽，多有諸物，時彼比丘多為諸在家人，所見禮敬尊重贊嘆。何以故？謂是比丘，多受他施或持與我，我有所須能時時與。迦葉，或有比丘持戒，見世過患，勤修善法，離一切漏如救頭燃，其心知足少諸緣事，勤修自利，離于一切習惡緣者；而彼比丘無人往至其所，無親近者，無禮敬尊重贊嘆者。何以故？彼在家人輕躁淺薄，見現世利，不見后世利。彼在家人生如是心：‘此比丘邊不得利益，用親近為？用禮敬尊重贊嘆？’為除貧窮人少善根者，宿緣應敬者。迦葉，如是人等親近禮敬尊重贊嘆，持戒比丘以為善知識。迦葉，如是說已，稱可二種人意。何等二？一者、若見四圣諦，二者、若見生死過患。復有二：一者、勤行欲離四扼，二者、欲得沙門果。復有二：一者、專念業報，二者、欲知諸法相義。 
　　“迦葉，我今閉塞一切懈怠者門，所謂不知業、不知業報者，離善儀式者，不見后世過惡喻如金剛，見現世利、不見后世利，不生一念向解脫門者。迦葉，我今說彼惡比丘不應希望。若說如是法，若遇如是法，聞如是法已自知所行，不解深法而誹謗之，謂非佛說，是論師作，或魔所說，用教余人。彼惡比丘，如是自害亦復害他，自染垢污亦垢污他。是惡比丘，不能自利亦不利他。” 
　　爾時，摩訶迦葉白佛言：“世尊，如諸佛大悲故，說專行比丘于諸法中得自在者，如來于此經中已廣說竟。世尊，若有眾生聞此經已，信解讀誦，向如實法，當知是諸眾生，已為諸佛之所攝取。” 
　　爾時，佛告阿難：“若有受持是經者，已于先佛種諸善根故，今欲得此經讀誦通利，欲得解脫。所謂善男子、善女人，若出家學、若在家學，此法門能斷諸漏，亦得涅槃。” 
　　阿難白佛言：“世尊，我欲受持此經，當何名此經？云何受持？” 
　　佛告阿難：“此經名《選擇一切法寶》，亦名《安住圣種儀式》，亦名《攝取持戒者》，亦名《節解破戒者》，亦名《寶梁》，亦名《寶取》，亦名《寶藏》，亦名《諸寶法門》。” 
　　摩訶迦葉問大乘寶梁經竟，諸比丘眾聞佛所說，歡喜奉行。  
大寶積經卷第一百一十五 唐三藏法師菩提流志奉詔譯 
無盡慧菩薩會第四十五  
　　如是我聞：一時，佛在王舍城耆阇崛山，與大比丘眾千二百五十人俱。爾時，復有一萬菩薩摩訶薩俱，所謂慧幢菩薩、法幢菩薩、月幢菩薩、日幢菩薩、無邊幢菩薩。復有十六在家菩薩，跋陀婆羅而為上首。復有六十無比喻心菩薩摩訶薩，文殊師利而為上首。復有賢劫中一切菩薩摩訶薩，彌勒菩薩而為上首。復有六萬菩薩摩訶薩，無盡慧菩薩而為上首。 
　　爾時，無盡慧菩薩即從坐起，偏袒右肩，右膝著地，合掌向佛，頭面禮敬，以眾寶華奉散于佛，而白佛言：“世尊，所言菩提心者，以何義故說菩提心？菩薩復以幾法成就菩提心？云何是菩提心？菩提中，心不可得；心中，菩提亦不可得；離菩提，心不可得；離心，菩提亦不可得。菩提者，無色無相，不可言說；心亦無色無相，不可顯示；眾生亦爾，皆不可得。世尊諸法如是，當依何義而得修行？” 
　　佛言：“善男子，汝今諦聽我說：菩提者，本無名字言說。何以故？于菩提中，名字言說不可得故，心及眾生亦復如是。若如是知，名菩提心。菩提者，非過去、未來、現在心；及眾生，亦非過去、未來、現在。若知此義，是名菩薩。然于其中亦不可得，于一切法都無所得，是名得菩提心。如阿羅漢得阿羅漢果，而于此中都無所得，唯除隨俗說言得果，于一切法皆無所得；得菩提心亦復如是，為欲引攝初業菩薩故說菩提心，然于其中無心無心名，無菩提無菩提名，無眾生無眾生名，無聲聞無聲聞名，無獨覺無獨覺名，無菩薩無菩薩名，無如來無如來名，無有為無有為名，無無為無無為名，無現得無當得。 
　　“善男子，我今依言說如是敷演：若有諸眾生，善根廣大超諸眾生，如須彌山出過一切，是初發心為施波羅蜜因；猶如大地善能安住一切事業，是第二發心為戒波羅蜜因；志意勇猛安受煩惱，如師子王威伏眾獸身無怖畏，是第三發心為忍波羅蜜因；勢力雄迅能伏煩惱，如那羅延摧伏異眾，是第四發心為精進波羅蜜因；功德善根種種開發，如波利質多、俱鞞陀羅樹其華開敷，是第五發心為禪波羅蜜因；除去癡暗，猶如日輪光明無邊，是第六發心為般若波羅蜜因；功德意樂一切莊嚴皆得圓滿，如大商主豐足財物，能以巧便拔眾險難，是第七發心為方便波羅蜜因；障礙除滅，意樂具足如凈滿月，是第八發心為力波羅蜜因；佛土眾生皆悉嚴凈，善法備足所作成辦，譬如貧人得無盡藏所愿圓滿，是第九發心為愿波羅蜜因；福智無邊猶如虛空，于法自在如轉輪王已受灌頂，是第十發心為智波羅蜜因。善男子，若此十種發心修習成就，名為菩薩，名為最勝眾生，無障礙眾生，非下劣眾生。然以實義不可得故，故于其中無眾生、無心、無菩提。 
　　“復次，善男子，菩薩行施波羅蜜，以十法為首：一者、信根，二者、信力，三者、意樂，四者、增上意樂，五者、饒益眾生，六者、大慈，七者、大悲，八者、行四攝法，九者、愛樂佛法，十者、求一切智。是為十。 
　　“善男子，菩薩行戒波羅蜜，以十法為首：一者、身業清凈，二者、語業清凈，三者、意業清凈，四者、無怨害心，五者、凈除惡趣，六者、遠離八難，七者、超諸聲聞、辟支佛地，八者、安住佛功德，九者、滿諸希望，十者、成就大愿。是為十。 
　　“善男子，菩薩行忍波羅蜜，以十法為首：一者、舍離瞋恚，二者、不計其身，三者、不計其命，四者、信解，五者、成熟眾生，六者、慈力，七者、隨順法忍，八者、甚深法忍，九者、廣大勝忍，十者、破無明暗。是為十。 
　　“善男子，菩薩行精進波羅蜜，以十法為首：一者、隨諸眾生所作而作，二者、身口意業常生隨喜，三者、無懈怠，四者、務進趣，五者、修正勤，六者、修念處，七者、破煩惱怨，八者、觀察諸法，九者、成熟一切眾生，十者、求一切智。是為十。 
　　“善男子，菩薩行禪波羅蜜，以十法為首：一者、安住善法，二者、心緣一境，三者、緣境等至，四者、正定，五者、禪解脫，六者、定根，七者、定力，八者、壞煩惱怨，九者、定聚圓滿，十者、護法三昧。是為十。 
　　“善男子，菩薩行般若波羅蜜，以十法為首：一者、善觀察諸陰，二者、善觀察界處，三者、正見，四者、正念，五者、了知圣諦，六者、舍離諸見，七者、慧根，八者、無生法忍，九者、慧力，十者、無障礙智。是為十。 
　　“善男子，菩薩行方便波羅蜜，以十法為首：一者、入諸眾生心行欲樂，二者、以力加諸眾生，三者、大慈大悲，四者、成熟眾生而無厭倦，五者、舍離聲聞、辟支佛地，六者、殊勝智見，七者、修習諸波羅蜜，八者、如實觀諸法，九者、攝不思議力，十者、不退轉地。是為十。 
　　“善男子，菩薩行力波羅蜜，以十法為首：一者、知一切眾生心行稠林，二者、知一切眾生煩惱行稠林，三者、知一切眾生意樂勝解行稠林，四者、知一切眾生根行稠林，五者、知一切眾生種種界行稠林，六者、知一切眾生隨煩惱行稠林，七者、知一切眾生死生行稠林，八者、知一切眾生三世業報行稠林，九者、知一切眾生習氣煩惱行稠林，十者、以無疲倦心成熟眾生諸根行稠林。是為十。 
　　“善男子，菩薩行愿波羅蜜，以十法為首：一者、知一切法無生，二者、知一切法無相，三者、知一切法無滅，四者、知一切法無所有，五者、于一切法無執著，六者、知一切法無來，七者、知一切法無去，八者、知一切法無自性，九者、知一切法無初中后平等，十者、于一切法初中后無分別。是為十。 
　　“善男子，菩薩行智波羅蜜，以十法為首：一者、于一切法善能了知決擇，二者、善能圓滿白法，三者、積習菩薩無量資糧，四者、成就廣大福智資糧，五者、大悲圓滿，六者、入種種差別世界，七者、入一切眾生諸煩惱行，八者、作意入如來境界，九者、趣入十力無畏不共佛法殊勝境界，十者、受灌頂位成就一切智最勝之相。是為十。善男子，是為諸菩薩摩訶薩行十波羅蜜皆以十法為首。 
　　“復次，善男子，云何為波羅蜜義？所謂明示超過一切聲聞、獨覺所行故，廣大圓滿如來智故，于有為無為不執著故，如實了知生死過故，諸未覺者悉令覺故，得如來無盡法藏故，得無礙解脫故，以布施度脫諸眾生故，以持戒圓滿本誓愿故，以忍辱具足端嚴相故，以精進究竟諸佛法故，以禪定出生四無量故，以般若滅除諸煩惱故，以方便積集諸佛法故，以愿能令佛法圓滿故，以力能令眾生凈信故，以智具足如來一切智故，得無生法忍故，得不退轉地故，凈治佛剎故，成熟眾生故，于菩提道場圓滿一切如來智故，降伏眾魔故，游四神足故，于生死、涅槃俱無住故，超過一切聲聞、獨覺、菩薩功德故，摧伏一切諸異論故，成就十力、四無所畏、不共佛法故，證得無上正等覺故，轉十二種法輪故，如是一切是波羅蜜義。 
　　“復次，善男子，菩薩摩訶薩將住初歡喜地先有是相，見三千大千世界中，所有百千億那由他眾寶伏藏。菩薩將住第二離垢地先有是相，見三千大千世界地平如掌，無量百千億那由他眾寶蓮華清凈嚴飾。菩薩將住第三明地先有是相，見于自身被甲持杖，勇猛堅固摧伏怨敵。菩薩將住第四焰地先有是相，見四方風吹種種名華布散于地。菩薩將住第五難勝地先有是相，見于女人首戴阿提目多華鬘、婆利師迦華鬘、瞻葡迦華鬘，身佩種種眾莊嚴具。菩薩將住第六現前地先有是相，見于華池八功德水，澄凈盈滿，底布金沙，寶階四道，又于池中有優缽羅華、波頭摩華、拘勿頭華，復見分陀利華而為莊嚴，復見自身于中游戲。菩薩將住第七遠行地先有是相，見于自身左右兩邊皆有地獄，從彼超過無所傷害。菩薩將住第八不動地先有是相，見自身兩肩被師子王相，一切諸獸悉皆怖畏。菩薩將住第九善慧地先有是相，見于自身為轉輪王以正法教化，為無量百千億那由他諸王之所圍繞，種種寶嚴鮮白之蓋蓋菩薩上。菩薩將住第十法云地先有是相，見于自身為真金色，具足如來三十二種大丈夫相，圓光一尋，安處高廣師子之座，無量百千億那由他梵天前后圍繞，恭敬供養而聽說法。善男子，菩薩摩訶薩以三昧力，顯現如是十地先相。 
　　“復次，善男子，初地菩薩圓滿施波羅蜜，二地菩薩圓滿戒波羅蜜，三地菩薩圓滿忍波羅蜜，四地菩薩圓滿精進波羅蜜，五地菩薩圓滿禪波羅蜜，六地菩薩圓滿般若波羅蜜，七地菩薩圓滿方便波羅蜜，八地菩薩圓滿力波羅蜜，九地菩薩圓滿愿波羅蜜，十地菩薩圓滿智波羅蜜。 
　　“復次，善男子，菩薩初發心得現寶三昧，第二發心得善住三昧，第三發心得不動三昧，第四發心得不退轉三昧，第五發心得寶華三昧，第六發心得日輪光明三昧，第七發心得成就一切義三昧，第八發心得智炬三昧，第九發心得現證佛法三昧，第十發心得首楞嚴三昧。 
　　“復次，善男子，菩薩于初地中得殊勝加持陀羅尼，第二地中得無能勝陀羅尼，第三地中得善住陀羅尼，第四地中得不可壞陀羅尼，第五地中得無垢陀羅尼，第六地中得智輪燈陀羅尼，第七地中得殊勝行陀羅尼，第八地中得清凈分別陀羅尼，第九地中得示現無邊法門陀羅尼，第十地中得無盡法藏陀羅尼。” 
　　爾時，會中有一天子，名無礙光明師子幢，從坐而起，偏袒右肩，右膝著地，合掌向佛，白佛言：“希有世尊！希有善逝！如是法門甚深廣大，而能含攝一切佛法。” 
　　于是，佛告無礙光明師子幢言：“如是，如是，如汝所說。善男子，若有菩薩于此法門暫能聽受，必不退轉阿耨多羅三藐三菩提。何以故？彼善男子、善女人，曾種諸善根故，成熟諸善根故，得聞如是經典，為是經典之所印故。善男子，若有男子女人聞此經典，所種善根悉皆清凈，當得不舍離見佛聞法、供養眾僧、成熟眾生，得不舍離海印陀羅尼，得不舍離出現無盡陀羅尼，得不舍離入眾生欲樂心行陀羅尼，得不舍離清凈日光幢陀羅尼，得不舍離無垢月光幢陀羅尼，得不舍離息一切結陀羅尼，得不舍離摧滅無邊堅如金剛山煩惱陀羅尼，得不舍離入平等法性言說陀羅尼，得不舍離入真實語言音聲陀羅尼，得不舍離如虛空顯現無邊清凈印所印陀羅尼，得不舍離成就顯現無邊佛身陀羅尼。善男子，若菩薩成就如是諸陀羅尼，能于十方一切剎土，變現佛身教化眾生；然于法性而無來去，亦復無有教化眾生，于所說法不著文字平等無動，雖現身生死而無起滅，亦無少法有去來者，了知諸行本來寂靜安住佛法。何以故？彼一切諸法無分別故。” 
　　說是法時，眾中三萬菩薩得無生法忍，無量菩薩于阿耨多羅三藐三菩提獲不退轉，無量眾生發菩提心，無量比丘得法眼凈。佛說此經已，無盡慧菩薩，及諸比丘，世間天、人、阿修羅、乾闥婆等，皆大歡喜，信受奉行。  文殊說般若會第四十六之一 
梁三藏曼陀羅仙譯  
　　如是我聞：一時，佛在舍衛國祇樹給孤獨園，與大比丘僧滿足千人，菩薩摩訶薩十千人俱——以大莊嚴而自莊嚴，皆悉已住不退轉地，其名曰：彌勒菩薩、文殊師利菩薩、無礙辯菩薩、不舍擔菩薩，與如是等大菩薩俱。文殊師利童真菩薩摩訶薩，明相現時從其住處，來詣佛所在外而立。 
　　爾時，尊者舍利弗、富樓那彌多羅尼子、大目揵連、摩訶迦葉、摩訶迦栴延、摩訶拘絺羅，如是等諸大聲聞，各從住處俱詣佛所在外而立。佛知眾會皆悉集已。 
　　爾時，如來從住處出，敷座而坐，告舍利弗：“汝今何故于晨朝時在門外立？” 
　　舍利弗白佛言：“世尊，文殊師利童真菩薩，先已至此住門外立，我實于后晚來到耳！” 
　　爾時，世尊問文殊師利：“汝實先來到此住處，欲見如來耶？” 
　　文殊師利即白佛言：“如是，世尊，我實來此欲見如來。何以故？我樂正觀利益眾生。我觀如來如如相、不異相，不動相、不作相，無生相、無滅相，不有相、不無相，不在方、不離方，非三世、非不三世，非二相、非不二相，非垢相、非凈相，以如是等正觀如來利益眾生。” 
　　佛告文殊師利：“若能如是見于如來，心無所取、亦無不取，非積聚、非不積聚。” 
　　爾時，舍利弗語文殊師利言：“若能如是，如汝所說見如來者，甚為希有！為一切眾生故見于如來，而心不取眾生之相；化一切眾生向于涅槃，而亦不取向于涅槃相；為一切眾生發大莊嚴，而心不見莊嚴之相。” 
　　爾時，文殊師利童真菩薩摩訶薩語舍利弗言：“如是，如是，如汝所說。雖為一切眾生發大莊嚴，心恒不見有眾生相；為一切眾生發大莊嚴，而眾生界亦不增不減。假使一佛住世，若一劫若過一劫，如此一佛世界，復有無量無邊恒河沙諸佛，如是一一佛，若一劫若過一劫，晝夜說法心不暫息，各各度于無量恒河沙眾生皆入涅槃，而眾生界亦不增不減；乃至十方諸佛世界亦復如是，一一諸佛說法教化，各度無量恒河沙眾生皆入涅槃，于眾生界亦不增不減。何以故？眾生定相不可得故，是故眾生界不增不減。” 
　　舍利弗復語文殊師利言：“若眾生界不增不減，何以故菩薩為諸眾生，求阿耨多羅三藐三菩提，常行說法？” 
　　文殊師利白佛言：“若諸眾生悉空相者，亦無菩薩求阿耨多羅三藐三菩提，亦無眾生而為說法。何以故？我說法中無有一法當可得故。” 
　　爾時，佛告文殊師利：“若無眾生，云何說有眾生及眾生界？” 
　　文殊師利言：“眾生界相如諸佛界。” 
　　又問：“眾生界者是有量耶？” 
　　答曰：“眾生界量如佛界量。” 
　　又問：“眾生界量有處所不？” 
　　答曰：“眾生界量不可思議。” 
　　又問：“眾生界相為有住不？” 
　　答曰：“眾生無住，猶如空住。” 
　　佛告文殊師利：“如是修般若波羅蜜時，當云何住般若波羅蜜？” 
　　文殊師利言：“以不住法為住般若波羅蜜。” 
　　佛復問文殊師利：“云何不住法名住般若波羅蜜？” 
　　文殊師利言：“以無住相即住般若波羅蜜。” 
　　佛復告文殊師利：“如是住般若波羅蜜時，是諸善根，云何增長？云何損減？” 
　　文殊師利言：“若能如是住般若波羅蜜，于諸善根無增無減，于一切法亦無增無減，是般若波羅蜜性相亦無增無減。世尊，如是修般若波羅蜜，則不舍凡夫法，亦不取賢圣法。何以故？般若波羅蜜不見有法可取可舍。如是修般若波羅蜜，亦不見涅槃可樂、生死可厭。何以故？不見生死，況復厭離？不見涅槃，何況樂著？如是修般若波羅蜜，不見垢惱可舍，亦不見功德可取，于一切法心無增減。何以故？不見法界有增減故。世尊，若能如是，是名修般若波羅蜜。世尊，不見諸法有生有滅，是修般若波羅蜜。世尊，不見諸法有增有減，是修般若波羅蜜。世尊，心無希取，不見法相有可取者，是修般若波羅蜜。世尊，不見好丑，不生高下，不作取舍。何以故？法無好丑，離諸相故；法無高下，等法性故；法無取舍，住實際故，是修般若波羅蜜。” 
　　佛告文殊師利：“是諸佛法得不勝乎？” 
　　文殊師利言：“我不見諸法有勝如相，如來自覺一切法空是可證知。” 
　　佛告文殊師利：“如是，如是，如來正覺自證空法。” 
　　文殊師利白佛言：“世尊，是空法中當有勝如而可得耶？” 
　　佛言：“善哉！善哉！文殊師利，如汝所說是真法乎？”謂文殊師利言：“阿耨多羅是名佛法。” 
　　文殊師利言：“如佛所說，阿耨多羅是名佛法。何以故？無法可得名阿耨多羅。” 
　　文殊師利言：“如是修般若波羅蜜，不名法器，非化凡夫法，亦非佛法，非增長法，是修般若波羅蜜。復次，世尊，修般若波羅蜜時，不見有法可分別思惟。” 
　　佛告文殊師利：“汝于佛法不思惟耶？” 
　　文殊師利言：“不也，世尊。如我思惟不見佛法，亦不可分別是凡夫法、是聲聞法、是辟支佛法，如是名為無上佛法。復次，修般若波羅蜜時，不見凡夫相，不見佛法相，不見諸法有決定相，是為修般若波羅蜜。復次，修般若波羅蜜時，不見欲界，不見色界，不見無色界，不見寂滅界。何以故？不見有法是盡滅相，是修般若波羅蜜。復次，修般若波羅蜜時，不見作恩者，不見報恩者，思惟二相心無分別，是修般若波羅蜜。復次，修般若波羅蜜時，不見般若波羅蜜。復次，修般若波羅蜜時，不見是佛法可取，不見是凡夫法可舍，是修般若波羅蜜。復次，修般若波羅蜜時，不見凡夫法可滅，亦不見佛法而心證知，是修般若波羅蜜。” 
　　佛告文殊師利：“善哉！善哉！汝能如是善說甚深般若波羅蜜相，是諸菩薩摩訶薩所學法印；乃至聲聞、緣覺學無學人，亦當不離是印而修道果。” 
　　佛告文殊師利：“若人得聞是法不驚不畏者，不從千佛所種諸善根，乃至百千萬億佛所久植德本，乃能于是甚深般若波羅蜜不驚不怖。” 
　　文殊師利白佛言：“世尊，我今更說般若波羅蜜義。” 
　　佛言：“便說。” 
　　“世尊，修般若波羅蜜時，不見法是應住、是不應住，亦不見境界可取舍相。何以故？如諸如來不見一切法境界相故，乃至不見諸佛境界，況取聲聞、緣覺、凡夫境界？不取思議相，亦不取不思議相，不見諸法有若干相，自證空法不可思議，如是菩薩摩訶薩，皆已供養無量百千萬億諸佛種諸善根，乃能于是甚深般若波羅蜜不驚不怖。復次，修行般若波羅蜜時，不見縛、不見解，而于凡夫乃至三乘不見差別相，是修般若波羅蜜。” 
　　佛告文殊師利：“汝已供養幾所諸佛？” 
　　文殊師利言：“我及諸佛如幻化相，不見供養及與受者。” 
　　佛告文殊師利：“汝今可不住佛乘耶？” 
　　文殊師利言：“如我思惟不見一法，云何當得住于佛乘？” 
　　佛言：“文殊師利，汝不得佛乘乎？” 
　　文殊師利言：“如佛乘者，但有名字，非可得亦不可見，我云何得？” 
　　佛言：“文殊師利，汝得無礙智乎？” 
　　文殊師利言：“我即無礙，云何以無礙而得無礙？” 
　　佛言：“汝坐道場乎？” 
　　文殊師利言：“一切如來不坐道場，我今云何獨坐道場？何以故？現見諸法住實際故。” 
　　佛言：“云何名實際？” 
　　文殊師利言：“身見等是實際。” 
　　佛言：“云何身見是實際？” 
　　文殊師利言：“身見如相，非實非不實，不來不去，亦身非身，是名實際。” 
　　舍利弗白佛言：“世尊，若于斯義諦了決定，是名菩薩摩訶薩，何以故？能聞如是甚深般若波羅蜜相，心不驚不怖、不沒不悔。” 
　　彌勒菩薩白佛言：“世尊，得聞如是般若波羅蜜，具足法相，是即近于佛坐。何以故？如來現覺此法相故。” 
　　文殊師利白佛言：“世尊，得聞甚深般若波羅蜜，能不驚不怖、不沒不悔，當知此人即是見佛。” 
　　爾時，復有無相優婆夷白佛言：“世尊，凡夫法、聲聞法、辟支佛法、佛法，是諸法皆無相，是故于所從聞般若波羅蜜，皆不驚不怖、不沒不悔。何以故？一切諸法本無相故。” 
　　佛告舍利弗：“善男子、善女人若聞如是甚深般若波羅蜜，心得決定，不驚不怖、不沒不悔，當知是人即住不退轉地。若人聞是甚深般若波羅蜜，不驚不怖，信樂聽受，歡欣不厭，是即具足檀波羅蜜、尸波羅蜜、羼提波羅蜜、毗梨耶波羅蜜、禪波羅蜜、般若波羅蜜，亦能為他顯示分別，如說修行。” 
　　佛告文殊師利：“汝觀何義，為得阿耨多羅三藐三菩提，住阿耨多羅三藐三菩提？” 
　　文殊師利言：“我無得阿耨多羅三藐三菩提，我不住佛乘，云何當得阿耨多羅三藐三菩提？如我所說即菩提相。” 
　　佛贊文殊師利言：“善哉！善哉！汝能于是甚深法中，巧說斯義。汝于先佛久種善根，以無相法凈修梵行。” 
　　文殊師利言：“若見有相則言無相，我今不見有相，亦不見無相，云何而言以無相法凈修梵行？” 
　　佛告文殊師利：“汝見聲聞戒耶？” 
　　答曰：“見。” 
　　佛言：“汝云何見？” 
　　文殊師利言：“我不作凡夫見、不作圣人見，不作學見、不作無學見，不作大見、不作小見，不作調伏見、不作不調伏見，非見、非不見。” 
　　舍利弗語文殊師利言：“汝今如是觀聲聞乘，若觀佛乘，當復云何？” 
　　文殊師利言：“不見菩薩法，不見修行菩提及證菩提者。” 
　　舍利弗語文殊師利言：“云何名佛？云何觀佛？” 
　　文殊師利言：“云何為我？” 
　　舍利弗言：“我者但有名字，名字相空。” 
　　文殊師利言：“如是，如是，如我但有名字，佛亦但有名字，名字相空即是菩提，不以名字而求菩提，菩提之相無言無說。何以故？言說、菩提二俱空故。復次，舍利弗，汝問云何名佛，云何觀佛者，不生不滅，不來不去，非名非相，是名為佛。如自觀身實相，觀佛亦然，唯有智者，乃能知耳！是名觀佛。”  
大寶積經卷第一百一十六 梁三藏曼陀羅仙譯 
文殊師利說般若會第四十六之二  
　　爾時，舍利弗白佛言：“世尊，如文殊師利所說般若波羅蜜，非初學菩薩所能了知。” 
　　文殊師利言：“非但初學菩薩所不能知，及諸二乘所作已辦者，亦未能了知，如是說法無能知者。何以故？菩提之相，實無有法而可知故，無見無聞，無得無念，無生無滅，無說無聽。如是菩提性相空寂，無證無知，無形無相，云何當有得菩提者？” 
　　舍利弗語文殊師利言：“佛于法界不證阿耨多羅三藐三菩提耶？” 
　　文殊師利言：“不也，舍利弗。何以故？世尊即是法界。若以法界證法界者，即是諍論。舍利弗，法界之相即是菩提。何以故？是法界中無眾生相故，一切法空故，一切法空即是菩提，無二無分別故。舍利弗，無分別中則無知者，若無知者，即無言無說；無言說相，即非有非無，非知非不知，一切諸法亦復如是。何以故？一切諸法不見處所決定性故，如逆罪相不可思議。何以故？諸法實相不可壞故，如是逆罪亦無本性，不生天上，不墮地獄，亦不入涅槃。何以故？一切業緣皆住實際，不來不去，非因果非不因果。何以故？法界無邊無前無后故。是故，舍利弗，若見犯重比丘不墮地獄，清凈行者不入涅槃；如是，比丘，非應供、非不應供，非盡漏、非不盡漏。何以故？于諸法中住平等故。” 
　　舍利弗言：“云何名不退法忍？” 
　　文殊師利言：“不見少法有生滅相，名不退法忍。” 
　　舍利弗言：“云何復名不調比丘？” 
　　文殊師利言：“漏盡阿羅漢是名不調。何以故？諸結已盡，更無所調，故名不調。若過心行，名為凡夫。何以故？凡夫眾生不順法界，是故名過。” 
　　舍利弗言：“善哉！善哉！汝今為我善解漏盡阿羅漢義。” 
　　文殊師利言：“如是，如是，我即漏盡真阿羅漢。何以故？斷求聲聞欲及辟支佛欲，以是因緣故，名漏盡得阿羅漢。” 
　　佛告文殊師利：“諸菩薩等坐道場時，覺悟阿耨多羅三藐三菩提不？” 
　　文殊師利言：“菩薩坐于道場，無有覺悟阿耨多羅三藐三菩提。何以故？如菩提相，無有少法而可得者，名阿耨多羅三藐三菩提。無相菩提，誰能坐者？亦無起者！以是因緣，不見菩薩坐于道場，亦不覺證阿耨多羅三藐三菩提。” 
　　文殊師利白佛言：“世尊，菩提即五逆，五逆即菩提。何以故？菩提、五逆無二相故。無覺無覺者，無見無見者，無知無知者，無分別無分別者，如是之相名為菩提；見五逆相亦復如是。若言見有菩提而取證者，當知此輩即是增上慢人。” 
　　爾時，世尊告文殊師利：“汝言我是如來，亦謂我為如來乎？” 
　　文殊師利言：“不也，世尊，我不謂如來為如來耶！無有如相可名為如，亦無如來智能知于如。何以故？如來及智無二相故。空為如來，但有名字，我當云何謂是如來？” 
　　佛告文殊師利：“汝疑如來耶？” 
　　文殊師利言：“不也，世尊。我觀如來無決定性，無生無滅故無所疑。” 
　　佛告文殊師利：“汝今不謂如來出現于世耶？” 
　　文殊師利言：“若有如來出現世者，一切法界亦應出現。” 
　　佛告文殊師利：“汝謂恒沙諸佛入涅槃耶？” 
　　文殊師利言：“諸佛一相不可思議。” 
　　佛語文殊師利：“如是，如是，佛是一相不思議相。” 
　　文殊師利白佛言：“世尊，佛今住世耶？” 
　　佛語文殊師利：“如是，如是。” 
　　文殊師利言：“若佛住世，恒沙諸佛亦應住世。何以故？一切諸佛皆同一相不思議相，不思議相者無生無滅。若未來諸佛出興于世，一切諸佛亦皆出世。何以故？不思議中，無過去、未來、現在相，但眾生取著謂有出世，謂佛滅度。” 
　　佛語文殊師利：“此是如來、阿羅漢、阿鞞跋致菩薩所解。何以故？是三種人聞甚深法，能不誹謗，亦不贊嘆。” 
　　文殊師利白佛言：“世尊，如是不思議，誰當誹謗？誰當贊嘆？” 
　　佛告文殊師利：“如來不思議，凡夫亦不思議。” 
　　文殊師利白佛言：“世尊，凡夫亦不思議耶？” 
　　佛言：“亦不思議。何以故？一切心相皆不思議。” 
　　文殊師利言：“若如是說如來不思議，凡夫亦不思議，今無數諸佛求于涅槃，徒自疲勞。何以故？不思議法即是涅槃，等無異故。” 
　　文殊師利言：“如是凡夫不思議，諸佛不思議。若善男子、善女人，久習善根，近善知識，乃能了知。” 
　　佛告文殊師利：“汝欲使如來于諸眾生為最勝耶？” 
　　文殊師利言：“我欲使如來于諸眾生為最第一，但眾生相亦不可得。” 
　　佛言：“汝欲使如來得不思議法耶？” 
　　文殊師利言：“欲使如來得不思議法，而于諸法無成就者。” 
　　佛告文殊師利：“欲使如來說法教化耶？” 
　　文殊師利白佛言：“欲使如來說法教化，而是說及聽者皆不可得。何以故？住法界故。法界、眾生無差別相。” 
　　佛告文殊師利：“汝欲使如來為無上福田耶？” 
　　文殊師利言：“如來是無盡福田、是無盡相，無盡相即無上福田。非福田、非不福田，是名福田。無有明闇生滅等相，是名福田。若能如是解福田相，深植善種，亦無增無減。” 
　　佛告文殊師利：“云何植種不增不減？” 
　　文殊師利言：“福田之相不可思議！若人于中如法修善，亦不可思議！如是植種名無增無減，亦是無上最勝福田。” 
　　爾時，大地以佛神力，六種振動現無常相。一萬六千人，皆得無生法忍；七百比丘、三千優婆塞、四萬億優婆夷、六千億那由他六欲諸天，遠塵離垢，于諸法中得法眼凈。 
　　爾時，阿難從坐而起，偏袒右肩，右膝著地，白佛言：“世尊，何因緣故，如是大地六種振動？” 
　　佛告阿難：“我說福田無差別相，故現斯瑞。往昔諸佛，亦于此處作如是說，福田之相利益眾生，一切世界六種振動。” 
　　舍利弗白佛言：“世尊，文殊師利是不可思議。何以故？所說法相不可思議。” 
　　佛告文殊師利：“如是，如是，如舍利弗言，汝之所說實不思議。” 
　　文殊師利白佛言：“世尊，不思議不可說，思議亦不可說，如是思議、不思議性俱不可說。一切聲相非思議，亦非不可思議。” 
　　佛言：“汝入不思議三昧耶？” 
　　文殊師利言：“不也，世尊。我即不思議，不見有心能思議者，云何而言入不思議三昧？我初發心欲入是定，而今思惟，實無心相而入三昧。如人學射，久習則巧，后雖無心，以久習故箭發皆中；我亦如是，初學不思議三昧，系心一緣，若久習成就，更無心想，恒與定俱。” 
　　舍利弗語文殊師利言：“更有勝妙寂滅定不？” 
　　文殊師利言：“若有不思議定者，汝可問言，更有寂滅定不？如我意解，不可思議定尚不可得，云何問有寂滅定乎？” 
　　舍利弗言：“不思議定不可得耶？” 
　　文殊師利言：“思議定者是可得相，不思議定者不可得相，一切眾生實成就不思議定。何以故？一切心相即非心故，是名不思議定。是故一切眾生相及不思議三昧相，等無分別。” 
　　佛贊文殊師利言：“善哉！善哉！汝于諸佛，久植善根，凈修梵行，乃能演說甚深三昧。汝今安住如是般若波羅蜜中。” 
　　文殊師利言：“若我住般若波羅蜜中能作是說，即是有想便住我想，若住有想、我想中者，般若波羅蜜便有處所；般若波羅蜜若住于無，亦是我想，亦名處所；離此二處，住無所住，如諸佛住，安處寂滅非思議境界，如是不思議名般若波羅蜜住處。般若波羅蜜處，一切法無相，一切法無作。般若波羅蜜即不思議，不思議即法界，法界即無相，無相即不思議，不思議即般若波羅蜜，般若波羅蜜即法界，無二無別；無二無別即法界，法界即無相，無相即般若波羅蜜界，般若波羅蜜界即不思議界，不思議界即無生無滅界，無生無滅界即不思議界。” 
　　文殊師利言：“如來界及我界即不二相，如是修般若波羅蜜者，則不求菩提。何以故？菩提相離，即是般若波羅蜜故。世尊，若知我相而不可著，無知無著是佛所知，不可思議無知無著即佛所知。何以故？知體本性無所有相，云何能轉法界？若知本性無體無著者，即名無物；若無有物，是無處所無依無住；無依無住，即無生無滅；無生無滅，即是有為無為功德。若如是知則無心想，無心想者，云何當知有為無為功德？無知即不思議，不思議者是佛所知，亦無取無不取，不見三世去來等相，不取生滅及諸起作，亦不斷不常。如是知者，是名正智不思議智；如虛空無此無彼，不可比類，無好惡，無等等，無相無貌。” 
　　佛告文殊師利：“若如是知，名不退智。” 
　　文殊師利言：“無作智名不退智。猶如金礦，先加錘打方知好惡，若不治打無能知者；不退智相亦復如是，要行境界，不念不著，無起無作，具足不動不生不滅，爾乃顯現。” 
　　爾時，佛告文殊師利言：“如諸如來自說己智，誰當能信？” 
　　文殊師利言：“如是智者，非涅槃法，非生死法；是寂滅行，是無動行；不斷貪欲、瞋恚、愚癡，亦非不斷。何以故？無盡無滅，不離生死，亦非不離，不修道、非不修道，作是解者，名為正信。” 
　　佛告文殊師利言：“善哉！善哉！如汝所說，深解斯義。” 
　　爾時，摩訶迦葉白佛言：“世尊，于當來世，若說如是甚深正法，誰能信解，如聞受行？” 
　　佛告迦葉：“今此會中比丘、比丘尼、優婆塞、優婆夷，得聞此經者，如是人等于未來世，若聞是法必能信解，于甚深般若波羅蜜乃能讀誦信解受持，亦能為他人分別演說。譬如長者失摩尼寶，憂愁苦惱；后若還得，心甚歡喜。如是，迦葉，比丘、比丘尼、優婆塞、優婆夷等，亦復如是，有信樂心，若不聞法則生苦惱；若得聞時信解受持，常樂讀誦甚大歡喜。當知此人即是見佛，亦即親近供養諸佛。” 
　　佛告迦葉：“譬如忉利天上波利質多羅樹皰初出時，是中諸天見是樹已皆大歡喜：‘此樹不久必當開敷。’若比丘、比丘尼、優婆塞、優婆夷，得聞般若波羅蜜，能生信解，亦復如是：‘此人不久，亦當開敷一切佛法。’于當來世，有比丘、比丘尼、優婆塞、優婆夷，聞般若波羅蜜，信受讀誦，心不悔沒，當知是人已從此會聽受是經，亦能為人聚落城邑廣說流布，當知是人佛所護念。如是甚深般若波羅蜜中，有能信樂心無疑惑者，是善男子、善女人，于過去諸佛，久已修學植諸善根。 
　　“譬如有人以手穿珠，忽遇無上真摩尼寶，心大歡喜，當知是人必已曾見。如是，迦葉，若善男子、善女人修學余法，忽然得聞甚深般若波羅蜜，能生歡喜亦復如是，當知此人已曾聞故。若有眾生，得聞甚深般若波羅蜜，心能信受生大歡喜，如是人等亦曾親近無數諸佛，從聞般若波羅蜜已修學故。 
　　“譬如有人先所遙見城邑聚落，后若聞人贊嘆彼城所有園苑、種種池泉、華果林樹，男女人民皆可愛樂；是人聞已即大歡喜，更勸令說是城園苑眾好嚴飾，雜華池泉多諸甘果，種種珍妙一切愛樂；是人得聞重甚歡喜，如是之人皆曾見故。若善男子、善女人有聞般若波羅蜜，信心聽受能生歡喜，樂聞不厭而更勸說，當知此輩，已從文殊師利曾聞如是深般若波羅蜜故。” 
　　迦葉白佛言：“世尊，若將來世善男子、善女人，得聞是甚深般若波羅蜜，信樂聽受，以是相故，當知此人亦于過去佛所，曾聞修學。” 
　　文殊師利白佛言：“世尊，佛說諸法無作無相，第一寂滅。若善男子、善女人有能如是諦了斯義，如聞而說，為諸如來之所贊嘆，不違法相，是即佛說，亦是熾然般若波羅蜜相，亦名熾然具足佛法，通達實相不可思議。” 
　　佛告文殊師利：“我本行菩薩道時修諸善根，欲住阿鞞跋致地，當學般若波羅蜜；欲成阿耨多羅三藐三菩提，當學般若波羅蜜。若善男子、善女人，欲解一切法相，欲知一切眾生心界，皆悉同等當學般若波羅蜜。文殊師利，欲學一切佛法具足無礙，當學般若波羅蜜；欲學一切佛成阿耨多羅三藐三菩提時，相好威儀，無量法式，當學般若波羅蜜；欲知一切佛不成阿耨多羅三藐三菩提，一切法式及諸威儀，當學般若波羅蜜。何以故？是空法中，不見諸佛菩提等故。若善男子、善女人欲知如是等相無疑惑者，當學般若波羅蜜。何以故？般若波羅蜜不見諸法若生若滅、若垢若凈，是故善男子、善女人應作如是學般若波羅蜜。欲知一切法無過去、未來、現在等相，當學般若波羅蜜。何以故？法界性相無三世故。欲知一切法同入法界心無掛礙，當學般若波羅蜜；欲得三轉十二行法輪，亦自證知而不取著，當學般若波羅蜜；欲得慈心遍覆一切眾生而無限齊，亦不作念有眾生相，當學般若波羅蜜；欲得于一切眾生不起諍論，亦復不取無諍論相，當學般若波羅蜜；欲知是處非處十力無畏，住佛智慧得無礙辯，當學般若波羅蜜。” 
　　爾時，文殊師利白佛言：“世尊，我觀正法無為無相，無得無利，無生無滅，無來無去，無知者、無見者、無作者，不見般若波羅蜜，亦不見般若波羅蜜境界，非證、非不證，不作戲論，無有分別，一切法無盡離盡，無凡夫法，無聲聞法，無辟支佛法，佛法非得非不得，不舍生死，不證涅槃，非思議、非不思議，非作、非不作。法相如是，不知云何當學般若波羅蜜？” 
　　爾時，佛告文殊師利：“若能如是知諸法相，是名學般若波羅蜜。菩薩摩訶薩若欲學菩提自在三昧，得是三昧已，照明一切甚深佛法，及知一切諸佛名字，亦悉了達諸佛世界無有障礙，當如文殊師利所說般若波羅蜜中學。” 
　　文殊師利白佛言：“世尊，何故名般若波羅蜜？” 
　　佛言：“般若波羅蜜，無邊無際，無名無相，非思量，無歸依，無洲無渚，無犯無福，無晦無明，如法界無有分齊亦無限數，是名般若波羅蜜。亦名菩薩摩訶薩行處，非行處、非不行處，悉入一乘名非行處。何以故？無念無作故。” 
　　文殊師利白佛言：“世尊，當云何行能速得阿耨多羅三藐三菩提？” 
　　佛言文殊師利：“如般若波羅蜜中所說行，能速得阿耨多羅三藐三菩提。復有一行三昧，若善男子、善女人修是三昧者，亦速得阿耨多羅三藐三菩提。” 
　　文殊師利言：“世尊，云何名一行三昧？” 
　　佛言：“法界一相系緣法界，是名一行三昧。若善男子、善女人欲入一行三昧，當先聞般若波羅蜜如說修學，然后能入一行三昧，如法界緣，不退不壞不思議，無礙無相。善男子、善女人欲入一行三昧，應處空閑，舍諸亂意，不取相貌，系心一佛專稱名字；隨佛方所端身正向，能于一佛念念相續，即是念中，能見過去、未來、現在諸佛。何以故？念一佛功德無量無邊，亦與無量諸佛功德無二。不思議佛法等無分別，皆乘一如成最正覺，悉具無量功德、無量辯才。如是入一行三昧者，盡知恒沙諸佛法界無差別相。阿難所聞佛法，得念總持，辯才智慧，于聲聞中雖為最勝，猶住量數則有限礙。若得一行三昧，諸經法門一一分別，皆悉了知決定無礙，晝夜常說智慧辯才終不斷絕，若比阿難多聞辯才，百千等分不及其一。菩薩摩訶薩應作是念：‘我當云何逮得一行三昧不可思議功德無量名稱？’” 
　　佛言：“菩薩摩訶薩當念一行三昧，常勤精進而不懈怠，如是次第漸漸修學，則能得入一行三昧，不可思議功德作證。除謗正法，不信惡業重罪障者，所不能入。復次，文殊師利，譬如有人得摩尼珠，示其珠師，珠師答言：‘此是無價真摩尼寶。’即求師言：‘為我治磨，勿失光色。’珠師治已，隨其磨時，珠色光明映徹表里。文殊師利，若有善男子、善女人，修學一行三昧不可思議功德無量名稱，隨修學時知諸法相，明達無礙功德增長，亦復如是。文殊師利，譬如日輪，光明遍滿無有滅相；若得一行三昧，悉能具足一切功德無有缺少，亦復如是，照明佛法如日輪光。文殊師利，我所說法皆是一味，離味、解脫味、寂滅味。若善男子、善女人得是一行三昧者，其所演說亦是一味，離味、解脫味、寂滅味，隨順正法無錯謬相。文殊師利，若菩薩摩訶薩得是一行三昧，皆悉滿足助道之法，速得阿耨多羅三藐三菩提。復次，文殊師利，菩薩摩訶薩不見法界有分別相及以一相，速得阿耨多羅三藐三菩提相不可思議。是菩提中亦無得佛，如是知者，速得阿耨多羅三藐三菩提。若信一切法悉是佛法，不生驚怖，亦不疑惑，如是忍者，速得阿耨多羅三藐三菩提。” 
　　文殊師利白佛言：“世尊，以如是因，速得阿耨多羅三藐三菩提耶？” 
　　佛言：“得阿耨多羅三藐三菩提，不以因得，不以非因得。何以故？不思議界，不以因得，不以非因得。若善男子、善女人，聞如是說不生懈怠，當知是人已于先佛種諸善根。是故比丘、比丘尼，聞說是甚深般若波羅蜜，不生驚怖，即是從佛出家。若優婆塞、優婆夷，得聞如是甚深般若波羅蜜，心不驚怖，即是成就真歸依處。文殊師利，若善男子、善女人，不習甚深般若波羅蜜，即是不修佛乘。譬如大地，一切藥木皆依地生長；文殊師利，菩薩摩訶薩亦復如是，一切善根皆依般若波羅蜜而得增長，于阿耨多羅三藐三菩提不相違背。” 
　　爾時，文殊師利白佛言：“世尊，此閻浮提城邑聚落，當于何處演說如是甚深般若波羅蜜？” 
　　佛告文殊師利：“今此會中若有人聞般若波羅蜜，皆發誓言，于未來世常得與般若波羅蜜相應。從是信解未來世中能聽是經，當知是人不從余小善根中來，所能堪受聞已歡喜。文殊師利，若復有人從汝聽是般若波羅蜜，應作是言：‘此般若波羅蜜中，無聲聞、辟支佛法、佛法，亦無凡夫生滅等法。’” 
　　文殊師利白佛言：“世尊，若比丘、比丘尼、優婆塞、優婆夷，來問我言：‘云何如來說般若波羅蜜？’我當答言：‘一切說法無諍論相，云何如來當說般若波羅蜜？何以故？不見有法可與諍論，亦無眾生心識能知。’復次，世尊，我當更說究竟實際。何以故？一切法相同入實際，阿羅漢無別勝法。何以故？阿羅漢法、凡夫法，不一不異故。復次，世尊，如是說法，無有眾生已得涅槃、今得、當得。何以故？無有決定眾生相故。” 
　　文殊師利言：“若人欲聞般若波羅蜜，我當作如是說：‘其有聽者，不念不著，無聞無得，當如幻人無所分別。’如是說者是真說法。是故聽者莫作二相，不舍諸見而修佛法，不取佛法，不舍凡夫法。何以故？佛及凡夫二法相空，無取舍故。若人問我，當作是說，如是安慰，如是建立。善男子、善女人應如是問，作如是住，心不退沒，當知法相隨順般若波羅蜜說。” 
　　爾時，世尊贊嘆文殊師利：“善哉！善哉！如汝所說。若善男子、善女人欲見諸佛，應學如是般若波羅蜜；欲親近諸佛如法供養，應學如是般若波羅蜜。若欲言如來是我世尊，應學如是般若波羅蜜；若言如來非我世尊，亦應學如是般若波羅蜜。若欲成阿耨多羅三藐三菩提，亦應學如是般若波羅蜜；若欲不成阿耨多羅三藐三菩提，亦應學如是般若波羅蜜。若欲成就一切三昧，應學如是般若波羅蜜；若欲不成就一切三昧，亦應學如是般若波羅蜜。何以故？無作三昧無異相故，一切法無生無出故。若欲知一切法假名，應學如是般若波羅蜜。若欲知一切眾生修菩提道不求菩提相，心不退沒，應學如是般若波羅蜜。何以故？一切法皆菩提相故。若欲知一切眾生行非行相，非行即菩提，菩提即法界，法界即實際，心不退沒，應學如是般若波羅蜜。若欲知一切如來神通變化，無相無礙，亦無方所，應學如是般若波羅蜜。” 
　　佛告文殊師利：“若比丘、比丘尼、優婆塞、優婆夷，欲得不墮惡趣，當學般若波羅蜜。一四句偈受持讀誦，為他解說隨順實相，如是善男子、善女人，當知決定得阿耨多羅三藐三菩提，則住佛國。若聞如是般若波羅蜜，不驚不畏，心生信解，當知此輩佛所印可，是佛所行大乘法印。若善男子、善女人學此法印，超過惡趣，不入聲聞、辟支佛道，以超過故。” 
　　爾時，帝釋三十三天，以天妙華優缽羅華、拘物頭華、分陀利華、天曼陀羅華等，天栴檀香及余末香，種種金寶，作天伎樂，為供養般若波羅蜜，并諸如來及文殊師利，以散其上；作是供養已：“愿我常聞般若波羅蜜法印。”釋提桓因復作是愿：“愿閻浮提善男子、善女人，常使得聞是經，決定佛法，皆令信解，受持讀誦，為人演說，一切諸天為作擁護。” 
　　爾時，佛告釋提桓因言：“憍尸迦，如是，如是，善男子、善女人當得決定諸佛菩提。” 
　　文殊師利白佛言：“世尊，如是受持善男子、善女人，得大利益功德無量。” 
　　爾時，以佛神力，一切大地六返震動。佛時微笑，放大光明遍照三千大千世界。 
　　文殊師利白佛言：“世尊，即是如來印般若波羅蜜相。” 
　　佛言文殊師利：“如是，如是，說般若波羅蜜已皆現此瑞，為印般若波羅蜜故，使人受持，令無贊毀。何以故？無相法印不可贊毀。我今以是法印，令諸天魔不能得便。” 
　　佛說是經已，爾時諸大菩薩及四部眾，聞說般若波羅蜜，歡喜奉行。  
大寶積經卷第一百一十七 西晉三藏法師竺法護譯 
寶髻菩薩會第四十七之一  
　　聞如是：一時，佛在羅閱祇靈鷲山，與大比丘眾四萬二千，菩薩八萬四千俱——各從十方諸佛世界而來集會，皆已通達一生補處，得無所著、無所掛礙，從勇猛伏三昧出生，獲上蓮華三昧、金剛道場三昧、善堅住三昧、淳淑修三昧、幢英王三昧、金剛三昧、凈德事三昧，分別權行，皆得親近諸佛之法，在佛樹下多所降伏，度諸魔界而得建立諸佛之土，逮成無盡所說總持，得知眾生一切根原，以妙辯才可悅諸心，為師子步猛無所畏，若入眾會應順時宜宣文字句，成就諸行則以威相而自嚴飾，舍于世財，棄諸外道，功勛顯布聲徹十方，諸佛咨嗟德不可量，悉從布施、持戒、忍辱、精進、一心、智慧而成，從無數劫百千那術修治道業，睹見一切眾生之疾，應病與藥皆令療愈，入于深妙明緣起法，以舍斷滅有常之事，其行清凈志無瑕穢，心性鮮明開化群生，各各攝護令得其所，曉了教誨意得自在，勢力堅強不毀慈心，信、戒、聞、施、慚愧智慧，具足七財欲化眾生，以善方便現處閑居，所用修力善誓諸愿，圣德無量心如虛空，其名曰：光觀菩薩、常明曜菩薩、光世音菩薩、大勢至菩薩、師子意菩薩、師子步菩薩、師子雷音菩薩、尊意菩薩、金剛意菩薩、金剛步菩薩、金剛幢菩薩、金剛志菩薩、步不動跡菩薩、獨步世菩薩、善明菩薩、蓮華目菩薩、蓮華凈菩薩、寶凈菩薩、鉤鎖菩薩、寶幢菩薩、寶事菩薩、寶印手菩薩、德曜王菩薩、凈王菩薩、執離意王菩薩、電光嚴菩薩、虛空藏菩薩、濡音菩薩、雨音菩薩、不離音菩薩、意凈菩薩、電音菩薩、解縛菩薩等；十六正士溥首之等，六十圣士眾香首等，三十有二清凈行士慈氏之等，皆是賢劫諸菩薩也。降魔天子、凈復凈天子、善妙天子、賢護天子、獲勝天子、意勝天子、寂化音天子、善思天子，等類二萬皆悉大乘。四天王、天帝釋、忍跡梵天、魔子導師、濡美天子，并余諸天、龍、神、揵沓和、阿須倫、迦留羅、真陀羅、摩睺勒等及人非人，不可稱計。 
　　彼時，世尊與無央數百千之眾眷屬圍繞而為說經，坐大清凈師子之床，勇猛無畏為師子吼，如日普照，若月盛明，如火消冥，其座暉赫威光巍巍超踰釋梵，佛身特顯猶須彌山現于大海，所說經典上中意語靡不妙善，義美具足，究竟清凈，常修梵行，廣演恩慈，宣菩薩行，講菩薩法，所當遵修名曰凈行。 
　　爾時，東方去此佛國九百二十萬佛土，世界名善變，其佛號凈住如來至真等正覺，現在說法。時，佛左右有一菩薩，名羅陀鄰那朱(晉曰寶髻)，與八千菩薩俱，于其佛土忽然不現，至此忍界住于梵天，以一寶蓋覆斯三千大千忍土，普雨天華其色若干在于梵天，而說頌曰：  
　　“諸天人民獲善利，　心愿見佛釋師子， 
　　　為消惱熱諸俗事，　心愿堅固志佛道。 
　　　無數菩薩如江沙，　以精進力行超越， 
　　　降伏魔眾億百千，　得成佛道離垢憂。 
　　　吾從東方而發來，　其世界名曰善變， 
　　　在彼凈住佛左右，　欲得稽首釋師子。 
　　　假使有人欲聽法，　若睹十方諸菩薩， 
　　　設欲歸禮彼世尊，　速疾來到靈鷲山。 
　　　諸導師眾難得遇，　經典之要甚難值， 
　　　人身難得及閑暇，　篤信禁戒誠亦難。 
　　　假使今時造德本，　則見眾生處邪冥， 
　　　便能開心令滅度，　速行俱詣于最勝。 
　　　若欲解棄三惡道，　獲致安隱天人處， 
　　　逮得無為消生死，　則當往詣無等倫。 
　　　為良醫王施甘露，　尊猶導師示正路， 
　　　彼為法王執尊寶，　降伏一切眾生趣。”  
　　于時，寶髻說斯頌已，以此頌音告于三千大千世界。賢者舍利弗聞說斯頌，前白佛言：“唯然！世尊，此妙頌義為從何出？” 
　　佛言：“東方去此九百二十萬佛界名善變，佛號凈住如來至真等正覺，現在說法。其佛左右有菩薩名寶髻，與八千菩薩俱，到此忍界欲來見佛，稽首問訊，咨受經典，并欲見十方諸會菩薩，故住梵天說此頌耳！斯頌之音，普聞三千大千世界，令無央數眾生之類植眾德本，俱來詣佛。” 
　　于是，寶髻與八千菩薩及無央數諸天子眾，周匝圍繞，鼓百千伎，雨諸妙華，演大光明動三千界，往詣佛所，稽首足下，各繞七匝正住佛前。八千菩薩亦復如是，諸天子眾悉皆侍從。寶髻菩薩前白佛言：“唯然！世尊，凈住如來敬問無量，所志康寧，住于輕便勢力安乎？蒙天中天鄙身詣此，愿垂恩慈，為諸菩薩大士之眾，班宣道教所當應行。菩薩住此，得究竟成，具足清凈，而普被服一切德鎧，積累眾善平等之行凈修其身，皆見一切群生所念，觀其相行而隨開化則以智慧，為淫怒癡而講說法令致妙行，若有眾人住于邪法，便為演示平等之教。為諸如來所見覆蓋，眾生之類皆得蒙賴，一切諸魔不能得便，逮睹諸佛無所掛礙，敢可遵修皆成如來清凈之行，如此之義何因致乎？” 
　　佛告寶髻：“善哉！善哉！族姓子，乃問如來如此之義。諦聽！諦聽！善思念之，吾當解說，諸菩薩等所行清凈。”寶髻菩薩與諸大眾受教而聽。 
　　佛告族姓子：“菩薩有四事法所行清凈。何謂為四？一曰、行度無極，二曰、常當遵修諸佛道品，三曰、具足神通，四曰、開化眾生。是為四。行度無極，所可勸助，靡不周普入眾德本；道品法者，游于大慈，曉了應時，慧之所入；具神通者，分別人民心念所行善惡之業；化眾生者，大哀堅固，明識志性之所歸趣。” 
　　佛告族姓子：“何謂菩薩施度無極所行清凈？謂所可習慳貪之心，皆棄捐之；習布施心，已能放舍壞于貪懿瑕穢之事；興勸布施，一切所有惠而不吝。彼行施已，而于四事不造若干。何謂為四？一曰、眾生之類無有若干，二曰、一切經法不各各異，三曰、所可勸助亦無差別，四曰、志性所施亦無若干。彼何謂于諸眾生無有若干？不興此念：‘吾當施某，不施于甲。施某福多，施甲福少。厚施于某，薄施于甲。好供施某，趣施于甲。常當施某，時一施甲。親自斟酌授與于某，不自勞身授與于甲。盡用施某，粗施于甲。此人奉戒，斯人毀禁。此人眾祐，斯人寡祐。此人能畢眾祐之德，斯人不能。此人修正，斯人行邪。此人奉行平等之業，斯人墮落反邪之業。’” 
　　佛言：“如是，族姓子，菩薩布施，皆當棄捐如是輩心，修平等志，不懷若干，常念眾生等心應之，而以開化平意識戒，慈悲喜護無所遺忘。所謂等者，猶如虛空都無增減，是謂眾生無有若干。” 
　　佛告寶髻：“何謂諸法不各各異？假使說法而宣平等，亦不念言：‘奉修法者，吾當與經；不能順法則不授也。若使普備一切法者，吾當與之；不能具法，吾不與也。’欲興道教行法施者，施于凡夫不謂損耗，施于圣賢不謂長益。又計諸法本悉清凈等無差特，以是之故所施當等，是于諸法不各各異。彼所施與供養之具，有所勸助亦無若干。若布施時不作此念：‘吾當獲福，望于帝釋、梵天人位。’不愿國主豪尊長者，亦不慕求色、聲、香、味、細滑之法，不志饒財、珍寶、重貨、眷屬、侍從，亦不貪羨五趣生死所周旋處，不求聲聞、緣覺之乘；敢可所施，則用志求無上正真之道，是謂勸助而不差別。諸可放舍，志性在道無差特心，合會別離初無增減，不望相報，唯欲開度諸不及者越于彼岸。其心質樸而無諛諂，懷抱篤信，內性淳淑，未曾悔變，施所珍愛其心歡喜。若有來求，意能惠與，益用悅豫。是族姓子，志性所施亦不別異，斯謂菩薩施度無極無有若干。” 
　　佛言：“復有八事，棄捐邪徑行布施業。何謂為八？不見吾我，不見有人，不見有壽，不見斷滅，不睹有常，不住三處，不見無處。若布施者，則當嚴凈于是八事。菩薩布施棄四住業。何謂為四？一曰、舍于非法，則以經典開化凡夫；二曰、舍聲聞意，志于大道；三曰、舍緣覺法，修于平等；四曰、遠于止處諸所倚著。是為四。當復離于四事思想。何謂為四？一曰、常想，二曰、安想，三曰、凈想，四曰、我想。是為四。復有四事，為清凈施。何謂為四？一曰、身凈，二曰、言凈，三曰、心凈，四曰、性凈。是為四。復有三事施，越諸掛礙。何謂為三？一曰、舍于希望，二曰、棄捐懷恨，三曰、離于小乘。是為三。復有三事，舍于應施離諸恐懼。何謂為三？一曰、貢高，二曰、輕慢，三曰、魔業。是為三。復有四施以法見印。何謂為四？一曰、內空，二曰、外空，三曰、人空，四曰、道空。是為四。復有四施專惟精進。何謂為四？一曰、飽滿眾生，二曰、具足諸佛之法，三曰、備悉成就相好嚴容，四曰、凈治佛土。是為四事。復有四施心常不舍。何謂為四？一曰、意常念道，二曰、常欲見佛，三曰、修于大慈，四曰、滅除眾生塵勞之穢。是為四。復有三施嚴凈道場。何謂為三？一曰、凈我，二曰、凈人，三曰、至道場凈。是為三。復有四施所與清凈。何謂為四？一曰、以慧布施，二曰、則能可悅眾生之心，三曰、曉了勸助，四曰、明解觀察經典。是為四。” 
　　佛告族姓子：“是為菩薩所可修法，施度無極致清凈行。” 
　　佛告族姓子：“菩薩行戒度無極，有一事致于清凈。何謂為一？解菩薩心而無等倫，其心超過一切世間，最尊無比，越諸聲聞、緣覺之意，心能降伏一切諸魔，入于眾生，所至名德為無量寶諸遵習法，普有所護心未曾忘，是為一。復有二事，戒度無極為清凈行。何謂為二？一曰、常懷慈愍，無害眾生；二曰、心志于道，調柔性行。是為二。復有三事戒無極凈。何謂為三？一曰、身凈，凈身三事，戒無闕漏，究竟備悉；二曰、言凈，一切所說無有諛諂；三曰、意凈，蠲除諸穢貪欲危害。是為三。復有四事戒無極凈。何謂為四？一曰、其戒清凈，二曰、奉禁不毀，三曰、以此戒法教化眾生，四曰、見持戒人敬之如佛。是為四。復有五事戒無極凈。何謂為五？一曰、不嘆己身，二曰、不毀他人，三曰、舍聲聞志，四曰、離緣覺意，五曰、無所貪著。是為五。復有六事戒無極凈。何謂為六？一曰、常念于佛，不毀禁戒；二曰、常念經法，順修其行；三曰、常念圣眾，不違佛教；四曰、常念于施，普舍塵欲；五曰、常念禁戒，不復貪慕一切五趣；六曰、常念諸天，宣眾德本。是為六。復有七事戒無極凈。何謂為七？一曰、篤信，樂諸佛法；二曰、常自念慚，為眾重任；三曰、念愧，思道品法而不自大；四曰、仁和，不惱彼我；五曰、無害，畏于后世殃罪之患；六曰、不煩擾人，止心憂戚；七曰、見諸眾生在苦惱者，而愍哀之。是為七。復有八事戒無極凈。何謂為八？一曰、無有諛諂；二曰、無希冀心；三曰、不貪利養；四曰、舍于慳懿，無所依倚；五曰、己身所有而知止足；六曰、行賢圣禪，具足澹怕；七曰、處于閑居不惜身命；八曰、樂于獨處，遠離眾會，好于道法，畏懼三界不取無為。是為八。復有九事戒無極凈。何謂為九？一曰、無所趣律，教化眾生而令得度；二曰、稍漸習定，修治其原；三曰、令心究竟不懷惱熱；四曰、求于靜漠，止心所念；五曰、習行威儀禮節之正；六曰、超度禁戒不見己身；七曰、未曾欺惑，愍哀群生具足大乘；八曰、究竟成就戒法之業，使不缺漏；九曰、心常懷念勸助德本。是為九。復有十事戒無極凈。何謂為十？一曰、凈身三事；二曰、凈口四事；三曰、凈意三事；四曰、念棄諛諂，志性質直而不細碎；五曰、心性普入，靡不蒙度；六曰、一切所覺而知節限，愍哀為本悉解諸結；七曰、心無剛鞕，教化眾生悉調和業；八曰、常修己身，見諸等類恂恂恭敬；九曰、于諸眾祐勸示法事；十曰、奉以衣食，使離世業。是為十。復有二事戒無極凈。何謂為二？一曰、有毀辱者，寧失身命終不毀戒，不興想念，不慕財業；二曰、無所周旋亦不貪求，一切諸法戒空無像。復有二事。何謂為二？一曰、內凈，除諸衰入；二曰、外凈，舍諸境界。是為二。復有二事：一曰、凈其道心解自然相故，二曰、戒品清凈無諸相故。” 
　　佛告族姓子：“是為菩薩戒度無極清凈之行。” 
　　佛告族姓子：“何謂菩薩忍度無極所行清凈？若罵詈者默而不報，是口清凈；若撾捶者受而不校，是身清凈；若瞋恚者哀而不慍，是心清凈；若毀辱者而不懷恨，是性清凈。又若聞人發粗獷辭，以護眾生不興忿恨，設有刀杖加身、瓦石打擲，護于后世而不懷害，節節解身不以憂戚，將順道故；見人求乞不起瞋恚，濟四恩故；發于慈心不惱恚者，親佛道故；造悲哀心，具足愿故；功勛流布莫不奉命，多所愍故；仁心德稱所可布施，為道法行，棄魔天故；又念佛道而行忍辱，成佛身故；若念覺意而行忍辱，具十力故；若念于惠而行忍辱，欲備三達無掛礙故；設念愍傷而行忍辱，成大慈故；念度虛妄而行忍辱，究大哀故；念如師子無恐懼者而行忍辱，無所畏故；念無見頂而行忍辱，處于眾生不自大故；念具相好而行忍辱，普欲救濟一切世故；具諸佛法而行忍辱，成通慧故。” 
　　佛告族姓子：“有二事法凈忍辱力：一曰、精修道業，二曰、合集義力。彼所可言，若能忍辱身心無倚，是集義力；于一切法而無所著，行忍辱者，是修道義。有凈忍者能忍眾生，了知無人堪任諸法，悉為澹怕，是為凈忍。所以者何？于彼亦無可忍及與非忍，于一切法無所逮得，乃名曰忍；計于忍者亦不可獲，于一切法無所著者，乃名曰忍；其無所倚，忍無處所，不受諸法，是曰為忍。不以所取為忍辱也，其有不計我、人、壽命之法，是曰忍辱；不著身命，察如墻壁瓦石之數，乃曰為忍也。” 
　　佛告族姓子：“菩薩有二忍：一曰、曉了身分散事；二曰、明識諸法皆悉本無，乃成忍辱。是為菩薩忍，度無極行清凈也。” 
　　佛告族姓子：“何謂菩薩進度無極為清凈行？不舍道心，所可興業未曾怯弱，常遵勤修而不睡寐，不離德本積累功德，不以退還于度無極。若造行者方便求法，堪任為人講說經典，護于正法多所度脫，不厭大慧開化眾生，嚴凈佛土度于小乘，具足本愿究竟圣慧，未曾違失施戒博聞，親近權慧已至福家。當以何意勉濟群生令無憍慢？是謂精進。彼何謂凈？若曉了身猶如影響，所言柔軟識不以倦，其慧究竟而心凈寂，明于所行永不可盡，分別諸滅以慧消化，而成一心慧無所起。彼以三事離于精進：一曰、倚著因緣，二曰、行顛倒事，三曰、望想之滅。若于三界無所倚著，是為精進。復有三事。何謂為三？眼無所著，不倚于色，不貪于識；耳聲識、鼻香識、舌味識、身暖識、意法識，亦復如是悉無所著。彼無所受，亦無所習，故曰精進。無施不慳，無戒不犯，無忍不諍，無進不殆，無禪不亂，無智不愚，不造德本亦無不善，不求佛道，不得聲聞、緣覺之地，其無所行亦無不行，則便逮成二精進凈。何謂二？一曰、內無所住興諸因緣，二曰、舍于外見眾想諸識。是為二精進。復有二凈。何謂二凈？一曰、于內寂定，二曰、不游于外亦無放逸。是為二凈。其根精進，于諸所行而無所行，亦不輕戲，是為菩薩進度無極清凈之行。” 
　　佛告族姓子：“何謂菩薩寂度無極清凈之行？殷勤合集一心之事，觀所應察而以正受。彼若一心禪不著色，棄捐痛癢、思想、生死識。彼若禪者，不著眼、耳、鼻、舌、身、意識。彼若禪者，不貪色、聲、香、味、細軟法。彼若禪者，不著地、水、火、風、空，不著帝釋、日、月、梵天尊豪之位，不著欲、色、無色之界，不倚今世及與后世，不住于身亦無所處，不倚言辭，心不疲懈，悉無所住，無卒無暴，不住邊際，得無所念。彼若禪者，不計有身，不興諸見，不貪我、人、壽命，不見微妙可不可事，不見斷滅，不睹無常，不見生滅有處無處。彼若禪者，亦不永盡眾漏之源，不著諸佛，不入寂滅果證之跡，亦不長處于無所行。若行禪者，一心解空，不以空為證；求于無相、無愿，不以無相、無愿為證；被大德鎧行無極慈，住于大哀，一切具足奉行空事。何謂具足行空？不想布施、持戒、忍辱、精進、一心、智慧，不想善權諸所開化，不想慈悲喜護，亦不希望入于圣慧，不想道心有所觀察，不想志性意有所應，不想四恩慧施、仁愛、利人、等利一切救濟，不想其意安詳而有所存，不想意止、意斷、神足、根、力、覺意及八由行，不想寂默而觀察法，不想調定柔濡之行，不想慚愧有所羞恥；常住佛道未曾斷絕，隨法眼教執于炬曜，從圣眾戒常修鮮潔，立觀眾生成就佛身，以德莊嚴而從世雄，聞具足音奉佛三昧，獲于正覺神足之辯，受十種力，住無所畏，逮于微妙十八不共諸佛之法，不與聲聞、緣覺合同，拔去止處諸欲塵穢，不離神通開導眾生，四分別辯精進明了，現世度世之法教化眾生，與眾超異質直出家，度于駛水而過泛流，斷諸所有所可住處，自然靜寞法教澹怕，觀于身法無所貪愛，志于佛法了自然想，越諸住行默口言辭，有所說者常宣佛語，以此至誠消滅常然，開化眾生，是曰具足行空。” 
　　佛告族姓子：“譬若三千大千世界所有人民悉為畫師，各有所習巧能不同、所善不等，或工畫屋宅，不工畫體；或便摸者，不能博彩；或工于手足、巧于耳目，或頭首不端、身形姝好，或有不能；所習各異，或能可人，或不可人，所知殊別容貌不同。王盡召畫師，應時皆至。王令畫作三界諸形而告之曰：‘各自畫像以持示吾。’皆合眾師聚于一處，各各畫形，一師最上悉得其體。族姓子，所憶云何？為能普備諸所能不？” 
　　答曰：“唯能。” 
　　佛言：“借引為喻，當解斯義。如一畫師悉圖諸形，各各得體不失其旨；其學此法亦復如是，殷勤精進，凈修梵行，逮成佛法，以一正行悉具眾事，由此之故，具足空行靡所不達，便得成就一切佛道，皆除塵欲、顛倒眾想、貢高自大，不樂放逸，雖處眾穢不與合同，是謂菩薩具足空行。”說是語時，八千菩薩普備空行，逮得法忍。“是為菩薩寂度無極清凈之行。” 
　　佛告族姓子：“何謂菩薩智度無極清凈之行？有十二事為清凈行。何等十二？見于過去慧無掛礙，見于當來慧無掛礙，見于現在慧無掛礙。有為、無為皆能曉了，一切世間所有術藝，當可造業明解度世，分別說于真諦之義。知其所習宣其本末，一切眾生諸根所趣，柔劣明達中容之人，去來之慧無所掛礙。其圣巍巍超逾世智，悉見眾生志性所行，形色變異；難解難逮深奧之義消化諸見，離于眾邪諸所住處掛礙之事入于圣慧，普周眾生入于法慧；明解圣藏義之所歸，了真所入，其明所照無所錯亂，亦無所礙；觀察時節所樂無量，所見諸事咸皆了了無所違失，覺識誠諦實不滅盡。彼所觀察一切無拒，以用一行而無所行，皆見眾生之所奉行威儀禮節，世間人民心志所趣，菩薩悉見；不離于世而皆超度諸世境界，尚未成就佛之土地，皆越一切所作因緣，開化眾生過于諸行，而普究竟眾德之行，廣度一切因緣心行，皆見眾生心之所念；護世間法莫不周遍，不舍世俗所行信入眾生之念，計其智慧無有卒暴，不犯巇崄，諸根寂定，未曾疲懈，不以為亂，永觀圣慧常與德合；詣于佛樹而坐道場，降伏眾魔舍于外道；行有所，受圣曜普徹，亦無所取；大圣所逮，得諸佛住可悅眾生，悉見定慧普入眾義，一切諸法皆為同味，執權方便智度無極，越于彼岸不可限量，此乃名曰智度無極。皆能曉了一切因緣，所興眾想，瑞應怪變，心行所念，令得過度，是則名曰度于彼岸。又計此慧有二清凈：一曰、無礙慧想清凈之行；二曰、嚴凈，莫能有人當其慧相。復有二凈：一曰、凈除顛倒，二曰、凈去諸見。又彼菩薩所行智慧靡不普入，圣明備悉，曉了眾生達識經典。其菩薩者，以此智慧解無所有，皆入勞塵親化愛欲，在諸所生處于諸界，建立智慧，游諸境土皆了境界；誠諦智慧，不度彼此，不處中間，其慧普入，見于十方無所掛礙，用無蔭蔽致無邊際；見誠諦慧，明曉一切諸法本末部黨時節，已能識別真諦智慧義之所歸，無應不應，無合無別，無懈無進，不雙不只，計于諸法亦無應合。又族姓子，菩薩若行智慧事者，以慧為舍則成福堂，篤信名德道法之室，住于總持，分別智辯，一切備悉具足慧事。是族姓子，菩薩奉修智度無極清凈之行。” 
　　說此語已，彼時會中二萬二千人皆發無上正真道意，八千菩薩逮得無所從生法忍，五千比丘漏盡意解，一萬天子遠塵離垢諸法眼凈。 
　　時，諸天子舉聲嘆曰：“若有眾生，逮得聞是諸度無極清凈之行道法門者，則為諸佛所見授記，何況有聞能奉受，持諷讀誦，行如上教乎！” 
　　佛告寶髻：“何謂菩薩佛道品法清凈之行？自觀其身知本無身，是為意止，則以二事而立其志。何謂為二？一曰、察于荒穢，二曰、觀清凈行。何謂荒穢？此身無常積滿不凈，是身薄力劣而無勢，是身化立如傾危屋。何謂觀凈？吾當以此不凈之身精勤解空，得如來身法身，法身巍巍德身無限，為諸眾生示現色像悅可一切。是族姓子，觀身二事以立其意。又族姓子，菩薩觀身了無身已，得凈二法。何謂為二？一見無常，二察有常。是身無常不得久立，老病俱合會當歸死，已達此義，不用身故而造邪業。以不會身則修堅要，行三堅法：一曰、身要，二曰、命要，三曰、財要。此身無常，一切眾生以為貴重，何所益乎？當行愍傷。何謂身要？身不犯惡，謙卑恭順，稽首博智。何謂命要？歸命三寶，奉修十德、六度、四等。何謂財要？捐已布施，給諸貧乏。身非我有，口之所言皆多有失，從致諛諂粗辭不正，用是之故，悉棄此行不復為非。已見無身不保壽命，假使被害不犯惡事，曉身非常為分離法，不犯非宜。一切所有施無所貪，已解無身，所獲善德功勛顯著，不可稱限。何謂有常？設使觀身了無身者，以時攝取心所了慧，勸一切智不違佛教，不失法言，不壞圣眾，勸化群黎執御人民，是謂有常。所以言常，不可盡故；所言無盡，謂無為也。與道合同，無終無始，玄妙永存，此謂無為。其無為者，乃為常耳！菩薩在彼以諸德本，觀諸通慧至于無為，是謂有常。所以言常，以空、無相、無愿之故。修菩薩道常奉空行，觀于無相，不著無愿，普具一切精進之行，是謂有常。所言常者，謂如虛空。菩薩等心，如空無異，無有思想，如是行者乃為菩薩，是謂有常無上正真。” 
　　佛告族姓子：“菩薩觀身了本無身，則曰意止。一切人身皆悉本空，以解身空，意無所著。觀眾生身立在佛身，當作是觀：‘若如來身無有諸漏，吾身亦然。’察于諸法，奉行道義，不失佛教，得無漏身而觀眾生，分別諸相。以無漏身，無漏清凈，本際亦凈，如其德本，興立諸行勸助德本亦無諸漏。以能逮成無漏法者，能住諸漏。何謂諸漏？一曰、欲漏，二曰、有漏，三曰、見漏。彼斷欲漏，設生欲界開化眾生；若斷有漏，游在生死，于諸所受教授人民；又見漏者，則是無明癡冥之漏。菩薩于彼精進不懈，究竟精進拔其根原。彼若觀身奉修意止，超度往古諸不應行，離于眾穢而遵澹怕，乃為觀身便無所度，亦無所生則無所為，乃為觀身。假使觀已不見有身，亦無所察，舍于貪身不計吾我，已無吾我則無所貪，已無所貪則無所諍，已無所諍則無殃釁，已無殃釁逮得法忍，已得法忍則無所歸，已無所歸則無卒暴，已無卒暴不住自大，則住于法；已住法者不行非法，順法行者常與法俱，修道法者則逮法慈，已受法慈則聞法音，已行法音不聞界音，已寂界音便逮三昧，而已正受則觀審諦，已觀審諦則無所想，已無所想則無所作，已無所作則無非作，已于諸作無作非作，致正真法便等諸法，已等諸法便逮通慧一切之智。是族姓子，菩薩觀身了本無身，意止行凈。” 
　　佛告族姓子：“何謂菩薩痛癢意止？謂觀痛癢本無痛癢，乃為意止。睹諸苦痛，皆見眾生諸在患難，為之雨淚逮成大哀，作是惟念：‘眾人在惱，若得安者乃無痛癢！’則為斷除一切危害，乃致觀痛知本無痛，意止所行已滅痛癢。為諸群生被大德鎧，先自消身非法之行，亦不想念滅已痛癢。若有遭痛，普為一切執御大哀，為示永安長消眾患：為貪欲人興發大哀，先除己貪不為欲縛，設身遇苦不以為難；為瞋恚人興發大哀，斷己恚結，彼則觀見不苦不樂之痛癢也；為愚行人興發大哀，滅已癡縛，彼觀痛樂則無所著，消壞諸結而自由安。若得苦痛不以憂戚，舍諸有為，則能遵修令無苦樂以壞愚癡。若遇樂痛無所積聚，若遭眾患了身非常，觀苦痛癢，察痛無我。彼觀樂痛修行安隱，其觀苦痛則為瘡病，以是之故，名曰不樂不苦。設使觀見諸所有安皆歸無常，其有眾苦，計于苦者不苦不樂，則亦無我。菩薩若見諸安樂事，明識一切本則無安，是觀痛癢，知痛無本，適起尋滅，曉了諸法不得久存，察于萬物焰生忽沒，視一切法所生如影，從何所來而尋散滅；觀諸法本如瞻手掌，從何所來，去至何所，即便了之，無所從來，去無所至；以觀諸法不以為患，普見一切篤信休息，因此成道；以成于道，亦無所得，不復退還。所以者何？以能逮見一切眾人，根本所興則求滅盡，不為己身而求滅也。是族姓子，菩薩大士，善權方便執御大哀，觀于痛癢，了本無痛意止之行，消諸所見，明識于此，不以遇于三界諸痛滅取證際也。彼于眾痛觀佛嘆本，曉了諸痛寂默恬澹，本無所有，亦無遭患，永無遭患，諸法皆空離于吾我，徒見合會依于因緣，悉無有主亦無吾我，舍諸所見無所長育。彼觀如是，則真諦見。因緣所合皆不可得，已不可得，便作是察如因緣空，從是興立諸法亦空，已達空義，乃為觀痛本無痛癢，為意止也，所謂寂寞身澹怕故，選擇諸義道圣慧。是族姓子，菩薩觀身痛癢了本無痛，意止凈行。” 
　　佛告族姓子：“菩薩觀心了本無心，為意止行，立于道心以得立心，以己意慧求其心本，不見內心，不見外心，不住內外，察其心本不見五陰，無諸種，無諸入。其心寂定，求其持處從何所起，則更思惟心從緣起，尋復思惟：‘其心為異？因緣異乎？’即復自了，設因緣異、其心異者，則有二心。設使因緣是心，心是因緣，以是之故心不見心，計于心者非不見心。猶如虛偽無實諸塵住于虛空，利刀傷指本時為瘡，指瘡已差無所患苦。如是，族姓子，心亦如是，由是之故心不見心，心所見者則無所見。應觀如是，心所住處亦不起罪，不見斷滅，不念常存，亦無有身身如墻壁，因緣不亂，不離愍傷，亦不有是，亦不有異，是為心也。持心如是，心動為法，心無所住亦無所行，心不可見心相自然，作是曉了，所見若茲不離所見。其心寂然，明識無本，是為菩薩觀心無心為意止也。又族姓子，設心不起而不可見，則無有想無應不應，亦無輕慢則不放逸，是為觀心，知本無心為意止也。又如心無色，其因緣合及與辯才，亦復如是。德本無色，如心無為。德亦無色，所勸道心亦復無色。設使道心及與勸助無有形色，道亦如是悉無所有。是故言曰：如其心者，行亦如之，計若勸助道心亦如。如其道心，人心本凈，亦復如是。道心本凈，一切諸法亦復如斯。如此心者曉了普入，是為菩薩觀心無心為意止也。眾患所惱未曾停住，猶如獼猴及河駛水，亦若油燈光曜所出忽然遠游，無有身形而易退轉，貪吝諸界六情之患以為屋宅，須臾變異各隨所應，心無有處而獨游行，無有堅要亦無不要，寂然獨觀，是謂觀心無心意止清凈。心所入慧，心之法界，慧心所住其明本凈，鮮潔無穢，知心真諦，心了現在目之所見，心法平等；慧亦如心，心等三世；已能平等便知真正，心、慧自然無能護持觀不可見，是謂觀心無心為意止也。計其本凈則為自然，心亦本凈了眾生心，以心凈故開化人民為其說法，以能解知己心自然，一切眾生亦復自然。若能分別心如是者，見其心相而為說法；如心相自然，眾生心相自然如此，若能達斯相者，為其說法。己心則空，眾生之心亦復為空，已解此空為其說法。等御己心，若能等御而為說法。己身則等，已等己心則等眾生，已等眾生則等諸法，已等諸法則等諸佛，曉此真諦，不令其心離于貪欲、不處于欲，心已止者，則入法界趣于自然，心無所住，于法無動，是謂菩薩觀心無心意止清凈。” 
　　佛告族姓子：“菩薩觀法知本無法，為意止行，即自念言：‘法起則起，法滅則滅。計于本末，亦無我身、人、壽、有命、人與非人、生老病死、終沒所趣。于此諸法諸法合會，因其合會而為習俗，設無緣合則無有此。從其習樂因成緣會，則興善本及與惡本，以歸無常無有緣會，不從無習而起諸法。’彼觀如是曉了諸法，見所歸趣亦無所有，空、無相、無愿，所作功德及無功德。彼諸所行如幻無常，當奉精進，設興因緣，有十尊行極上無蓋，除去因緣，志于大法。何謂為十？身凈無穢，諸相種好，無能見頂，超度一切諸所侵枉，志性清凈，具足十事；其心清凈具足正行，六十億音口之所說，可悅眾生；其心凈者常懷慈仁，愍念一切無所加害；其意常定未曾有亂；辯才清凈，有所講說應于法義，辯不可盡；大慈清凈，勸化眾生，一切令樂泥洹之界；大哀清凈，無央數劫不厭生死；凈十種力，曉了眾生根原所念各各不同，清凈無畏分別執御；無央數法眾生積聚，欲具諸佛不共之法，去來今慧三世無礙；諸佛法凈，用能自在，歸圣慧故。是為十。彼已逮此尊妙極上無蓋大法十事之行，稱量思惟不以厭倦，積累功勛，而不毀墮無德之行，殷勤精進。何謂諸法根原所來令無處所？度于所住諸宿塵勞，已曉萬物一切無常，便能興成無常三昧。得是定者無堅要想，不亂三昧，從其本愿示所向生，來有所入而復出生，則以班宣功德之行，開化眾生。 
　　“是族姓子，菩薩大士善權方便，普說經典觀于諸法，達本無法為意止也。其有致道遵修經典，若能曉了道品之法，不作眾善，不見有常，亦無所著，不除惡法，道心所見所在無斷，亦不計常，不墮斷滅。若有菩薩棄捐見常斷滅之事，執心平等而無所住，處于中間。何謂中間？不應念行無明眾冥，悉除去此，是謂中間。無有教令，無可誨授，無言無說，是謂中間。取要言之，無明、行、識、名色、六入、觸痛、愛、取、有、生、老病死憂戚之患惱，無可會皆已除盡，是謂中間。其所教者無有智慧，亦無處所，是謂中間。其中間者，無有驛使，亦無遣者；如是宿處，計彼所有，無有教令無訓誨者，計是本末不可決了，未有所處不可捉持則無所著，寂寞澹怕忽然已滅，是謂中間。譬族姓子，呼響所出無有處所，其趣親近，音生于對，若見諦者墮于真偽；是為中間，無言無說，彼則無見亦無所處。如是，族姓子，所因興發識色之事，及所教令，所因合成從二緣對；其中間者，無教無說，是謂中間。因緣合成不用義理，其義理者則不可得，其不可得則不重來，其不重來是謂中間。又計我者，則了無我滅寂于此，于我不我自然清凈，是處中間。計人、壽命于人、壽命而無所見，清凈自然，是謂中間。于想無想而無想樂，是謂中間。所興顛倒所得之事而無所有，是為中間。虛妄愚癡至誠之教，悉不可得，是謂中間。此岸彼際消化己身，令無所著，有為無為不行諸習，是謂中間。蠲除生死而去泥洹，悉無言教，是處中間。” 
　　佛告族姓子：“其觀于法了法本無，為意止者，不壞法界，其意自然，而得意止。彼導法界曉了諸法，計其法界及與人界，于彼法界亦無所壞，不毀人界。人界、法界此二事者，等如空界。彼以一界普見諸法，以慧眼見，則用法界觀佛所行。假使有人不選擇法，彼則無見。以是之故，諸法若干見無本法，不觀若干。若以觀法見本無者，不肉眼見，不天眼見，不慧眼見。所以者何？計使眼者，不受于想，不肉眼見，彼眼不墮生死之行。若以天眼無所見者，不用彼眼行于放逸。若以慧眼無所見者，彼為觀法了法本無，普見諸法無有處所。法無所住，已見諸法無所住者，則行法意，便不違失往古所誓，是為菩薩，隨諸佛教而自立意，敢可觀察深妙之法，不舍道心諸通慧矣！是為，族姓子，菩薩大士觀本無法意止凈行。” 
　　佛告族姓子：“是四意止行四精進。何謂為四？觀身無身，棄捐計實不凈為凈顛倒之想；觀痛無痛，棄苦為樂顛倒之想；觀心無心，蠲除無常計有常想；觀法無法，舍遠無我為我想者。于四顛倒而修平等，則無所著。菩薩若能行平等者，則能清凈一切諸行。菩薩奉此平等清凈微妙行者，便逮法忍，名四意斷，亦得法忍。何謂意斷清凈？行者講說道法，以此因緣，善本法行自然隨順，不從惡本，不發瑕穢：諸不善本萌芽未生不令興起，為奉精進；諸惡適起非法之事，尋便滅之，為修精進；諸善法事未興起者，勸令發生；已興善法益加精進，令其具足不使忘失，為行精進。又復菩薩，本行凈業能自制護，不失善法得自在住，漸稍長育顯揚善法，善法已興不復忘失。彼族姓子如是行凈，此四意斷其菩薩行，心得自在不亂精進，其凈、垢濁不與俱合，清凈無垢，不違佛慧則從道教，行于大哀心心相見，睹其所念不失精進，已行平等曰得意斷。所以者何？從等安祥不用反邪，以因安祥不從反邪，便逮意斷平等三昧，已得三昧，名曰平等四意斷也。” 
　　佛告族姓子：“若能修行此四意斷，則能奉行具四神足。斷除貪欲，奉行精進，則令道心靜然無穢，所思薄鮮，已去非法則逮輕便，致成大哀精進輕舉，獲權方便已誡輕舉，因是之故，成四神足升于道堂，得四自在。何謂為四？ 
　　“于壽自在，已得長命。由已無限在短命中，具無量壽勸化眾生，在長命中聽省說法；或有厭倦現于短命，使渴仰法，殷勤求義，在在諸生天上人間，各得自在于其壽命。是為第一逮得自在。 
　　“又族姓子，身口自在。其人身口，逮致由己，心不倚身，逮意現形，隨其容貌而示色像。因其眾生威儀禮節，體之好丑長短善惡，思惟正定，以何律儀而可開化，菩薩即從變其形貌，坐起進止發意之頃化一切人。蚑行喘息人物之士，身形顏色皆為一類，而為說法。是為第二而得自在。 
　　“又復于法而得自在。在于三界執御度世之正典，不行俗法則隨習俗普現變化，亦不舍遠度世之慧，亦無所失至無礙慧深奧之道、十二緣起因緣之法而見迷惑。若生天上及與世間，隨其語言，令無數人皆隨律教，從其所好上中下愿，各得其所，所得自在巍巍如斯。是為第三而得自在。 
　　“又有菩薩建立其心，使得由已其自在者，攝三千大千世界諸有大海，合入一海而建立之，亦無往來而現變化；三千世界諸須彌山立為一山，使四天王及忉利天，不知合散去來所趣；因而現變三千世界，而為建立諸有民人，計皆知數樹木華實，令虛空中滿其水火，或化眾寶，從其所變而建立之，已能建立，發意之頃靡不蒙度，忽然如故。是為第四而得自在。 
　　“又族姓子，菩薩以是四神足行而自修立，與十方佛共俱言談，坐起經行不離左右；與諸釋、梵及四天王、天、龍、鬼、神、揵沓和、阿須倫、迦留羅、真陀羅、摩休勒、人與非人一切眾生，俱共相隨談言說事，坐起行步。所以者何？菩薩神足微妙巍巍卓然有異，往古修行善法之義，無有缺漏因獲致此。何謂神足往古修行善法之義？輕便其身恭敬尊長，奉事眾祐趨走給使不以為難，謙卑下意不懷自大，口說善言悅可眾人莫不敬愛，自歸稽首禮節備悉，言行相應其心輕便，不懷慢恣無危害意。彼修謙恭自伏其意，聽受尊言順教跪拜，執心柔軟而制其志，精進修行未曾舍離。其人具足戒之禮節，身所造行與眾殊特，心不懈慢亦不放逸。從其貪欲而起瑕穢、瞋恚、愚癡身，蠲除此已無有貪嫉，饕餮自除，志性不起則病療愈。度于眾事所負重擔，由因羸劣而致此患陰蓋眾事，為去其擔。五事所受施以恩惠，依橋道度，以大船度，四瀆具度一切眾生之類，越于泛流，有所開化超然有異。亂者正之，逸者定之，癖者立之，毀者笑之，不礙回波決諸狐疑，所說殊異安諸動搖，救念諸界覺諸不寤，所可愛重每以惠施后無所悔，將濟眾生勸助道意。若見他人積累德本，代其歡喜，未曾嘆己為身獲安，見他人安歡悅善之，易養知足不望他利，愛樂出家勸人出學，修大弘慈常懷道心，等怨親友樂如虛空，見疲極者設以車乘，則以無畏加于眾生，見學問者敬之如佛，其未學者不以輕慢，其貧匱者施以財業，若疾病者救以醫藥令得濟命，見救護者為行恩報而以孝順，行禁戒者能自修慎，供養事之不失其意，無恭恪者勸救濟之，度于世法所經游行不犯諸惡，于諸世事而無所著，奉行諸德。是族姓子，修諸神足微妙巍巍，持行如是不失神足，常與其俱至成佛道，是為菩薩神足凈行。”  
大寶積經卷第一百一十八 西晉三藏法師竺法護譯 
寶髻菩薩會第四十七之二  
　　佛告族姓子：“何謂菩薩五根凈行？不受諸法而修道義，是為信根；愿度彼岸，不須御人，為精進根；不舍道意為一切故，是為意根；執御大哀，欲濟危厄，是為定根；若能奉受一切諸法而修寂寞，是智慧根。又族姓子，篤信一切諸佛之法，順從道跡，是為信根；奉諸佛法未曾懈倦，是精進根；念諸佛法，圣義存心未曾忘舍，是為意根；修習佛定初不懈廢，是為定根；能除一切眾生疑結，無所念愿，是為慧根。又慕佛道不懷猶豫，是為信根；其性調柔，順修精進無有退還，是精進根；勸助德本長而無損，是為意根；等演光明照于眾生，救脫憒亂，是為定根；分別一切人之原本而為說法，是為慧根。超越一切諸所掛礙而無所著，是為信根；解眾生結令無諸縛，是精進根；志所奉行而無所著，獨步三界卓然有異，是為意根；知諸掛礙因緣所由，是為定根；了諸著猗智靡不達，是為慧根。又使所遵而無所惑，是為信根；化人不惑，舍于非時常懷悅豫，是精進根；所從法教常行清澄，微妙之法不迷眾穢，不忘道義日日增修，是為意根；其心清凈奉行平等，而以正受圣慧均平而得度矣，是為定根；若于法界了無所礙，去諸非時住解明法，是智慧根。滅除一切諸非善本，修行眾德，是為信根；遵諸善本，順從經典，是精進根；積累眾善不違失法，是為意根；定意歡悅不貪樂安，分別眾生諸德之本，是為定根；奉行眾善從其方便，等修道法，是為慧根。又信勤修；舍諸懈廢；意無所求，無所忘失；將護定意令不迷惑；奉行智慧，開化愚癡。又行信者，棄捐邪法；行精進者，放舍吾我；其心專一，度于貪身；以能行定，裂壞諸網六十二見；其慧智者，蠲除一切猗著恩愛。是族姓子，菩薩所修五根凈行。” 
　　佛告族姓子：“何謂菩薩行五力凈？若計于此能立五根，奉行不舍降棄四魔，不從聲聞、緣覺之乘，從于大乘未曾退還，消眾愛欲塵勞之穢。其愿堅固，心得自在志存勇猛，其身康寧強而有勢，諸根澹泊不壞篤信。是族姓子，名曰信力。所不當作而不為之，制御其性而令均調，是精進力；所當修者而皆行之，其意勢強，是為意力；所造道業未曾忘失，以度一切，是為定力；不為色、聲、香、味、細滑眾念所危，超度一切猶豫眾結，意之所住，是為慧力。又信力者，不從他教而有所受；精進力者，所當執持而不忘舍；其意力者，逮得總持不共道意；其定力者，說法平等不從偏黨；其慧力者，決諸狐疑，解散眾生結網之縛。又信力者，則能具足誠信之勢；精進力者，解脫堅強度未度者；其意力者，具足解慧度知見力；其定力者，具足究竟志性之力；其慧力者，具足一切眾行之原。又信力者，能制慳貪垢穢之難；精進力者，皆能放舍一切所有；其意力者，所顯德本勸助道心；其定力者，等心遵行舍諸所求；其慧力者，諸可修行未曾望報。又信力者，釋除一切毀戒之聚；精進力者，殷勤修禁未曾違失；其意力者，具足道心令不闕漏；其定力者，輒得歸趣仁和之地；其慧力者，于諸所行皆斷生死。又信力者，離于諍訟瞋恚之本；精進力者，正念所行遵修忍辱；其意力者，具足道行亦不毀法；其定力者，先自制心令不放逸，擁護一切眾生之類；其慧力者，不計吾我亦無人想。又信力者，棄捐懈怠眾穢塵垢；精進力者，皆得超度一切因緣，不為惡事之所見迷；其意力者，修行于道而令具足；其定力者，身得休息能諧降魔；其慧力者，于諸所作無不作。又信力者，消化諸垢眾邪之行；精進力者，合會眾生而開化之；其意力者，常一其志而勸助之；其定力者，常行靜寂未曾憒亂；其慧力者，曉了諸人所行之法。又信力者，棄于諸見所識眾垢；精進力者，常勤修行求于博聞；其意力者，嚴凈思念所行如應；其定力者，心無所生乃能逮得；其慧力者，精學堪任令致成就。又信力者，常得至誠七財之貨；精進力者，曉了分別致七覺意；其意力者，心常整齊未曾憒亂；其定力者，則致超度七識之住；其慧力者，過于八邪而無著也。無能破壞心常清凈，是為信力；奉行清凈而不退還，無凈不凈，無應不應，是精進力；清凈其意合集群類道品之法，無意無念，是為意力；其心精進修于寂寞，乃為正受，是為定力；若能清凈，不為諸見之所迷惑，奉諸德本，是為慧力。是族姓子，菩薩所行五力清凈。” 
　　佛告族姓子：“何謂菩薩七覺品凈？彼以發顯意覺品者，而得自在不共道慧；法覺品者，觀察所行，則隨應時而無所著；精進覺品，所勤修行至無掛礙；歡悅覺品者，心成無所樂；信覺品者，身意休息得至究竟；定覺品者，離于志味而得達至；觀覺品者，所可造業而悉成辦。又求道心，亦無所得，亦無所失，是意覺品；若將護法精進日新，是法覺品；開化眾生不以厭倦，是精進覺品；設樂法樂殷勤思議，是悅覺品；若化人民，滅除塵勞建立于道，是信覺品；若住等意心不懷亂，是定覺品；若能察行圣賢之慧建立眾人，是觀覺品。無憂不念若如師子，過于聲聞、緣覺之乘，是意覺品；一切諸法皆悉清凈，曉了此者，是法覺品；其行清凈，護身口意而無所犯，是精進覺品；凈無所著，離于危害，是悅覺品；嚴修所行，所當為者而悉成辦，是信覺品；未曾順從世之同塵，平等色像，是定覺品；未曾住于二法之行，離于漂流，常見將護救于眾生，是觀覺品。” 
　　佛告族姓子：“所以名曰覺品者何？了了曉諸法靡所不達，分別稱量識知所趣，解其威儀禮節所歸，開化眾生。彼所住處，己身勤修廣行道義，除去結縛諸所拘綴，是意覺品。斯則為是賢圣之行，非是愚夫所修，說其圣行非魔所行，非是貢高自大所行。圣賢行者，此則非是外道異學之所及逮。賢圣所行，不行色聲香味細滑之法。賢圣行者，則無眾想因緣之著。賢圣行者，便無選擇處所方面有所忘失。賢圣行者，無心意識念言之行。賢圣行者，離于見聞念知識法。賢圣行者，無有泥洹造念思想。于一切法無所行者，是賢圣行。修于經典，一切無有應與不應、念與不念，亦無他想，是賢圣行。于一切法悉無所住，不慕尊處所，是賢者行。于一切法而不錯亂，順行正義各令得所，是賢圣行。于一切法未曾諍訟，和同止住，是賢圣行。奉行諸法無諸法想，不失道意，是賢圣行。此族姓子，修七覺品圣賢凈之行。” 
　　佛告族姓子：“何謂菩薩修八道法清凈之行？所謂八道行者，一曰正見。何謂正見？若能奉行一切諸法，于我不我不住空觀。所以者何？察身吾我等無差特，亦復不住觀身人空。所以者何？身人及空亦復等耳！亦復不住觀人、壽命與空別也。所以者何？人、壽命、空觀心平等。亦復不觀所有生死，離于終始空無之義。所以者何？所有生死及終始患，所見空者悉亦等耳！不住觀空斷滅、常見有吾有我。所以者何？斷滅常見悉亦等矣！亦不計身及所觀空，亦不住此。所以者何？身吾我空悉亦等耳！亦復不住見佛法眾觀空之行。所以者何？見佛法眾及所觀空悉亦等矣！是族姓子，有彼此見觀至滅度，是為正見見佛法眾。其邪見者，不離顛倒也。若于諸見無所想念，上妙中間，是謂正見。所以者何？如彼等觀則亦無邪。以何為見？其見者當觀平等。見凡夫法以為卑賤，所學法者以為尊高，如是觀者則為邪觀。見凡夫法穢行未消，菩薩法者無有塵勞，如是觀者則為邪見。見凡夫法以為是漏，無所學法以為無漏，如是觀者則為邪見。見凡夫法有求衣食，緣覺之法不望供養，如是觀者則為邪見。見有小意有所希望，菩薩之意無所希望，如是觀者則為邪見。見凡夫法以為放逸，菩薩之法以為無欲，如是觀者則為邪見。見凡夫法悉有為事，佛之正法是無為道，如是觀者則為邪見。” 
　　佛告族姓子：“有能察凡夫法，一切法皆本凈，其學法亦本凈，觀諸法悉自然，乃為正見也。凡夫法所學法亦空，了學法空，乃為正見。凡夫法者等于因緣，曉了如此緣覺之法，因緣亦等，乃為正見。凡夫法者則為靜默，菩薩之法亦為澹泊，乃為正見。凡夫之法無所成就，諸佛之法亦無究竟，乃為正見。其正見者，心不入二不見二者，人亦無二不見吾我，則為正見。無若干見，不以若干為異見者，為平等觀，則不想念一切諸法有上中下，于一切法無所想見，乃為正見。其正見者，無若干見亦無所見，無所見者乃為正見。所可察者無有形色，以見諸法無形色者，乃為正見。是族姓子，觀一切法曉如是者，斯乃名曰班宣法律。” 
　　說是語時，五百比丘漏盡意解。 
　　佛告寶髻菩薩：“所謂正念，蠲除諸念與不念俱，合集寂然而觀智德至澹泊法，曉了所觀見于諸法。所念信者，何謂為法？何謂非法？解知諸法各各別異，不相親近。以曉了是不念平等，況于信邪？未之有也！于一切念無念不念，無所復思，無應不應，是為正念。” 
　　佛告族姓子：“所謂正言，其所說者不自見身，不見他人，不著彼我，不危己身亦不危他，是謂正言。又正言者，等解諸法，知一切法至于滅盡，知一切法歸賢圣法及與解脫，是謂正言。奉行慈心，重加愍哀親仇無別，正言亦空等演諸法，無相不愿悉無所作，不生不起，諸法言等，一切諸法無常、苦、空、非身之教。其正言者，一切諸法無人、壽命，等說諸法從意緣起，如其所種各得其實。菩薩等示眾生，宣其經法令行佛道，其正言凈，則為一切十方諸佛之所擁護，是為正言。” 
　　佛告族姓子：“所謂正業，消化一切諸所造業，未曾復作諸所原基，所修業者滅眾苦惱，諸可常業悉令立虛，不興邪業，離于塵勞無有穢濁，是謂正業。若有菩薩，曉了此業及與諸法，于諸善本而無所造以修德行，是謂無作則為造行，為虛無要空虛之宅，是謂菩薩行上尊道，為正業也。” 
　　佛告族姓子：“所謂正命，不計有我，不計有人，是謂正命。其正命者，亦不積聚一切塵勞。菩薩正命，則能凈修眾生志性，已凈志性不自計身，亦無壽命等，為彼我及與法故行清凈義，是謂正命。” 
　　佛告族姓子：“所謂正便，于此不為非法之事，心不舍德，所作方便安無怯弱，修于正行淳淑近之，是謂正便。其正便者不為邪便，所作方便如其所言，不計諸法等與不等，無作不作，如諸法住，順其所行而設方便。計如此法，諸佛之法亦復如是。如其寂然因為方便，諸法平等無有差特，所行亦等。為諸眾生除其邪便，則以勸助于諸通慧，是為菩薩所行正便。” 
　　佛告族姓子：“所謂正意，謂憶佛道，念施、持戒、忍辱、精進、一心、智慧、慈悲喜護，是謂正意。念于殷勤，不聽一切塵勞之穢，不從魔便。其所念者，在所向生不墮邪見，工御其意制其所念，如監門者知閉開時，除去一切諸不善念所思想，不聽邪念，是謂正意。菩薩已處于此正意，不于此中寂滅道性而取果證，是為菩薩正意凈行。” 
　　佛告族姓子：“所謂菩薩正定，隨賢圣行，知于苦諦，斷集諦種，證盡諦種，奉道諦種，是為正定。彼若正受，等于己身亦等諸法，己身清凈諸法亦凈，己身則空諸法亦空，定意正受能如是者，則入平等不墮滅盡，是為菩薩正定凈行。發心之頃所行平等，具足智慧一切圣福覺了諸法，是為菩薩正定凈行。” 
　　佛說是正定覺時，千六百天與人弟子行者，好樂小乘已入其法，改發無上正真道意。 
　　佛告族姓子：“何謂菩薩護覺意？將養其心令不起生，除淫怒癡去于色著、痛想行識，在于三處而無所著，獨步三界過三脫門至三達智，睹去來今無所掛礙，開度眾生除諸穢垢，猶如日明無所不曜，善權智慧隨時示現，游于三世如水蓮華，開化一切使發道意，是為菩薩護覺道意清凈之行。” 
　　佛告寶髻：“何謂菩薩成就神通為清凈行？又以五事具備徹視。何謂為五？逮得光明，名曰天眼。普照十方消盡窈冥，靡不睹耀見一切佛，所可開化多所度脫，故曰天眼。遙睹眾生終始所趣，莊嚴其志，名曰天眼，皆見十方一切形色像貌種類、好丑長短。其天眼者，無所掛礙，意念寂滅。其相無為，過諸天、龍、神及揵沓和、聲聞、緣覺，見其本末靡所不達。是族姓子，如是比類致五神通。逮此天眼為菩薩眼，是為菩薩天眼之凈。” 
　　佛告族姓子：“復以五事，成其徹聽靡所不聞。何謂為五？聞于人聲，亦復徹聞非人之聲，亦聞地獄、餓鬼、畜生辛苦之音，一切十方諸佛說法悉亦聞之，一切十方諸有言語音辭不同、各各別異億萬種音皆能聽了。是為五事，菩薩神通徹聽清凈。” 
　　佛告族姓子：“復以五事知人心念。何謂為五？悉能逮知諸天、人民、地獄、餓鬼、畜生之類，本末所因，心念善惡；方當來世若更受身，知去來今心念所趣，決定來處歸于邪業，眾生心念善惡所行，皆了知之；察其心意，或懷貪淫、瞋恚、愚癡，隨其本行如應說法。是為菩薩知諸心念清凈之行。” 
　　佛告族姓子：“何謂菩薩知過去神通清凈？謂以五事了知古世。其有受于淫怒癡者，悉自然受不熟思惟致此事耳！復解己身無央數世，便更專惟布施、持戒、忍辱、精進、一心、智慧、慈悲喜護，緣其定意而逮得此。亦從已致其受，吾我念心因緣諸相之觀，其相因緣，亦從已為而自然受。思惟其心自觀其志，其入癡門亦自然受。念識此已，隨其色像、眷屬、勢力名稱、豪貴、貧賤、苦樂，亦己身為，皆自然行而受此患。是為菩薩知往心念清凈神通。” 
　　佛告族姓子：“何謂菩薩具備神足？則以五事而逮神足。何謂為五？示現色身神通自在；神識音響神足悉達；心意所行神足普周；一切眾生心所娛樂，神足皆別，親近所見神足咸至；坐見十方無數國土，周遍一切諸佛境界，隨其習俗現其形體，身遍一切十方眾生，為其說法，令得開解發大道意。是族姓子，菩薩所行神足清凈。” 
　　佛告族姓子：“菩薩慧眼具天眼凈。其天眼者，住于神識亦無所著，則致天耳本末清凈；住無掛礙，尋即知眾生心念，靡不通達，悉知過去當來處所，悉能證明；住無所行，皆盡諸漏生死之行，便凈神足諸通明徹。所謂神通，則諸漏盡圣慧之門。菩薩于彼，以此五通而自娛樂，其心不住，盡諸漏慧。” 
　　佛告族姓子：“譬如去于居邑，百千俞旬玄回之路，有大國城，其路艱險，眾難難計，阻邃曲隘，寇賊抄掠，師子、虎、狼還相食啖。若出此路能到彼國，入大城者悉脫眾患，安隱無量。時有一人，聞彼國城恩德功勛，快樂遠著。其人生年唯有一子，甚愛重念視之無厭，聞彼國名舍子而往；盡力勤行，忍諸艱苦眾難之患，晝夜不懈，得值陰涼，六藝備體，執持五兵，便得越度，到其城門住門捆上；稍復進前至第二門，開其城門而獨住立，即便憶念：‘所生一子獨不得來。’以子恩情不入大城，尋更還反將其子來，共至樂國。” 
　　佛告族姓子：“菩薩如是被無極鎧，以大精進堅固志性，精誠所致顯發大道，凈治心業淳淑之行，諸漏得盡興大哀心，開化眾生為其說法，慧斷生死，得至無漏究竟成就。哀愍眾生欲救護故，則復來還現凡夫地。” 
　　佛告族姓子：“其城者，喻圣慧巍巍，諸漏已盡。涉難遠行百千俞旬玄迥路者，謂游無量生死諸難，救脫眾生不以為拘。盜賊、虎、狼者，謂眾魔邪見非法之難。相食啖者，謂三界中陰衰之患。值陰涼者，謂平等行。六藝、五兵，謂六度無極、五神通也。其人者，菩薩也。到其城住門捆上，從外門稍復進至中門，住不前者，謂菩薩而從有為至于無為，諸漏已盡其心明徹，不舍本愿欲度十方。如念一子也，不入城還反者，菩薩愍傷一切眾生，中心念之如一子父，滅除生死諸漏之難，超住法頂雖出生死，不盡諸漏尋復來還，在于五趣開化眾生，是為菩薩善權方便大哀之行。” 
　　爾時，寶髻菩薩前白佛言：“至未曾有！天中天，菩薩大士，志懷大哀不樂解脫，欲度眾生如觀己掌，反還生死而不惡厭。”復問佛言：“菩薩遵修何法不厭生死？” 
　　佛告族姓子：“菩薩有二十事不厭生死。何謂二十事？奉行德本至無極慈，執持大慈以攝大危，懷抱大哀攝不弘愍，開化眾生度脫一切，常以精進攝諸怯劣，以和調性攝諸懷結，以權方便攝不知節，則以智慧攝諸愚冥，而以一心攝諸放逸，能以神通攝諸不暢，能以圣明攝諸闇塞，能以隨時攝諸無義，其意專惟攝諸煩憒，遵奉道心攝諸不學，而行四恩攝諸無護，以布施攝貧窮，以敬戒攝無禮，以博聞攝少智，以總持攝喜忘，以辯才攝頑訥，以上德攝少福，由是之故乃成大慧。是族姓子，菩薩所行二十事不厭生死也。” 
　　寶髻菩薩復問佛言：“何謂菩薩宜于生死，為無數人而有加益？” 
　　佛告族姓子：“若使菩薩，以德莊嚴宜于生死，以福潤澤窮乏危厄；博聞莊嚴宜于生死，則以辯才多所饒益，能執其意而不忽忘；逮得總持宜于生死，令一切人各各聞慧；逮得寶掌以好布施，而自莊嚴財不耗減，用此財寶多所饒益；又不放逸宜于生死，講法不倦，多所饒益于一切人；又等集諸相宜于生死，修慧莊嚴于諸眾生；言行相應宜于生死，所為應時不失其節，多所饒益于諸眾生；一切所有施而不吝宜于生死，隨時開化各得其所，施度無極，多所饒益于諸眾生；奉清凈戒宜于生死，莊嚴持戒，多所饒益于諸眾生；忍辱、精進、一心、智慧宜于生死，六度無極，多所饒益于諸眾生。” 
　　佛告族姓子：“乃去往古無央數劫，長遠無量，爾時有佛，名普壞世如來、至真、等正覺、明行成為、善逝、世間解、無上士、道法御、天人師，號佛、世尊，世界名曰天觀，劫名欣豫。何故其劫名曰欣豫？于彼劫中六萬佛興。時，凈居天聞無數音班宣佛德，于是劫中有六萬佛。時天世人皆共歌頌，此咨嗟聲其有聞之，靡不歡喜善心生焉！以是之故，劫名欣豫。” 
　　佛告族姓子：“其佛世界安隱快樂，其德巍巍，諸天人民觀之無厭，以故世界名曰天觀。其土微妙至誠莊嚴，以雜種香而成其地，堪任執本于千世界。又其佛土所出香熏，則能周遍十方無量無數之國，栴檀煙陰。于其土地，自然生起無極蓮華，名光明曜。其蓮華光，常以大暉照彼世界。人民大小皆有神足，宿德所居香為樓觀、講堂精舍、軒戶窗牖，床榻茵蓐微妙綩綖。其佛之土，亦無國邑郡縣村落。又彼人民，悉得神通經行虛空，樓閣講堂亦處于空，坐斯樓堂，專精念道，諷誦講論。彼無女人亦無胞胎，人皆化生，不聞女名，亦無三塗惡趣之名，又無眾惱勤苦之患。一切眾人，禪定歡悅以為飲食，篤信微妙志求大乘。彼無異乘聲聞、緣覺之名也。其土人民皆著冠幘衣服，顏色猶如天人。假使出學，塵勞愛欲尋皆舍離，無有憂累。又彼如來，亦不敕告諸菩薩等使被法服。所以者何？其人不生穢濁心故。而彼如來形體威顏現如梵天，諸菩薩眾威儀禮節靡不備悉，坐起安詳講說經道。設使十方諸佛之土，有無極變神通菩薩，詣天觀世界者，通過諸國來覲如來，稽首歸命聽說經典，見彼佛土無有倫匹，其德超殊巍巍無量，怪未曾有舉聲嗟嘆，爾乃舍去。” 
　　佛告族姓子：“若彼如來，為諸菩薩班宣道化，踴升虛空，去地六十六丈，坐于微妙清凈莊嚴師子之座，為諸菩薩論上法教，粗舉其要；不廣分別屢練中義，如吾于此多說殷勤。所以者何？斯諸正士悉入圣慧，以一章句輒能解入百千之義。是故如來約宣經教，不以多言。其佛為說四清凈行，度無極凈、道品法凈、神通行凈、化眾生凈，是為四也。” 
　　佛告寶髻：“時彼佛土，有一菩薩名曰珍寶，即自啟問壞世如來：‘何謂菩薩宜在生死，多所饒益于諸眾生？’于時如來便為菩薩，廣分別說此兩句義：‘于斯大慧道莫能當！菩薩所行恒在生死，逮得慧曜多所潤益。’佛適說是，六萬菩薩得柔順忍。” 
　　佛告寶髻：“珍寶菩薩復問：‘何謂菩薩嚴凈道場坐于佛樹？’壞世如來告珍寶曰：‘以無放逸嚴凈道場坐于佛樹。’‘于彼何謂無放逸者？’其佛告曰：‘奉行經典。’又問：‘何謂奉行經典？’告曰：‘言行相應是無放逸。又無放逸不自馳騁，修于無量大德之鎧，不與陰合越于五陰。布施無量，不可盡故；持戒無量，為未學故；忍辱無量，堪眾苦故；精進無量，正士業故；禪定無量，無退落故；智慧無量，無掛礙故；慈心無量，開化眾生不可限故；悲哀無量，愍傷眾生濟匱乏故；行喜無量，以法歡悅眾生之故；行護無量，救濟將養群生之故；生死無量，長育一切佛道法故；化無量人，安彼我故；正法無量，將順隨時堅精進故；德慧無量，執權方便等應時故；奉無量佛，具足慧故；求無量聞，智卓然故；心入無量，睹見眾生志性行故；節德無量，志存閑靜有限之故；閑居無量，將順心故；寂默無量，所察廣普，速疾具成諸通慧故。’ 
　　“佛告珍寶：‘是無放逸所當遵法！菩薩行此無放逸者，嚴凈道場坐于佛樹，則其義也。又族姓子，其無放逸，諸道品法所立之本，致無放逸圣慧之原，逮堅要法。以無放逸積累德本，能不放逸，未曾忘失往古久遠所聽聞法，普能執懷一切經典，消化塵勞無量陰蓋，于諸道義無所掛礙。無放逸者，則能燒盡曠野積聚愚癡之冥，悉能將護一切經法，滅除眾相抑制諸根。無放逸者，退舍邪徑，奉行眾善，力勢超殊具足十力，力如虛空而無等雙。無放逸者，得無所畏，具足成就一切佛法，歸其原頂。無放逸者，便能獲致佛諸通慧。’” 
　　佛告族姓子：“彼佛說此無放逸時，萬二千菩薩逮得無所從生法忍。于族姓子，所憶云何？時珍寶菩薩豈異人乎？莫作是觀！所以者何？則汝身是。由斯緣故，當作此觀：若使菩薩無放逸者，乃為應宜嚴凈道場，坐佛樹下，入如來道不可限量。” 
　　佛復告寶髻菩薩：“所謂菩薩開化眾生，若菩薩行清凈者，見眾生行心懷善惡，便能開化無量難限不可思議眾生之類，各使奉行無極之法。其菩薩者，志性調柔入于審詳，自在開化幾何人民。彼族姓子，人根不同，所見各異。是故，菩薩，隨時示現而誘進之：或能有人堅正禁戒，乃成開化；或從毀戒因得受教；或以衣物往來交接，緣受道化；或以柔軟，或以粗獷，或懷毒心，或以恐怖，或以苦惱，或以安隱而受開化；或在言語，或從得勝，或從因生，或從志性，或從逼惱，或從順意，或從所有，或從無所有，或從興盛，或從所受，或無所受，或從財業治生，或從靜然無所易取，或從貪慕求妙顏容，或從惡色，或從色聲香味細滑之法，而致開化；或從瞋罵、臭氣惡味粗堅穢法，而得開解；或從共居宿止受化；或從往來數數相見，或從聞佛法圣眾，或從歡喜，或從憂戚，或從無我，或從寂音，或從布施、持戒、忍辱、精進、一心、智慧之音，而受開化；或從眾生有為之惱，或從聽聞天上世間所遭安隱，而受開化；或聽聲聞所說乘教，或緣覺乘，或聞大乘而受開化；或從常喜不以憂惱，或從愁戚不因欣豫，或從貨利，或從踴躍不見愛敬，或從得利，或因衰耗，或復有人而從四恩因而開化；或從內業，或從外業，或從眼、耳、鼻、口、身體手足，而受開化；或以娛樂歌戲，或以華香，而受開化；或從其身專遭苦患，或從常樂而受開化；或從其心得靜方便，或從化作比丘形像，或復變現比丘尼、優婆塞、優婆夷像，而受開化；或復現作佛像容貌，而開化之；或如釋、梵、轉輪圣王像貌，而開化之。” 
　　佛告族姓子：“若使不現若干種變，觀其性行行其心念，而開化者不能度之。當曉了知眾生性行，應病與藥，所度乃廣。設令菩薩行度無極，則能奉受佛道品法，亦能明了神通之慧，然后寂然開化眾生。菩薩有四事法開化眾生。何謂為四？一曰、不厭終始之患導示未及；二曰、不貪安己，愿安一切；三曰、常以時宜宣示道教；四曰、分別眾類心性所行。是為四。復有四：一曰、所說柔和，言辭可敬；二曰、奉戒清凈，猶如日明；三曰、顏色常悅，未曾懷恨；四曰、常懷慈心。復有四：一曰、心不懷害，二曰、志于大哀，三曰、意多愍傷，四曰、常調其心。復有四：一曰、性行清凈，二曰、無有諛諂，三曰、精進堅強，四曰、忍于苦樂善惡。是為菩薩四法開化眾生，當作此觀，乃能堪任救濟一切。” 
　　佛告族姓子：“往昔過去無央數劫，長遠無量不可思議，爾時有佛，名離垢光如來、至真、等正覺、明行成為、善逝、世間解、無上士、道法御、天人師，號佛、世尊，世界曰寂然，劫名愛敬。寂然世界豐樂安隱，五谷平賤，快樂難量，天人孳盛。離垢光佛，其聲聞眾九十六億，菩薩八萬四千，其佛壽三十三萬六千歲。時有梵志為大國王，王有太子名曰業首，端正姝好見者無厭，厥年十六，惑于顏貌，迷于豪貴，荒亂自大，不肯往詣離垢光佛，不修恭敬稽首為禮。佛心念言：‘太子業首，云何忽失無上正真道意，勸助德本？不識宿本而計吾我，荒迷容色、財業、豪貴，及懷自大不數詣佛；既來至此不肯歸命，違失禮節。設為殷勤宣其本行者，必識宿命，數詣如來稽首受教。’于時，離垢光如來，皆悉請會八萬四千菩薩，使行法籌，誰能堪任詣太子業首所，八萬四千歲教化說法者？而不患厭一切苦惱所見逼迫，雖往教彼，不見接待、座席言談，但得罵詈毀辱誹謗耳！” 
　　佛告族姓子：“時雖行此籌，八萬四千諸菩薩中，無一菩薩肯受法籌。時彼會中有一菩薩，名極妙精進，即從坐起，偏露右肩，長跪叉手，前白佛言：‘我能堪任八萬四千歲，往來太子業首數數相見，舍一切安，皆忍眾苦，雖遭諸厄不以為患。’極妙精進適發此言，三千大千世界應時六返震動。百千天人住于虛空，舉聲嘆曰：‘善哉！善哉！無極精進，被弘誓鎧。’于時，極妙精進菩薩，往詣業首太子門前而住。太子方見，罵詈毀辱，瞋恚誹謗，言語沖口無有其限，撮土坌之，瓦石打之，刀杖加之。于時，菩薩被辱如是，不懷瞋恚，不以為恨，亦不悔還，遂堅其心被精進鎧，智力益增，興發大哀而愍傷之。如是千歲，乃得自前入第一門；從所苦困輕毀之難，不以患厭至千萬歲，轉復進至王宮第一之庭；又二萬歲至第二庭；如是之比，八萬四千歲至第七庭，七日七夜。太子業首，時復見之，尋便質問：‘比丘何來詣此所求？’菩薩答曰：‘故來相詣相稱名勛。’于時，太子心自念言：‘怪未曾有！今此比丘戒德難量無能逮者，被諸毀辱未曾懈恥。’極妙精進歡悅業首，尋說頌曰：  
　　“‘太子吾今無所求，　不用飲食及衣服， 
　　　　宜當顯發無怖心，　吾以法來故至此。 
　　　　人中尊號離垢光，　大圣現世多所益， 
　　　　講說經法除苦患，　若有人聞逮甘露。 
　　　　諸佛興出甚難值，　無數千劫難可遇， 
　　　　執御眾人令受法，　則為世間之炬曜。 
　　　　反以欲得而放逸，　貪于財色自娛樂， 
　　　　迷荒豪貴及王位，　不肯往詣見法王。 
　　　　財業無常命難保，　佛說人壽如朝露， 
　　　　太子自察亦常然，　云何聞佛復放逸？ 
　　　　仁者以曾志佛道，　召請眾生欲度脫， 
　　　　于今何因為欲使，　放逸安可度眾生？ 
　　　　吾且欲還詣最勝，　當降伏心滅塵欲， 
　　　　仁興精進愍一切，　將無后恨懷憂惱。’  
　　　　時國王子聞斯頌，　即自下意發恭敬， 
　　　　禮極精進稽首足：‘吾今自悔辱仁罪， 
　　　　我當棄舍一切士，　不慕豪貴貪國土。 
　　　　吾當往至安住所，　棄捐瑕穢求見益。’  
　　　“即與一億八萬人，　各執眾華擎諸香， 
　　　　俱往詣于最勝所，　見離垢光人中上。 
　　　　已皆悉到安住所，　前稽首足而供養， 
　　　　退在一面住佛邊，　于時太子說此言： 
　　　‘極妙精進是我師，　心不患厭和顏勸， 
　　　　此之恩德無以加，　如是供養不足報。 
　　　　歸悔首過救護世，　違失法王之教命， 
　　　　我今都悉自歸誠，　愿佛納受所首情。 
　　　　于是發意悉求佛，　用一切故興愍傷， 
　　　　不復造邪為放逸，　今我立德成佛道。’  
　　　“爾時太子棄榮位，　與人一億八萬四， 
　　　　于最勝所作沙門，　發意志求于佛道。 
　　　　時佛知其所志愿，　為說最上佛道業， 
　　　　諸聞凈法逮柔順，　諸高士住無我法。”  
　　佛告寶髻菩薩：“欲知爾時極妙精進，我身是。太子業首，彌勒是。族姓子，過去菩薩，開化眾生不以懈倦，威德巍巍無量如此，所學日深精進無侶。是故菩薩欲度眾生，當念修學，如彼往世極妙精進菩薩之德。” 
　　佛告族姓子：“菩薩有四業而得自在，以此四業攝取諸佛道法。何謂為四？一曰、超越諸魔靡不歸伏，二曰、念凈佛土令修凈教，三曰、嚴身口意順開士本，四曰、合集一切諸佛道品。是為四法自在之業。復有四事為菩薩業。何謂為四？一曰、其慧曉了所入志性；二曰、普見眾生根原所歸；三曰、分別一切諸趣所由，應病與藥；四曰、明識一切徑路所行，令得寂寞不懷瞋恚。是為四事菩薩所行自在道業。” 
　　于是，寶髻菩薩從無數劫，植于難限百千德本髻中明月珠，其價當此三千佛土，以奉如來，口宣此言：“以頂上寶貢獻如來！因是德本，致無能睹其頂相者，逮成諸佛不可思議圣慧之頂。” 
　　佛即時笑，五色光明從其口出，照無央數諸佛國土，尋即來還，繞佛三匝，忽沒頂上。 
　　于是，會中有菩薩，名曰捷辯，從坐而起，偏露右肩，長跪叉手，贊嘆世尊，以頌問曰：  
　　“最尊無等倫，　超世俗之上， 
　　　無垢以離穢，　三界稱其德。 
　　　其慈無儔匹，　超越須彌山， 
　　　今者何欣笑？　愿慧為我說。 
　　　真諦戒調定，　執性人敬言， 
　　　令我志趣安，　善修快寂然。 
　　　天人尊在此，　其志甚堅妙， 
　　　為以何感應，　哀愍而今笑？ 
　　　十方總勢強，　光明福曜威， 
　　　勇師子壞冥，　游眾無所畏。 
　　　三界無有侶，　何能有殊者？ 
　　　法宅為解說，　何故而欣笑？ 
　　　離垢性游安，　顏色常和悅， 
　　　名德通虛空，　馳逸不可限。 
　　　消除諸窈冥，　光明靡不照， 
　　　安住唯為解，　何故而欣笑？ 
　　　修德心清凈，　愿如金寶山， 
　　　常訓誨不及，　世人普供養。 
　　　則為最良田，　眾祐圣超世， 
　　　釋師子現要，　所演如虛空。 
　　　諸天及人民，　無與妙等者， 
　　　等心甚堅強，　慚愧祥豐盛。 
　　　巍巍德百千，　相如華茂盛， 
　　　最勝能仁笑，　愿為發遣之。 
　　　其慧無掛礙，　流布于三世， 
　　　處若干身意，　其心無所著。 
　　　一時悉曉了，　如應當行化， 
　　　仁師子屬笑，　其義為何義？ 
　　　諸天住空中，　意內懷悅豫， 
　　　地上諸人民，　叉手而自歸。 
　　　能仁勝唯說，　殊特甘露味， 
　　　諸天神人聞，　消滅塵勞冥。”  
　　佛告捷辯菩薩：“汝為豈見寶髻不乎？以此寶髻珠奉上如來，志愿無上正真道意，則為供養佛之原慧。” 
　　對曰：“唯然已見，世尊。” 
　　佛言：“是族姓子，寶髻菩薩于恒河沙劫，供養恒沙如來至真，常修梵行，開化無數眾生之類立于三乘，過十阿僧祇劫，當得作佛，號曰寶成如來、至真、等正覺、明行成、為善逝、世間解、無上士、道法御、天人師，號佛、世尊，世界名離垢光，劫曰無垢。其離垢光世界，七寶合成，咸出光明，照于十方無量佛土。其光紫金，假使眾生值此光者，一切塵勞悉蒙消滅。其土豐樂，皆諸菩薩悉無所著，無有異學相發起者，普修道寶，以故如來名曰寶成。此諸菩薩皆得神通，咸有辯才。其土諸天人民，悉當淳淑，遵平等覺，無有不及無智之名。其土亦無君主，唯以世尊為無上法王。諸天人民自然化生，無有女人，無愛欲名。其土人民皆植德本，無無福者，諸根悉具，皆以相好莊嚴其身。 
　　“爾時，如來諸菩薩眾不可稱數，佛壽十四劫。初無異談，所說唯宣菩薩之慧諸度無極，辯才大哀淳一品教。是諸菩薩皆曾被訓，諸根明達，能以一句普入一切諸佛之道。如來為說總持言教，慈心如地。何謂總持言教？以一絕句普入諸章。何謂一句？謂妙圣句，不可究盡道品之法。何謂無盡句？謂于佛道不可窮盡。何謂無盡？論于無者，謂無盡句。已能入無，普入文字，是為一句，一切文字而不可盡。復有二字，本所未聞，亦未行也，而宣說言出于一字。其一字者，不與二字而同勢也，是以一字而宣訓誨。設使宣布斯訓誨者，無念不念，無應不應，此句無念亦無不念，以無念句而成開化。是為，族姓子，入總持教。寶成如來，為諸菩薩說總持言句，于彼學入此一句者，便得普入一切佛意。我于一劫若復過劫，分別咨嗟離垢光世界功德之稱，不能究盡得其邊際。寶成如來講說經道德稱之慧，不可思議亦不可賜。其佛大德，國土清凈，巍巍超絕，上不可及。” 
　　寶髻菩薩聞佛授決，歡喜踴躍，以頌贊佛：  
　　“普知悉能見，　度諸法無極， 
　　　如來皆超越，　一切諸瑕穢。 
　　　大慧未曾有，　皆知我往古， 
　　　供養諸佛數，　佛悉具說之。 
　　　去來今現在，　本末為如是， 
　　　復知鄙末世，　及與一切人。 
　　　為佛所授決，　不復懷狐疑， 
　　　開化度世間，　諸根之本末。 
　　　于是一切地，　日月尚可墮， 
　　　佛口所可宣，　終不有改變。 
　　　佛出至誠言，　所演無有虛， 
　　　授以尊覺道，　成佛人中上。 
　　　如我志所愿，　嚴凈于佛土， 
　　　所言亦如是，　悉知我心念。 
　　　彼聞此教已，　悅顏無猶豫， 
　　　所修行為尊，　欲度眾生故。 
　　　如我之所行，　當復增無量， 
　　　嚴治其本際，　我身奉凈行。 
　　　興發行得佛，　度諸法無極， 
　　　勤力無怯弱，　由從精進至。 
　　　堪任所布施，　皆知我往古， 
　　　未曾舍精進，　至大哀如來。 
　　　為以諸眾生，　本末為如是， 
　　　吾當悉開化，　得佛度異學。”  
　　寶髻菩薩說此偈時，七萬二千人皆發無上正真道意，悉愿生彼離垢光世界，同時發聲俱說是言：“寶成如來得佛道時，普令吾等生彼佛土。”佛皆記說當生其國。 
　　爾時，世尊告賢者阿難：“受是經典，持諷誦說，廣為眾人宣傳其旨，殷勤勸助。是經典要，天上世間之所歸伏而共供養。所以者何？其聞此經，我悉授決。其不信者本宿德薄，其受是經德本非凡。趣聞此經，世世值佛，何況聞持而奉行說，功勛無限！族姓子、族姓女，若以七寶滿此三千大千世界，隨時布施，如是比類于百千歲；其聞此經歡喜信持，功德踰彼！” 
　　阿難白佛：“此經名何？云何奉持？” 
　　佛言：“名曰《菩薩凈行寶髻所問》，當奉持之。” 
　　佛說如是，寶髻及十方諸會菩薩，賢者阿難，天、龍、鬼、神、揵沓和、阿須倫、世人，聞佛所說，莫不歡喜。  
大寶積經卷第一百一十九 唐三藏法師菩提流志奉詔譯 
勝鬘夫人會第四十八  
　　如是我聞：一時，佛在舍衛國祇樹給孤獨園。 
　　時，憍薩羅波斯匿王及末利夫人，初證法已，共相謂言：“我女勝鬘，慈晤聰愍，多聞智慧，若見如來，于甚深法速能解了無諸疑惑。我今應當令善諭者發其誠信。”作是議已，王及夫人即便作書，稱揚如來真實功德。時，遣一使名真提羅，奉持王書詣無斗城，授勝鬘夫人。時，勝鬘夫人發書尋繹，頂受忻慶生希有心，向真提羅而說偈言：  
　　“我聞如來聲，　世間頗難遇， 
　　　斯言若真實，　當賜汝衣服。 
　　　若彼佛世尊，　為利世間現， 
　　　必應見哀愍，　令我睹真相。”  
　　　言念須臾頃，　佛于虛空中， 
　　　現不思議身，　普放大光明， 
　　　勝鬘及眷屬，　皆悉來集會， 
　　　合掌瞻仰禮，　稱贊大導師：  
　　“如來妙色身，　世間無與等， 
　　　無比不思議，　是故今敬禮。 
　　　如來色無盡，　智慧亦復然， 
　　　一切法常住，　是故我歸依。 
　　　善調心過惡，　及與身四種， 
　　　到不思議地，　故我今敬禮。 
　　　知諸爾焰法，　智身無掛礙， 
　　　于法無忘失，　故我今敬禮。 
　　　稽首過稱量，　稽首無倫等， 
　　　稽首法自在，　稽首超思惟。 
　　　哀愍覆護我，　令法種增長， 
　　　逮及最后身，　常在如來前。 
　　　我所修福業，　此世及余生， 
　　　由斯善根力，　愿佛恒攝受。”  
　　時，勝鬘夫人說此偈已，及諸眷屬一切大眾，頂禮佛足。爾時，世尊即為勝鬘而說偈言：  
　　“我昔為菩提，　曾已開示汝， 
　　　今復值遇我，　及來世亦然。”  
　　說此偈已，即于會中，授勝鬘夫人阿耨多羅三藐三菩提記：“汝今稱嘆如來殊勝功德，以此善根，當于無量阿僧祇劫天人之中為自在王，諸所受用皆悉具足，所生之處常得遇我，現前稱嘆如今無異；復當供養無量無數諸佛世尊，過二萬阿僧祇劫，當得作佛，號曰普光如來應正等覺。彼佛國土，無諸惡趣衰老病苦，亦無不善惡業道名。其中眾生形色端嚴，具五妙境純受快樂，蔽于他化自在諸天。彼諸眾生皆趣大乘，諸有如是學大乘者，悉來生彼。”時，勝鬘夫人得授記已，無量天人心懷踴躍，咸愿往生彼佛世界。是時，世尊皆與授記當生彼國。 
　　時，勝鬘夫人聞佛記已，于如來前合掌而立，發十弘誓，作如是言：“世尊，我從今日乃至菩提，于諸受戒不起犯心。世尊，我從今日乃至菩提，于諸師長不起慢心。世尊，我從今日乃至菩提，于諸眾生不起恚心。世尊，我從今日乃至菩提，于諸勝已及諸勝事不起妒心。世尊，我從今日乃至菩提，雖有少食不起慳心。世尊，我從今日乃至菩提，不自為己受畜財物，凡有所受為濟貧苦有情之類。世尊，我從今日乃至菩提，不求恩報行四攝事，無貪利心、無厭足心、無限礙心攝受眾生。世尊，我從今日乃至菩提，見諸眾生無有依怙，幽系疾惱種種危厄，終不舍離必愿安隱，以善饒益令免眾苦。世尊，我從今日乃至菩提，若見一切諸惡律儀，毀犯如來清凈禁戒，凡我所攝城邑聚落，應調伏者而調伏之，應攝受者而攝受之。何以故？以調伏攝受故，則正法久住；正法久住故，天人充滿惡道減少，能令如來法輪常轉。世尊，我從今日乃至菩提，攝受正法終不忘失。何以故？忘失正法則忘大乘，忘大乘者則忘波羅蜜，忘波羅蜜者則舍大乘。若諸菩薩，有于大乘不決定者，攝受正法則不堅固，便不堪任超凡夫境，則為大失。 
　　“世尊，現在、未來攝受正法諸菩薩等，具足無邊廣大利益，發斯弘誓。圣主世尊雖復證知，而諸有情善根微薄，或起疑網，以十弘誓難成就故。彼或長夜習不善法受諸苦惱，為欲利益如斯眾生，今于佛前發誠實誓。世尊，我今發此十弘誓愿，若實不虛，于大眾上，當雨天華，出天妙音。” 
　　勝鬘夫人于如來前作斯言已，時虛空中即雨天華，出天妙音，嘆言：“善哉！勝鬘夫人，如汝所說，真實無異。” 
　　爾時，眾會既睹斯瑞，無諸疑惑，生大歡喜，同聲唱言：“愿與勝鬘夫人所生之處同其愿行。”時，佛世尊悉記大眾如其所愿。 
　　爾時，勝鬘夫人復于佛前發三弘愿，以茲愿力，利益無邊諸有情類：“第一愿者，以我善根，于一切生得正法智；第二愿者，若我所生得正智已，為諸眾生演說無倦；第三愿者，我為攝受護持正法，于所生身不惜軀命。” 
　　爾時，世尊聞斯愿已，告勝鬘言：“如一切色悉入空界，如是菩薩恒沙諸愿悉入茲愿。此三愿者真實廣大！” 
　　爾時，勝鬘夫人復白佛言：“世尊，今當承佛威神辯才之力，欲說大愿，幸垂聽許。” 
　　佛言勝鬘：“恣汝所說。” 
　　勝鬘夫人言：“菩薩所有恒沙諸愿，一切皆入一大愿中。一大愿者，所謂攝受如來正法。如是攝受正法，真實廣大。” 
　　佛言：“善哉！勝鬘，汝久修習，智慧方便甚深微妙。有能解了汝所說義，彼于長夜植諸善本。如汝所說攝受正法，皆是過去、未來、現在諸佛，已說、今說、當說。我得無上正等菩提，亦復常以種種相說攝受正法。如是稱揚攝受正法，所有功德無有邊際，如來智慧亦無邊際。何以故？是攝受正法有大功德，有大利益。” 
　　時，勝鬘夫人復白佛言：“世尊，我當承佛威神之力，更復演說攝受正法廣大之義。” 
　　佛言：“聽汝所說。” 
　　勝鬘夫人言：“攝受正法廣大義者，為得無量一切佛法，乃至能攝八萬行蘊。譬如劫初，興諸色云，雨眾寶雨；如是攝受正法善根之云，能雨無量福報之雨。世尊，又如劫初，大水之中能生三千大千界藏及四百億種種類洲；如是攝受正法，出生大乘無量界藏，并諸菩薩神通之力，種種法門，一切世間及出世間安樂具足，一切天人所未曾有。 
　　“又如大地荷四重擔。何等為四？一者、大海，二者、諸山，三者、草木，四者、眾生。如是攝受正法諸善男子及善女人，堪能荷負四種重任逾彼大地。何等為四？謂離善友，無聞非法諸有情類，以人天善根而成熟之，求聲聞者授聲聞乘，求獨覺者授獨覺乘，求大乘者授以大乘，是名攝受正法諸善男子及善女人，堪能荷負四種重任逾彼大地。世尊，如是攝受正法善男子、善女人等，建立大地，堪能荷負四種重任，普為眾生作不請友，大悲利益哀愍有情為世法母。 
　　“又如大地，是四種寶所生之處。何等為四？一者、無價，二者、上價，三者、中價，四者、下價。如是攝受正法善男子、善女人，建立大地，有情遇已獲四大寶，一切寶中最為殊勝。何等為四？謂諸有情遇斯善友，或有獲得人天善根，有證聲聞及辟支佛，或無上乘善根功德，是名攝受正法善男子、善女人，建立大地，有情遇已，便能獲得四種大寶。世尊，出大寶者，名為真實攝受正法。世尊，言攝受正法者，謂無異正法，無異攝受正法，正法即是攝受正法。 
　　“世尊，無異波羅蜜，無異攝受正法，攝受正法即是波羅蜜多。何以故？攝受正法善男子、善女人，應以施成熟者以施成熟，乃至舍身隨順彼意而成熟之，令彼有情安住正法，是名施波羅蜜。應以戒成熟者，守護六根凈身語意乃至威儀，隨順彼意而成熟之，令彼有情安住正法，是名戒波羅蜜。應以忍成熟者，若彼有情罵詈毀辱，誹謗擾亂，以無恚心及利益心最上忍力，乃至顏色亦不變異，隨順彼意而成熟之，令彼有情安住正法，是名忍波羅蜜。應以精進而成熟者，于彼有情不起懈怠下劣之心，起大樂欲最上精進，于四威儀隨順彼意而成熟之，令彼有情安住正法，是名精進波羅蜜。應以靜慮而成熟者，于彼有情以無散亂成就正念，曾所作事終不忘失，隨順彼意而成熟之，令彼有情安住正法，是名靜慮波羅蜜。應以智慧而成熟者，彼諸有情為利益故，問諸法義以無倦心，而為演說一切諸論、一切明處乃至種種工巧之處，令得究竟隨順彼意而成熟之，令彼有情安住正法，是名智慧波羅蜜。是故，世尊，無異波羅蜜，無異攝受正法，攝受正法即是波羅蜜。” 
　　時，勝鬘夫人復白佛言：“世尊，我今承佛威神辯才之力，復說大義。” 
　　佛言：“云何大義？” 
　　“世尊，攝受正法者，無異攝受正法；無異攝受正法者，攝受正法善男子、善女人，則是攝受正法。何以故？若攝受正法善男子、善女人為正法故舍身命財，如是人等以舍身故，證生死后際，遠離老病得不壞常，無有變易究竟寂靜，不可思議如來法身；以舍命故，證生死后際，永離于死得無邊常，成就不可思議諸善功德，安住一切佛法神變；以舍財故，證生死后際，超過有情，無盡無減果報圓滿，具不思議功德莊嚴，為諸有情尊重供養。世尊，舍身、命、財攝受正法善男子、善女人等，為諸如來之所授記。世尊，若善男子、善女人正法欲滅，有諸比丘、比丘尼、優婆塞、優婆夷，互相朋黨起諸諍訟，以不諂曲、不欺誑心，愛樂正法，攝受正法，入善朋中；入善朋者，必為諸佛之所授記。世尊，我見攝受正法有斯大力。如來以此為眼，為法根本，為引導法，為通達法。” 
　　爾時，世尊聞勝鬘夫人所說攝受正法有大威力，嘆言：“如是，如是。善哉！勝鬘，如汝所說，攝受正法大威德力。如大力士，微觸末摩生大苦痛，更增重病；如是，勝鬘，假令少分攝受正法，令魔波旬痛切愁惱、悲號嘆息，亦復如是。勝鬘，我常不見余一善法令魔愁惱，猶如少分攝受正法。勝鬘，譬如牛王形色端正，身量殊特蔽于諸牛；如是，勝鬘，修大乘者，設令少分攝受正法，即能蔽于聲聞、獨覺一切善法。勝鬘，又如須彌山王，高廣嚴麗蔽于眾山；如是，勝鬘，初趣大乘，以饒益心不顧身命攝受正法，便能超過顧其身命，久住大乘一切善根。是故，勝鬘，當以攝受正法，開示教化一切有情。如是，勝鬘，攝受正法，獲大福利及大果報。勝鬘，我于無數阿僧祇劫，稱贊如是攝受正法所有功德不得邊際，是故攝受正法，成就如是無量功德。” 
　　佛告勝鬘：“汝今復應演我所說攝受正法，一切諸佛共所愛樂。” 
　　勝鬘白言：“善哉！世尊，攝受正法者則名大乘。何以故？大乘者，出生一切聲聞、獨覺，世、出世間所有善法。如阿耨達池出八大河；如是大乘，出生一切聲聞、獨覺，世、出世間所有善法。世尊，又如一切種子草木叢林，皆依大地而得生長；如是一切聲聞、獨覺，世、出世間所有善法，皆依大乘而得生長。是故，世尊，住于大乘攝受大乘，即住攝受聲聞、獨覺，世、出世間所有善法。如佛世尊所說六處，謂正法住、正法滅、別解脫、毗奈耶、正出家、受具足，為大乘故說此六處。所以者何？正法住者為大乘說，大乘住者即正法住，正法滅者為大乘說，大乘滅者即正法滅。別解脫、毗奈耶，此之二法，義一名異，毗奈耶者即大乘學。所以者何？為佛出家而受具足，是故大乘戒蘊是毗奈耶，是正出家，是受具足。 
　　“世尊，阿羅漢者，無有出家及受具足。何以故？阿羅漢，不為如來出家受具足故。阿羅漢，有怖畏想歸依如來。何以故？阿羅漢，于一切行住怖畏想，如人執劍欲來害己。是故，阿羅漢，不證出離究竟安樂。世尊，依不求依，如諸眾生無有歸依彼彼恐怖，為安隱故求于歸依。世尊，如是阿羅漢，有恐怖故歸依如來，是故阿羅漢及辟支佛，生法有余，梵行未立，所作未辦，當有所斷未究竟故，去涅槃遠。何以故？唯有如來應正等覺，證得涅槃，成就無量不可思議一切功德，所應斷者皆悉已斷，究竟清凈，為諸有情之所瞻仰，超過二乘、菩薩境界。阿羅漢等則不如是，言得涅槃佛之方便，是故阿羅漢等去涅槃遠。 
　　“世尊，說阿羅漢及辟支佛，觀察解脫四智究竟得蘇息者，皆是如來隨他意語、不了義說。何以故？有二種死。何等為二？一者、分段，二者、變易。分段死者，謂相續有情；變易死者，謂阿羅漢及辟支佛、自在菩薩，隨意生身乃至菩提。二種死中，以分段死說阿羅漢及辟支佛，生于我生已盡之智；由能證得有余果故，生于梵行已立之智；一切愚夫所不能作，七種學人未能成辦，相續煩惱究竟斷故，生于所作已辦之智。世尊，說生不受后有智者，謂阿羅漢及辟支佛，不能斷于一切煩惱，不了一切受生之智。何以故？是阿羅漢及辟支佛，有余煩惱不斷盡故，不能了知一切受生。煩惱有二，謂住地煩惱，及起煩惱。住地有四。何等為四？謂見一處住地、欲愛住地、色愛住地、有愛住地。世尊，此四住地，能生一切遍起煩惱；起煩惱者，剎那剎那與心相應。世尊，無明住地，無始時來心不相應。世尊，四住地力，能作遍起煩惱所依，比無明地，算數譬喻所不能及。世尊，如是無明住地，于有愛住地，其力最大。譬如魔王色力威德及眾眷屬，蔽于他化自在諸天；如是無明住地蔽四住地，過恒沙數煩惱所依，亦令四種煩惱久住，聲聞、獨覺智不能斷，唯有如來智所能斷。世尊，如是，如是，無明住地其力最大。世尊，如取為緣有漏業因而生三有，如是無明住地為緣無漏業因能生阿羅漢及辟支佛、大力菩薩隨意生身。此之三地隨意生身及無漏業，皆以無明住地為所依處，彼雖有緣亦能為緣。世尊，是故三種隨意生身及無漏業，皆以無明住地為緣，同于有愛。世尊，有愛住地，不與無明住地業同，無明住地異四住地，異四住地唯佛能斷。何以故？阿羅漢、辟支佛斷四住地，于漏盡力不得自在，不能現證。何以故？世尊，言漏盡之增語。是故阿羅漢、辟支佛，及最后有諸菩薩等，為無明地所覆蔽故，于彼彼法不知不見；以不知見，于彼彼法應斷不斷，應盡不盡；于彼彼法不斷不盡故，得有余解脫非一切解脫，得有余清凈非一切清凈，得有余功德非一切功德。世尊，以得有余解脫非一切解脫，乃至有余功德非一切功德故，知有余苦，斷有余集，證有余滅，修有余道。” 
　　爾時，勝鬘夫人復白佛言：“世尊，若復知有余苦，斷有余集，證有余滅，修有余道，是名少分滅度，證少分涅槃向涅槃界。若知一切苦，斷一切集，證一切滅，修一切道，彼于無常敗壞世間，得證常寂清涼涅槃。世尊，彼于無護無依世間，為護為依。何以故？于諸法中見高下者不證涅槃，智平等者、解脫等者、清凈等者，乃證涅槃。是故涅槃名等一味。云何一味？謂解脫味。 
　　“世尊，若無明地不斷不盡，不得涅槃一味等味。何以故？無明住地不斷不盡故，過恒沙等一切過法，應斷不斷，應盡不盡；過恒沙等一切過法不斷不盡故，過恒沙等諸功德法不了不證。是故無明住地，與于一切所應斷法諸隨煩惱為生處故，從于彼生障心煩惱、障止煩惱、障觀煩惱、障靜慮煩惱，如是乃至障三摩缽底。加行智果證力無畏，所有過恒沙等一切煩惱，如來菩提、佛金剛智之所能斷。諸起煩惱，一切皆依無明住地，無明住地為因緣故。 
　　“世尊，此起煩惱，剎那剎那與心相應。世尊，無明住地從無始來心不相應。世尊，若復過恒河沙如來菩提、佛金剛智所應斷法，一切皆是無明住地依持建立。譬如一切種子叢林，皆依大地之所生長；若地壞者，彼亦隨壞。如是過恒沙等如來菩提、佛金剛智所應斷法，一切皆依無明住地之所生長；若彼無明住地斷者，過恒沙等如來菩提、佛金剛智所應斷法，皆亦隨斷。如是過恒沙等所應斷法，一切煩惱及起煩惱，皆已斷故，便能證得過恒沙等不可思議諸佛之法，于一切法而能證得無礙神通，得諸智見，離一切過，得諸功德為大法王，于法自在，證一切法自在之地，正師子吼：我生已盡，梵行已立，所作已辦，不受后有。是故，世尊，以師子吼，依于了義一向記說。 
　　“世尊，不受后有智有二種。何謂為二？一者、謂諸如來以調御力，摧伏四魔超諸世間，一切有情之所瞻仰，證不思議清凈法身，于所知地得法自在，最勝無上更無所作，不見更有所證之地，具足十力，登于最勝無畏之地，于一切法無礙觀察，正師子吼，不受后有。二者、謂阿羅漢及辟支佛，得度無量生死怖畏，受解脫樂，作如是念：‘我今已離生死怖畏，不受諸苦。’ 
　　“世尊，阿羅漢、辟支佛，如是觀察謂不受后有，不證第一蘇息涅槃。彼等于未證地不遇法故，能自解了：‘我今證得有余依地，決定當證阿耨多羅三藐三菩提。’何以故？聲聞、獨覺皆入大乘，而大乘者即是佛乘，是故三乘即是一乘，證一乘者得阿耨多羅三藐三菩提，阿耨多羅三藐三菩提者即是涅槃，言涅槃者即是如來清凈法身，證法身者即是一乘，無異如來，無異法身，言如來者即是法身，證究竟法身者即究竟一乘，究竟一乘者即離相續。何以故？世尊，如來住時無有限量，等于后際。如來能以無限大悲、無限誓愿，利益世間。作是說者，是名善說。若復說言如來是常、是無盡法、一切世間究竟依者，亦名善說。是故能于無護世間、無依世間，與等后際，作無盡歸依、常住歸依、究竟歸依者，謂如來應正等覺。法者，是一乘道；僧者，是三乘眾——此二歸依非究竟依，名少分依。何以故？說一乘道證究竟法身，于后更無說一乘道，三乘眾者有恐怖故，歸依如來求出修學；有所作故，向阿耨多羅三藐三菩提故，二依非究竟依，是有限依。若諸有情，如來調伏歸依如來，得法津潤，由信樂心，歸依于法及比丘僧——是二歸依，由法津潤信入歸依。如來者，非法津潤信入歸依。言如來者是真實依，此二歸依以真實義，即名究竟歸依如來。何以故？如來不異此二歸依，是故如來即三歸依。何以故？說一乘道，如來最勝具四無畏，正師子吼。若諸如來，隨彼所欲而以方便，說于二乘即是大乘。以第一義無有二乘，二乘者同入一乘，一乘者即勝義乘。 
　　“世尊，聲聞、獨覺初證圣諦，非以一智斷諸住地，亦非一智證四遍知諸功德等，亦非以法能善了知此四法義。世尊，于出世智，無有四智漸至漸緣。世尊，出世間智無漸至法，如金剛喻。世尊，聲聞、獨覺，以于種種圣諦之智，斷諸住地，無有出世第一義智。唯有如來應正遍知，非諸聲聞、獨覺境界，以不思議空性之智，能破一切諸煩惱[穀-禾+卵]。世尊，破煩惱[穀-禾+卵]究竟之智，是名出世第一義智。初圣諦智非究竟智，是于趣向阿耨多羅三藐三菩提智。世尊，真圣義者即非二乘。何以故？聲聞、獨覺，唯能成就少分功德，名之為圣。 
　　“世尊，言圣諦者，非諸聲聞、獨覺之諦及彼功德。而此諦者，唯有如來應正等覺初始了知，然后為彼無明[穀-禾+卵]藏世間眾生，開示演說，故名圣諦。世尊，此圣諦者，甚深微妙難見難了，不可分別，非思量境，一切世間所不能信，唯有如來應正等覺之所能知。何以故？此說甚深如來之藏。如來藏者，是佛境界，非諸聲聞、獨覺所行。于如來藏說圣諦義，此如來藏甚深微妙，所說圣諦亦復深妙，難見難了，不可分別，非思量境，一切世間所不能信，唯有如來應正等覺之所能知。若于無量煩惱所纏如來之藏，不疑惑者，于出一切煩惱之藏，如來法身亦無疑惑。 
　　“世尊，若有于此如來之藏及佛法身，不可思議佛秘密境，心得究竟，于彼所說二圣諦義，能信能了，能生勝解。何等名為二圣諦義？所謂有作及以無作。作圣諦者，是不圓滿四圣諦義。何以故？由他護故，而不能得知一切苦、斷一切集、證一切滅、修一切道，是故不知有為、無為及于涅槃。世尊，無作諦者，是說圓滿四圣諦義。何以故？能自護故，知一切苦、斷一切集、證一切滅、修一切道。如是所說八圣諦義，如來但以四圣諦說。于此無作四圣諦義，唯有如來應正等覺作事究竟，非阿羅漢及辟支佛力所能及。何以故？非諸勝劣下中上法能證涅槃。云何如來于無作諦得事究竟？謂諸如來應正等覺，遍知諸苦，斷諸煩惱，及超煩惱所攝苦集，能證一切意生身蘊所有苦滅，及修一切苦滅之道。世尊，非壞法故，名為苦滅。何以故？言苦滅者，無始無作，無起無盡，常住不動，本性清凈，出煩惱[穀-禾+卵]。 
　　“世尊，如來成就過于恒沙具解脫智不思議法，說名法身。世尊，如是法身不離煩惱，名如來藏。世尊，如來藏者，即是如來空性之智。如來藏者，一切聲聞、獨覺所未曾見，亦未曾得，唯佛了知及能作證。世尊，此如來藏空性之智，復有二種。何等為二？謂空如來藏，所謂離于不解脫智一切煩惱。世尊，不空如來藏，具過恒沙佛解脫智不思議法。世尊，此二空智諸大聲聞由信能入。世尊，如是一切聲聞、獨覺空性之智，于四倒境攀緣而轉，是故一切聲聞、獨覺所未曾見，亦未曾證。一切苦滅，唯佛現證，壞諸煩惱，修苦滅道。 
　　“世尊，此四諦中，三諦無常，一諦是常。何以故？如是三諦入有為相，有為相者則是無常，言無常者是破壞法，破壞法者非諦、非常、非歸依處。是故三諦以第一義，非諦、非常、非歸依處。世尊，一苦滅諦離有為相，離有為相則性常住，性常住者非破壞法，非破壞者是諦、是常、是歸依處。世尊，是故苦滅圣諦以勝義故，是諦、是常、是歸依處。 
　　“世尊，此苦滅諦是不思議，過諸有情心識境界，亦非一切聲聞、獨覺智所能及。譬如生盲不見眾色，七日嬰兒不見日輪；苦滅諦者亦復如是，非諸凡夫心識所緣，亦非一切聲聞、獨覺智之境界。凡夫識者，謂二邊見；一切聲聞、獨覺智者，名為凈智。言邊見者，于五取蘊執著為我，生異分別。邊見有二。何者為二？所謂常見及以斷見。世尊，若復有見生死無常、涅槃是常，非斷常見，是名正見。何以故？諸計度者見身諸根，受者、思者，現法滅壞，于有相續不能了知，盲無慧目起于斷見；于心相續剎那滅壞，愚闇不了意識境界，起于常見。世尊，然彼彼義，過諸分別及下劣見，由諸愚夫妄生異想顛倒執著，謂斷、謂常。世尊，顛倒有情于五取蘊，無常常想，苦為樂想，無我我想，不凈凈想。聲聞、獨覺所有凈智，于如來境及佛法身所未曾見。或有眾生信如來故，于如來所，起于常想、樂想、我想及于凈想，非顛倒見，即是正見。何以故？如來法身是常波羅蜜、樂波羅蜜、我波羅蜜、凈波羅蜜。若諸有情作如是見，是名正見。若正見者名真佛子，從佛口生，從正法生，從法化生，得佛法分。 
　　“世尊，言凈智者，則是一切聲聞、獨覺智波羅蜜。此之凈智，于苦滅諦尚非境界，況苦滅諦是四入流智之所行？何以故？三乘初業，不愚法者，能于彼義當證當了。世尊，為何義故說四入流？世尊，此四入流是世間法。世尊，能一入流，于諸入流為最為上，以第一義是為入流，是為歸依，是苦滅諦。 
　　“世尊，生死者依如來藏；以如來藏故，說前際不可了知。世尊，有如來藏故得有生死，是名善說。世尊，生死者，諸受根滅無間相續，未受根起名為生死。世尊，生死二法是如來藏，于世俗法名為生死。世尊，死者，諸受根滅；生者，諸受根起；如來藏者則不生不死，不升不墜，離有為相。世尊，如來藏者常恒不壞。是故，世尊，如來藏者，與不離解脫智藏，是依、是持、是為建立；亦與外離不解脫智諸有為法，依、持、建立。世尊，若無如來藏者，應無厭苦樂求涅槃。何以故？于此六識及以所知如是七法，剎那不住不受眾苦，不堪厭離愿求涅槃。如來藏者，無有前際、無生無滅；法受諸苦，彼為厭苦愿求涅槃。 
　　“世尊，如來藏者，非有我、人、眾生、壽者。如來藏者，身見有情，顛倒有情，空見有情，非所行境。世尊，如來藏者，是法界藏，是法身藏、出世間藏、性清凈藏，此本性凈。如來藏者，如我所解，縱為客塵煩惱所染，猶是不可思議如來境界。何以故？世尊，剎那剎那善不善心，客塵煩惱所不能染。何以故？煩惱不觸心，心不觸煩惱，云何不觸法而能得染心？世尊，由有煩惱，有隨染心，隨煩惱染，難解難了；唯佛世尊為眼、為智、為法根本、為尊、為導、為正法依，如實知見。” 
　　爾時，世尊嘆勝鬘夫人言：“善哉！善哉！如汝所說，性清凈心隨煩惱染，難可了知。復次，勝鬘，有二種法難可了知。何等為二？謂性清凈心難可了知，彼心為煩惱染亦難了知。如此二法，汝及成就大法菩薩乃能聽受，諸余聲聞由信能解。勝鬘，若我弟子增上信者，隨順法智，于此法中而得究竟。順法智者，觀根識境，觀察業報，觀羅漢眠，觀心自在愛樂禪樂，觀聲聞、獨覺圣神變通，由成就此五善巧觀。現在、未來聲聞弟子，因增上信隨順法智，善能解了性清凈心，煩惱所染而得究竟。勝鬘，是究竟者為大乘因。汝今當知，信如來者，于甚深法不生誹謗。” 
　　爾時，勝鬘夫人白佛言：“世尊，復有余義能多利益。我當承佛威神之力，演說斯事。” 
　　佛言：“善哉！今恣汝說。” 
　　勝鬘夫人言：“有三種善男子、善女人，于甚深法離自毀傷，生多功德入大乘道。何等為三？若善男子、善女人等，能自成就甚深法智；或有成就隨順法智；或有于此甚深法中不能解了，仰推如來，唯佛所知，非我境界。除此三種善男子、善女人已，諸余有情于甚深法，隨己所取執著妄說，違背正法，習諸外道，腐敗種子；設在余方，應往除滅。彼腐敗者，一切天人應共摧伏。”勝鬘夫人說是語已，與諸眷屬頂禮佛足。 
　　時，佛世尊贊言：“善哉！勝鬘，于甚深法方便守護，降伏怨敵善能通達。汝已親近百千俱胝諸佛如來，能說此義。” 
　　爾時，世尊放勝光明普照大眾，身升虛空高七多羅量，以神通力足步虛空，還舍衛城。 
　　時，勝鬘夫人與諸眷屬，瞻仰世尊目不暫舍，過眼境已歡喜踴躍，遞共稱嘆如來功德，一心念佛還無斗城，勸友稱王建立大乘。城中女人七歲已上化以大乘，友稱大王亦以大乘化諸男子七歲已上，舉國人民無不學者。 
　　爾時，世尊入逝多林，告尊者阿難及念天帝。時，天帝釋與諸眷屬，應念而至住于佛前。 
　　爾時，世尊告帝釋言：“憍尸迦，汝當受持此經演說開示，為三十三天得安樂故。”復告阿難：“汝亦受持，為諸四眾分別演說。” 
　　時，天帝釋白佛言：“世尊，當何名斯經？云何奉持？” 
　　佛告天帝：“此經成就無邊功德，一切聲聞、獨覺力不能及，況余有情？憍尸迦當知，此經甚深微妙，大功德聚。今當為汝略說其名，諦聽！諦聽！善思念之。” 
　　時，天帝釋及尊者阿難白言：“善哉！世尊，唯然受教。” 
　　佛言：“此經《贊嘆如來真實功德》，應如是持；《說不思議十種弘誓》，應如是持；《以一大愿攝一切愿》，應如是持；《說不思議攝受正法》，應如是持；《說入一乘》，應如是持；《說無邊諦》，應如是持；《說如來藏》，應如是持；《說佛法身》，應如是持；《說空性義隱覆真實》，應如是持；《說一諦義》，應如是持；《說常住不動寂靜一依》，應如是持；《說顛倒真實》，應如是持；《說自性清凈心煩惱隱覆》，應如是持；《說如來真子》，應如是持；《說勝鬘夫人正師子吼》，應如是持。復次，憍尸迦，此經所說斷一切疑，決定了義入一乘道。憍尸迦，今以所說勝鬘夫人師子吼經，付囑于汝，乃至法住，于十方界開示演說。” 
　　天帝釋言：“善哉！世尊，唯然受教。” 
　　時，天帝釋、尊者阿難，及諸大會天、人、阿修羅、揵闥婆等，聞佛所說，皆大歡喜，信受奉行。  
大寶積經卷第一百二十 唐三藏法師菩提流志奉詔譯 
廣博仙人會第四十九  
　　如是我聞：一時，佛在無斗戰城恒河岸上，時有無量諸比丘眾，尊者阿難、摩訶迦葉、舍利弗、薄拘羅、離婆多、阿若憍陳如等，所作已辦，離諸塵染，諸漏已盡不復退轉，禪誦經行無暫懈息，或如群雁游止寂靜，或在林間常處禪定，安住如來光明教門，調伏諸根得無所畏。 
　　時，娑羅雞林枝葉繁茂，香華布地，拘枳羅鳥、迦陵伽鳥，鵝王、群蜂，棲集和鳴，能令眾生離諸昏墮。 
　　爾時，如來告諸比丘：“汝等應當勤作所作，以于戒儀而自蔭覆。” 
　　是時，西方忽然輝耀如日輪光。尊者阿難未離欲故，白言：“世尊，今此光明是何之相？” 
　　佛言阿難：“是五通仙最勝上者黑香之子，名曰廣博，節食羸瘦，身無光潤，與其同行五百人俱，所謂不白仙人、天人仙人、苫波野那仙人、丹荼野那仙人、迦摩野那仙人、迷佉那斯仙人、疑味仙人、度羅仙人等，前后圍繞當來詣我。” 
　　爾時，廣博仙人遙睹世尊，身意寂靜處在林藪，為諸比丘之所侍衛，即自思惟：“奇哉！尊貴，一切智處，色相具足，舍去群臣、轉輪王位、六萬婇女如棄毒食，苦行山林離諸欲樂，名稱普聞誠不虛也。” 
　　時，彼眾中有一仙人，字那刺陀，遙瞻如來，心生歡喜，即說頌曰：  
　　“瞻彼青華樹林下，　猶紫金聚者何人？ 
　　　彌樓妙寶流焰光，　亦如秋月無氛翳。”  
　　爾時，諸仙皆懷悅豫，合掌恭敬，漸詣佛所。 
　　于時，世尊告諸比丘：“汝等觀彼閻浮洲中諸仙人等，蓬發上靡，棲止林莽，涂灰卻粒，或月、半月節食羸瘦，鹿皮樹皮以充衣服，不剪發爪，蹲處露地，或如煙炭黑蜂之色，咒術、祭火以為吉祥，空地樹下隨處而居，或墜高巖，或投深水，炎火赫日炙身苦體，恃其種姓離無上智。比丘當知，此諸仙人，見不清凈，耽著諸有，輪回生死不能出離。” 
　　時，諸比丘聞佛世尊作是說已，同聲白言：“我等今者，由依如來勤修梵行，于諸有中永當出離。” 
　　爾時，廣博仙人與其同類漸至佛所，睹諸羅漢威德尊嚴，內懷傾悚，曲躬低視，各結散發，身佩白繩，顏容黑暗，兩目黃綠，頭發枯燥，執三拒木，身形卑陋，或行虛空，或談俗典，至如來前，白言：“世尊，今此眾會，愿佛知時。” 
　　佛言：“廣博，我已了知諸有受生及于自性。” 
　　時，阿難陀白言：“世尊，此何仙人眾所圍繞，詞慧通敏，頂發上靡？” 
　　佛言：“阿難，此是廣博，作圍陀典，奉持習行賒羯羅教，造諸種種世俗文字。” 
　　爾時，諸羅漢等共相謂言：“而此仙人有何所得苦行如是，于生死中而不解脫？”復自思惟：“此仙人眾今來佛所，當何所問，為因緣耶？為無我耶？” 
　　爾時，廣博仙人合掌向佛白言：“世尊，佛出現難，眾會亦難。我于今者有少疑問，愿垂哀愍。” 
　　佛言：“大仙，恣汝所問，當為解說。” 
　　廣博仙言：“云何為施？何者施義？云何施主？施主何義？云何施者不名施主？云何施主不名施者？云何行施于受施者而獲福報？云何施已，若現在世，若命終后，施福隨行為積為聚？世尊，如來滅后供養塔廟，誰為受者獲于福報？” 
　　佛言：“大仙，汝今所問甚為希有，為欲覺悟新發意者。” 
　　時，舍利弗在于眾中，發白面皺，以其右手抬眉顧視，久而言曰：“我昔曾聞，廣博仙人世所稱贊。云何今者，不知言問如小童子？云何不問因緣無我深妙之義，而乃問于施之果報？” 
　　尊者阿難前禮佛足，白言：“世尊，彼之仙人于施貪著，我愿為彼解說施義。” 
　　佛言：“阿難，若問如來，聲聞答者，非如來教。” 
　　時，舍利弗復白佛言：“今此仙人有彼彼疑，我愿解說。” 
　　佛言：“不爾，汝于聲聞最為上首！若于我前有所解說，令諸眾生墮于惡趣，謗云如來非決定智，或云如來覺性了已猶有我慢。” 
　　爾時，諸比丘聞佛世尊作是說已，生凈信心，白言：“世尊，廣博仙人有所疑問，愿為除斷。” 
　　爾時，佛告廣博仙言：“汝今諦聽，施之果報及業差別。若諸受者，能令施主生于果報，是為施義。若有眾生發清凈心，以己財寶，令執事人隨所施者，其財寶主名為施主，其執事人名為施者。若復有人自持己物凈心施者，得為施主，亦名施者。 
　　“復次，大仙，三十二種不凈之施，汝今諦聽！若復有人，倒見施者，不名凈施；因報恩者，不名凈施；不哀愍者，不名凈施；為色欲者，不名凈施；若施火中，不名凈施；擲水中者，不名凈施；恐怖施者，不名凈施；施五家者，不名凈施；以毒施者，不名凈施；施刀杖者，不名凈施；殺害施者，不名凈施；為攝他故，不名凈施；為稱譽者，不名凈施；為倡伎者，不名凈施；因占相者，不名凈施；求飾好者，不名凈施；結朋友者，不名凈施；于莊宅中，鳥獸來吃不歡欣者，不名凈施；學工巧者，不名凈施；因病施醫，不名凈施；先因打罵，后施財物，不名凈施；若懷疑惑言我今施，為有報耶？為無報耶？如此施者不名凈施；若舍施已，內懷熱惱，慳戀悔恨，不名凈施；若言受者后當為我作牛畜者，不名凈施；若言福報我自受者，不名凈施；若人少壯無凈信心，后遭病苦，或臨死路，楚毒在身肢節分解，閻羅使者調弄于前，親屬平生悲泣相視，如此之時方始施者，不名凈施；或有念言，令余城邑知我施者，不名凈施；若懷嫉妒增上施者，不名凈施；慕他豪族為求婚姻，持諸金、銀、繒彩、衣服而施與者，不名凈施；若求男女及余雜緣而施與者，不名凈施；若有念言：‘我于今施來世受報’，不名凈施；見貧窮者不生哀愍，翻持錢財施富貴人，不名凈施；或貪華果而施與者，不名凈施。善男子，此三十二愛染之施，猶如有人攜持種子，于荒穢田隨所種植，然彼種子依大地界，遇天雨潤決定生芽，至于華實少得收獲。” 
　　爾時，廣博仙人復白佛言：“如何施與，持戒、毀戒而不滅壞？” 
　　佛言：“大仙，若復有人凈信因果發歡喜心，為諸眾生無有悔吝，亦不分別持戒、破戒。復次，善男子，有五種施名為大施。何者為五？一者、時施，二者、道行之者，三者、病人及看病者，四者、說正法人，五者、詣他國者。復有五種：一者、法施，二者、食施，三者、居住，四者、燈明，五者、香華。” 
　　廣博復言：“何等清凈？” 
　　佛言：“若發信心，為諸眾生內懷哀愍，回向菩提遍凈解脫，得為清凈。復有五種無上之施。何者為五？一者、施于如來，其施無上；二者、施于眾僧，其施無上；三者、施說法者，其施無上；四者、施父，其施無上；五者、施母，其施無上。復有施者名為大施，所謂失位國王，名為大施。若為縣官之所逼迫無所依怙，及為疾病之所痛惱，施如此人名為大施。若為王者所棄，臨刑之時及余命難，舍己之命救于彼命，名為大施。或于疾病之人施與醫藥，亦名大施。或于具戒眾僧以時而施，亦名大施。或施求智慧者，亦名大施。或于傍生之儔蝦、蟆、蛭烏及余鳥獸，而施與者，亦名大施。或于乏劣之者施令充足，亦名大施。若復有人勸他凈施，及余隨喜，亦名大施。 
　　“復次，大仙，汝先所問，于我滅后云何種植獲福報者。善男子，諸如來者，皆是法身，非是色身。若復在世，或復滅后，所有供養福無有異。如轉輪王于其大地唱如是言：‘我之國界，不應有人殺害眾生及于妄語。’其國之人，雖未見王兼親侍衛，但聞教敕即便遵奉，王于是人必生歡喜。是人由王不殺害故，獲生天報；其有違者，墮于惡趣。如是，大仙，雖有眾生見我色身，不護其戒，何所得耶？如提婆達多，雖遇于我，猶墮地獄。若復有人，于來世中勤修我教，則為希有！如見我身無有異也。 
　　“復次，大仙，如汝所問，福德因緣為積聚者。如萩葦中因燒出焰，而此光焰，不可得言為積為聚；如是，施主，積集資糧猶影隨形，而無見者。亦如蒲萄、甘蔗未押之時汁不可見，彼于一節、二節之中求汁積聚了無見者，然于彼汁不從外得；福德果報亦復如是，不在施主手中、心中及于身中，亦不相離。亦如尼拘陀子未成熟時，芽不可見。譬于商人持少財物，往詣大城有所貿易，廣獲財利。福報亦爾，如蜂采華不損其色，云涵雨潤誰見積聚？于其出生必自成辦。” 
　　爾時，廣博仙人白言：“世尊，施之差別我已了知，云何此識住于身中有所愛著？” 
　　佛言：“大仙，猶如國王住于城中，懼他軍來，預作濠塹，積聚糧貯，教養戰士，建諸幡旗，調習醉象，嚴誡眾兵，唱言：‘警備！著于衣甲專情斗戰，執利刀仗露刀而住。’王福盡故，他軍強盛遂即滅壞。如是識王住于身城，見于六處無常侵害，穿信濠塹，被正念甲，御醉法象，調習意馬，告六處云：‘今有無常威力軍來，宜應速疾被于施甲，持于智刃，辦慚愧弩，安戒堤防。’時彼六處為無常軍漸相逼迫，爾時彼識，如福盡王棄城而走，別住城國。” 
　　廣博仙人復白佛言：“云何了知是福德城？非福德城，我當舍之。” 
　　佛言大仙：“猶如有人，乘大舟船欲渡大海，時遇風濤鼓涌飄蕩，黿鼉鯨鯢互為崄害，是人因船遂達彼岸；既得無畏，繞船三匝恭敬祭祀，唱言：‘善哉！我由此船得渡大海。’如是，大仙，有福眾生命終之后，作是思惟：‘我今此身善趣天上，所得人身為不空過，乘此身船渡惡趣海。善哉！前生甚可恭敬。’若復有人墮惡趣者，猶如渡海乘朽爛船，于大海中或沉或浮，搖揚傾覆。是人殘命雖至岸上，復遇師子虎狼充滿，罵言：‘咄哉！此朽故船，倒行大海令我怖畏。’見如此苦，墮惡趣識亦復如是，毀罵其身：‘我徒養育，遭此惡報。我久于世擔負穢草，如蠶作繭徒自纏縛，如何令我沉溺若此？’ 
　　“爾時，彼識于第二身適住母胎，才七日中能作是念：‘我從彼滅而來生此。’由善業者其心歡喜，能令彼母有三種相，所謂母面熙怡、顏容端妙、無諸皯[黑+黽]，右腳壓地倍重常時，復以其手數摩右脅，被白色衣增加姝麗。造惡業識，亦七日中作是憶念：‘我從某城曾作某罪。’作是念已便生悲惱，能令其母現諸惡相，所謂身體臭穢、羸瘦萎黃、常懷悲愁、數數變吐、禍橫盈門、災難逼迫、饒諸疾病；將產之時，或損母命，或復自死。” 
　　爾時，廣博仙人復白佛言：“世尊，彼識初入胎時得何念慧？” 
　　佛言：“而此之識亦入胎已，見閻浮洲園苑樹林，宮殿池沼遍滿莊飾，親族聚會情極慕樂。復以天慧光明，隨念憶知無量百千彼彼生處，彼是我母，曾五百世生育于我。作是念已，生厭離心，唱言：‘咄哉！于此世間生死足矣！劬勞諸有永愿休息。’” 
　　時，廣博仙人復白佛言：“世尊，彼識既能如是厭離，豈不出離生死中耶？” 
　　佛言：“不也，大仙。彼識無出離之相，能得解脫，無有是處。而彼識界，于生死中雖爾厭離，能出離者不應受生。若不爾者，或有修福及于造罪，一切皆應趣向涅槃。如汝所言，識思惟者，是識增上，非智增上。所以者何？識能分別，智能了知，識智和合乃如汝說。” 
　　爾時，世尊欲重宣此義，而說偈言：  
　　“能防諸怨賊，　積集煩惱者， 
　　　了智與無智，　及慧共愚癡。 
　　　見慢并無明，　如是等一切， 
　　　無有少離智，　由識能了知。 
　　　識智不相離，　和合我常說； 
　　　一輪不為車，　二輪亦不成， 
　　　亦不由于余，　要假人與牛， 
　　　并具于輻轄，　二輞相資備， 
　　　轅軛兼絡繩，　爾乃得名車。 
　　　身車亦如是，　諸界和合生， 
　　　諸根悉備具，　由識能牽挽， 
　　　肢節相綴連，　筋脈恒遍滿， 
　　　髑髏皮發覆，　腸肺并心脾， 
　　　肝胃眾和合，　建立假為身。 
　　　識王處其中，　非身為調御， 
　　　了知諸體性，　是名智識俱。  
　　“復次，大仙，此識微細不可色見，無有諸根亦不相離。若諸丈夫有所怯弱，或生恐怖，或起尋思，皆識增上，非智作用。” 
　　爾時，廣博仙人復白佛言：“世尊，云何觀察一切眾生從地獄趣而來生者，乃至人趣而來生者？何業差別，生于天、人、傍生、餓鬼及于地獄？” 
　　佛言：“大仙，眾生本性沒此生彼，是佛境界，非五通仙之所能知，亦非天、人、魔、梵、色究竟等，并余聲聞之所覺了。大仙，若于我法獲離三垢，得初果時所有境界，尚非帝釋、那羅延天、汝諸仙等之所能知！” 
　　爾時，如來作是說已，廣博仙人便自思惟：“此輪回中圣智境界未曾會遇！”禮佛雙足，白言：“世尊，我于今者，衰朽失念不能獲果，無任負荷住持菩提，歸依佛、法及離垢僧。我從今日與諸弟子及于眷屬，歸佛法僧！唯愿世尊，示教利喜以圣智日，常住世間除煩惱翳。善哉！世尊，愿為演說一切眾生從天墜者。” 
　　佛言：“諦聽！今正是時。若有眾生堅固成就施香華鬘，此人必當生持鬘天。臨終之時，身發妙香及感鮮華，而復自見種種色華來散其上，或有見于樓閣宮殿，懸諸鈴鐸，雜華嚴飾，百千天女而處其中。命終之后見持鬘天，父母和合如贍部人，便為愛風飄入胎藏。時彼天母懷妊七日，于右脅下遂誕其子。彼適生已，于其胸前天悅意華自然為鬘，具七種色，所謂白、黑、黃、赤、天紺、紅蓮及如火銅光明炫耀，香氣因風遍一由旬，故號彼天謂為持鬘。宮中有樹，其汁香美猶如甘露。園苑果實有八上味，大如頻螺。彼天所食皆是甘果，非余摶食，凡有饑想果自現樹。所履之地無諸荊棘，鮮華柔草周布清凈。或有宮殿如白華聚，或以黃金為屋鵄吻。彼之天女光容藻飾，眺望軒檻相與娛樂。其所壽命天二百年，將終歿時有二種相：所居之樹，其葉凋悴，枝條垂下，其華香氣自然隱沒；所著華鬘忽然萎黃，清涼之風變為毒熱，最勝天城棄舍而去。時，諸天女見此衰相圍繞悲號，嘆言：‘咄哉！何彼無常，無少慈悲！今于我等愛重之者，制不由己，將舍我等在于須臾。’時，彼天子漸為熱病之所逼迫，遍體火現。炎焰雖加而無熱惱，心猶快樂，從彼而沒，人間受生在于胎中，能令其母愛香華鬘及諸果實，又于夢中常見城邑場肆嚴飾遍垂華瓔；亦既生已，形容光潤，白服華鬘常所眷愛，好游親屬耽著欲樂，情戀女人往來輕躁，名衣上服及諸園林靡不貪樂，見富貴者倍生喜悅。 
　　“復次，大仙，四天王天趣向之者，若有眾生以憐愍心，見貧窮者施于衣食，及諸病人隨與醫藥，或造井泉，或施池沼，其人將終形不羸瘦，容色無變，身無垢汗，聲不[斯/瓦]破，亦不遺瀝大小便利，六塵充足，諸根無損，能見自身在天眾中。命既終已，色如紅蓮，口出妙香，復有清風吹妙華香拂其尸上。于是彼識，見四天界父母歡游，耽醉情欲。時，彼天父以其右手摩天母背，即于母髀而得受胎，經七日已遂即誕生，天飾具足。 
　　“大仙當知，四天王天所居之地，縱廣八萬四千由旬，黃金、白銀、雌黃、雄黃間錯莊飾，百千天女充滿其中，百千華果如人形像。于彼園苑，天摩尼光常所明照。樹林枝莖，垂劫波衣及妙繒彩。其樹滑潤，見者欣悅。于其龕室常懸樂具，簫笛之儔自然發聲。彼天童子摶食為力，香美粳稻色如紅蓮，味逾甘露。其所食器具于二種：一者、金器，二者、銀器。隨意所樂色香美味，皆于中現。復有天漿名為華酒，香冷殊特，設有嗅者亦自然醉。彼之天人各有寢殿，名曰初秋，遍垂華條，金銀雜寶娑蘭雞樹，數有百千合覆其上，復有種種坐臥敷具。六萬天女顏容殊妙，被服光鮮，其聲寥亮，韻合天樂，為諸欲神之所造化，歌舞倡妓言笑往來，能令見者增其染愛。其宮殿前樹以剎柱，金銀間錯繒彩莊嚴，懸諸寶幡隨風搖揚。有四天王：一曰、持國，二曰、增長，三曰、威目，四曰、多聞。此四天王于彼天界，吟嘯歌舞，宴會嬉游，具足安樂。時，彼眾中諸天童子，力藝殊勝具天妙身，垂臂往來猶如醉象，身香郁烈遍一由旬。其所壽命天五百年，無中夭者。園苑林樹榮色光潔，迦潭婆華而以莊嚴，咸悉芬馥，無諸臭穢。四面階道雜寶所成，百千天女常為歌伎，諸寶器中出妙音聲。 
　　“善男子，彼等天人壽欲盡時，有三種相：一者、身光隱沒；二者、華無香氣；三者、不聞天女奏諸伎樂，常所歡游園林宮苑鳥聲和雅，是喜好處皆不愛樂，華鬘萎悴，天女悲號，衣生垢穢，瞻視昔來欣玩之具復增悶絕，身上汗流，眼變枯燥，如取水魚置夏日中，熱惱所逼宛轉于地。時，諸女等見彼天男愁苦如此，皆來圍繞同聲號哭，唱言：‘苦哉！苦哉！我所愛者奈何如是，所好喜事翻為愁苦。今之云何，舍我等輩及游宴處？’時，天女等以偈嘆曰：  
　　“‘種種妙莊嚴，　仁者所游宴， 
　　　　最上福德城，　四面具樓閣， 
　　　　天女恒充滿，　園林鎮榮茂， 
　　　　云何舍歡愛，　苦哉此無常？’  
　　“爾時，諸天女等說此偈已，相視哽咽，各以右手取諸雜華遙散其上，復作是言：‘仁者，汝具福故當生人間。彼是福地，應以信心植諸善種。’爾時，彼天見諸女等皆已背舍，重增熱惱，身心熾然，如以酥滴置炎鐵上，欻自銷滅，余微灰燼，復為業風之所吹散，如鄰虛塵為千億分更不可見。于是彼識從天降下見受生處，父母和合，心懷喜悅，便入胎藏。才處胎時，母即相現，飲食增多，不啖血肉，樂著緋衣，愛聚會處，于諸親屬倍加眷念；雖懷其子曾無痛惱，口無流涎，身不沉重。亦既生已，人相端嚴，其眼紺色，如天青寶眾所樂見；聞于上界四天王事，自然欣悅；常樂舍施，愛妙香衣，性好數食；常喜歌舞、園林、女色，靡不留戀。 
　　“復次，大仙，若有眾生以凈信心，遠離殺害及于偷盜，持諸飲食、上妙資具、衣服、財寶而行舍施，勤誠散華，禮拜佛塔；壽命盡時，身無疾苦、垢膩、臭穢，念所習業曾不忘失，面如金色，鼻不陷曲，心不驚惱，喉不閉塞亦不喘息，不為風刀之所解截，聲不[斯/瓦]破，寢膳安寧。大仙當知，如斯之人，毒不能害，飲食消化折傷夭枉皆所遠離。其人命終，以天識故，見三十三天百千樓閣，金摩竭魚莊飾門柱，蛇勝栴檀香水涂灑；其地柔潔，白逾霜雪，凈如頸珠；黃檀香樹，天寶燈燭雜錯行列；天諸男女游戲園林，耽染狂醉。既睹斯已遂生歡樂，猶如貫珠為人將取，入天母手以為胎藏。時，母手掌因即生華，持示天父共相慶悅，復以兩手摩捼其華，子即誕孕。時，彼天母告天父曰：‘我于今日誕一童子，增長勝種。’便會親族以為歡賀，生滿七日天相具足，憶念前生，從某處滅今來生此，某是我父，某是我母，曾修某善。作是念時聳然歡欣，便于諸欲而生癡愛，于天界中宮苑園林，自然了見貪喜愛著。 
　　“爾時，童子垂臂傭長猶如象鼻，其胸峻實如師子臆，腰腹圓細無有垂皺，背脊端平無高下骨，兩髀圓相如芭蕉莖，肌肉光潔無諸黧皯，無有耏毛及雜臭穢，上妙香氣從身流出，華鬘瓔珞天衣輕密，不假外求自然被體。時，宮殿中所有天女無天男者，見此童子共來圍繞，咸作是言：‘善來！仁者，此之宮殿皆是汝有。我等諸女先無依怙，愿相侍從。’其中或云此輩盛年，乳如金瓶，面猶紅蓮。此園苑中，如是天樹拘毗羅林垂覆榮好，六萬天女前后周遍：‘善哉！仁者，可與我等永以娛樂，如云中電不常而有！’或有宮殿，簫鼓琵琶諸雜天樂自然發聲，上妙敷具及師子座，嚴飾珠瓔，垂以繒彩，而諸繒彩非是繭蠶之所作者。時，彼童子睹斯珍飾，如灌頂王升座而坐，既升座已，諸所珍玩咸出聲言：‘此善業人，從閻浮洲修天福故，而來生此。諸人應當來此承事歌舞娛樂，令此福人歡喜無厭。’出此聲已，園林宮殿六萬彩女，捧持天華被服光耀，身所發香，如蒲萄酒、蜜酒、華酒，聞其香者令人昏醉，同聲唱言：‘汝積天福，愿時充奉！’于是童子與群天女，游歡喜林及雜華林、黃毯石林、極光嚴林、日宮園苑、泉聲園苑、音樂園苑、叢華園苑，游如是等上妙林苑，悅樂清涼無諸惡風，華香芬馥，青摩尼寶以為燈明，諸蜂鳥王出微妙音，其鳥毛羽猶如雜寶，天吠琉璃以為其嘴，飛翔群嬉遍滿林樹。 
　　“復次，大仙，彼界有池隨月增減，具八功德，悅意無垢，清冷澄澈。百葉香華開敷其內，岸樹行列，雜華充遍。而彼池中，眾多天女游戲娛樂，諸寶器等隨意而現。色香妙食名天甘露，如拘摩華白逾珂雪，甘香具足亦易消化，無諸苦澀雜惡等味。 
　　“復次，大仙，有諸天人報不純者，雖同器食，或感赤色，或感蒼色，乃至黃黑諸雜等色，天容無別，唯食有異。大仙當知，彼諸眾生先雖舍施，后復悔恨，由斯報故獲果如是。復有園苑名曰合棔，枝條華葉雜糅莊飾，百千叢林清凈柔軟，猶如水精華果常茂。其林樹間，諸寂靜身離欲牟尼是所棲集，天之男女常所入者，皆不為于貪愛欲樂。 
　　“大仙當知，我之弟子最上聲聞，驕梵缽提，是婆羅門清凈族子，住于禪定慈悲之心，以彼等持開敷慈眼入三摩地，每經七日，方乃一度現出入息。彼入定時，有隨意風應念而至，假使劫火燒于大地成一炎焰，于彼禪身無能損害如芥子分。而彼支體，如彌樓山常所鎮壓難陀龍王及跋難陀，有大力勢鼓氣猛烈，彌樓山王為之搖動鼓作呼喻，四大海水變為堿味。驕梵缽提入定之時，彼二龍王盡其威力無能嬈亂。我此弟子在合棔林，而諸天女雖耽欲愛，睹斯尊者發清凈心，以曼陀華及諸蓮華而散其上，合掌恭敬。三十三天諸童子等，亦來圍繞，持天甘露資給供養。而此尊者，常為諸天于合棔林，說修多羅及未曾有、無問自說、本事、本生、因緣、方廣、諷誦、論議、重頌、授記、譬喻等經。時，諸天人聞斯法要，莫不殷勤恭敬尊重。 
　　“復次，大仙，三十三天有聚會堂，其堂有柱八萬四千，皆以金、銀、跋阇羅寶、瑪瑙、美玉并栴檀心結構所成，懸鈴垂鐸出微妙聲，列諸天衣建諸幡幢，簫、笛、琵琶、箜篌、琴、瑟、鞞鐃、螺鼓妙聲振發。天之男女互相愛敬，和顏慈悅恒所聚會。于彼堂中以摩尼寶而嚴飾之，綠潤琉璃凈滑如鏡，涂香、末香、雜華周遍，亦無飃風，及諸炎熱毒蛇蚊虻皆所遠離。其所居者，無有惛睡懈怠之想，微風清和遍入林觀。其諸樓閣，幰網垂覆，懸妙寶瓔，散諸華香，百千天女雖則愛染，而無嫉妒及于斗諍，面貌端正猶如滿月，華鬘寶珠嚴飾身首，妙歌清凈往來不輟。 
　　“復次，大仙，彼天會堂周回方整，長廊寬廣，高樹周密猶如陰云。其堂四面復有園苑，皆百由旬，間錯種種金蓮雜華，出妙歌聲聞者欣悅，拘迦那陀樹、波梨野多樹、拘毗陀羅樹以為叢林。大仙，善法會堂資玩之具，皆是金銀諸寶玉等，積聚琉璃以為臺榭，珍奇寶物充滿庫藏，宮殿百千莊飾園苑，鄰接遠近常聞安樂，無諸疾苦及余禍患。彼之天人，于諸園林游戲既已，還集此堂受于娛樂。 
　　“復次，大仙，三十三天，復有別殿名曰善見，皎如白日，凈猶明鏡，四面周匝，皆以華[糹+(乃/木)]懸布莊嚴。有千天女，藻綴雜華、輝耀珠鐸、金翠網旒以為冠飾。象馬車乘踐踏往來，飛揚金塵處處黃色。而于彼殿有六萬柱，櫨栱重疊，遞相輝映，間錯奇珍，繪以丹彩，栴檀、沉水及蘇合香，氛氳郁烈用涂其地。釋提桓因持金剛杵，與百千女前后圍繞，來升寶殿娛玩歡樂。 
　　“大仙當知，三十三天中有天王名因陀羅，其力勇健敵九千象，垂臂纖好如天象鼻，體如凈金，筋肉堅密，骨脈不露，臆如師子，肚不凸垂，其腰束細，金線貫瓔以為頭飾，珠珰晃耀天服修委，天之聲明久已通達，撰造書論，飲食甘露，往來常乘伊跋羅象。 
　　“復次，大仙，彼之天帝，然其色身非諸骨肉，純華所成；喉聲清美；身香殊特，假令狂象聞其香氣，皆自調善；形貌端嚴猶如佛身；其所輝艷映諸金聚，奪其精光皆令黑闇。” 
　　廣博仙言：“如來今者，贊美天帝甚為希有！” 
　　爾時，世尊告廣博曰：“彼天帝者，是無常身、下劣之身，如脆草器，如假剪華，亦如畫師圖飾彩繪，亦如工人刻木形像，又如結華不久散滅，何足稱嘆？復次，大仙，我之弟子，有神通者名阿那律，但以父母所生之身，節節支體，一分之力猶過帝釋。” 
　　時，阿那律在于座中，聞于如來說如是言，便作是念：“今者世尊覺悟于我。”即入三昧，身光赫奕如天新金，戴殊勝冠，珠光輝映，其面潤澤過于醍醐，其眼紺青如吠琉璃，摩尼、瑪瑙及日光珠以為臂飾，身光香熏普遍輝耀。 
　　時，廣博仙既睹斯相，心大驚愕，即從坐起，合掌瞻仰生希有心，高聲唱言：“奇哉！善哉！我得人身為不唐捐，今遇世尊發揮聚會，昔所未睹今乃得見！” 
　　爾時，世尊告廣博言：“彼帝釋身與阿那律，誰為勝劣？” 
　　廣博仙言：“彼帝釋身比阿那律，假使百分不及其一，乃至千分亦不及一。” 
　　佛言：“大仙，于如是身不足希有。獲福德者，隨其所愿身相成就。” 
　　爾時，眾會生歡喜心，咸白佛言：“唯愿世尊，更為我等說于天趣。” 
　　佛言：“三十三天，彼之天帝最大夫人，名曰舍支，住歡喜園，天之婇女百千圍繞，容色姝妙猶華開敷，頰如紅蓮，面如金色，著諸鮮明細軟衣服，嬉游園苑，天妙寶華以為首飾，珠瓔環佩動出妙聲，額廣平正垂金旒鎖，其眼纖長如華將開，堅誠傾注在于天帝，曾無瞋恚、斗諍、顰妒，亦復離諸懷胎之患。大仙當知，彼之夫人，耽愛垢重倍余天女，志意驕倨猶于彌樓及漫陀山幽邃難仰，不肥不瘦，不長不短，體質香潔無諸穢惡，風送妙華結而成蓋；而此夫人，常能發揮如來種性。 
　　“復次，大仙，三十三天無雜患累，而恒游戲樓閣宮殿。其所壽命天一千歲，壽將終時有五惡相：一者、清冷池沼，凈如頗胝，有所觸者令人欣悅，微風輕搖，雜華暉映，如此池中將欲洗沐變成脂膩。時，彼天人見此相已心生怖懼，從水跳出奔走林中。時，諸天女見彼惶遽，亦疾隨從，止一樹下心生憂惱，喉中哽噎，同聲告言：‘仁者，如何速舍我等孤居若此！’時，彼天男聲漸哀切，作如是言：‘我從昔來，未曾有此垢膩現身。’作是言已，其兩腋下忽然流汗。彼諸天女見此衰相，皆即遠離。于是，彼天見諸女去，憂惱喘息，內增熱毒，頭上華鬘颯便萎悴，所著天衣忽復垢膩，天之床敷雜玩等物皆不愛樂。彼諸天女睹如是相，知必定死，惡聞穢氣，但遙相視，發聲戀泣，哽噎酸楚，嘆言：‘苦哉！此細軟身，昔與我等游行宴樂，于天池中猶如鴛鴦，于善法堂猶如鵝王，歡喜園中如迦蘭鳥，游漫陀河同于香象，在波耶園及拘羅園猶如蜂王，處雜樹林如天華冠。今者云何為五衰相之所加害！舍離我等，將何處去？’時，彼天人聞是悲嘆，復增恚惱，生大怖畏，便為熱病之所纏攝，舉身枯悴，眼目慞惶；猶如商人失其徒侶；猶如涉海舟船破壞；亦如有人失如意珠；又如危峰朽壞之樹，為彼猛風搖動吹擊；復如龍子為金翅鳥之所銜喙，回惶戰懼，合掌告彼諸彩女言：‘汝等進來，愿能以手摩觸于我，令少蘇息。’雖作是語，而諸女等但遙悲泣，無有進者，各執樹枝遙擲心上，作如是言：‘汝天福盡，當速生彼閻浮提中！’ 
　　“于是，彼天聞是言已，知被棄舍，發聲怨唱：‘奇哉奈何！我于此中種種資具園苑宮殿，與諸女等眷屬纏縛。今時命終將行死路，乃何遙立，但謂我言，當于閻浮而受生耶！’爾時，彼天作是語已，復睹常時所游之處，念念思惟恌舉哀嘆，發大聲言：‘嗚呼善法堂！嗚呼歡喜園！嗚呼雜樹園！嗚呼黃毯石園！嗚呼波露沙園！嗚呼波梨耶園！嗚呼光勝園等！嗚呼縵陀大河及諸宮殿堂室樓閣！我于今時制不由己，奄相舍離，從此墜落。’憂嘆未終，復見諸女驚惶去來，以手拭淚，歔欷咨嗟，容顏怖懼，復傷怨言：‘嗚呼愛者！嗚呼親者！如何見我將行死路，曾不與語？我今臨茲生死長路，不垂執別？我與汝曹不復見矣！嗚呼！我今福業盡故，見此住居，謂如黑闇颯然空曠。嗚呼！天樂為不奏耶？如何我今寂無所聞？嗚呼！天中最為悅樂，一切諸天及乾闥婆所侍衛處，妙色堅固持金剛者，嗚呼！我今豈復得見？千眼之相在眾中耶？嗚呼波利耶華、拘毗羅華，在我頭上，何故萎悴？’時，諸天眾睹斯天人悲惱如是，悉皆憂嘆。 
　　“爾時，妙耳珰者，釋提桓因與諸天眾百千圍繞，并舍支夫人諸余婇女，及乾闥婆等，奏美音樂隨從游行，見于彼天為五衰相之所逼害，將趣死路，皆生哀憐，同聲嘆言：‘嗚呼奇哉！彼之無常無少悲愍，暴惡毒害！’釋提桓因以梵音聲告彼天言：‘止！止！天子，我等皆當同歸斯路，勿生戀著墮于惡趣。’時，諸天眾亦同告言：‘仁者，應當具作諸善往生人間，一切眾生修福業地。’于是，彼天聞如是言，便自思惟：‘我于今時決定墜落。’合掌向彼諸來天言：‘汝等諸人住天中者，與我歡喜，而我于今墜落時至。’作是言已，長嘆瞻視，復現二相：一者、眼如赤蓮華，二者、身莊嚴具忽皆隱沒。其余諸天見此之相，各持天華而散其上，及奏天樂。時，臨死者見余天眾，鼓樂幡華以為贈送，并相勸往，即便樂生閻浮提中，涕淚哀感自此而絕。”   
 上一部：乾隆大藏經·大乘寶積部大寶積經一百二十卷（第一百一卷～第一百一十卷）  下一部：乾隆大藏經·大乘寶積部·大方廣三戒經三卷   
 
   
   
乾隆大藏經·大乘寶積部·大寶積經         
    